40001001	Ye'e mvə̀'nə̀ ŋgwì bʉ̀ nə̀ Jisos Krɛst à tesə bohò wo à ye. Jisòs à tesə mvweʼ ŋgwì bʉ̀ nə̀ Devìd. Devìd à tesə mvweʼ ŋgwì bʉ̀ nə̀ Abràham.
40001002	Abràham dzə Azìk; Azìk dzə Jàkop; Jàkop dzə Judà bə bwe ma ye wèŋ.
40001003	Judà à dzə Perè bə Zerà. (Liŋ ma àwo à ye də Tamà.) Perè dzə ye Hezròŋ; Hezròŋ dzə Ràm;
40001004	Ràm dzə Àminadàp; Àminadàp dzə Nasòŋ; Nasòŋ dzə Samòŋ;
40001005	Samòŋ dzə Bowàs. (Liŋ ma Bowàs à ye də Rahàp.) Bowàs dzə Obè. (Liŋ ma Obè à ye də Rus.) Obè nə à dzə ye Jesì;
40001006	Jesì à dzə ŋkum Devìd yi. Devìd nə dzə Sòlomù. (Ma Sòlomù nə ànə ye to me ŋgwe Yùriyà sə̀'.)
40001007	Sòlomù dzə Rèhobòm; Rèhobòm dzə Àbijà; Àbijà dzə Asà;
40001008	Asà dzə Jèhosafà; Jèhosafà dzə Joràm; Joràm dzə Uziyà;
40001009	Uziyà dzə Jotàm; Jotàm dzə Ahàs; Ahàs dzə Hèzìkayà;
40001010	Hèzìkayà dzə Mànasì; Mànasì dzə Amòn; Amòn dzə Jòsayà;
40001011	Jòsayà dzə Jèkòniyà bə bwe ma ye wèŋ. Yi à dzə yà' ghà nə̀ bʉ̀ʉ Babilòŋ wèŋ à kə̀ ko kùrə lò bʉ̀ʉ Izùrɛ wèŋ la'à wo co ŋkwɛ̀ŋ yà'a.
40001012	Ghà nə̀ wo ànə jəŋ lo me wo mvwe' lak Babilòŋ anə vɛ'nə fana Jèkòniyà dzə Seatì; Seatì dzə Zèrubabè;
40001013	Zèrubabè dzə Àbiyù; Àbiyù dzə Èliyakìm; Èliyakìm dzə Azò;
40001014	Azò dzə Zadòk; Zadòk dzə Acìm; Acìm dzə Eliyù;
40001015	Eliyù dzə Eleazà; Eleazà dzə Matàn; Matàn dzə Jàkop;
40001016	Jàkop dzə Jòsep nə̀ yi à ye ndu Mèri. Mèri nə̀ yi à ye ma Jisòs, wo to yi mok də Krɛst. (A yà'a də, ŋkum ŋgà gèm bwìŋ.)
40001017	A yà'a də, ye jəŋ mʉni'ì Abràham kə dzeŋ mʉni'ì Devìd, yà' sə nìtsə̀' də tàcicii bwìŋ à ye hum-ncòp-kwè. Ye jəŋ bwi mʉni'ì Devìd kə dzeŋ mvə̀'nə̀ wo à ko lò bʉ̀ʉ sə mvwe' lak Babilòŋ fana tàcicii bwìŋ à ye sə̀' hum-ncòp-kwè. Ye ŋga'a fa'nə kə dzeŋ mvə̀'nə̀ wo à dzə Krɛst nə, a sə̀' hum-ncòp-kwè.
40001018	Nsàp mandzə̀ nə̀ wo ànə dzə Jisòs Krɛst à ye mʉmvə̀ʼ nè'e . Jòsep à sə sak ma ye Mèri gù. Yi kà nà' ntò sə̀ jə fana Mèri nə tse' zʉm bə ŋàaŋ Yòŋsə̀ nə̀ Rərɛŋ nə. Bwìŋ à rɛɛŋ də Mèri bə zʉm.
40001019	Jòsep à ye ŋwə̀ nəmòk nə̀ yi à sə gʉ̀gə̀ bum ye pwe' bə mandzə̀ nə̀ kə̀kʉrə̀. Fana yi kà dzəm də yi fa Mèri marè'tu mʉtsətsəʼrəə bwìŋ dzəm. Yi sə tsərə mʉmvə̀'nə̀ yi nə co'rə fis bo sənə nzak gù nə̀ bə Mèri tse' nə gəe'.
40001020	Yi ànə sə tsərə bum yè'sə fana masinjà Tà Nwì və̀ bohò yi ndzə loò, nə dʉk fa yi də, “Wùu Jòsep ŋgwì bwìŋ Devìd, kà də wu wəp ŋgò jə Mèri də yi ye ŋgwe yo dʉk. Bʉsə̀ yi a tse' zʉm yà'sə bə ŋàaŋ Yòŋsə̀ nə̀ Rərɛŋ nə.
40001021	Mèri nə nə dzə mombam. Yi dzə nà', wù to fa yi liŋ də Jisòs, bʉsə̀ a yi nə̀ yi nə fis bʉ̀ʉ ye wèŋ mvwe' bʉp awo sə̀ wo gʉ̀ʉ.”
40001022	Bum yè'sə à sə ye vɛ'nə pwe'fo' ŋgò gʉ̀ də ya yusə̀ Tà Nwì ànə cep casə yà' mʉ cùhù ŋgàa tsòhò bum Nwì wèeŋ bʉʉŋ və zìnə. Wo à tsə̀' də,
40001023	“Mʉwà'ŋgwɛ̀ŋ nə̀ yi ka ŋwə̀mbam riŋ yuk nə zʉʉ . Mèri nə nə dzə mwembam, wo to liŋ ye də Ìmanùwè.” (Liŋ yà'sə də, Nwì cu venə wèŋ.)
40001024	Jòsep ànə yəəŋ və fana yi gʉ megu sə̀ʼ mʉmvə̀'nə̀ masinjà Nwì anə tsok yi sə. Yi jəŋ Mèri ŋgò ye ŋgwe ye.
40001025	Bə nà' à ka kè co ŋgwe bə ndum be'lə lok tè yi dzə mo nə. Yi à dzə nà', Jòsep to fa nà' liŋ də Jisòs.
40002001	Wo à dzə Jisòs mvwe' mʉbuk lak Betèrèhem, mvwe' nzeŋgòŋ Jùdiyà. Ghà nə̀ wo à dzə yi nə, à ye ŋga Herò cu ŋkum yi. À ka ŋkʉ̀ʉŋ sap fana bʉ̀ʉ səmok sə̀ wo rì fàha ŋkə̀ŋkàŋ wèŋ və ma ntonùm. Wo à kə̀ dzèŋ mvwe' lak Jòrosalèm,
40002002	wo fek də, “Ŋkum bʉ̀ʉ Jus wèŋ nə̀ wo dzə yi nə fò lɛ? Vès yə ŋkə̀ŋkà ye ŋga nà' tesə kok ma nùm fana vès və̀ də vèes kə kuksə yi.”
40002003	Ŋkum Herò ànə yuk bum yè'sə fana yàʼ fa yi ŋgəʼ vɛ'ɛ wùriŋ. Yà' fa bʉ̀ʉ sə̀ mvwe' lak Jòrosalèm pwe' ŋgəʼ sə̀'.
40002004	Fana yi to benə ŋgàa fa satikà' sə̀ ghaŋ sə̀ wo fagə̀ Nwì satikà' mʉmvwe' ndap Nwì nə̀ ghaŋ nə, nə ye bə ŋgàa yə'rə̀ fa bwìŋ lʉ̀k wèŋ. Yi to benə yà' mvwe' mò'fis, nə fek yà'wèŋ dʉk də, “Wo à də wo nə̀ dzə Ŋkum ŋgà gèm bwìŋ nə yèʼe ma nə̀ fò?”
40002005	Wo dʉk fa yi də, “Mvwe' buk lak Betèrèhem nə̀ mvwe' nzeŋgòŋ Jùdiyà. Bʉsə̀ ŋgàa tsòhò bum Nwì wèŋ à còm nòŋsə vɛʼnə də,
40002006	Mʉbuk lak Betèrèhem nə̀ mvwe' nze Judà, wù ka bʉ̀ʉ ŋkəŋkum sə̀ mvwe' nze Judà pwe' wù jə'rə ghak. A vɛ'nə bʉsə̀ ŋwə̀ nə̀ mantombì mòok nə tesə bohò wù nə̀ yi nə sə jəŋ ŋkərə̀ bohò bʉ̀ʉ am Izùrɛ yi.”
40002007	Ŋkum Herò ànə yuk me vɛ'nə fana yi to swihi lo bʉ̀ʉ sə̀ wo və̀ ma ntonùm sə mvwe' mok. Yi fek tsəʼrə yà'wèŋ ghà nə̀ wo anə ye ŋga sɛ̀ŋ nə koʼ nə bə̀boŋ.
40002008	Yi ànə fek wes wo fana yi dʉk fa yà'wèŋ də, “Wèeŋ du mvwe' lak Betèrèhem. Wèeŋ kə dzèeŋ, wèŋ lap tse' mvwe' sə̀ mo nə cu sə bə̀boŋ. Wèeŋ yə yi, wèŋ gʉ co mʉ riŋ ya mʉ nə geŋ kə kuksə yi yàm sə̀'.”
40002009	Wo ànə yuk vɛ'nə, wo lo. À kə̀ wɛ̀s mandzə̀, wo ye fe'lə sɛ̀ nə sə̀mok. Ànə ye megu sə̀ʼ ŋkə̀ŋkà nə̀ wo à yə nà' ma ntonùm nə. Nà' à sə lò mantombìi wo tə̀tè nà' kə təəŋ mam mvwe' sə̀ mo nə cu sə.
40002010	Wo à kwa, ni' mòk boŋ wo vɛ'ɛ nsàp mòk, mvəsə̀ wo ànə ye ŋkə̀ŋkà nə!
40002011	Wo ni lo mʉnda'à anə, nə ye mo nə bə ma ye Mèri. Wo təəŋ sə nze bə tumfərə, nə kuksə mo nə. Wo muk bàam awo, nə fis dasə fa mo nə bum səmok. Bum sə̀ wo a fa yi sə à ye nsàp mbàm mòk nə̀ wo togə̀ nà' də guù. Bə nsàp wurdì' mòk nə̀ wo to nà' də frankisì. Nə ye bə nsàp mve' nəmòk nə̀ wo togə̀ nà' də meè.
40002012	Ànə geŋ, Nwì tipsə wo ndzənə lo də yà'wèeŋ kà bohò ŋkum Herò mok bwìŋ fohò lò fe'lə̀. Wo à bɛ' mandzə̀ nə̀ zok, nə foho lo la'à wo.
40002013	Bʉ̀ʉ yè'sə ànə lo wes me fana masinjà Tà Nwì kə cep bohò Jòsep ndzə loò də, “Lòkok mʉtsə̀, nə jəŋ mo nə bə ma ye, wenə wèeŋ caŋ lo mvwe' nzeŋgòŋ Ijìp. A kə̀ dzèŋ fo', wèŋ cum tə̀tè nùmbu nə̀ mʉ tsə̀' weŋ də wèeŋ bwi foho və ŋkuŋ. Mʉ̀ dʉk yè'sə bʉsə̀ ŋkum Heròo nə lap mandzə̀ də yi zə nà'.”
40002014	Jòsep à lòkok nòoŋ, nə jəŋ mo nə bə ma nə wèŋ pwe', wo caŋ lo nooŋ mvwe' lak Ijìp anə ndzəmə̀.
40002015	Wo à cu fo' tə̀tè Herò kpʉ. Yè'sə ànə ye vɛ'nə ya yusə̀ Tà Nwì ànə cep casə cùhu ŋgàa tsòhò bum Nwì wèeŋ ye zìnə. Yusə̀ wo à cèp sə à ye də, “Mʉ̀ a to fis və̀ mo àm mvwe' nzeŋgòŋ Ijìp.”
40002016	Ghà nə̀ Herò ànə riŋ ŋga'a də bʉ̀ʉ sə̀ ma ntonùm wèŋ sə bòrə yi laŋ fana ntʉm yaaŋ yi wùriŋ. Yi fa ŋàŋ də wo lo mvwe' lak Betèrèhem nə ye bəbwe buhu lak sə̀ yà' kʉəp fo' pwe', nə zə bweŋke' sə̀ mbəmbam. Yi də wo zə sə̀ wo lùumŋgòŋ ba nə foho və ma ŋkwɛ̀ŋ pwe'. Yi à sə cèp yè'sə, yi sə fʉhʉ lo bə mvə̀k nə̀ bʉ̀ʉ sə̀ wo à və̀ ma ntonùm wèŋ à tsə̀' yi də sɛ̀ nə à tesə nə.
40002017	Yè'sə ànə gʉ fana yusə̀ Jèrèmiyà nə̀ yi à ye ŋgà tsòhò bum Nwì ànə cep bʉʉŋ və zìnə. Yi ànə cep də,
40002018	Ŋgì mòk sə yuhu və mvwe' lak Ramà. A ŋgì ŋgùŋ bə waŋ vɛ'ɛ nə̀bʉp. Recà sə wa bwe ye wèŋ. Yi sə wa yà' nsàp nə̀ wo tsəpsə yi bʉ̀ə̀, bʉsə̀ wo kpʉ wes pwe' nə̀ pwe'.
40002019	Herò nə ànə kpʉ fana masinjà Nwì à və̀ bohò Jòsep ndzə loò mvwe' nzeŋgòŋ Ijìp anə sə̀mok,
40002020	nə dʉk fa nà' dʉk də, “Lòkok mʉtsə̀, nə jəŋ mo nə bə ma ba fo'. Wenə wèeŋ bwi lo mvwe' lak Izùrɛ, bʉsə̀ bʉ̀ʉ sə̀ wo ànə sə lap mandzə̀ də wo zə mo nə sə a kpʉ wes pwe' laŋ.”
40002021	Fana Jòsep lòkok, nə jəŋ ma mo nə, bə mo nə wèŋ bwi foho və fe'lə mvwe' lak Izùrɛ.
40002022	Jòsep ànə yuk də Àcilaò a kok gaŋ tɛ̀' ye Herò co ŋkum Jùdiyà yi fana yi wəp ŋgò cu mʉmvwe' ànə. Wo à kə̀ tipsə fe'lə yi ndzə loò sə̀mok fana yi lo kə cum mvwe' nze Galìli.
40002023	À kə̀ dzèŋ fo', yi ci lak ye mʉmvwe' nəmòk nə̀ wo to fo' də Nazarə̀. Yi ànə gʉ vɛ'nə fana yusə̀ ŋgàa tsòhò bum Nwì wèŋ à cèp bʉʉŋ və zìnə. Yusə̀ wo à cèep sə də, “Wo nə̀ to fa mo nə liŋ mok də ŋwə̀ lak Nazarə̀.”
40003001	Mvə̀k ànə à ye, ŋga Jon ŋgà bàptɛsə̀ bwìŋ à və̀ə, nə sə tsoho nzak Nwì. Yi à sə cu sə ŋgəà, bwìŋ sə tesə və mvwe' nzeŋgòŋ Jùdiyà nə sə kə yuk yusə̀ yi sə cèep.
40003002	Yi à sə tsòho dʉk də, “Wèeŋ kupsə, nə bwi fa bʉp awèŋ ŋkwɛ̀ŋ, njo nə̀ gaŋ ŋkum sə̀ mʉbu kʉəp ŋgò ye sə nzeŋgòŋ fɛŋ laŋ.”
40003003	Ŋwə̀ nəmòk à ye ye ŋgà tsòhò bum Nwì taŋntɛ̀ŋ nə̀ liŋ ye à ye Ìzayà nà'a à dʉk də, Ŋgì ŋwə̀ nəmòk sə cèp ŋgəà, nə sə yuhu də, “Gʉ̀ tsərə fa Tà Nwì mandzə̀ ye, rəŋsə tsərə fa yi bwe cwèe mandzə̀ ŋgò gì cà ca.” Yi à sə cèp yè'sə ŋga yi dʉk yà'sə Jon ŋgà bàptɛsə̀ bwìŋ nə.
40003004	Jon à sə ni nsàap cə̀ək mok sə̀ wo à sə gʉ̀ yà' bə nwɛ̀ɛs nàm nəmòk nə̀ wo togə̀ nà' də kàme. Yi à ni tse' korə ŋgùp sə mbwèe yi. Yi à sə zʉ ŋgwim bə nu.
40003005	Bwìŋ à tesə və̀ mvwe' lak Jòrosalèm nə ye nzeŋgòŋ Jùdiyà sə pwe' ŋgò kə̀ tsèŋ yi. Mok sə və mvwe' lak sə̀ yà' kʉəp ndzəp Jòridàŋ pwe'.
40003006	Wo à və̀, nə dʉk də wo kə̀àcù bə bʉp awo laŋ fana yi bàptɛsə yà'wèŋ sənə ndzəp Jòridàŋ nə.
40003007	Jon à yə ŋga bòp bʉ̀ Faràsi bə bòp bʉ̀ Sadusì wèŋ sə kweeŋ və də yi baptɛsə wo. Yi dʉk fa yà'wèŋ də, “Wèŋ ŋgwì bʉ̀ no, tsə̀' weŋ ŋga'a ndà də wèeŋ caŋ, nə swirə ŋgə' nə̀ Nwìi nə̀ fa bwìŋ ɛ̀?
40003008	Wèeŋ gʉ yusə̀ aco yà' ni tsok də wèŋ bwìŋ fa bʉp awèŋ ŋkwɛ̀ŋ laŋ.
40003009	Wèeŋ kà də wèeŋ sə tsərə də wèeŋ nə swirə bʉsə̀ wèŋ sə dʉhʉ də, ‘Tàcici avès à ye Abràham’ dʉk. Bʉsə̀ mʉ̀ sə tsə̀' weŋ də aco Nwì jəŋ lìis yèʼe, nə gʉ fa Abràham bwe bə zeŋ.
40003010	Yuk a. Njàm nə nò sə kʉ̀' ŋgò gbɛ̀' màk tʉ nə sə mbwè. Tʉ nə̀ fò pwe' nə̀ nà'a kà-a nto'o sə̀ bə̀boŋ zəm, wo nə gbɛ' mak nà' sə nze, nə te' tɛŋ gèsə nà' sə misə̀.
40003011	Mʉ bàptɛsə mègù yàm bwìŋ bə ndzəp ŋgò nìtsə̀' də wo a bwìŋ fa bʉp awo ŋkwɛ̀ŋ laŋ. Ŋwə̀ nə̀ yi nə və maŋkwɛ̀ɛŋ mʉ̀ʉ nə baptɛsə bwìŋ ye bə Yòŋsə̀ nə̀ Rərɛŋ nə nə ye bə mis. Yi yam ghak mʉ yi. Mʉ̀ ka yèʼe kə̀kʉrə̀ co mʉ̀ bək fa yi kùuŋgùp ye yeŋ.
40003012	Yi tse' wàam nzaŋ ye ndzə bohò yi ŋgò cìs nzaŋ bə zeŋ. Yi nə nəmsə nzaŋ sə mʉ tapə̀, nə tɛŋ dzə̀dzə̀ə sə sə mvwe' mis nə̀ nà'a kà liigə̀.”
40003013	Mvə̀k nə̀ Jon à sə bàptɛsə bwìŋ ànə à ye fana Jisòs yeʼe me'rə nzeŋgòŋ Galìli, nə lo mvwe' ndzəp Jòridàŋ. À kə̀ dzèŋ fo', yi kə ye Jon də nà'a baptɛsə yi.
40003014	Jon lap mandzə̀ ŋgò gʉ̀ də ya Jisòos teŋsə. Yi dʉk fa Jisòs nə də, “A nə ye co wu bàptɛsə mʉ wù, wù sə və bwìŋ də mʉ bàptɛsə wu mʉ̀ yè'sə va?”
40003015	Jisòs dʉk fa nà' də, “Mʉ̀ rì vɛ'nə sə̀' laŋ, bàptɛsə mʉ ntɛ̀ŋ. Bʉsə̀ a gʉ̀-a vɛ'nə ye də a gʉ̀ yà'sə yusə̀ yà'a kə̀kʉrə̀ bohò Nwì.” Yi ànə dʉk vɛ'nə, Jon nə dzəm.
40003016	Mvə̀k nə̀ wo ànə bàptɛsə wes yi ntɛ̀ŋ fana Jisòs tesə kok sə ndzəpə̀ anə. Ntòbu à mùhu nòoŋ to. Yi ye ŋga Yòŋsə̀ nə̀ Nwì nə à tsə tesə və̀ mbwa co kəkəbʉ̀ŋ, nə kə naaŋ yi mʉtuhù.
40003017	Ànə geŋ, ŋgì mòk cep tsoŋ mʉbu anə də; “Nè'e mo àm nə̀ mʉ̀ dzəm yi sə ntʉʉ̀ mʉ̀. Mʉ kwagə̀ bohò yi vɛ'ɛ wùriŋ.”
40004001	Yòŋsə̀ nə à jə lò Jisòs mvwe' səmok sə ŋgəà də ya Satà nə̀ yi ŋkum ze' nə mumsə ja'a nà'.
40004002	Ghà nə̀ Yi à cu fo' ndzəm hum kwè bə maràŋ sə̀' hum kwè ŋga yi ka mʉzə̀p yumok kə cùhù gesə lok fana njè yaŋ yi.
40004003	Fana Satà nə̀ yi ŋkum zeʼ nə və bohò yi, nə dʉk fa Jisòs də, “A ye-a də wu mo Nwì, cep-a ya lìis yè'e bʉʉŋ na bɛŋ ŋga wu zʉ.”
40004004	Jisòs à dʉk fəsə fa nà' də, “Wo à còm nòŋsə ndzənə Ŋwàk Nwì dʉk də, ‘Kaco ŋwè cum megu bʉ̀ʉ ŋàaŋ zʉzʉ yeŋ.’ ”
40004005	Ànə gèŋ, Satà nə jə lo Jisòs mvwe' ntʉm lak nə̀ rərɛŋ nə. Ntʉm lak nə̀ rərɛŋ nà'nə, a lak Jòrosalèm. Yi kə tes nà' mʉ ndùndap Nwì mvwe' sə̀ yà' sàp wùriŋ,
40004006	nə dʉk fa Jisòs nə də, “A ye-a də wu mo Nwì, wù li gbʉ tsoŋ lo-a sə nze-ɛ̀. Bʉsə̀ yà' cu ndzənə ŋwàk Nwì də, ‘Nwìi nə cep bohò masinjàa ye wèŋ bʉ̀ʉ wù, də yà'wèeŋ nə kotse' wu mʉtsə̀ bə bo awo ya wu nə kà kù nə̀ kù ta.’ ”
40004007	Jisòs cep fəsə fa yi də, “Ŋwàk Nwì sə dʉk sə̀' də, ‘Wù ka tse' ŋgò bʉə ja'a Tà nə̀ yi Nwì yò yeŋ.’ ”
40004008	Satà nə̀ yi ŋkum zeʼ nə jəŋ mali lo yi mʉmvwe' tu nda mòk nə̀ nà' sàp lò mʉtsə̀ vɛ'ɛ wùriŋ. Wo à təəŋ mbwa, yi niŋ tsok fa Jisòs lak bə ghàak sə̀ sənə nzeŋgò nè'e pwe'.
40004009	Yi dʉk fa nà' də, “A ye-a ŋga wù təəŋ-na bə tumfərə, nə kuksə mʉ fana bum sə̀ wù sə yə yà' yèʼe pwe', mʉ nə fa wu yà'.”
40004010	Jisòs dʉk fa nà' də, “Satà, coho gɛsə fo'. Ŋwàk Nwì sə dʉk də, ‘Ŋwè tse' ŋgò kùksə mègù Tà nə̀ yi Nwì ye, nə fak megu sə̀' bohò yi yiìyi.’ ”
40004011	Yà'a mvwe' sə̀ Satà nə à mè'rə Jisòs, nə lo. Masinjàa Nwì wèŋ və, nə kə jəŋ ŋkərə̀ bohò Jisòs nə.
40004012	Jisòs ànə yuk də wo nisə Jon ndapndzəm fana yi yeʼe lo yuye mvwe' nzeŋgòŋ Galìli.
40004013	Yi à ka mok mvwe' lak ye Nazarə̀ cum. Yi à kə̀ cu mok mvwe' lak Kàpanùm. Kàpanùum mʉlak mòk nə̀ nà' kʉəp mvwe' tə̀m Galìli. Tse' nze nə fo' bʉ̀ʉ Zebulò bə bʉ̀ʉ Naptalè wèŋ.
40004014	Yè'sə ànə ye vɛ'nə ya yusə̀ ŋgà tsòhò bum Nwì nə̀ liŋ yee Ìzayà à cèep ye zìnə. Yusə̀ yi à cèp sə də,
40004015	Nze bʉ̀ʉ Zebulò bə bʉ̀ʉ Naptalè nə̀ nàʼ kʉəp mvwe' ndzəp nə̀ ghaŋ, nə̀ nà'a ŋga wù to càsə Jòridàŋ.Wo togə̀ nze nə də Galìli, lak bʉ̀ mvumvum wèŋ.
40004016	Wèŋ sə̀ wèeŋ cugə̀ sənə ndzəm, wèŋ a yə marɛŋ mòk nə̀ ghaŋ. Marɛŋ nə nə rɛŋ bohò wèŋ sə̀ wèŋ à sə cu sə mvwe' nzeŋgòŋ ŋgə' kpʉ yàʼa.
40004017	À yè jə mvə̀k ànə, Jisòs sə tsoho kɛ' ncèp ye. Yi sə dʉk də, “Wèeŋ kupsə, nə bwi fa bʉp awèŋ ŋkwɛ̀ŋ, bʉsə̀ gaŋ ŋkum sə̀ mʉbu kʉəp ŋgò ye sə nzeŋgòŋ fɛŋ laŋ.”
40004018	Mvəsə̀ Jisòs à sə gì ŋgʉ tə̀m Galìli fana yi ye ŋwə̀ nəmòk bə moma ye wo ba. Wo à ye Saimʉ̀ (nə̀ wo togə̀ yi sə̀' də Pità) bə Andrù. Wo à ye ŋgàa ko fuk ŋga wo sə fuk bə ram.
40004019	Jisòs dʉk fa yà'wèŋ də, “Wèeŋ bɛ' və mʉ ya mʉ yə'rə weŋ ŋgò ko jə və̀ fa mʉ bwìŋ.”
40004020	Wo à yuk vɛ'nə ntɛ̀ŋ, wo me'rə mak noŋsə ram awo sə, nə yuŋ lo yi.
40004021	Yi à lò ghàr, yi ye fe'lə mok sə̀' bwìŋ ba. À ye sə̀' bwe ŋwə̀ nə̀ mò'fis. Liŋ awo à ye Jem bə Jon. Liŋ tɛ̀' awo à ye də Zebèdi. Yi à yə wo ŋga wo cu sə ŋgwesə̀ bə tɛ̀' awo nə wèŋ ŋga wo sə gʉ̀hʉ tsərə ram awo. Jisòs to wo.
40004022	Wo à yuk ntɛ̀ŋ, wo me'rə ŋgwes awo bə tɛ̀' awo sə̀', nə yuŋ lo Jisòs nə.
40004023	Jisòs à kɛ' nzeŋgòŋ Galìli pwe'. Yi sə yə'rə bwìŋ mʉmvwe' ndap pìriyà bʉ̀ʉ Jus, nə sə tsoho Ntirə̀ nə̀ Bə̀boŋ nə̀ nà'a bə nzak gaŋ ŋkum Nwì nə. Yi à sə lùŋsə bwìŋ bə nsàp yiya nə̀ fò pwe' nə̀ wo à tse'.
40004024	Bwìŋ à yuk lò wes yusə̀ yi à sə gʉ̀ sə mvwe' lak yà'sə, nə ye mvwe' nze Sìriyà nə pwe'fo'. Yà'sə à gʉ̀ʉ, wo sə jə və fa yi bʉ̀ʉ sə̀ wo à tse' nsàp yiyaŋ nə̀ fò pwe'. Mok à ye bʉ̀ʉ sə̀ yòŋsə̀ ze' à ye ndzə ni'ì wo, sə̀ wo sə gbʉ̀ nə̀nò' bə sə̀ wo à kpʉ sak kɛ' ni' mamòk wèŋ pwe'. Wo à jə və̀ wo vɛ'nə, yi gʉ wo pwe', wo gʉŋ.
40004025	Mfèŋ-bwìŋ à tesə, nə sə yuŋ lo yi. Bʉ̀ʉ yè'sə à tesə və̀ mvwe' lak Galìli, Dìkàpolìs, Jòrosalèm, Jùdiyà nə ye nzeŋgò Jòridàŋ mamòk.
40005001	Jisòs à yə mvə̀'nə̀ bwìŋ à kə̀ mà wùriŋ fana yi kok lo mʉmvwe' nda nəmòk. Bwe ŋgàa fàha ye wèŋ à kə̀ gʉ̀m yi ghʉ̀r fana yi cum tsoŋ nze,
40005002	nə yeto ŋgò yə'rə wo dʉk də,
40005003	“A rɛŋsi bohò bʉ̀ʉ sə̀ wo rì də wo ka kə̀kʉrə̀ bohò Nwì yeŋ, bʉsə̀ tse' gaŋ sə̀ mʉbu nsàp bʉ̀ ànə.
40005004	A rɛŋsi bohò bʉ̀ʉ sə̀ wo sə tɛ', bʉsə̀ Nwìi nə̀ yìsə fa wo ndzəplis awo.
40005005	A rɛŋsi bohò bʉ̀ʉ sə̀ wo fʉ̀ə̀, bʉsə̀ Nwìi nə̀ ghaksə wo bə yusə̀ yi à kà' də yi nə fa bʉ̀ʉ ye wèŋ.
40005006	A rɛŋsi bohò bʉ̀ʉ sə̀ tsətsərə̀ə awo cu ghak ŋkʉ̀ʉŋ ŋgò gʉ̀ yusə̀ yà'a kə̀kʉrə̀ bohò Nwì, bʉsə̀ Nwìi nə̀ kə̀ ze'sə wo bə yusə̀ wo sə tsərə sə̀'.
40005007	A rɛŋsi bohò bʉ̀ʉ sə̀ wo koksəgə̀ manziŋ bohò bwìŋ, bʉsə̀ Nwìi nə̀ koksə manziŋ bohò wo sə̀'.
40005008	A rɛŋsi bohò bʉ̀ʉ sə̀ wo tse' ntʉm sə̀ rərɛŋ, bʉsə̀ wo nə̀ kə̀ yə Nwì bə lis.
40005009	A rɛŋsi bohò bʉ̀ʉ sə̀ wo fagə̀ fifi mʉtsətsəʼrə̀ə bwìŋ, bʉsə̀ Nwìi nə̀ to wo də bwe ye.
40005010	A rɛŋsi bohò bʉ̀ʉ sə̀ bwìŋ sə yeŋsə wo ŋgə' njo nə̀ wo sə gʉ̀ yusə̀ yà'a kə̀kʉrə̀ bohò Nwì, bʉsə̀ tse' gaŋ sə̀ mʉbu sə nsàp bʉ̀ ànə.
40005011	“A rɛŋsi bohò wèŋ ŋga bwìŋ sə yàk weŋ, sə fa weŋ ŋgə', nə sə ci' nsàap mvwèes sə̀ bʉp pwe' mʉ tuhù wèŋ njo nə̀ wèŋ sə yù mandzə̀ àm.
40005012	Wèeŋ kwa, nə kà fʉ̀' bʉsə̀ wèeŋ nə̀ kə̀ tse' lə̀làk mʉbu ŋkʉ̀ʉŋntɛ̀ŋ. Yà'a mègù sə̀' mvə̀'nə̀ wo ànə yeŋsə ŋgàa tsòhò bum Nwì wèŋ sə̀ wo à ye to mantombìi wèŋ ŋgə' sə̀' vɛ'nə.”
40005013	“Wèeŋ co ci' bohò bwìŋ sə nzeŋgòŋ pwe'fo'. A ye-a ŋga ci' cwɛ̀'lə bʉp, mandzə̀ nə̀ ŋgò gʉ̀ yà' lʉm fe'lə kà mok ye. Yà' kà fàk mok tse', wo nə kɛ'mak yà' sə nze, maŋgòŋ nəŋ ca kù mbwa.
40005014	Wèeŋ co marɛŋ bohò bwìŋ sə nzeŋgòŋ pwe'fo'. Wo ci tes-a lak mʉtu nda, kaco yà' ye sə̀swihì yeŋ.
40005015	Kaco ŋwè bwe' laàm, nə swihi nà' sənə tasà yeŋ. Yi nə tes nà' mʉnə yumok jəja ya nà'a sə rɛŋ bohò bwìŋ mʉ nda'à anə pwe'.
40005016	Yà' mègù sə̀ vɛ'nə də wèeŋ gʉ marɛŋ awèeŋ rɛŋ bohò bwìŋ. Nà'a rɛŋ ya ŋga wo yə bə̀bo àwèŋ nə̀ wèŋ sə gʉ̀ʉ, wo kuksə Tɛ̀' awèŋ nə̀ yi cu mʉbu.”
40005017	“Kà də wèeŋ tsəm də mʉ̀ a və̀ ŋgò lə̀sə lʉ̀ʉk Musì nə ye bum sə̀ ŋgàa tsòhò bum Nwì wèŋ à yə'rə fa bwìŋ yà'a dʉk. Mʉ̀ ka ŋgò lə̀sə yà' və, mʉ̀ a və̀ ŋgò kə̀ gʉ̀ fàk àm də ya bwìŋ riŋ də, yusə̀ wo à yə'rə sə yà' kʉ̀rə lò bə zeŋ.
40005018	Wèeŋ yuk, nə tsərə tse' yusə̀ mʉ̀ sə cèp yèʼe bə̀boŋ. A ye-a ŋga ntòbu bə nzeŋgòŋ cu mali mvə̀'nə̀ yà'a yèʼe, ye də mʉbè'lə̀ yumòok nə kà ndzənə lʉ̀k nə̀ mò'fis momjo vɛ'ɛ coho tesə yuk. A nə kà cohò yuk tə̀tè fàha awo kə me ŋkuŋ.
40005019	Ye də a ye-a ŋga mʉbè'lə̀ lʉ̀k mègù-a momjo vɛ', ŋwè kà nà' nòŋsə̀, nə yə'rə fa bwìŋ sə̀' də wo kà nà' sə̀' nòŋsə̀, fana ye də ŋwə̀ ànə nə ye momntilip mvwe' gaŋ ŋkum Nwì. Nə ye sə̀' də, a ye-a sə̀ ndà pwe' nə̀ yi noŋsə lʉ̀ʉk sə, nə yə'rə fa bwìŋ ŋgò nòŋsə yà' sə̀' fana ŋwə̀ ànə nə ye ŋwə̀ nə̀ ghaŋ mvwe' gaŋ Nwì.
40005020	Mʉ̀ sə tsə̀' fa weŋ də, kaco wèeŋ nə̀ cu mvwe' gaŋ Nwì yeŋ tse'ŋga wèŋ dzəm zìnə ŋgò gʉ̀ yusə̀ yà'a kə̀kʉrə̀ bohò Nwì nə ghak casə mvəsə̀ ŋgàa yə'rə̀ bwìŋ lʉ̀k nə ye bʉ̀ʉ Faràsi wèeŋ gʉ̀gə̀.
40005021	“Wèŋ ànə yuk də wo à dʉk fa bʉ̀ njamòk wèŋ də, kà də ŋwèe zə ŋwè dʉk. Də a ye-a ŋga ŋwə̀ nəmòk zə mòk fana wo nə jəŋ və yi mvwe' nzak.
40005022	Mʉ̀ sə tsə̀' weŋ nə̀ ŋga'a nèʼe də, a ye-a ŋga ŋwə̀ nəmòk jòk bohò mòk wà jì njo, yi nə tse' nzak. Nə ye sə̀' də a ye-a sə̀ ndà, ŋga yi to-a moma ye mòk də ‘Wu yu nə̀ wà’ fana yi nə ye li kaŋsurù ŋkuŋ. Nə ye mali sə̀' də, a ye-a ŋga ŋwè to ŋwə̀ nəmòk də ‘Wùu ləm’, fana yi tse' ŋgə' nə̀ ŋgò kə̀ sə sə misə̀.
40005023	Ye də a ye-a ŋga wù də wu kuksə Nwì bə fəfa yò, nə kə dzeŋ-a mvwe' kàm nə̀ wo fagə̀ Nwì fəfa mbwa nə fana wù tsərə kok də moma yo mòk tse' jə̀jòk bohò wù,
40005024	wù me'rə tes yusə̀ wù anə də wu fa sə fo', nə lo kə mesə və weŋ moma yò nə. Wenə mèsə ŋkuŋ wù bwi və, nə kə fa Nwì fəfa yò nə.
40005025	A ye-a ŋga ŋwə̀ nəmòk də yi gʉ nzak wenə mʉ kot, boŋ ghak də wenə mesə bə mvə̀k nə̀ wèŋ ka mʉ kot anə ntò kə dzeŋ. Bʉsə̀ wu kə dzeŋ mʉ kot, yi nə fa wu ndzə bohò ŋgà sak nzak. Ŋgà sak nzak nə nə fa wu bohò ŋgàa tàm wèŋ fana wo nisə wu ndapndzəm.
40005026	Mʉ tsə̀' wu yusə̀ zìnə də wu nə cum mam mbwa tə̀tè tse'ŋga wù làk wes mbàam sə, fap-fraŋ kà cu ŋkuŋ wù tesə.
40005027	“Wèŋ ànə yuk laŋ də wo à dʉk də, ŋwèe kà sàhà ko.
40005028	Nə̀ ŋga'a nèʼe mʉ̀ sə tsə̀' weŋ də, a ye-a ŋga ŋwə̀ nəmòk kʉ̀k mègù-a ŋwàŋwè bə lis də ŋwà nè'e bò co bə nà' nooŋ fana ye də yi ko sàhà bə nà' sə ntʉʉ̀ yi yà'sə laŋ.
40005029	Ye də a ye-a ŋga lis yo sə̀ ma mòk sə gʉ̀-a wu ŋgò gʉ̀ bʉp fana wù fis mak tosə nà', a dzəm nà' ye lis yo sə̀ ma zʉ. Bò gha' də ni' yò nə bisə ma mòk vɛ'nə ntɛ̀ŋ nə noŋsə nə̀ də nà'a cum fo' lòoŋ, wù kə ni bə zeŋ mvwe' ŋgə' nə̀ sə misə̀.
40005030	Nə ye sə̀' də a ye-a ŋga bo ma zʉʉ yo sə gʉ̀-a wu ŋgò gʉ̀ bʉp fana wù gwɛ' tiŋ mak nà'. Bò gha' nə̀ də ni' yò nə bisə ma mòk vɛ'nə ntɛ̀ŋ nə noŋsə nə̀ də nà'a cum fo' pwe', wù nə kə ni bə zeŋ sə misə̀.
40005031	“Wo ànə dʉk sə̀' də, ŋwə̀ nə̀ yi dʉk-a də yi me'rə ŋgwe ye fana yi com fa nà' ŋwàk ndzə bohò də yi mè'rə nà' laŋ.
40005032	Nə ye də mʉ̀ sə tsə̀' weŋ ŋga'a də, a ye-a ŋga ŋwè me'rə ŋgwe ye, ŋga ka bʉ̀ʉ njo nə̀ də nà' sə yù mbəmbam sə mbiŋ yeŋ fana ye də yi gʉ̀ ŋwà nə yi ŋkuŋ nà' ko sàhà. Ŋwə̀ nəmòok kə jə-a ŋwà nə̀ wo me'rə yi nà' nə, ye də ŋgə̀ŋgàŋ ko sə̀' sàhà.
40005033	“Wèŋ nà yuk sə̀' də wo à dʉk fa bʉ̀ njamòk wèŋ də, ŋwèe nə kà wà kɛ̀ŋ basə̀. Də yusə̀ ŋwè kɛ̀ŋ yà' bohò Tà laŋ àlɛ yà' təəŋ megu vɛ'nə.
40005034	Nə̀ ŋga'a nèʼe mʉ̀ sə tsə̀' weŋ də a ye-a ŋga wù də wu kak tes yusəmok fana wù kà kɛ̀ŋ lok nə̀ kɛ̀' mò'fis. Kà də wu kɛŋ ntòbu dʉk, bʉsə̀ nà'a yà'sə kapràk Nwì.
40005035	Kà ŋgùp nze nèʼe sə̀' kɛ̀ŋ bʉsə̀ nà' a yà'sə mvwe' sə̀ Nwì tes kùu ye. Ŋwèe kà lak Jòrosalèm sə̀' kɛ̀ŋ bʉsə̀ yà'a yà'sə ntʉm lak ŋkum nə̀ ghaŋ nə.
40005036	Ŋwèe kà tu ye sə̀' kɛ̀ŋ lok, bʉsə̀ kaco wu gʉ kupsə riŋ to nʉ̀ə̀mtu nə̀ mò'fis ŋgò ye fəfop kè səseŋ àlɛ yeŋ.
40005037	Yusə̀ wù dʉk-a də wu cep pwe', yà'a ye megu ‘Ŋ̀ bə Hai' ba. A càsə-a mʉ mvə̀' ènə ye də yà' və̀ yà'sə mok bohò Satà.
40005038	“Wo ànə dʉk sə̀' də, lis bə lis, nzòŋ bə nzòŋ.
40005039	Nə̀ ŋga'a nèʼe mʉ̀ sə tsə̀' weŋ də, ŋwə̀ nəmòok gʉ̀-a wu bʉp, wù kà yi bʉp gʉ̀ fəsə̀ fa. A ye-a ŋga ŋwə̀ nəmòk sam wu mbumbuk ma zʉ mpaaŋ, wù me'rə yi sam wu mbumbuk ma ŋkwìp sə̀'.
40005040	A ye-a ŋga ŋwè somsə wu mʉ kot, nə jəŋ cə̀k yò fana wù me'rə yi jəŋ nə̀ ndzə tsətsəʼrə̀ nə sə̀'.
40005041	A ye-a ŋga ŋgà tàm mòk ko wu bə ŋàŋ də wu bək bum ye, wù bək casə mvwe' sə̀ yi də kʉ̀rə sə.
40005042	Ŋwèe lɛŋ-a yumok bohò wù, wù fa yi. Ŋwə̀ nəmòok dʉk-a də wu samsə fa yi yumok, wù samsə fa yi yà'.
40005043	“Wo ànə dʉk sə̀' də, dzəm ŋge' yo wèŋ, nə bɛŋ bʉ̀ʉ sə̀ wo bɛ̀ŋgə̀ wu.
40005044	Mʉ̀ dʉk yàm ŋga'a də, dzəm bʉ̀ʉ sə̀ wo bɛ̀ŋgə̀ wu sə sə̀', nə sə lɛŋ fa bʉ̀ʉ sə̀ wo sə yeŋsə wu ŋgə' wèŋ pìriyà.
40005045	Wèeŋ gʉ vɛ'nə, wèŋ ye bwe Tɛ̀' awèŋ nə̀ yi cu mʉbu nə, bʉsə̀ yi gʉ̀gə̀ nùm ye nà' sə to bohò bʉ̀ʉ sə̀ bʉp bə sə̀ bə̀boŋ wèŋ pwe' yəyərə̀. Nə ye fe'lə sə̀' də yi gʉ̀gə̀ mbʉ̀ŋ li bohò bʉ̀ʉ sə̀ bə̀boŋ bə sə̀ bʉp pwe' sə̀' yəyərə̀.
40005046	A ye-a ŋga wèŋ sə dzəm mègù bʉ̀ʉ sə̀ wo sə dzəm weŋ, ye də aco Nwì lak weŋ bʉ̀ʉ yà? A mègù-a bʉ̀ʉ sə̀ bʉp sə̀ wo ŋgàa benə̀ mbàam tas yà'a wo gʉ̀gə̀ ka sə̀' vɛ'nə yeŋ à?
40005047	Nə ye də a ye-a ŋga wèeŋ cepsə megu-a ŋge' awèŋ, ye də yusə̀ wèŋ gʉ̀ fis zok sə yè'sə yà? Mʉ̀ də bʉ̀ pegè wèeŋ gʉ̀gə̀ sə̀' vɛ'nə àlaa.
40005048	Wèŋ tse' ŋgò gʉ̀ bə̀boŋ bə bum pweʼ mvə̀'nə̀ Tɛ̀' awèŋ nə̀ mʉbu gʉ̀gə̀ə.
40006001	“Jəŋ ŋkərə̀ də wu kà fàha Nwìi yo mantombìi bwìŋ də ya wo kwasə wu gʉ̀. Bʉsə̀ wu gʉ̀-a bum yè'sə mvwe' bwìŋ vɛ'nə fana Tɛ̀' yo nə̀ yi cu mʉbu nə kà wu làk.
40006002	Ye də a ye-a ŋga wu də wu fa ŋwə̀ nə̀ yi ka yumok tse' yumok fana wù kà də wu yəm bʉsə yà' ŋkì dʉk. A yəmgə̀ nsàap ŋkìi yà'sə ŋgàa tè'èŋkup yà'a. Wo gʉ̀gə̀ vɛ'nə mvwe' ndap pìriyà bə ŋgʉ mandzə̀ də ya bwìŋ ye wo, nə kwasə wo. Mʉ tsə̀' wèŋ kek də wo gʉ̀ vɛ'nə yà'sə ye də wo tse' wes lə̀là' awo yà'sə laŋ.
40006003	Bə̀boŋ də wu dzəm-a ŋgò fa ŋgà jìŋ yumok fana wu gʉ̀ co bo ma mòok kà yusə̀ bo ma mòk sə gʉ̀ʉ rì.
40006004	Yà'a nə ye sə̀swihì, fana Tɛ̀' nə̀ yi yəgə̀ mvwe' sə̀swihì nə nə lak wu.
40006005	“Nə ye də wèeŋ cu ŋgò gʉ̀ pìriyà fana wèŋ kà də wèeŋ gʉ co ŋgàa tè'èŋkup yà'a dʉk. Wo dzəmgə̀ ŋgò lòkok təəŋ mʉtsə̀, nə sə lɛŋ pìriyà mʉmvwe' ndaap pìriyàa nə ye mvwe' ga'a ndumandzə̀ wèŋ də ya bwìŋ ye wo. Mʉ tsə̀' weŋ zìnə də nsàp bʉ̀ ànə gʉ̀ vɛ'nə yà'sə, ye də wo tse' lə̀là' awo yà'sə laŋ.
40006006	Yusə də wu dzəm ŋgò gʉ̀ pìriyà fana wù ni lo ndzə rum nda'à wù, nə kosə ncù, nə gʉ pìriyà bohò Tɛ̀' yo nə̀ yi cu mvwe' sə̀swihì nə. Wu gʉ̀ mvə̀' ànə fana Tɛ̀' yo nə̀ yi yəgə̀ bum sə̀ yà'a sə̀swihì nə nə lak wu.
40006007	Nə ye sə̀' də weŋ cu ŋgò gʉ̀ pìriyà nə fana wèŋ kà də wèeŋ sə dʉhʉ yiskok yusə̀ yà' ka fàk tse' co bʉ̀ pege wèŋ dʉk. Wo tsərəgə̀ yàwo də wu lɛŋ-a, nə sə cep fəsə sə̀' yusə̀ wu cèep sə tə̀tè àlɛ, Nwì yuk pìriyà nə bʉ̀ʉ zeŋ.
40006008	Wèeŋ kà də wèeŋ ye co wo dʉk, bʉsə̀ ŋkuŋ wù sə muk cù ŋgò fek Tɛ̀' yo nə yumok fana ŋga yi nə riŋ lo ye yusə̀ wù sə dzəm bohò yi sə tè.
40006009	“Ye də wèeŋ nə sə lɛŋ mʉmvə̀k nè'e: Tɛ̀' avès nə̀ wù cu mʉbu, vès kùksə liŋ yo.
40006010	Gaŋ Ŋkum yò sə və. Yusə̀ wù dzəm də yà'a fak, wù gʉ yà' fak sə nzeŋgòŋ sə̀' mʉmvə̀'nə̀ wu gʉ̀gə̀ bum yo sə fak mʉbu.
40006011	Fa a ves bɛŋ sə̀ vèes nə zʉ yà' ntinə.
40006012	Swì fa ves bʉp avès sə̀' mvə̀'nə̀ ves swì fagə̀ bʉ̀ʉ sə̀ wo gʉ̀gə̀ ves bʉp.
40006013	Nə kà ves mvwe' sə̀ co mə̀mumsə̀ kə tseŋ ves jə lò. Mvwe' sə̀ Satà nə cu, wù caŋsə gɛsə fis ves fo'.
40006014	Bʉsə̀ a ye-a ŋga ŋwè gʉ̀ wu bʉp, wù swi fa yi fana Tɛ̀' yo nə̀ yi cu mʉbu nə nə swi fa wu yò sə̀'.
40006015	Wu kà-a bwìŋ bʉp sə̀ wo gʉ̀ bohò wù swì fa fana Tɛ̀' yo nə kà wu yò sə̀' swì fa.
40006016	“A sə̀' də ghà nə̀ wèŋ sə gʉ̀ sumà' fana wèŋ kà də wèeŋ gʉ̀ tse' si awèŋ co ŋwə̀ nə̀ njè sə ya yi yi, mvəsə̀ ŋgàa tè'èŋkup wèeŋ gʉ̀gə̀ yà'a dʉk. Wo gʉ̀ tse'gə̀ si awo co njè sə ya wo vɛ'ɛ də ya bwìŋ ye riŋ də wo sə dzə̀ zʉzʉ. Mʉ̀ sə tsə̀' fa weŋ zìnə də wo gʉ̀ vɛ'nə fana ye də wo tse' wes lə̀là' awo yà'sə laŋ.
40006017	Ghà nə̀ wù cu-a də wu dzə zʉzʉ fana wù kwak si yo làaŋ, nə swak tu yo bə̀boŋ.
40006018	Ya bwìŋ kà də wù sə dzə̀ zʉzʉ rì. A riŋ megu Tɛ̀' yo nə̀ yi cu mvwe' sə̀swihì nə yiìyi. Tɛ̀' yo nə̀ yi rìgə̀ yusə̀ yà' cu mvwe' sə̀swihì ènə nə lak wu yi.
40006019	“Kà də wèeŋ loksə ghàha awèŋ sə nzeŋgòŋ fɛŋ dʉk. A fɛɛŋ mvwe' sə̀ aco ndu bə nzək nə ye ŋgàa yə̀ wèŋ gʉ bʉpsə yà'.
40006020	Bò gha' də wèeŋ loksə ghàha awèŋ lɛ mʉbu. A mbwa mvwe' sə̀ kaco nzək bə ndu nə ye ŋgàa yə̀ wèŋ gʉ lok yà' yumok yeŋ.
40006021	Mʉ̀ dʉk vɛ'nə bʉsə̀ mvwe' sə̀ ghàha awèŋ cu-a fana ntʉm awèeŋ nə cum megu sə̀' fo'.
40006022	Lis yo marɛŋ nə̀ ndzə ni'ì wù yi. A ye-a ŋga lis yo bə̀boŋ fana ye də ni' yò nə, nə̀ rwiŋ bə marɛŋ.
40006023	Yà'a sə̀' də a ye-a ŋga lis yo ka bə̀boŋ yeŋ fana ye də ni' yò pwe' rwiŋ bə mandzəm. Ye də a ye-a ŋga ni' yo nə rwiŋ bə mandzəm vɛ'nə ye də a ŋgʉŋgi' ndzəm nə̀ fɛŋ bʉ̀ə̀.
40006024	“Kaco ŋwə̀ nə̀ mò'fis fak ŋkwɛ̀ŋ bohò masà ba yeŋ. Yi nə dzəm fis mòk, nə bɛŋ mòk kènə aco yi sə fak bohò mòk zìnə nə kà mòk nə co yumok jə lok. Kaco wù fak bohò Nwì nə ye bohò mbàm yeŋ.
40006025	Ye də mʉ̀ sə tsə̀' weŋ də, kà də wèeŋ sə tɛ' kɛ'ca bə yòŋsə̀ə awèŋ njo zʉzʉ bə nəno kènə də bə cə̀ək sə̀ ŋgò nitse' mʉ ni'ì wèŋ àlɛ dʉk. Yam gha' ka yòŋsə̀ ŋwè nə noŋsə zʉzʉ yeŋ à? Nə ye sə̀' də yam gha' ka ŋgùpni' ŋwè nə casə cə̀k yeŋ à?
40006026	Wèeŋ kʉk ja'a na swiŋ sə̀ yà'a mʉbu yèʼe nɛ̀. Wo kà yumok mʉnzuù bìgə̀, nə kà sə̀' kʉp nə kà tàp sə̀' tse'gə̀. Wo ye-a sə̀ vɛ'nə, Tɛ̀' awèŋ nə̀ mʉbu fagə̀ wo zʉzʉ. Ghak yè'sə wèŋ kè swiŋ ɛ?
40006027	A mʉŋgorə̀ wèŋ ndà nə̀ də aco yi naaŋ gesə nùubu mok mʉnə nùubu ye də bʉsə̀ yi jìk yi ɛ?
40006028	Bə ma nə̀ cə̀k, wèŋ sə tɛ' bə nzak cə̀k ye bʉ̀ʉ yà? Tsərə a bə nzàamŋgaŋ sə̀ yà'a fomgə̀ yèʼe mʉmvə̀'nə̀ yà'a kùkgə̀ ɛ̀. Wo ka ndàp caŋsə̀gə̀, nə kà cə̀k sə̀' ba'.
40006029	Ye də mʉ̀ sə tsə̀' weŋ də a megu-a sə̀ ŋkum Sòlomù bə ghàha ye sə̀ yi à tse' sə pwe', yi à ka nsàp cə̀k mòk co nzàamŋgaŋ yè'sə ni yuk.
40006030	A ye-a də ŋgaŋ sə̀ wà sə̀ aco wù ye yà' ntinə, a ye zòŋ ŋga wo tɛ̀ŋ səsə yà' laŋ yèʼe Nwì sə jəŋ ŋkərə̀ bohò wo vɛ'nə, ye də kaco yi jəŋ casə ghak ŋkərə̀ bohò ŋwè yeŋ à? Oò bʉ̀ʉ am wèŋ, wèŋ ka Nwì ntʉm awèŋ pwe' fa.
40006031	Bum yè'sə nə yee nə vɛ'nə fana kà də wèeŋ sə tɛ' kɛ'ca də vèes nə zʉ ko' yè'sə yà lɛ-ò, vèes nə no ko' yè'sə yà lɛ-ò kè də vèes nə jəŋ ko' cə̀k yèʼsə fò lɛ-ò dʉk.
40006032	Bʉsə̀ a làpgə̀ nsàap bum yè'sə gʉgʉŋ bʉ̀ʉ sə̀ wo ka Nwì riŋ. Bohò ma njàwèŋ fana Tɛ̀' awèŋ nə̀ mʉbu yi rìŋ də wèŋ tse' ŋgò tse' bum yè'sə pwe' laŋ.
40006033	Làp to mantombì lɛ gaŋ ŋkum Nwì, nə ye ŋgò ye kə̀kʉrə̀ mantombìi yi ŋkuŋ fana bum mok yèʼe pwe' nə ye sə̀' sə̀ yàwèŋ.
40006034	Ye də ŋwèe kà də yi tɛ' fa zòŋ dʉk, zòoŋ nə tɛ' tu ye yi. nùmbu nə̀ fò pwe' tse' ŋgə' nje kə̀kʉrə̀ bə nùmbu nə.
40007001	“Kà də wu sak ŋwə̀ nəmòk dʉk ya Nwìi kà wu yò sə̀' kə̀ sak.
40007002	Mʉ̀ dʉk vɛ'nə bʉsə̀ Nwìi nə̀ kə̀ sak wu sə̀ mvə̀'nə̀ wù sə sak bʉ̀ʉ mok wèŋ. A sə̀' də mvə̀'nə̀ wu fʉ̀' fa bwìŋ fana Yi nə̀ fʉ̀k fəsə fa wu sə̀' vɛ'nə.
40007003	Njo nə̀ wu kʉ̀kgə̀ mʉdòti nə̀ jo nə̀ nà' cu mʉ lisə̀ moma yo, nə swi də bɛ̀s tʉ nə̀ ghaŋ cu mʉ lisə̀ wùu yèʼe bʉ̀ʉ yà?
40007004	Kènə aco wù dʉk fa to moma yo mòk də, ‘Tse' vesə lis ya mʉ̀ fis fa wu mʉ dòti nə̀ mʉ lisə̀ wu’ nà'a, ŋga ŋkə̀ŋkʉ̀m dòti nə dòti cu ma mʉ lisə̀ wù yè'sə va?
40007005	Wèŋ ŋgàa tè'èŋkup wèŋ, fis to lɛ ntò dòti nə̀ ghaŋ nə̀ mʉ lisə̀ wù nà'a ŋkuŋ ya wu nə tse' mandzə̀ ŋgò yə rì nə̀ jo nə̀ nà' cu mʉ lisə̀ moma yo nə.
40007006	“Kà də wu fa bʉ̀ʉ sə̀ wo bɛŋ bum sə̀ yà'a rərɛŋ bə ma nə̀ Nwì dʉk, bʉsə̀ wo nə kà yà' co yumok jə. Wo nə nəŋ bʉpsə yà' bə kù, nə bʉʉŋ ko wu lʉ̀.
40007007	“Lɛŋ Nwì ya yi nə fa wu, làap ya wu nə tse', kùum ya wo nə muk fa wu.
40007008	Bʉsə̀ ŋwə̀ nə̀ yi lɛŋ-a, ŋgə̀ŋgàaŋ nə tse', ŋwə̀ nə̀ yi lap-a, ŋgə̀ŋgàaŋ nə ye, ŋwə̀ nə̀ yi kum-a, wo nə muk fa ŋwə̀ ànə.
40007009	Wèŋ sə̀ wèeŋ tɛ̀'ɛ bwe, mòk cu yo nə̀ ŋga mo ye lɛŋ-a bɛŋ, yi fa nà' lìs à?
40007010	Kènə mòok yo nə mo ye fek-a də wu fa yi fuk, wù fa yi no-ɛ?
40007011	A ye-a ŋga wèŋ sə̀ wèeŋ bʉp yèʼe riŋ ŋgò fa bwe awèŋ bum sə̀ bə̀boŋ, ye də aco Tɛ̀' nə̀ mʉbu nə, nə fa bum sə̀ bə̀boŋ bohò bʉ̀ʉ sə̀ wo lɛŋ yi sə wèŋ wùriŋ.
40007012	Bum yè'sə də yusə̀ wu dzəm-a də bwìŋ gʉ fa wu, wù gʉ fa wo sə̀' vɛ'nə. Yà'a yusə̀ lʉ̀ʉk Musì bə ncèep ŋgàa tsòhò bum Nwì wèŋ pwe' sə cèp vɛʼnə.
40007013	“Ni mvwe' ncùu ŋka' sə̀ yà'a fəferə̀ yà'a, bʉsə̀ ncùu ŋka' sə̀ wə̀wə̀ŋ sə̀ yà' tse' mandzə̀ nə̀ bə̀boŋ yà'a, a mandzə̀ kpʉ. Bwìŋ ŋkʉ̀ʉŋ sə̀ wo sə yù lò nà'.
40007014	Ncùu ŋka' lùuŋ fəferə̀, mandzə̀ nə gʉŋ te'lə sə̀' nə̀bʉp. Bʉ̀ʉ sə̀ wo yə mandzə̀ ènə, wo moòm gha bʉ̀ə̀.
40007015	“Wèeŋ jəŋ ŋkərə̀ bohò bʉ̀ʉ sə̀ wo sə gʉ̀ basə də wo ŋgàa tsòhò bum Nwì yà'a. Wo vəə, wù sə ye mʉnfèŋ də a nsùŋgaŋ ŋga wo ma ndzə tsətsəʼrə̀ furù' nə̀ bʉp.
40007016	Wèeŋ nə riŋ wo bə nsàp mandzə̀ nə̀ wo sə gʉ̀ bum awo. Kaco lemu zəm yuk mʉnə ntwìnə̀nɛ' yeŋ, nə ye sə̀' də kaco wo kwiŋ yuk pià mʉnə ndi'ntsə̀ə sə̀' yeŋ.
40007017	Tʉ sə̀ bə̀boŋ pwe' zəmgə̀ nto'o sə̀ bə̀boŋ. Tʉ sə̀ bʉp zəm sə̀' nto'o sə̀ bʉp.
40007018	Kaco tʉ nə̀ bə̀boŋ zəm nto'o sə̀ bʉp yeŋ. Tʉ nə̀ bʉp kà nto'o sə̀ bə̀boŋ sə̀' zəm bwìŋ.
40007019	Tʉ nə̀ fò pwe' nə̀ nà' kà-a nto'o sə̀ bə̀boŋ zəm, wo gwɛ' mak nà' sə nze, nə te' tɛŋ gesə nà' sə misə̀.
40007020	Nà'a njo nə̀ mʉ̀ dʉk weŋ də wèeŋ nə riŋ bʉ̀ʉ sə̀ wo sə gʉ̀ basə də wo ŋgàa tsòhò bum Nwì sə wèŋ bə nsàp mandzə̀ nə̀ wo sə gʉ̀ bum awo sə.
40007021	“Kà də ndàaŋwè pwe' nə̀ yi togə̀ mʉ də Tà, a nə̀ kə̀ ni mvwe' gaŋ ŋkum sə̀ mʉbu sə dʉk. A nə̀ kə̀ ni mbwa ŋwə̀ nə̀ yi sə gʉ̀ yusə̀ Tɛ̀' àm nə̀ mʉbu nə sə dzəm də ŋwèe gʉ.
40007022	nùmbu sak nzak kə̀ dzèŋ nùu fana bwìŋ ŋkʉ̀ʉŋ nə sə kə dʉhʉ fa mʉ dʉk də, ‘Tà, Tà, mʉ̀ də vès à sə cèp bum sə̀ Nwì à tsə̀' fa ves yà' bə liŋ yo àlaa. Vès à bɛ' fis fa bwìŋ yòŋsə̀ə ze' wèŋ bə liŋ yo, nə sə gʉ bum maŋgəŋgèŋ sə̀' bə liŋ yo.’
40007023	Mʉ nə tsok fa wo də, ‘Coho gɛsə lo ŋgʉ ni'ì mʉ̀ fo', mʉ̀ ka weŋ co bʉ̀ʉ am riŋ yuk. Wèŋ ŋgàa gʉ̀ bʉp wèŋ.’
40007024	“Ŋwə̀ nə̀ yi yuk-a ncèp àm nə̀ mʉ̀ cèep, nə gʉ mvə̀'nə̀ mʉ̀ dʉk sə, fana ye də yi co ŋgà ŋkərə̀ nə̀ yi à bom ndap ye mʉnə lìs.
40007025	Yi ànə ci nà' mbwa fana mbʉ̀ŋ li, ndzəp rwiŋ bə fə̀fə̀ wèŋ pwe' bwi' ndap nə, nà' kà gbʉ̀ bʉsə̀ wo à ci nà' mʉnə lìs.
40007026	Nə ye sə̀' də ŋwə̀ nə̀ yi yuk-a ncèp àm nə, nə kà mvə̀'nə̀ mʉ̀ dʉk sə gʉ̀ fana ye də yi ye co ŋwə̀ nə̀ ləm nə̀ yi kə̀ ci ndap nje mʉnə ŋgwansa.
40007027	Yi ànə ci wes nà' fana mbʉ̀ŋ li, ndzəp rwiŋ bə fə̀fə̀ wèŋ kə bwi' ndap nə nà' gbʉ. Gbʉ̀ nə̀ nà' à gbʉ̀ʉ nə à ka gbʉ̀ nə̀ jo yeŋ.”
40007028	Jisòs ànə cep wes bum yè'sə fana maŋgo bʉ̀ nə̀ nà' ànə ye fo' nə à sɛ̀ɛŋ mam təəŋ bə nsàp yəyə'rə̀ nə̀ wo yuk nə.
40007029	Wo à sɛ̀ɛŋ vɛ'nə bʉsə̀ yi à sə yə'rə ye sə zok co ŋwə̀ nə̀ yi tse' ŋàŋ. Yi à ka ye sə co bʉ̀ʉ sə̀ wo yə'rəgə̀ fa bwìŋ lʉ̀ʉk Musì wèŋ yà'a yeŋ.
40008001	Jisòs ànə sə tsooŋ mʉndahà anə fana maŋgo bʉ̀ mòk yuŋ yi vɛ'ɛ nə̀bʉp.
40008002	Ànə geŋ, ŋgà kuturu nəmòk və, nə kə bʉhʉ kə̀ mantombì yi, nə dʉk fa Jisòs nə də, “Tà, a bò-a wu co wù tɛsə mʉ na, wù gʉ fa mʉ yiya àm nèʼe me.”
40008003	Yi ànə dʉk vɛ'nə fana Jisòs fis bo, nə jwɛŋ nà' bə zeŋ. Yi à sə jwɛ̀ŋ nà', yi sə dʉk də, “Mʉ̀ dzəm laŋ, yiya yò nə nà'a me.” Yiya ye nə à mè mègù fo' sə̀' ghà ànə.
40008004	Yi dʉk fa fe'lə nà' də, “Dù, nə kà ŋwə̀ nəmòk tsə̀' fa swì. Cà lò gu bohò ŋgà fa satikà', nə ni fa yi ni' yò, yi kʉk ja'a wu. Yi kʉk mesə, wù fa fəfa nə̀ Musì à dʉk nə, ŋgò nì tsə̀' fa bwìŋ də yiyaŋ yò a mè laŋ.”
40008005	Jisòs ànə və mvwe' lak Kàpanùm. Mvə̀'nə̀ yi à ni və ntɛ̀ŋ, ŋkum sojà mòk kə tseŋ yi mʉtsə̀, nə sə lɛŋ nà'.
40008006	Yi sə dʉk fa Jisòs nə də, “Tà, mo mòk nə̀ vesə cugə̀ə yi sə tɛsə mʉ bə fàk yi nò yiyaŋ nda'à mʉ̀ anə vɛ'ɛ nə̀ co wù kà cèp to. Yiya nə a kpʉsə yi ni' nsàp nə̀ co yi kà bʉ̀ʉ̀ŋ lok.”
40008007	Jisòs dʉk fa ŋgà' nə də, yi nə və kə gʉ mo nə ya nà'a luŋ.
40008008	Ŋkum sojà nə dʉk də, “Hai', kà wù və̀ Tà, bʉsə̀ mʉ̀ ka kə̀kʉrə̀ co wù kə ni mʉnda'à mʉ̀ yeŋ. Cep megu lɛ bə cù fana ya mo fàk àm nə nə luŋ.
40008009	Mʉ̀ rì vɛ'nə bʉsə̀ mʉ yè'sə ŋwə̀ nə̀ mʉ̀ tse' ŋkwàha bʉ̀ʉ mok mantombìi mʉ̀ sə̀ mʉ̀ sə yuk bohò wo sə̀'. Sojàa mok cu sə̀ wo yukgə̀ yàwo bohò mʉ̀ sə̀' yo. Aco mʉ̀ to mòk dʉk də, ‘Və̀ə’, yi və. Mʉ̀ dʉk fa mòk də ‘Lò fa'’, yi geŋ. Nə dʉk fa mali mòk də ‘Gʉ̀ yu yèʼe’, yi gʉ yà'.”
40008010	Jisòs ànə yuk yusə̀ yi à cèep fana yi mərə, nə dʉk fa bohò bʉ̀ʉ sə̀ wo à yù və̀ yi fo' sə də, “Mʉ̀ sə tsə̀' fa weŋ ŋkèm dʉk də, a mègù-a sə̀ mʉtsətsəʼrəə bʉ̀ʉ Izùrɛ ma, mʉ̀ ka ŋwə̀ nəmòk fo' nə̀ yi tse' nsàp dzədzəm nə̀ də aco mʉ̀ gʉ to fàk bə ncèp cù àm ye yuk.”
40008011	Yi dʉk fe'lə də, “Mʉ̀ sə cèp zìnə də ntsə' dinà nə̀ mvwe' gaŋ sə̀ mʉbu sə kə̀ wɛ̀s nùmbu nə fana bwìŋ nə və mvwe' bòop lak sə̀ wo tse' ŋgwìi bwìŋ fo' zəzok, nə kə zʉ be'lə bə Abràham wèŋ. Wo zʉ be'lə bə Azìk nə ye Jàkop wèŋ bəbɛ'.
40008012	Wo nə zʉ fo' vɛ'nə ŋga bʉ̀ʉ Jus sə̀ a nə ye co wo zʉ fo' lɛ wo sə, wo nə bɛ' fis gɛsə wo sə mbiŋ mvwe' ndzəm. Wo nə cum ca sə waŋ, nə sə zʉ nzòŋ.”
40008013	Jisòs bʉ̀ʉŋ dʉk fa bohò ŋkum sojà nə dʉk də, “Bwì foho lò lak. Mvə̀'nə̀ wù dzəm tse' sə və̀ə wù yà'a, yà'a nə ye sə̀' vɛ'nə.” Yiya mo ŋgà' nə à mè gù sə̀' ghà nə̀ wo à sə cèep nə.
40008014	Jisòs à kə ni mʉnda'à Pità, nə tseŋ malii nà' mbwa ŋga yi nò nze bə yiyaŋ.
40008015	Jisòs jwɛŋ bo ŋwà nə fana yiya nə me. Ŋwà nə lokok, nə lap fa wo zʉzʉ.
40008016	nùmbu ànə à ye ŋga nùm sə co tsə lòo fana wo jə və fa yi bʉ̀ʉ sə̀ wo à tse' yòŋsə̀ə ze' ndzə ni'ì wo vɛ'ɛ wùriŋ. Yi à cèp gù ncèp mò'fis, nə bɛ' fis wes ze' sə bə zeŋ pwe'. Yi à lùŋsə bʉ̀ʉ sə̀ wo à sə yaya wèŋ sə̀'.
40008017	Yi à gʉ̀ vɛ'nə ya yusə̀ Ìzayà ŋgà tsòhò bum Nwì ànə ceep bʉʉŋ və zìnə. Ìzayà nə ànə cep dʉk də, “Yi a jə lò gɛsə wə̀woo avès bə yiyaŋ avès yi bə tu ye.”
40008018	Jisòs ànə ye mvə̀'nə̀ bwìŋ mà ŋgʉ ni'ì yi wùriŋ fana yi dʉk fa bwe ye wèŋ də bə yà'wèeŋ to lo ŋkùp ndzəp mamòk.
40008019	Fana ŋgà' nəmòk nə̀ yi ŋgà yə'rə̀ fa bwìŋ lʉ̀ʉk Musì caŋ və, nə kə dʉk fa nà' də, “Cicà, mʉ̀ dzəm də mʉ nə bɛ' lo wu ma nə̀ fò lòoŋ fo' nə̀ wù sə lòo.”
40008020	Jisòs dʉk fa nà' də, “Còp wèŋ tse' mvòk co wo cum ca, swiŋ wèŋ tse' ndap awo fana mʉ̀ʉ mo ŋwè mʉ̀ ka mvwe' sə̀ co mʉ̀ noŋsə tsoŋ tu am nə noo yoŋsə tse'.”
40008021	Mo ŋgà fàk nəmòk dʉk fa yi də, “Tà, mʉ foho lo-a maŋkwɛ̀ŋ, nə kə tuuŋ tɛ̀' lam ŋkuŋ ɛ̀.”
40008022	Fana Jisòs dʉk fəsə fa nà' də, “Yuŋ və mʉ, nə me'rə bʉ̀ʉ sə̀ wo kpʉ laŋ wèeŋ tuuŋ bʉ̀ kpʉkpʉ awo.”
40008023	Jisòs ànə ni lo sənə ŋgwes nə fana ŋgàa fàak ye wèŋ sə yuŋ lo yi sə̀'.
40008024	Mvə̀'nə̀ wo à sə lòo, fə̀fə̀ nə̀bʉp cwiŋ və ye mʉ ndzəpə̀ anə. Nà' sə bwi'lə kɛ' ŋgwes nə, ndzəp sə ci ni lo ca nsàp nə̀bʉp. Yè'sə à sə ye vɛ'nə lòoŋ ŋga Jisòs nə sə dzəm ye lo.
40008025	Wo à kə̀ to yə̀msə yi. Wo dʉk fa yi də, “Tà, vesùwèŋ sə kpʉ yèʼe kpʉ.”
40008026	Yi dʉk fa yà'wèŋ dʉk də, “Wèeŋ wəp yè'sə yà, wèŋ ŋgàa dzədzəm moòmjo wèŋ.” Yi à dʉk vɛ'nə, yi lokok, nə dʉk fa fə̀fə̀ nə ye ndzəp nə də, “Teŋsə, nə kà mok cà fe'lə̀.” Yi ànə cep ntɛ̀ŋ, bum pwe' teŋsə ci'i təəŋ fo' wʉmm.
40008027	Bʉ̀ʉ sə wèŋ à mərə vɛ'ɛ, nə dʉk də, “Nèʼe nsàp ŋwə̀ nə̀ fò, fə̀fə̀ bə ndzəp wèŋ sə yuk yi ɛ̀?”
40008028	Yi ànə to tesə lo nto ndzəp ma nja fana yi tesə və mvwe' lak Gadàrin. Bʉ̀ʉ səmok wèŋ à kə̀ tsèŋ yi bwìŋ ba. Bʉ̀ʉ yè'sə wèŋ ànə tse' yòŋsə̀ə ze' ndzə ni'ì wo. Wo à sə cu mvwe' sə̀ wo tuuŋgə̀ bwìŋ. Yòŋsə̀ə ze' sə à sə gʉ̀ wo, wo bʉp ntʉm vɛ'ɛ nsàp nə̀ co ŋwè kà mandzə̀ ma nə̀ wo cu nə cà.
40008029	Wo ànə ye Jisòs ntɛ̀ŋ, wo cep torə fis dʉk də, “Mo Nwì, wu làp bohò vès yà? Wù və̀ də wu sə kə fa ves ŋgə' ŋga mvə̀k nə ka ntò kʉrə à?”
40008030	Ànə ye ŋga bòp ŋgùnaŋ mòk nə̀ ghaŋ à sə zʉ kɛ'cà mʉmvwe' nəmòk fo' sə̀ moòm sə̀sap.
40008031	Fana ze' sə lɛŋ Jisòs də a ye-a ŋga nà' də nà'a bɛ' fis wo àlɛ, nà'a dʉk də wo kə ni ndzə ni'ì bòp ŋgùnaaŋ yà'a.
40008032	Jisòs dʉk fa yà' də yà'a geŋ. Wo tesə, nə kə ni ndzənə ŋgùnaaŋ sə. Ŋgùnaaŋ sə pwe' à ca durə tsoŋ ndzə baàŋ anə, nə kə gbʉ ni sənə ndzəp Galìli nə, nə kpʉ wes ca pwe'.
40008033	À nə ye vɛ'nə fana, bʉ̀ʉ sə̀ wo à sə gʉ̀msə ŋgùnaaŋ sə wèŋ carə lo yàwo sə sə̀'. À kə̀ dzèŋ mʉ ntòlak anə fana wo tsoho fa bwìŋ yusə̀ yà' anə ye sə pwe'. Wo à tsə̀' bwìŋ yusə̀ yà' anə gʉ̀ bʉ̀ʉ ŋgàa yòŋsə̀ə ze' wèŋ sə sə̀'.
40008034	Bʉ̀ʉ sə̀ mʉ ntòlak sə pwe'fo' à tesə və̀ ŋgò kə̀ yə Jisòs. Wo ànə ye yi fana wo lɛŋ nà' də nà'a lo gɛsə mvwe' lak awo fo'.
40009001	Jisòs à ni sə ŋgwesə̀, nə to tesə lo ntondzəp ma nə̀ nja, nə tesə və mvwe' lak ye.
40009002	À kə̀ dzèŋ fo' fana bʉ̀ʉ səmok wèŋ bək jə və fa yi ŋwə̀ nəmòk mʉkèhe ŋga ŋgə̀ŋgàŋ à bùʼrə bùʼrə. Jisòs à yə də wo tse' dzədzəm nə̀ də aco yi gʉ yiyaŋ ŋwə̀ nə me. Yi dʉk bohò ŋwə̀ nə̀ yi kà gìgə̀ nə də, “Mo àm, kà wəp, mʉ̀ swì fa wu bʉp yo laŋ.”
40009003	Ŋgàa yə'rə̀ fa bwìŋ lʉ̀k mok wèŋ à ye fo', nə yuk yusə̀ Jisòs cèp yè'sə. Wo dʉk sə və̀ə wo də, “Ŋwə̀ ènə sə gʉ̀ bʉpsə liŋ Nwì wà.”
40009004	Jisòs riŋ yusə̀ wo sə tsərə sə və̀ə wo sə, nə dʉk fa yà'wèŋ də, “Wèŋ sə tsərə nsàp bʉp ànə sə və̀ə wèŋ vɛ'nə bʉ̀ʉ yà?
40009005	Co joho gha' yè'e nə̀ ŋgò dʉk də, ‘Mʉ̀ swì fa wu bʉp yò laŋ’, kè nə̀ ŋgò dʉk də, ‘Lòkok mʉtsə̀, nə gi lo yuyo’ ɛ?
40009006	Fana mʉ nə niŋ fa weŋ də mʉ̀ʉ mo ŋwè, mʉ̀ tse' ŋàŋ sə nze ŋgò swì fa bwìŋ bʉp awo.” Fana yi dʉk fa ŋgà' nə̀ yi kà gìgə̀ nə də, “Lokok, te' kə̀à yò, nə lo la'à wù.”
40009007	Jisòs à dʉk vɛ'nə, yi lokok, nə lo yuye.
40009008	Bʉ̀ʉ sə̀ wo à ye fo' sə à yə vɛ'nə fana wo wəp, nə kuksə Nwì nə̀ yi a fa bwìŋ nsàp ŋàŋ ànə.
40009009	Jisòs ànə casə fa'nə fana yi ye ŋwə̀ nəmòk nə̀ liŋ yee də Màtiyò. Yi à yə Màtiyò nə ŋga nà' cu mvwe' sə̀ wo là'gə̀ mbàam tak fo'. Jisòs dʉk fa nà' də, “Bɛ' və mʉ.” Yi à lòkok, nə bɛ' lo nà'.
40009010	Jisòs à kə cu mʉnda'à Màtiyò nə ŋgò zʉ zʉzʉ mbwa. Ŋgàa ko mbàam tak bə bʉ̀ʉ sə̀ wo ŋgàa gʉ̀ bʉp wèŋ à kə cu be'lə bə nàʼ nə ye bwe ŋgàa fàak ye wèŋ.
40009011	Bʉ̀ʉ Faràsi wèŋ ànə ye vɛ'nə fana wo fek ŋgàa fàak Jisòs sə wèŋ də, “Cicà àwèŋ nə sə zʉ be'lə zʉzʉ bə ŋgàa ko tas, nə ye bʉ̀ʉ mok sə̀ ŋgàa gʉ̀ bʉp wèŋ bʉ̀ʉ yà?”
40009012	Jisòs à yuk fana yi dʉk fa yà'wèŋ də, “Bʉ̀ʉ sə̀ wo ka yiyaŋ tse', wo ka doktà làpgə̀. A lap megu doktà ŋwə̀ nə̀ yi sə yaya.
40009013	Wèeŋ mum və̀m bə ncèp nə̀ nə̀ wo à còm nà' ndzənə Ŋwàk Nwì də, ‘Mʉ̀ dzəm ghak yàm ntʉm nə̀ nà' tse' koksə̀manziŋ nə noŋsə ŋgò fa satikà' nə̀ lʉ̀k sə dzəm.’ Mʉ dʉk vɛ'nə bʉsə̀ mʉ̀ à ka bʉ̀ʉ bʉ̀ʉ sə̀ bə̀boŋ wèŋ və, mʉ̀ à və̀ ŋgò to bʉ̀ ŋgàa gʉ̀ bʉp wèŋ.”
40009014	Bwe ŋgàa fàak Jon wèŋ à və̀ kə̀ fek Jisòs də, wo bə bʉ̀ʉ Faràsi wèeŋ gʉ̀gə̀ sumà' nùubu mok, nə sə gʉ pìriyà, bwe ŋgàa fàak ye kà yàwo gʉ̀ yè'sə bʉ̀ʉ yàlɛ?
40009015	Yi dʉk fəsə fa yà' də, “Aco bʉ̀ʉ sə̀ wo və̀ mvwe' sə̀ wo sə zʉ bum gù wèŋ dzə zʉzʉ à? Ka vɛ'nə sə̀ yeŋ. Mvə̀k nəmòk cu nə̀ wo nə jəŋ gɛsə lo ndugù nə, fana bʉ̀ʉ sə nə dzə zʉzʉ mvə̀k ànə.
40009016	Wèeŋ yuk-a, kaco ŋwè jəŋ cə̀k nə̀ fi, nə te' lok cə̀k nə̀ nà' və̀p laŋ bə zeŋ yeŋ. Bʉsə̀ nə̀ fi nə nə saha tesə ndzənə nə̀ zəm nə fana yam ghak wesə ŋga'a mvwe' sə̀ nà' saha maŋkwɛ̀ŋ sə.
40009017	Yumook sə̀' də wo kà dzə̀ rùk sənə bɛ̀s nə̀ zəm kep gèsə̀gə̀, bʉsə̀ yà'a nə duk, nə vok bɛ̀s nə. Fana rùuk sə nə bʉp bə bɛ̀s nə mwè. Bò gha' lɛ də wo gesə dzə̀ rùk sənə bɛ̀s nə̀ fi ya rùuk sə bə bɛ̀s nə pwe' cum fo' bə̀boŋ.”
40009018	Jisòs ànə sə cep mali bohò wo ntò vɛ'nə fana ŋkwà' ŋwə̀ nəmòk nə̀ mʉmvwe' ndap pìriyà bʉ̀ʉ Jus wèŋ və kə tseŋ yi fo'. Yi təəŋ mantombìi Jisòs bə tumfərə, nə dʉk fa nà' dʉk də, “Mo àm nə̀ ŋwàŋwè kpʉ fana kwəkwè' vəə, nə kə naaŋ fa yi bo yo ya yi luŋ sə̀mok.”
40009019	Jisòs à lòkok, nə bɛ' lo yi. Ŋgàa fàak Jisòs nə wèŋ à yù lò wo sə̀' fo'.
40009020	Ànə geŋ, ŋwà nəmòk nə̀ ndʉəm à sə ca yi ndzə ni'ì mʉnə lùumŋgòŋ hum-ncòp-ba à nɛɛ və̀ fʉ ŋkwɛ̀ɛŋ Jisòs, nə jwɛŋ gesə cù cə̀k nà' bə bo.
40009021	Yi à jwɛŋ nà' ŋga yi sə tsərə sə ntʉʉ̀ yi də, a ye-a ŋga yi jwɛ̀ŋ megu-a cù cə̀k nà' nə àlɛ, yiya ye nə nə me.
40009022	Jisòs à bʉ̀ʉŋ kʉ̀' ŋwà nə. Yi à yə nà', yi dʉk fa nà' də, “Ko ntʉm njɛ̀'gù. Dzədzəm yò nə̀ wù tse' nə gʉŋsə wu laŋ.” Yi à dʉk mèsə vɛ'nə ntɛ̀ŋ, yiya ŋwà nə me gu sə̀' fo' ghà ànə.
40009023	Jisòs ànə kə ni mʉnda'à ŋkwà' ŋwə̀ nə̀ nà' anə to yi nə fana yi ye bʉ̀ ŋgàa kà kpʉ wèŋ ŋga wo rwiŋ fo' hip. Wo sə fʉəp ŋkìi kpʉ bə ntàŋ, nə sə kɛ'ŋgùŋ.
40009024	Yi dʉk fa yà' də, “Wèeŋ tesə sə mbi pwe'. Mo ènə ka kpʉ, yi sə dzəm megu lo.” Wo à yuk vɛ'nə fana wo ywì'lə yi swee.
40009025	Wo anə fis wes bʉ̀ʉ sə wèŋ sə mbi anə fana yi ni lo mʉnda'à anə, nə kə ko bo mʉŋwà nə. Yi à ko bo nà' sə vɛ'nə fana nà' lokok.
40009026	Yusə̀ yi à gʉ̀ yè'sə à yuhu mvwe' lak sə̀ fo' sə pwe'fo'.
40009027	Jisòs à mè'rə fa'nə, nə sə lo fana ŋgàa ntwì lis mok wèŋ bwìŋ ba və, nə sə waŋ torə yuŋ yi. Wo sə dʉk də, “Mo Devìd, koksə-a manziŋ bohò vès-ɛ̀.”
40009028	Yi ànə kə ni mʉnda'à fana bʉ̀ʉ sə̀ ba sə wèŋ kə tseŋ yi mbwa. Yi fek yà' də yà' dzəm sə ntʉʉ̀ yà' də aco yi gʉ to nsàp fàk ènə àlɛ? Bʉ̀ʉ sə də hòli, Tà.
40009029	Fana yi jwɛŋ lis yà'wèŋ sə bə bo ye. Yi à sə jwɛ̀ŋ yà', yi sə dʉk də, “Yà'a ye bohò wèŋ sə̀' mʉmvə̀'nə̀ wèŋ dzəm tse' sə ntʉʉ̀ wèŋ sə.”
40009030	Lis awo sə à mùhu. Ànə geŋ Jisòs cep bohò wo vɛ'ɛ gʉgʉŋ də yà'a kà ŋwə̀ nəmòk tsə̀' fa swì.
40009031	Wo à lò yàwo, wo to lo liŋ nà' sə mvwe' lak yà'sə vɛ'ɛ pwe' nə̀ pwe'.
40009032	Bʉ̀ʉ yè'sə wèŋ à sə tesə lò fana bʉ̀ʉ mok wèŋ jə və fa Jisòs ŋwə̀ nəmòk ŋga yi kà cù cèpgə̀. Yi à sə kà cèp vɛ'nə bʉsə̀ yòŋsə̀ ze' à cu ndzə ni'ì yi anə.
40009033	Jisòs ànə bɛ' fis ze' nə ntɛ̀ŋ, ŋgà' nə yeto ŋgò cèp cù. Bʉ̀ʉ sə̀ wo à ye fo' sə à mərə. Wo dʉk də, “Vès ka yàvès yumok mvwe' nzeŋgòŋ Izùrɛ mʉ mvə̀' nèʼe nùmbu mòk ntò ye yuk.”
40009034	Bʉ̀ʉ Faràsi wèŋ dʉk yàwo də Jisòs sə bɛ' fis ze' sə bə ŋàaŋ sə̀ sə fa yi yà' ŋkum ze'.
40009035	Ànə geŋ Jisòs kɛ' kɛ' fo' mvwe' buhu lak sə̀ jo bə sə̀ ghaŋ wèŋ pwe'. Yi à sə yə'rə kɛ' mʉmvwe' ndaap pìriyà wèŋ, nə sə tsoho fa wo Ntirə̀ nə̀ Bə̀boŋ bə nzak gaŋ ŋkum Nwì. Yi à sə gʉ̀ lò bʉ̀ ŋgàa yiyaŋ wèŋ gʉŋ. Sə̀ yà' sə ya bə nsàp yu yà lòoŋ yi gʉŋsə yà'wèŋ.
40009036	Yi à kʉ̀k ja'a bʉ̀ʉ sə̀ wo à mà fo' fana manziŋ ko yi wùriŋ bʉsə̀ bʉ̀ʉ sə wèŋ à cu ncu ŋgə', ŋwə̀ nə̀ co nà' tɛsə wo ye bʉ̀ə̀. Wo ye co nsùŋgaaŋ sə̀ wo sə jàm kɛ' jì ganakù.
40009037	Fana yi cep bohò ŋgàa fàak ye sə wèŋ dʉk də, “Nzum sə ŋkʉ̀ʉŋ, ŋgàa kʉkʉp sə ye ŋga'a kə jo.
40009038	Wèeŋ lɛŋ bohò Tà ŋgà nzum nə ya yi tumsə vesə bʉ̀ʉ sə̀ co wo kʉp.”
40010001	Jisòs à to benə ŋgàa fàak ye sə̀ hum-ncòp-ba, nə fa yà'wèŋ ŋàŋ ŋgò bɛ' fis fa bwìŋ yòŋsə̀ə ze'. Yi à fa yà' ŋàŋ ŋgò lùŋsə bʉ̀ʉ sə̀ wo tse' nsàp yiya nə̀ fò pwe' sə̀'.
40010002	Liŋ ŋgàa ntum ye wèŋ sə̀ hum-ncòp-ba sə, a də vɛ'ɛ: Saimʉ̀ nə̀ liŋ ye mook də Pità, Andrù moma Pità nə. Jem nə̀ liŋ tɛ̀' yee də Zebèdi. Jem nə à ye bə moma ye Jon sə̀' bwìŋ ba.
40010003	Filìp, Bàtòlomì, Tomos, Màtiyò nə̀ ŋgà ko mbàam tas, Jem mòk sə̀' nə̀ liŋ tɛ̀' yee də Alfòs, bə Tàdiyòs.
40010004	Saimʉ̀ nə̀ yi à sə fàk bə bòp bʉ̀ nə̀ wo togə̀ wo də kenenat. Nə ləsə Judàs Iskarəyà nə̀ yi ànə seŋ Jisòs nə.
40010005	Jisòs à tumsə bʉ̀ʉ sə̀ hum-ncòp-ba yè'sə, nə tipsə yà'wèŋ dʉk də, wo kà bohò bʉ̀ pegè nə ye mvwe' nzeŋgòŋ bʉ̀ʉ Sàmàriyà wèŋ lò.
40010006	Yà'wèeŋ lo lɛ bohò bʉ̀ʉ Izùrɛ wèŋ sə̀ wo co nsùŋgaaŋ Nwì sə̀ wo ànə jàm bisə jàmə.
40010007	Yà'wèeŋ lòo, yà' tsoho lo nzak Nwì də gaŋ ŋkum nə̀ mʉbu nə yà' kʉəp ŋgò ye sə nzeŋgòŋ fɛŋ laŋ.
40010008	Də wo gʉŋsə ŋgàa yiyaŋ wèŋ, nə lokoksə bwìŋ mvwe' kpʉ, nə mesə fa ŋgàa kuturu wèŋ yiyaŋ awo, nə bɛ' fis fa bwìŋ yòŋsə̀ə ze' ndzə ni'ì sə̀'. “Ŋàaŋ sə̀ mʉ̀ fa weŋ yè'sə, wèŋ ka yà' ywiywiŋ, ye də wèeŋ gʉ fa lo bwìŋ sə̀' wà.”
40010009	Yi tsok yà' sə̀' də yà'a cu ŋgò lòo, yà' kà mʉzə̀p mbàm sə̀' jə tse' lò.
40010010	Wo kà bàm rìp, kà cə̀k nə̀ ŋgò kə ni kupsə jə tse', kà kùuŋgùp kè a megu-a sə̀ ntʉmbàŋ jə tse'. “Mʉ̀ də wèeŋ kà bum yè'sə jə vɛ'nə bʉsə̀ mvwe' sə̀ ŋwèe fàk, yi zʉ sə̀' fo'.
40010011	Wèeŋ kə̀ ni-a mvwe' lak sə̀ ghaŋ kè mʉbuk lak nə̀ jo àlɛ pwe', wèŋ lap kɛ'ca fo', nə ye ndap ŋwə̀ nə̀ yi tse' ntʉm nə̀ bə̀boŋ, nə cum fo'. Mvwe' lak sə̀ mò'fis, wèŋ kà ndap kupsə̀ tè wèŋ tesə mvwe' lak yà'sə.
40010012	Mvə̀'nə̀ wèeŋ ni lò mvwe' ndap nə fana wèŋ cepsə wo fo' pwe' də, ‘Fifi ye bohò wèŋ.’
40010013	A ye-a ŋga wo jə weŋ co bwìŋ, wèŋ me'rə fa wo fifi awèŋ nə. A kà-a vɛ'nə ye, fifi àwèŋ nə bwi foho və fe'lə bohò wèŋ.
40010014	A ye-a ŋga ŋwə̀ nəmòk ka weŋ mvwe' ndap ye dzəm kè də wo kà-a yusə̀ wèŋ sə cèep sə yu'rə̀ fana wèŋ kɛ'sə mak mfə̀mfə̀ə kùu awèŋ fo', nə ca bɛ' mandzə̀. Wèeŋ nə gʉ vɛ'nə ŋga a ye-a sə̀ ndap ŋwə̀ nə̀ mò'fis kè bòp lak àlɛ.
40010015	Mʉ tsə̀' weŋ də a ye-a ŋga bòp lak mòk gʉ-a vɛ'nə fana nùmbu nə̀ wo sak nzeŋgòŋ, boŋ ghak ŋgə' nə̀ lak Sodòm bə Gòmorà à yə nə noŋsə nə̀ njàwo nə.”
40010016	Jisòs à dʉk fa wo də, “Wèeŋ jəŋ ŋkərə̀ bʉsə̀ mʉ̀ sə tum lò weŋ yè'sə co nsùŋgaŋ mʉtsətsəʼrəə furùk wèŋ. Fana a bə̀boŋ də wèeŋ kərə co no, nə kà yumok bʉpsə̀ co bʉ̀ŋ.
40010017	Wèeŋ nə sə kʉk kʉ̀'ʉ, bʉsə̀ bwìŋ nə ko lo weŋ mʉ kaŋsurù, bʉ̀ʉ sə̀ wo tse' ndap pìriyà wèeŋ nə lʉp weŋ mʉnə ndap pìriyàa səss sə̀'.
40010018	Wo nə soŋ dapsə lo weŋ mantombìi ŋkwàha bʉ̀ʉ gomè bə ŋkəŋkum wèŋ bʉ̀ʉ mʉ̀. Anə ye vɛ'nə ya wèeŋ tsoho fa wo nə ye bʉ̀ʉ sə̀ wo ka Nwì riŋ sə wèŋ ncèp nə̀ njàm.
40010019	A ye-a ŋga wo ko lò wu, kà də wu sə jik də wu nə cep valɛ kènə də wu nə dʉk də yàlɛ dʉk. Mʉ dʉk vɛ'nə bʉsə̀ yusə̀ wu nə cep sə nə və kə̀ cùhu wù ghà nə̀ wù sə də wu cep nə.
40010020	Bʉsə̀ yusə̀ wèeŋ nə sə cep sə, nə kà sə̀ yàwèŋ yeŋ. Yòŋsə̀ tɛ̀' awèŋ nə nə sə cep casə bohò wèŋ anə yi.
40010021	“Mvə̀k ànə nə ye bwìŋ nə fa bwema awo də wo zə yà'wèŋ. Tɛ̀'ɛ nə gʉ bohò bwe awo sə̀' vɛ'nə. Bwe wèeŋ nə gʉŋ tu nə lap mandzə̀ ŋgò zə tɛ̀' awo sə̀'.
40010022	Bwìŋ pwe' nə bɛŋ weŋ njo liŋ am sə. Megu də ŋwə̀ nə̀ yi təəŋ-a gʉgʉŋ tə̀tè nə kə ləsə, fana nà'a yi nə̀ yi nə tse' lùŋ.
40010023	A ye-a ŋga wo fa ŋgə' mvwe' lak mok fana wèŋ caŋ lo mvwe' lak mok sə̀ zok. Mʉ dʉk vɛ'nə bʉsə̀ mʉ̀ rì də wèeŋ nə kà fàak awèŋ sə̀ wèŋ tse' ŋgò gʉ̀ mvwe' lak Izùrɛ sə mèsə̀ ŋga mʉ̀ʉ mo ŋwè mʉ̀ bwi foho və̀ laŋ.
40010024	Wèeŋ yuk, kaco mo sùkuù mòk yam ghak cicà ye yeŋ. Kaco ŋkwɛ̀ŋ mòk yam casə ŋwə̀ nə̀ yi sə fàk ŋkwɛ̀ŋ bohò nà' nə yeŋ.
40010025	Nə yeè nə vɛ'nə fana mo sùkuù tse' ŋgò kwa ŋga yi kə dzeŋ-a co cicà ye, ŋgà fàk ŋkwɛ̀ŋ kwa ye sə̀' wup, ŋga yi dzèŋ co ŋwə̀ nə̀ yi sə fà' bohò nà'. A ye-a də wo to fa ŋwə̀ nə̀ yi tu ndap nə liŋ də Bezebù, ŋkum ze', ye də wo nə to bʉ̀ʉ sə̀ mʉmvwe' ndap ànə lòoŋ bə liŋ sə̀ yà' bʉp càsə sə̀ də Bezebù sə.
40010026	“Nə yeè nə vɛ'nə fana kà də wèeŋ wəp ŋwè dʉk. Bʉsə̀ yusə̀ wo sès lok-a yà' pwe' nə yəhə ntsə'mòk jəja. Yusə̀ yà'a sə̀swihì pwe'fo', bwìŋ nə riŋ yà' ntsə'mòk.
40010027	Yusə̀ mʉ̀ tsə̀' fa weŋ ndzə ndzəmə̀ wèŋ tsok yà' maràŋ. Yusə̀ wèŋ yuk yà' mvwe' sə̀swihì, wèŋ fuŋ yà' mʉ ndùndap.
40010028	Kà də wèeŋ wəp ŋwə̀ nə̀ aco yi zə ŋgùpni' yò, nə kà yòŋsə̀ zə to nèʼe dʉk. Wəp lɛ Nwì nə̀ aco yi gʉ bʉpsə to ni' yò bə yòŋsə̀ yò ba fo' mvwe' ŋgə' nə̀ sə misə̀.
40010029	Njoroŋ sə̀ aco wù ywiŋ ba dolà ba yè'e kaco mòk gbʉ tsooŋ sə nze ŋga tɛ̀' awèŋ ka bə zeŋ riŋ yeŋ.
40010030	Bohò wù nə̀ wu yò ŋwè, riŋtse' də nʉ̀əmtu sə̀ mʉtuhù wèŋ yà'a pwe' yi a ta yà' taa.
40010031	Fana kà də wèeŋ wəp dʉk, bʉsə̀ wèŋ gha' njoroŋ sə wèŋ.
40010032	“Ye də bə bum yè'sə, ŋwə̀ nə̀ yi cep fis-a jəja mvwe' bwìŋ də yi ŋwə̀ àm fana mʉ nə kə dʉk fa yi sə̀' vɛ'nə mantombìi Tɛ̀' àm mʉbu.
40010033	Yà' ye sə̀' də a ye-a ŋga ŋwə̀ nəmòk dzeeŋ mʉ mantombìi bwìŋ də yi ka ŋwə̀ àm yeŋ, ye də mʉ nə dzeeŋ yi mantombìi Tɛ̀' àm nə̀ yi mʉbu, nə də mʉ̀ ka yi sə̀' riŋ.
40010034	“Kà də wèeŋ tsərə də yusə̀ mʉ̀ a və̀ ŋgò gʉ̀ sə nze fɛɛŋ nə jə və gu fifi dʉk. Mʉ̀ a ka fifi jə və̀, mʉ̀ a jə və̀ fèk dzè'.
40010035	Mʉ̀ və̀ ŋgò lòkoksə mwe ŋgò lʉ̀ bə tɛ̀' ye. Mo nə̀ wà'ŋgwɛ̀ŋ ŋgò lʉ̀ bə ma ye. Ŋgwe bwe wèeŋ nə lʉ bə malii awo sə̀'.
40010036	Ŋwə̀ nə̀ yi nə bɛŋ wuu nə ye sə̀' ŋwə̀ nə̀ mʉ nda'à wù.
40010037	Ŋwə̀ nə̀ wu dzəm-a tɛ̀' yo kè ma yo àlɛ nə casə mvə̀'nə̀ wù dzəm mʉ, ye də wù ka yà'sə kə̀kʉrə̀ ŋgò ye ŋwə̀ àm yeŋ. Ye sə̀' də ŋwə̀ nə̀ yi dzəm-a mombam ye kè mo ŋwàŋwè nə casə mʉ ye də yi ka yà'sə kə̀kʉrə̀ ŋgò ye ŋwə̀ àm sə̀' yeŋ.
40010038	Ŋwə̀ nə̀ yi kà-a də yi bək jəŋ ntə̀ə ye ya yi bɛ' lo mʉ dʉk, ye də yi ka kə̀kʉrə̀ ŋgò ye ŋwə̀ àm sə̀' yeŋ.
40010039	Ŋwə̀ nə̀ yi lap-a də yi nə tse' swe'e yòŋsə̀ ye yi fana yi nə bisə nà'. Ŋwə̀ nə̀ yi jə yòŋsə̀ nə̀ nje co yusə̀ wà bʉ̀ʉ mʉ̀ fana yi nə tse' swe'e sə.
40010040	“Ŋga ŋwə̀ nəmòok jə-a weŋ nə də ‘Və bə̀boŋ’, ye də yi dʉk fa yà'sə bohò mʉ̀. Nə ye də ŋwə̀ nə̀ yi dʉk-a mʉ də ‘Və bə̀boŋ’ ye də yi dʉk fa yà'sə bohò ŋwə̀ nə̀ yi à tum mʉ nə.
40010041	Ŋwə̀ nə̀ yi dʉk fa ŋgà tsòhò bum Nwì də ‘Və bə̀boŋ’, bʉsə̀ nà'a ŋgà tsòhò bum Nwì fana yi nə tse' lə̀làk sə̀' co ŋgà tsòhò bum Nwì. Ŋwə̀ nə̀ yi dʉk fa-a ŋwə̀ nə̀ yi kə̀kʉrə̀ mʉlisə̀ Nwì də ‘Və bə̀boŋ’ fana yi tse' sə̀' lə̀làk nə̀ co ŋwə̀ nə̀ yi kə̀kʉrə̀ mʉlisə̀ Nwì.
40010042	Ŋwə̀ nə̀ yi fa-a bwe yèʼe wèŋ mòk ŋgàp ndzəp nə̀ fifi də bʉsə̀ nà'a ŋgà fàk àm fana mʉ tsok fa weŋ zìnə də kaco lə̀làk ŋgə̀ŋgàŋ bisə yeŋ.”
40011001	Mvə̀k nə̀ Jisòs ànə tip wes bwe ye sə̀ hum-ncòp-ba sə fana yi me'rə mvwe' yà'sə, nə lo. Yi à lò, nə sə kə yə'rə bwìŋ mʉmvwe' ndaap pìriyà bʉ̀ʉ Jus wèŋ, nə sə tsoho lo fa bwìŋ Ntirə̀ nə̀ Bə̀boŋ nə mʉmvwe' buklak sə̀ Galìli sə.
40011002	Ànə geŋ Jon yuk bə bum sə̀ Jisòs nə̀ yi Ŋkum ŋgà gèm bwìŋ nə à sə gʉ̀ʉ fana yi tirə gesə lo fa nà' yumok cùhù ŋgàa fàak ye mok. Ànə ye yè'sə ŋga Jon nə cu mʉ ndapndzəmə̀.
40011003	Jon nə də yà'a kə fek nà' də, “Wu yà'sə ŋwə̀ nə̀ wo à dʉk də yi nə̀ və̀ə nə kè, vèes kʉk də yi cu ntò zok-ɛ?”
40011004	À kə̀ dzèeŋ fana Jisòs dʉk fa wo də, “Wèeŋ du, nə kə tsok fa Jon yusə̀ wèŋ yuk, nə ye sə̀ wèŋ yə bə lis awèŋ.
40011005	Bʉ̀ʉ sə̀ wo à loho lis sə yə fe'lə bum sə̀mok, bʉ̀ʉ sə̀ wo ànə sə ka gi sə gìi. Ŋgàa kuturu wèŋ sə gʉŋ, bʉ̀ʉ sə̀ wo à loho ntu' wèŋ sə yuk fe'lə bum. Mʉ̀ sə lòkoksə bwìŋ mvwe' kpʉ, nə sə tsoho fa ŋgàa jìŋ wèŋ Ntirə̀ nə Bə̀boŋ nə sə̀'.
40011006	Nə tsok ləsə fa yi də mʉ̀ dʉk də, rɛŋsi bohò ŋwə̀ nə̀ yi ka məmərə̀ sə və̀ə yi bʉ̀ʉ mʉ̀ tse' lok.”
40011007	Wo ànə bwi ŋkwɛ̀ŋ də wo lòo, fana Jisòs nə ye ŋgò tsòho fa bʉ̀ʉ sə̀ fo' yumok bə liŋ Jon nə. Yi sə cep də, “Wèŋ ànə lo ŋgəà fa' ŋgò kʉ̀k ja'a yà? À ye ŋgò kə̀ ja'a ŋwə̀ nəmòk nə̀ yusə̀ bwìŋ cèep, yi sə dzəm kɛ' gu yusə̀ wo cep sə nduk à? Ka lɛ vɛ'nə yeŋ.
40011008	Ye də wèŋ à lò ŋgò kə̀ yə yè'sə yu yà lɛ? Ànə ye də wèeŋ kə ye ŋwə̀ nəmòk nə̀ yi à nitse' cə̀ək sə̀ bə̀boŋ à? Nə yeè nə sə̀' də nsàp bʉ̀ʉ sə̀ wo nigə̀ cə̀ək sə̀ bə̀boŋ yè'sə kà ŋgəà cugə̀. Wo cugə̀ ma mʉmvwe' nto' ŋkəŋkum wèŋ.
40011009	Ye də wèŋ ànə tesə lo yè'sə ŋgò gʉ̀ yà? À ye ŋgò kə yə ŋgà tsòhò bum Nwì à? ‘Ŋ̀, a vɛ'nə zìnə, yi yam gha' ŋgàa tsòhò bum Nwì nsàp nə̀ wèŋ rì yàwèŋ anə laŋ.
40011010	Nà'a Masinjà nə̀ wo à còm nòŋsə bum mok ndzənə Ŋwàk Nwì bə liŋ ye nə. Wo à còm də, Yeè, mʉ̀ tumsə lò masinjà àm kə̀ mantombìi wù. Masinjà àm nə nə gʉ tsərə noŋsə fa wu mandzə̀ yo nə.”
40011011	Fana Jisòs nə cep mali sə̀mok də, “Mʉ̀ sə tsə̀' weŋ yusə̀ zìnə də bwe sə̀ wo à dzə wo sə nzeŋgòoŋ fɛŋ pwe'fo', wo ka mòk nə̀ yi càsə Jon Ŋgà bàptɛsə Bwìŋ ntò dzə. Yi ye-a sə̀' vɛ'nə fana ŋwə̀ nə̀ də yi jə'rə càsə gha' mvwe' gaŋ Nwì yi nə yam gha' Jon nə.
40011012	Ye jəŋ ghà nə̀ Jon à sə tsòho, nə sə bàptɛsə bwìŋ tè ŋga'a, gaŋ Nwì sə sə ni fʉ ntu'ù bwìŋ bə ŋàŋ wùriŋ. Bwìŋ sə lʉ̀ mègù bə ŋàŋ ŋkuŋ nə kə ni fo'.
40011013	Lʉ̀ʉk Musì bə ŋgàa tsòhò bum Nwì wèŋ pwe' à sə cèp sə̀' bə nzak gaŋ Nwì yè'sə tə̀tè ŋkuŋ Jon sə kə və ye maŋkwɛ̀ŋ.
40011014	Nə ye də a ye-a də wèŋ dzəm bə zeŋ fana Jon nə yà'sə Àlajà nə̀ wo à tsòho də yi nə̀ və̀ ntsə'mòk nə.
40011015	Ŋwə̀ nə̀ yi tse'-a ntu' ŋgò yuk bum fo', yi yuk.
40011016	“Aco mʉ fʉhʉ ŋgwì bʉ̀ nə̀ niè' nə yè'sə bə yà lɛ-ò? Wo yè'sə co bwe mok sə̀ wo tə mʉntɛɛ̀ŋ, nə sə dʉk fa ŋge' awo sə̀ bə yà'wèeŋ ŋàhagə̀ jap də,
40011017	‘Vès yəm ŋkìi sə̀ wo fisgə̀ ŋwàŋwè fo', wèŋ kà dzeŋ nə kə̀à. Vès yəm ŋkìi kpʉ, wèŋ kà mbɛŋ sə̀ kom lok.’
40011018	Mʉ̀ dʉk vɛ'nə bʉsə̀ Jon nə ànə və ye, yi kà rùk sə no, nə sə gʉ sumà'. Bwìŋ à yə vɛ'nə wo də yi tse' yòŋsə̀ ze' ndzə ni'ì yi anə.
40011019	Mʉ̀ʉ mo ŋwè, mʉ̀ a və̀ yàm, mʉ̀ sə zʉ bɛŋ, nə sə no rùk sə̀'. Fana bwìŋ a yə vɛ'nə, wo dʉk də, ‘Wèeŋ ye ŋgà no jʉ̀hʉ̀ rùk bə tà zʉ bum kà ze' mòok nè'.’ Wo to mʉ də ŋge' ŋgàa gʉ̀ bʉp bə ŋgàa ko mbàam tas wèŋ. Mègù də yumok kə̀ lə̀gə̀ ŋkuŋ bwìŋ riŋ də a bə̀boŋ kè bʉp àlɛ.”
40011020	Yà'sə à mèe, Jisòs ye ŋga'a ŋgò yàk buhu lak sə̀ yi à gʉ̀ maŋgəŋgèeŋ ye fo', wo ye nə kà bʉp awo ŋkwɛ̀ŋ bwìŋ fa sə.
40011021	Yi sə cep də, “Lak Corazì bə lak Bèsadà, wèŋ cu bʉp. Mʉ̀ dʉk vɛ'nə bʉsə̀ bʉ̀ʉ lak Tayà bə Sidòŋ wèŋ ànə ye-a nsàp bum sə̀ mʉ̀ à gʉ̀ tsə̀' fa weŋ yà'a wo bwɛ̀rɛ də wo a kupsə laŋ. À ye-a wo də wo a ni gàa cə̀k, nə yok və ŋgò nìtsə̀' də wo kə̀àcù laŋ.
40011022	Mʉ̀ sə tsə̀' weŋ də nùmbu sak nzak nə kə dzeeŋ, Nwìi nə koksə ghak manziŋ bohò bʉ̀ʉ lak Tayà bə Sidòŋ nə noŋsə wèŋ yèʼe.
40011023	Wèŋ bʉ̀ʉ lak Kàpanùm, wèŋ sə nɛ̀ ni' co də wèeŋ nə kok lo mʉbu à? Wèeŋ nə lo tsətsoŋ mvwe' ŋgə' vɛ'ɛ bòŋ. Bum maŋgəŋgèeŋ sə̀ wo à gʉ̀ yà' bohò wèŋ yà'a ànə ye-a mvwe' lak Sidòŋ də bwɛ̀rɛ lak awo sə cu mali niè' ntò fo'.
40011024	Mʉ̀ sə tsə̀' weŋ də nùmbu sak nzak ye nùu, Nwìi nə koksə ghak manziŋ bohò bʉ̀ʉ lak Sidòŋ wèŋ nə noŋsə wèŋ.”
40011025	Mvə̀k ànə à ye fana Jisòs cep fis də, “Mʉ̀ kwasə wu-o, Tɛ̀'. Tà mʉbu bə nə̀ sə nzeŋgòŋ ba fo', a wù mò'fis. Wù a swìhi gɛsə bum yè'sə bohò ŋgàa ŋkərə̀ nə ye bʉ̀ʉ sə̀ aco wo rɛɛŋ bum wèŋ, nə niŋtsok fa yà' bohò bʉ̀ʉ sə̀ wo co bweŋke' wèŋ.
40011026	Hòli, mʉ̀ kwasə wu Tɛ̀', bʉsə̀ yà' bò kok wu sə və̀ə wù də wu gʉ yà' vɛ'nə.”
40011027	Yi cep fe'lə sə̀' də, “Tɛ̀' àm a fa mʉ bum pwe'fo'. Ŋwə̀ nəmòk ka mwe nə riŋ, rì mègù Tɛ̀' nə. Ŋwə̀ nəmòk ka Tɛ̀' nə sə̀' riŋ. Rì mègù yi mwe nə, nə ye bʉ̀ʉ sə̀ mwe nə dzəm də yi niŋ tsok fa yà'wèŋ sə.
40011028	Wèŋ sə̀ wèŋ fàak, nə wo sə, wèeŋ və bohò mʉ. Wèŋ sə̀ wèŋ bə̀k bum sə̀ rə̀rwi', wèeŋ və bohò mʉ̀ sə̀' ya mʉ gʉ weŋ, wèŋ yoŋsə.
40011029	Wèeŋ yuŋ nsàp mandzə̀ njàm, nə sə yə'rə jəŋ bum bohò mʉ̀. Bʉsə̀ mʉ fʉ̀ə̀, nə tse' ntʉm nə̀ bə̀boŋ. Wèeŋ gʉ-a vɛ'nə ya wèeŋ nə yoŋsə.
40011030	Bʉsə̀ mandzə̀ àm ka gʉgʉŋ yeŋ, nə ye sə̀' də bum sə̀ mʉ nə naaŋ mʉ tuhù wèeŋ sə fufup.”
40012001	Nùmbu dzə̀ mòk à ye, Jisòs bə ŋgàa fàak ye wèŋ sə gi ca mvwe' nzum nzaŋ bʉ̀ʉ mok wèŋ. À ye ŋga njè sə ya ŋgàa fàak ye sə wèŋ wùriŋ. Wo ye ŋgò kʉp tu nzaŋ mok də ya wo zʉ.
40012002	Bʉ̀ʉ mok wèŋ à ye fo', ŋga wo bʉ̀ʉ Faràsi. Wo ànə ye mvəsə̀ yà' gʉ̀ vɛ'nə fana wo cep bohò Jisòs. Wo dʉk fa nà' də, “Ŋgàa fàak yo wèŋ sə gʉ̀ yusə̀ lʉ̀ʉk avès ka vɛ'nə dzəm. Wo sə kʉp nzaŋ nùmbu dzə̀ bʉ̀ʉ yà?”
40012003	Jisòs bʉʉŋ dʉk fa wo də,“Wèŋ ka yusə̀ Devìd bə bʉ̀ʉ ye wèŋ à gʉ̀ʉ ŋga njè ya wo yà'a ndzənə ŋwàk taŋ yuk à?
40012004	Mʉ̀ sə də mvə̀'nə̀ njè ànə yaŋ wo, bə bʉ̀ʉ ye wèŋ kə ni mʉnda'à Nwì, nə yep zʉ ntuk brɛɛd sə̀ wo à nòŋsə ŋgò kùksə Nwì fo' yà'a. Ŋga ànə ye də kaco ŋwè zʉ lok fʉk brɛd ànə yeŋ, tse'ŋga a zʉ mègù nà' ŋgàa fa satikà' wèŋ.
40012005	Mòok sə̀' də wo à còm ndzənə ŋwàk lʉ̀ʉk Musì də a dzèŋgə̀ nùubu dzə̀ fana ŋgàa fa satikà' wèŋ sə gʉ̀ fàk mʉ nda'à Nwì, ŋga lʉ̀k sə kà vɛ'nə dzəm, nə kà nzak fo' tse'. Wèŋ ka yà'sə sə̀' yuk yuk à?
40012006	Mʉ̀ də mʉ tsok weŋ də yumok yè' sə̀ yà' yam ghak ndap Nwì nə.
40012007	Ànə ye-a də wèŋ rì yusə̀ Nwì à cèp də yi kwa ghak ŋga bwìŋ sə koksə manziŋ nə noŋsə ŋga wo sə fa yi satikà'. Wèŋ ànə rɛɛŋ-a ncèp ènə bwɛ̀rɛ də wèŋ ka bʉ̀ʉ sə̀ wo ka jòŋ gʉ də wo bʉp dʉk fa.
40012008	Yusə də mʉ̀ʉ mo ŋwè, mʉ̀ tse' ŋàŋ bohò nùmbu dzə̀ mʉ̀.”
40012009	Ànə geŋ, yi yeʼe me'rə fa'nə, nə kə ni mʉmvwe' ndap pìriyà awo mòk.
40012010	Ŋwə̀ nəmòk à ye mbwa nə̀ bo ye à kpʉ ma mò'fis. Bʉ̀ʉ sə̀ fo' sə fek Jisòs dʉk də, “Co lʉ̀k ka dzəm də wo luŋsə ŋwè nùmbu dzə̀ dzəm à?” Wo ànə sə fek yi vɛ'nə də ya wo ko yi bə nzak də yi gʉ̀ fàk nùmbu dzə̀.
40012011	Yi dʉk fəsə fa yà'wèŋ sə̀' yu səmok. Yi dʉk fa yàʼwèŋ də “A fɛɛŋ ndà nə̀ yi tse'-a nsùŋga ye mò'fis, fana nà' gbʉ ni sənə wʉ ŋga a nùmbu dzə̀, yi me'rə nà' ca, nə kà nà' sə̀ fis-ɛ?
40012012	Wèŋ rì yàwèŋ sə̀' də yòŋsə̀ ŋwè gʉ ghak yòŋsə̀ nsùŋgaŋ. Sə tsə̀ʼ yà'sə də aco ŋwè gʉ li bə̀boŋ nùmbu dzə̀ anə.”
40012013	Fana yi bʉʉŋ dʉk fa bohò ŋgà' nə̀ ŋgà bo bʉp, nə də nà'a nɛp fis yak kwiŋ nà' sə. Ŋgà' nə nɛp fis yà', fana yà' gʉŋ sə̀' co ma mòk nə.
40012014	Bʉ̀ʉ Faràsi wèŋ à yə vɛ'nə, wo lo yàwo ŋgò kə̀ cu kwe' mʉtuhù yi mvə̀'nə̀ wo nə zə yi.
40012015	Jisòs ànə riŋ bə zeŋ fana yi coho me'rə fo'. Bwìŋ à yù lò yi sə̀' wùriŋ fana yi gʉ wo yiyaŋ awo me pwe'.
40012016	Yi tipsə yà'wèŋ sə̀' də kà də yà'a gʉ co bwìŋ riŋ bə bum sə̀ yi sə gʉ̀ sə dʉk.
40012017	Bum yè'sə ànə sə ye vɛ'nə də ya bum sə̀ ŋgà tsòhò bum Nwì nə̀ liŋ yee Ìzayà nà'a à cèep bʉʉŋ və zìnə.
40012018	Yi à cèp də Nwì à dʉk də, Nèʼe ŋgà fàk àm nə̀ mʉ̀ a cokfis yi. Mʉ̀ dzəm yi wùriŋ, ntʉm àm sə kwa bohò yi sə̀' wùriŋ. Mʉ nə fa yi yòŋsə̀ àm sə̀', ya yi tsoho lo fa buhu lak sə̀ sə nzeŋgòŋ sə pwe'fo' mvə̀'nə̀ mʉ̀ sə sak.
40012019	Yi nə kà cù sə fenə̀, nə kà bwìŋ sə mandzə̀ bə ŋàŋ sə̀' ko kɛ'cà.
40012020	Yi nə ye fʉ̀ə̀ bohò bʉ̀ʉ sə̀ wo jì ŋàŋ, nə sə gʉ bə̀boŋ bohò bʉ̀ʉ sə̀ wo ka tətɛsə̀ tse'. Yi nə təəŋ megu vɛ'nə, nə kà teŋsə̀ tə̀tè zìnə ye nə nə̀ ghak lì ntsə'mòk.
40012021	A nə ye vɛ'nə fana, bwìŋ pwe' nə naaŋ megu tu mok bohò yi.
40012022	Ànə geŋ, bʉ̀ʉ səmok wèŋ jəŋ və fa Jisòs ŋwə̀ nəmòk nə̀ yi à loho lis, nə kà cù sə̀' sə cèp. Yi à ye vɛ'nə bʉsə̀ yi à tse' yòŋsə̀ ze' mòk ndzə ni'ì yi. Jisòs à lùŋsə ŋwə̀ ènə. Lis ye sə à mùhu fana yi cep fe'lə cù sə̀'.
40012023	Ŋgo bwìŋ nə̀ à ye fo' nə pwe' à mərə bə nsàp yu nə̀ Jisòs gʉ̀ nə. Wo sə fek kɛ'ca fo' dʉk də, “Ŋwə̀ ènə ŋgwàaŋ yi nə̀ wo à dʉk də liŋ yee nə̀ ye də Mo Devìd nə àlɛ-ò?”
40012024	Bʉ̀ʉ Faràsi wèŋ à yuk bum yè'sə fana wo dʉk də, “Yi bɛ' fisgə̀ ze' bə ŋàaŋ sə̀ a fagə̀ yi yà' ŋkum ze' wèŋ nə̀ liŋ yee Bezebù nà'a.”
40012025	Jisòs à rì yusə̀ wo sə tsərə sə, fana yi dʉk fa wo də, “A ye-a ŋga lak mok gà'a zəzok, nə sə lʉ mòk bə mòk, fana lak yà'sə yà' kà tə̀tè cu. Nə ye sə̀' də buk lak mòk yi ga'a-a bə bòp zəzok, nə sə lʉ mòk bə mòok nə gbʉ sə̀' ghà nə. A ye-a sə̀ ndap ŋwè, yà' megu sə̀' vɛ'nə.
40012026	Ye də a ye-a ŋga Satà bɛ' fis ze' nə̀ Satà nə ye də yà'sə sə niŋtsok də wo ka yà'sə cù mò'fis yeŋ. Ye də gaŋ Satà sə nə gbʉ mvə̀k mwejo.
40012027	A ye-a də mʉ̀ sə bɛ'fis ze' bə ŋàaŋ Bezebù fana bʉ̀ʉ awèŋ wèeŋ bɛ'fisgə̀ yàwo bə ŋàaŋ sə̀ ndà? Nsàp fàk bʉ̀ʉ awèŋ sə, sə nìtsə̀' dʉk də wèeŋ bə jòŋ.
40012028	A ye-a də mʉ̀ sə bɛ'fis yà' bə bo sə̀ Nwì fana ye də gaŋ ŋkum sə̀ Nwì sə yà' kʉəp və̀ bohò wèŋ laŋ.
40012029	Kaco ŋwə̀ nəmòk ni to mʉnda'à ŋgà ŋàŋ, nə fis jəŋ lo yumok mbwa yeŋ. Tse'ŋga yi ko kì nòŋsə to ŋgà ŋàŋ nə bə kʉ̀ ŋkuŋ yi ni to ndap nà' nə.
40012030	“Ŋwə̀ nə̀ yi ka-a vesə yeŋ, ye də yi ŋwə̀ nə̀ yi sə bɛ̀ŋ mʉ. Ŋwə̀ nə̀ yi sə kà-a vesə bəbɛ' tè'e benə̀, ye də yi sə sɛ̀sə ye sɛ̀sə.
40012031	Mʉ̀ sə tsə̀' weŋ də nsàp bʉp nə̀ ŋwè gʉ̀ nà' kè yi cèp cèepə àlɛ pwe', aco wo nə̀ swi fa yi nà'. Megu də kaco wo nə̀ swi fa yuk ŋwə̀ nə̀ yi cèp yusə̀ yà' ka bə̀boŋ yeŋ bə liŋ Yòŋsə̀ nə̀ Rərɛŋ nə yeŋ.
40012032	A ye-a ŋga ŋwə̀ nəmòk cèp yumok sə̀ bʉp bə liŋ am, mʉ̀ʉ mo ŋwè fana aco wo nə̀ swì fa yi yà'. Ŋwə̀ nə̀ yi cep-a ye yusə̀ bʉp bə liŋ Yòŋsə̀ nə̀ Rərɛŋ nə fana wo nə̀ kà yi yà' swì yuk fa mvèsə nə̀ mvèsə̀.
40012033	“Wèeŋ riŋ də wu tse'-a tʉ nə̀ bə̀boŋ fana ye də tʉ nə zəm sə̀' nto'o sə̀ bə̀boŋ. A ye-a ŋga tʉ nə nə̀ bʉp, ye də nto'o ye sə nə ye sə̀' sə̀ bʉp. Wo rìgə̀ tʉ bə nsàp ntoʼ nə̀ yi sə zəm.
40012034	Wèŋ ŋgwì bwìŋ no, wèŋ tsəm də aco wèŋ cep yusə̀ yà'a bə̀boŋ yè'sə va ŋga wèŋ bʉp vɛ'nə-ɛ. Cùu ŋwèe cèp fis mègù yusə̀ yà' rwiŋ cu sə ntʉʉ̀ yi.
40012035	Ŋwə̀ nə̀ yi bə̀boŋ, lòksəgə̀ yusə̀ yà'a bə̀boŋ, nə sə fis və sə̀' zeŋ. Ŋwə̀ nə̀ yi lòksəgə̀ ye bʉp, fis və̀gə̀ ye sə̀' bʉp sə.
40012036	Wèeŋ riŋtse' pap dʉk də, nùmbu nə̀ wo nə̀ sak bwìŋ, ndàaŋwè pwe' nə̀ sak bə ncèep sə̀ yà' à tesə yuk kə̀ cùhù ŋgə̀ŋgàŋ pwe'fo', a dzəm ye sə̀ yi à cèp basə wà pwe'.
40012037	Wo nə̀ sak ndàaŋwè pwe' bə yusə̀ yà' tesə tsə sə̀' kə̀ cùhu yi. Anə ye zeŋ sə̀ yà'a nə gʉ wu, wù gbʉ nzak, kè ka' àlɛ.”
40012038	Cicàa ŋgàa yə'rə̀ fa bwìŋ lʉ̀k bə bʉ̀ʉ Faràsi mok wèŋ à dʉk fa Jisòs də wo dzəm də nà'a gʉ niŋtsok fa wo yu maŋgəŋgèŋ ya wo ja'a nə riŋ də yi tse' ŋàaŋ sə̀ Nwì a fa yi àlɛ.
40012039	Jisòs də, “Kàcò! ja'a na yòo mvə̀'nə̀ bʉ̀ʉ sə̀ ŋgaʼa yèʼe bʉp, nə kà Nwì sə̀' rì-ɛ̀. Wèŋ fek mʉ də mʉ gʉ yu maŋgəŋgèŋ, mʉ nə kà nà' gʉ. Maŋgəŋgèŋ nə̀ wèeŋ nə ye nə mègù nə̀ nà' à ye bohò ŋgà tsòhò bum Nwì nə̀ liŋ yee Jonà nà'a.
40012040	Mvə̀'nə̀ Jonà à cu sə və̀ə fuk maràŋ tɛ' ndzəmə̀ sə̀' tɛ' yà'a, mʉ̀ʉ mo ŋwè, mʉ nə cum sə ntò nze sə̀' vɛ'nə.
40012041	nùmbu nə̀ Nwìi nə̀ sak nzeŋgòŋ fana bʉ̀ʉ lak Nenevì wèeŋ nə lokok sə̀', nə cep fis də wèŋ sə̀ nie' yèʼe wèŋ gbʉ̀ nzak. A nə ye vɛ'nə bʉsə̀ Jonà ànə tsoho fa bʉ̀ʉ Nenevì wèŋ fana wo kupsə, nə bwi fa bʉp awo ŋkwɛ̀ŋ. Nə ye də yumook yè' sə̀ yà' yam càsə ncèp nə̀ Jonà à tsòho nə.
40012042	nùmbu nzak nə ye sə̀', ŋkum nə̀ yi ŋwàŋwè nə̀ yi à tesə və̀ mvwe' lak Sibà nà'a nə̀ lòkok sə̀' mʉ tuhù wèŋ, nə cep fis sə̀' də wèŋ gbʉ̀ nzak. Anə ye vɛ'nə bʉsə̀ yi à lòkok haaŋ mvwe' sə̀ sə̀sap wùriŋ ŋgò kə̀ yu'rə ncèep ŋkərə̀ə sə̀ Sòlomù à sə cèep. Nə ye də yumook yè' sə̀ yà' gʉ ghak bum sə̀ Sòlomù à sə cèp sə.
40012043	“A yegə̀ də a ye ŋga yòŋsə̀ ze' tesə mè'rə-a ŋwè, yi gì jàm dzoŋ kɛ' mvwe' lak sə̀ jì ndzəp ŋgò làp mvwe' ncum. Yi kà mvwe' ncum sə yə,
40012044	Fana yi tsərə də, ‘Mʉ nə bwi foho lo fe'lə mvwe' ndap àm nə̀ mʉ̀ a tesə və̀ fo' nə.’ Yi bwìŋ foho və̀ fo' fana yi yə ŋga nà' nò wà, ŋga wo kùrə rɛŋsə nòŋsə nà' bə̀boŋ làaŋ.
40012045	Fana yi lo, nə kə to jəŋ və fe'lə yòŋsə̀ə ze' mok sə̀ wo bʉp càsə yi wèŋ sàmba, wo kə ni cum fo'. A ye vɛ'nə fana yà' bʉp wesə bohò ŋwə̀ ènə mok maŋkwɛ̀ŋ nə noŋsə mvə̀'nə̀ à ye to mantombì. A nə̀ kə̀ ye bohò wèŋ bʉ̀ʉ sə̀ bʉp sə̀' vɛ'nə.”
40012046	Yi ànə sə cep mali bohò bʉ̀ʉ sə wèŋ ntò vɛ'nə fana ma ye bə bwema ye wèŋ kə təəŋ sə mbi də wo dzəm də nà'a və bə yà'wèeŋ cep yu səmok.
40012047	Ŋwə̀ nəmòk tsok yi də, “Ma yo bə bwe ma yo wèŋ tə sə mbi də wenə wèeŋ cep.”
40012048	Fana yi fek ŋwə̀ nə̀ nà' tsə̀' yi nə də, “Ma am bə bwema am wèeŋ ndà wèŋ?”
40012049	Yi niŋ gesə lo bwe ŋgàa fàak ye sə wèŋ bə bo, nə sə cep də, “Curə ya' yèʼe ma am bə bwema am wèŋ sə.
40012050	Ŋwə̀ nə̀ yi gʉ-a yusə̀ tɛ̀' àm mʉbu sə dzəm sə, ye də yi yà'sə moma am, nə ye njɛ̀' am, bə ma am sə̀' yi.”
40013001	Jisòs à tesə tsoŋ mʉnda'à sə̀' nùmbu ànə, nə kə cum ŋgʉ ndzəp Galìli.
40013002	Bwìŋ kə maŋ mvwe' sə̀ yi cu sə wùriŋ, fana yi ni cum ye sə mok sənə ŋgwes mòk. Bʉ̀ʉ sə wèŋ pwe' təəŋ yàwo ma mʉ mfèŋ.
40013003	Yi sə tsoho fa yà'wèŋ bum ŋkʉ̀ʉŋntɛ̀ŋ bə gbʉ'. Yi à cèp mòk də, “Ŋgà bì ŋgwìi bum mòk à lo də yi kə ŋwə̀ ŋgwìi bum mok.
40013004	Fana mvə̀'nə̀ yi à sə ŋwə̀ yà', mok gbʉ ŋgʉ mandzə̀ fana swiŋ wèŋ kə te'e zʉ lo yà'.
40013005	Ŋgwìi mok gbʉ mvwe' nze lìs. Ncàk kà fo' ŋkʉ̀ʉŋ ye fana yà' to, nə kà mandzə̀ ŋgò sò ŋgàŋ tse'.
40013006	Nùm à to kok fana yi tɛŋ zə yà'. Mvə̀'nə̀ yà' ànə ka ŋgàŋ bə̀boŋ tse' fana yà' kpʉ.
40013007	Ŋgwìi mok gbʉ yàwo mvwe' ndik sə̀ bə njàk. Ndik sə kuk, nə lim te'lə tse' yà'.
40013008	Mok à gbʉ̀ yàwo mvwe' nze nə̀ bə̀boŋ, nə zəm ŋgwì. Mok zəm wùriŋ co ŋkʉ̀ mò'fis, mok hum ntùŋfu, mok hum tɛ'.
40013009	Ŋwə̀ nə̀ yi tse'-a ntu' ŋgò yuk bum fo', yi yuk-a.”
40013010	Ànə geŋ, bwe ŋgàa fàak ye sə wèŋ kə fek yi də, “Wù sə cèp mègù bohò wo bə gbʉ' bʉ̀ʉ yà?”
40013011	Yi dʉk fəsə fa yà'wèŋ dʉk də, “A bʉsə̀ wo ka yàwo mandzə̀ nə̀ Nwì a fa wo co wo rɛɛŋ bum sə̀ yà' cu swìhi mvwe' gaŋ ŋkum Nwì sə tse'. Nwì à fa weŋ yàwèŋ mandzə̀ ànə laŋ.
40013012	Yusə də, ŋwə̀ nə̀ yi tse'-a yumok, Nwìi nə jo naaŋ fa fe'lə yi mok sə̀' ya yi tse' ŋkʉ̀ʉŋntɛ̀ŋ. Nə ye də bohò ŋwə̀ nə̀ yi ka ye yumok tse', Nwìi nə jəŋ fis gɛsə lo moòm nə̀ yi tse' nə fo'.
40013013	Njo nə̀ mʉ̀ sə cèp bohò wo bə gbʉ' nə də bʉsə̀ wo tse' lis, nə kà bum sə yə, wo tse' ntu', nə kà bum sə̀' sə yuk. Wu tsə̀'-a wo yumok, wo kà sə̀' rɛɛŋ.
40013014	Ye də bum sə̀ ŋgà tsòhò bum Nwì nə̀ liŋ yee Ìzayà à cèp yà'a kə̀ kʉ̀rə zìnə mʉtuhù wo. Yusə̀ yi à cèp sə də, Wèeŋ nə yuk bum, nə kà yà' rɛɛŋ yuk, Wèeŋ nə sə kʉk, nə kà yə.
40013015	Bʉsə̀ ntʉm bʉ̀ʉ yè'sə wèŋ a gʉ bʉp laŋ. Ntu' awo loho, fana wo lok lis awo sə̀'. Ka-a vɛ'nə yeŋ də bwɛ̀rɛ wo yə rì bə lis awo, nə yuk bə ntu', Fana nə rɛɛŋ sə ntʉʉ̀ wo Ya wo bʉʉŋ və bohò mʉ̀, mʉ̀ luŋsə wo.
40013016	Fana rɛŋsi bohò wèŋ bʉsə̀ lis awèŋ sə yə fana ntu' awèŋ sə yuk bum yo.
40013017	Mʉ̀ sə tsə̀' weŋ yèʼe yusə̀ yà'a zìnə də ŋgàa tsòhò bum Nwì bə bʉ̀ʉ sə̀ wo kə̀kʉrə̀ bohò Nwì wèeŋ vɛ'ɛ wùriŋ sə̀ wo à dzəm co wo ye ja'a bum sə̀ wèŋ sə yə yèʼe, nə kà mandzə̀ nə tse'. Wo dzəm sə̀' co də wo yuk bum sə̀ wèŋ sə yuk yèʼe, nə kà sə̀' yuk.
40013018	“Wèeŋ yuk-a ŋga'a mvə̀'nə̀ mʉ nə tsok rɛŋsə gbʉ' ŋgà bì bum nə.
40013019	Ŋwèe yuk ncèp gaŋ ŋkum Nwì, nə kà bə zeŋ rɛɛŋ fana ze' nə və, nə kə jəŋ fis lo yusə̀ wo bì yà' sə ntʉʉ̀ yi sə. Nà'a yà'sə ŋgwìi sə̀ yà' à gbʉ̀ ŋgʉ mandzə̀ sə.
40013020	Ŋgwìi sə̀ wo à ŋwə̀ yà' fana yà' gbʉ mʉnə nze nə̀ a fo' bə lìs nə, a ŋwə̀ nə̀ yi yuk ncèp nə fana yi kwa boŋsə toho bə zeŋ vɛ'ɛ wùriŋ.
40013021	Fana nà' kà ŋgàŋ sə ntʉʉ̀ yi sò. Yi təəŋ megu mvə̀k momjo vɛ'ɛ. Ghà nə̀ ŋgə' və̀ bohò yi njo ncèp nə ntɛ̀ŋ fana yi kà təə̀ŋ.
40013022	Ŋgwìi sə̀ wo à ŋwə̀ yà' mvwe' ndik sə̀ bə njàk sə, nà'a yi nə̀ yi yuk ncèp nə fana bum nzeŋgòŋ nə ye ntʉm nə̀ ŋgò tse' ghàk wèŋ kə lim te'lə tse' ncèp nə fana nà' kà zəm.
40013023	Nə ye də ŋgwìi sə̀ yà' à gbʉ̀ mʉmvwe' nze nə̀ bə̀boŋ sə ŋwə̀ nə̀ yi yuk ncèp nə, yi rɛɛŋ bə zeŋ. Fana yi zəm ŋgwì ghà mòk ŋkʉ̀ mò'fis, mok hum ntùŋfu bə hum tɛ' wèŋ.”
40013024	Yi à tsə̀' fa fe'lə yà'wèŋ gbʉ' mòk sə̀' də “Aco wo fʉ'rə kok gaŋ sə̀ mʉbu sə bə ŋwə̀ nəmòk nə̀ yi à kə̀ bì ŋgwìi bum sə̀ bə̀boŋ mʉ nzuù yi.
40013025	Yi ànə sə nooŋ dzəm lo fana ŋwə̀ nəmòk nə̀ nà' bɛ̀ŋgə̀ yi kə bi ŋgaŋ sə̀ bʉp sə̀ yà' səsə nzaŋ mvwe' nzaŋ sə̀ yi anə bi sə. Yi bi ŋgaŋ sə vɛ'nə fana yi bɛ' mandzə̀ ye, nə lo yuye.
40013026	Ghà nə̀ nzaŋ sə à kùk tə̀tè nə ye ŋgò fis tu fana ŋgaŋ sə lokok sə̀'.
40013027	Bwe ŋgàa fàak ŋgà nzum nə kə fek yi də, ‘Tà, vès də wù à bì mègù mʉ nzuù wù ŋgwìi bum sə̀ bə̀boŋ àlaa. Ŋgaŋ sə̀ bʉp nə və̀ nə fo' fò?’
40013028	Ŋgà nzum nə dʉk fəsə fa wo də, ‘Gʉ̀ yu yà'sə ŋwə̀ nəmòk nə̀ yi ka mʉ dzəm.’ Wo fek fe'lə yi dʉk də, ‘Ye də wù dzəm də vèes lo kə co'rə mak yà' à?’
40013029	Yi dzeeŋ də yi ka dzəm. Yi də bʉsə̀ aco ghà nə̀ wo sə də wo cok mak ŋgaŋ sə fana wo co'rə bʉpsə nzaŋ mok bə ŋgaŋ sə̀ yà' səsə nzaŋ sə.
40013030	Mèʼrə yà'a kuk mvwe' mò'fis vɛ'nə tə̀tè mvə̀k nə̀ ŋgò kʉp yà' kə dzeŋ. Mvə̀k ànə dzèŋ nùu fana mʉ̀ tsok fa ŋgàa kəkʉp sə wèŋ də, ‘Wèeŋ co'rə be'lə to ntò ŋgaŋ sə̀ bʉp yà'a mvwe' mò'fis, nə kiŋ yà' bə mbə̀k bə mbə̀k ya wo tɛŋ yà'. Nə tsok wo sə̀' də wo kʉp naaŋ gesə fa mʉ nzaŋ sə mʉ tà'a mʉ̀.’ ”
40013031	Jisòs à tsə̀' fa mali wo gbʉ' mòk sə̀ də, “Gaŋ sə̀ Nwì sə co ŋgwì tʉ nəmòk nə̀ wo to nà' də mostà, nə̀ ŋwə̀ nəmòk à kə̀ bì nà' mʉ nzuù yi.
40013032	Nà' jə'rə càsə ŋgwìi bum sə̀ wo bìgə̀ mʉ nzuù pwe'fo' yi. Ghà nə̀ nà'a kùuk, nà' yam casə mok sə pwe'fo' sə̀' yi. Nà' bʉʉŋ tʉ nə̀ ghaŋ wùriŋ. Swiŋ wèŋ və, nə sə kə ci ndap awo mʉnə ntaŋ ye sə.”
40013033	Yi cep fe'lə gbʉ' mòk də, “Gaŋ Nwì sə co yis sə̀ ŋwàŋwèe jəgə̀ yà', nə gesə sənə tasàa mfòŋ tɛ', nə top yà' tə̀tè yà' kok pwe' yèʼe.”
40013034	Bum yè'sə pwe'fo', Jisòs à sə tsòho fa gù bʉ̀ʉ sə wèŋ yà' bə gbʉ' bə gbʉ'. Yusə̀ co yi à tsə̀' fa wo jì gbʉ' à ka yeŋ.
40013035	Yi à gʉ̀ vɛ'nə ya yusə̀ ŋgà tsòhò bum Nwì à cèp bə liŋ ŋgà gèm bwìŋ bʉʉŋ və zìnə. Yusə̀ ŋgà tsòhò bum Nwì à cèp sə də, Mʉ nə muk cùu am, nə sə cep bum lòoŋ fo' bə gbʉ' bə gbʉ'. Mʉ nə cep bum sə̀ mvə̀'nə̀ nzeŋgòŋ à yè yèe, yà' sə cum megu mvwe' sə̀swihì.
40013036	Ànə geŋ, yi me'rə kwe' bʉ̀ nə̀ fo', nə ni lo yuye mʉ nda'à. Bwe ŋgàa fàak ye wèŋ a bɛ' lò yi fo', nə sə fek yi də nà'a tsok rɛŋsə fa wo gbʉ' nə̀ də wo à bì ŋgaŋ sə̀ bʉp mvwe' nzum nà'a.
40013037	Yi sə tsòho rɛŋsə fa yà'wèŋ dʉk də, “Ŋwə̀ nə̀ ŋgà bì ŋgwìi bum sə̀ bə̀boŋ sə, a mʉ̀ʉ mo ŋwè.
40013038	Nzum sə nzeŋgòŋ nə, ŋgwìi sə̀ bə̀boŋ sə, a bʉ̀ʉ sə̀ wo cu yàwo mvwe' gaŋ ŋkum Nwì sə fana ŋgaŋ sə̀ bʉp sə yàwo bʉ̀ʉ sə̀ wo cu yàwo ma nə̀ ze'.
40013039	Ŋwə̀ nə̀ yi à bì ŋgaŋ sə̀ bʉp sə, a ze' nə bə tu ye. Mvə̀k nə̀ ŋgò kʉp bum sə̀ wo à bì sə yà'a nzeŋgòŋ nə mvə̀'nə̀ nà' mèe, fana ŋgàa kʉp bum sə yà'sə masinjàa Nwì wèŋ.
40013040	Mvə̀'nə̀ wo a benə ŋgaŋ sə, nə tɛŋ yà' yà'a, anə ye nùmbu nə̀ nzeŋgòŋ nə mè sə̀' vɛ'nə.
40013041	Mʉ̀ʉ mo ŋwè, mʉ nə̀ tumsə masinjàa am ŋgò te'e fis yusə̀ yà' cu mvwe' gaŋ sə, sə̀ co yà' jəŋ və bʉp, nə ye bə ŋgàa gʉ̀ bʉp wèŋ pwe'fo'.
40013042	Wo swɛ̀' fis wes wo vɛ'nə fana wo kə mak gesə lo wo sə mvwe' sə̀ mis sə kʉə. Yà'a mvwe' sə̀ bwìŋ nə sə waŋ, nə sə zʉ nzòŋ fo'.
40013043	Nà'a sə̀' mvə̀k nə̀ bʉ̀ʉ sə̀ wo yàwo kə̀kʉrə̀ ma nə̀ Nwì wèeŋ nə sə to rɛŋ co nùm mvwe' gaŋ tɛ̀' awo. Ŋwə̀ nə̀ yi tse'-a ntu' ŋgò yuk bum bə zeŋ, yi yuk a.
40013044	“Gaŋ sə̀ Nwì sə yà'a co yumok sə̀ yà' gʉ ntɛŋ sə̀ yà' à swìhi nooŋ mvwe' səmok. Ŋwə̀ nəmòk anə kə ye yà' fana yi ses lok yà'. Yi kwa vɛ'ɛ, nə kə caŋ seŋ bum sə̀ yi tse' pwe'fo', nə kə ywiŋ jəŋ nzum sə̀ mvwe' yà'sə.
40013045	Gaŋ sə̀ Nwì sə yà'a sə̀' co ŋgà gì gìi ntɛŋ nə̀ yi à sə làp nsàp lìs mòk nə̀ wo togə̀ yà' də perèl.
40013046	Yi ànə ye perèl nə̀ mò'fis nə̀ nà' gʉ ntɛŋ fana yi lo, nə kə seŋ bum ye sə̀ yi tse' sə pwe'fo', nə kə ywiŋ nà' bə zeŋ.
40013047	Gaŋ sə̀ Nwì sə sə̀' co ram mòk nə̀ wo màk gèsə nà' sə ndzəpə̀ fana nsàap fuk kwəəŋ ni ca zəzok zəzok nduk.
40013048	Nà' ànə rwiŋ fana wo fis lo nà' mʉ mfèŋ fana nə cum nze, nə ye ŋgò te'e yà'. Wo sə swɛ̀k gèsə lò sə̀ bə̀boŋ sənə yumok, nə sə fis mak sə̀ bʉp sə.
40013049	nùmbu nə̀ nzeŋgòoŋ mèe, anə ye sə̀' vɛ'nə. Masinjàa Nwì wèeŋ nə̀ və̀, nə kə gapsə fis bʉ̀ʉ sə̀ wo yàwo kə̀kʉrə̀ ma nə̀ Nwì bə sə̀ wo ka yàwo kə̀kʉrə̀ yeŋ wèŋ zok.
40013050	Wo mak gesə lo ŋgàa kà Nwì yùgə̀ sə wèŋ sə mvwe' nəmòk nə̀ mis sə kʉə ca. Yà'a mvwe' sə̀ ŋwèe nə sə waŋ, nə sə zʉ nzòŋ ca.”
40013051	Yi fek yà' də yà' rɛɛŋ bə bum sə̀ yi cèp yè'sə pwe'fo' laŋ àlɛ. Wo də hòli.
40013052	Yi tsok fa fe'lə yà'wèŋ də, “Ye də wèŋ rì də ŋgà yə'rə̀ lʉ̀k nə̀ yi a bʉ̀ʉŋ də mʉ yə'rə yi mvə̀'nə̀ gaŋ sə̀ Nwì cu, yi co ŋwə̀ nəmòk nə̀ yi tse' tàap ye. Aco yi fis və to bum sə̀ zəm mʉtà'a yi, nə fis sə̀ fi sə̀'.”
40013053	Jisòs ànə cep wes gbʉ' yè'sə fana yi me'rə fa'nə, nə lo.
40013054	À kə̀ dzèŋ la'à yi fana yi kə yə'rə bwìŋ mʉmvwe' ndaap pìriyà àwo wèŋ. Wo à mərə vɛ'ɛ wùriŋ, nə sə cep dʉk də, “Ŋwə̀ nèʼe a jə nsàp ŋkərə̀ nèʼe nə ye nsàap fàak sə̀ yà' gʉ wùriŋ yèʼe fò vɛ'nə-ɛ?
40013055	Nèʼe ka mo kapindà nà'a yeŋ-ɛ̀? Nèʼe ka yi nə̀ wo to liŋ ma ye də Mèri nà'a yeŋ-ɛ̀? Jem bə Jòsep bə Saimʉ̀ nə ye Judàs wèŋ ka bwema ye wèŋ yeŋ nɛ̀?
40013056	A cugə̀ fɛɛŋ ka sə̀' ves njɛ̀' ye wèŋ pwe' yeŋ nɛ̀? Aco yè'sə ye vɛ'nə va?”
40013057	Fana wo kà yi mok dzəm. Ànə geŋ Jisòs nə tsok fa ye yà'wèŋ də, “A yegə̀ də wo jəgə̀ ŋgà tsòhò bum Nwì ma nə̀ yi lò fò pwe' co ŋwè. A kə̀ dzèŋ mvwe' lak ye, nə ye mʉ nda'à yi fana wo kà yi co yumok jə.”
40013058	Yi à ka fàak sə̀ yà' gʉ fa'nə ŋkʉ̀ʉŋ gʉ bʉsə̀ bʉ̀ʉ sə̀ fo' sə wèŋ à ka dzədzəm sə və̀ə wo tse'.
40014001	Ghà ànə à ye, ŋkum Herò yuk bə bum sə̀ Jisòs sə gʉ̀ʉ sə.
40014002	Herò nə dʉk fa ncìnda'a ye wèŋ dʉk də, “A Jon ŋgà bàptɛsə̀ bwìŋ, yi a tesə və̀ fe'lə mvwe' kpʉ yà'sə laŋ. Nà'a njo nə̀ yi sə gʉ̀ to bum maŋgəŋgèŋ sə.”
40014003	Yusə də Herò à fis jə ŋgwe moma ye Filìp. Yi ànə gʉ vɛ'nə fana Jon sə dʉhʉ gəgeŋ fa yi də, “Ka bə̀boŋ bohò wù ŋgò jə ŋwà ànə co ŋgwe yo yeŋ.” Ànə ye vɛ'nə fana Hèrodiyà ŋgwe Filìp nə fimsə mis tə̀tè Herò nə ko nisə Jon ndapndzəm.
40014005	Yi ànə dzəm də yi zə Jon nə fana yi sə wəp sə̀' bʉsə̀ bwìŋ dʉkgə̀ də Jon nə ŋgà tsòhò bum Nwì.
40014006	Nùmbu nə̀ wo à dzə Herò nə à dzèŋ sə̀mok fana mo Hèrodiyà nə, nə̀ ŋgwə̀ŋgwɛ̀ŋ à kə̀ kà dzeŋ mvwe' sə̀ bwìŋ à mà cu sə. Yi kaŋ vɛ'ɛ tə̀tè ni' boŋ Herò nə.
40014007	Herò nə kɛŋ də yusə̀ nà' dzəm yà' pwe'fo' yi nə fa tsoŋ nà'.
40014008	Mvə̀'nə̀ ma ye tip yi fana yi dʉk fa Herò nə də, “Fa mʉ tu Jon ŋgà bàptɛsə̀ bwìŋ nà'a ŋga'a fɛŋ mʉnə tasà.”
40014009	Manziŋ à ko ŋkum nə vɛ'ɛ wùriŋ. Fana njo nə̀ yi anə kɛŋ to laŋ, nə ye fe'lə sə̀' bʉ̀ʉ bʉ̀ʉ sə̀ wo mà fo' sə fana yi dʉk də yà'a kə jəŋ və fa nà'.
40014010	Yi à tum lòo, wo kə gwɛ' tiŋ fis tu Jon mʉ ndapndzəmə̀ anə.
40014011	Wo jəŋ və yà' mʉnə tasà, nə kə fa mʉŋwà nə. Yi jəŋ yà', nə jəŋ lo fa ma ye.
40014012	Bwe ŋgàa fàak Jon nə wèŋ à kə jə vè ni' ye nə, nə kə tuuŋ nà'. Wo à tuuŋ wes, wo lo, nə kə tsok fa Jisòs.
40014013	Jisòs ànə yuk vɛ'nə fana yi ni ŋgwes mòk, nə lo mvwe' mòk sə̀ bwìŋ fo' bʉ̀ə̀. Bʉ̀ʉ sə̀ wo à ye wùriŋ sə wèŋ ànə yuk vɛ'nə fana wo tesə mvwe' buhu lak sə̀ yà' kʉəp fo' pwe', nə yuŋ lo yi sə̀' bə kù.
40014014	Yi à kə̀ tesə ŋgʉ ndzəp fana yi ye bwìŋ vɛ'ɛ nduk nə̀ nduk. Ntʉm ye rwiŋ bə manziŋ fana yi gʉ mesə fa sə̀ wo tse' yiyaŋ, yiyaŋ awo sə.
40014015	Nùm à co fana bʉ̀ ŋgàa fàak ye wèŋ və bohò yi, nə kə dʉk fa yi də, “Ye'e mvwe' sə̀ bwìŋ kà fenə cugə̀, nùm nə coò nə sə̀' laŋ. A bə̀boŋ də wu dʉk bʉ̀ʉ yèʼe wèeŋ lo ndzə ntòlak, nə kə ywiŋ zʉ yumok nja.”
40014016	Jisòs dʉk ye də, “Yà'wèeŋ nə kà lò. Wèeŋ kʉk fa wo yumok wo zʉ.”
40014017	Wo dʉk fa yi də, wo tse' mègù ntuhu brɛd tàŋ bə fuk ba nə̀ ba.
40014018	Yi də yà'a jəŋ və fa yi yà' fɛŋ.
40014019	Ànə geŋ yi dʉk fa bʉ̀ʉ sə wèŋ pwe' də yà'a cum nze mʉnə ŋgaŋ. Yi jəŋ kotse' ntuhu brɛd sə̀ tàŋ nə ye fuk sə̀ ba sə, nə kʉk gesə lo mʉbu. Yi kwasə Nwì, nə sə bə'rə yà', nə sə faha bwe ŋgàa fàak ye sə wèŋ. Bwe ŋgàa fàak ye sə wèŋ gap lo fa maŋgo bʉ̀ nə pwe'.
40014020	Wo à zʉ wo pwe', nə ze' bə̀boŋ. Fana wo te'e benə sə̀ yà' à bwehe cu sə, yà' tesə kwès hum-ncòp-ba.
40014021	Bʉ̀ʉ sə̀ wo zʉ sə à ye co mbəmbam ncùhù tàŋ. Wù kà bə̀ba bə bweŋke' wèŋ yàwo ta.
40014022	Wo à mèsə, Jisòs gʉ də bwe yee ni ŋgwes, nə lo mantombì ŋgò to lò mamòk. Yi cum ye maŋkwɛ̀ŋ, nə cepsə bwìŋ ya wo lo la'à wo.
40014023	Yi ànə mam, nə cepsə wo, wo lò. Fana yi lo ye mʉmvwe' nda mòk ŋgò kə̀ gʉ̀ pìriyà mbwa yiìyi. Ndzəm à sə də a seŋ və fana ŋga yi cu mbwa yiìyi.
40014024	Mvə̀k ànə à ye ŋga ŋgwes nə lò ndzə tsətsəʼrə ndzəp anə sə̀sap wùriŋ. Ndzəp sə bwi'lə ŋgwes nə vɛ'ɛ nə̀bʉp bʉsə̀ fə̀fə̀ à sə və̀ ma nə̀ wo à sə dzəm ŋgò lò nə.
40014025	À kə̀ dzèŋ mvə̀'nə̀ mvəp à yè ŋgò torə ndzəmə̀ anə fana Jisòs və bohò wo ŋga yi sə gì və̀ ma mʉ ndzəpə̀.
40014026	Bwe ye sə ànə ye yi mvə̀'nə̀ yi sə gì mʉ ndzəpə̀ anə fana wə ko wo vɛ'ɛ nə̀bʉp. Wo dʉk ŋgwàaŋ də, a maze' mòk, nə kɛ' nooŋ ŋgùŋ.
40014027	Ànə geŋ yi to yà'wèŋ sə̀' ntɛ̀ŋ, nə dʉk fa wo də, “A mʉ̀, wèeŋ kà wəp.”
40014028	Pità cep gesə fa nà' də, “Tà, a ye-a ŋga də a wù zìnə, wù dʉk mʉ ya mʉ gi və ŋgò kə̀ ye wu sə̀' mʉ ndzəpə̀ anə.”
40014029	Yi dʉk fa nà' də “Və̀ə.” Fana Pità nə tesə sə ŋgwesə̀ anə, nə sə gi sə̀' mʉ ndzəpə̀ anə ŋgò kə̀ yə Jisòs nə.
40014030	Ànə geŋ yi ye mvə̀'nə̀ fə̀fə̀ sə fa ŋgə' nə̀bʉp fana wə ko yi. wʉə à ko yi vɛ'nə, yi ye ŋgò cəəŋ lò sə ndzəpə̀ anə. Yi waŋ torə fis dʉk də, “Ɛtɛɛ̀, Tà tɛsə mʉ.”
40014031	Jisòs fa bo sə̀' ntɛ̀ŋ, nə ko nà'. Yi à sə ko nà' vɛ'nə, yi sə dʉk fa nà' sə̀' dʉk də, “O' òhoò, dzədzəm yò jə'rə vɛ'ɛ wùriŋ. Wù anə mərə bwi bʉ̀ʉ yà?”
40014032	Wo ànə kə ni sənə ŋgwes nə fana fə̀fə̀ nə teŋsə.
40014033	Bʉ̀ʉ sə̀ wo à ye sənə ŋgwes nə pwe'fo' à kùksə yi. Wo dʉk fa yi də, “Wu mo Nwì zìnə bə zìnə.”
40014034	Wo à to tesə lò mʉmfèŋ fana wo tesə və mvwe' lak Jènesarè.
40014035	Bʉ̀ʉ lak sə̀ fo' sə ànə ye riŋ yi fana wo tirə lo mvwe' lak sə̀ yà'a fo' sə pwe'fo', wo sə jəŋ və fa yi ŋgàa yiyaŋ sə fo' sə pwe'.
40014036	Wo à jə və̀ yà'wèŋ vɛ'nə fana wo lɛŋ yi də nà'a me'rə ŋgàa yiyaŋ sə wèeŋ jwɛŋ megu cù cə̀k ye ya wo gʉŋ. Bʉ̀ʉ sə̀ wo à jwɛ̀ŋ pwe'fo', à lù yu awo.
40015001	Ànə geŋ, bʉ̀ʉ Faràsi mok bə ŋgàa yə'rə̀ fa bwìŋ lʉ̀k wèŋ à və̀ bohò Jisòs ŋgò fek yi bum səmok. Wo à tesə və̀ mvwe' lak Jòrosalèm. Wo à fek yi dʉk də,
40015002	“Bwe ŋgàa fàak yo wèeŋ kà bum lak sə̀ bʉ̀ ŋkwàha bwìŋ wèŋ à nòŋsə yùgə̀ bʉ̀ʉ yà? Vès dʉk vɛ'nə bʉsə̀ wo zʉgə̀ bɛŋ ŋga wo kà bo awo cuk.”
40015003	Yi fek bʉsə ye yà'wèŋ sə̀' də, “Njo nə̀ wèeŋ kà lʉ̀ʉk Nwì nòŋsə̀gə̀ bʉsə̀ wèŋ dzəm ŋgò bɛ' bum lak awèŋ-e bʉ̀ʉ ya?
40015004	Bʉsə̀ Nwì à cèp də, ‘Wəp ma yo bə tɛ̀' yo. Ŋwə̀ nə̀ yi ywì'lə-a ma kè tɛ̀' ye àlɛ, wo zə megu yi zəə.’
40015005	Wèŋ cwiŋ bʉsə yàwèŋ dʉk də, a ye-a ŋga ŋwè tse' yumok sə̀ co yi tɛsə ma ye kè tɛ̀' ye bə zeŋ, nə kà yà' tɛsə, nə dʉk fa yà'wèŋ də yusə̀ yi tse' sə a sə̀ Nwì, ye də yi ka nzak bohò ma bə tɛ̀' ye nə mok tse'.
40015006	Wèŋ yə mvə̀'nə̀ wèŋ a gʉ̀ bʉ̀sə nzak Nwì mok yusə̀ wà bʉ̀ʉ bum lak awèŋ nà?
40015007	Wèŋ ŋgàa tè'èŋkup wèŋ! Yusə̀ Ìzayà ànə cèp mantombì sə kum weŋ à ye zìnə. Yi à còm də,
40015008	Bʉ̀ʉ yèʼe wèŋ sə kwasə mègù mʉ bə cù wà, fana ntʉm awo ye sə̀sap bohò mʉ̀.
40015009	Wo sə kùksə basə mʉ ŋgwàŋ, nə sə yə'rə yusə̀ bwìŋ à cèp wo co yà'a lʉ̀ʉk Nwì.”
40015010	Ànə geŋ Jisòs to benə və bʉ̀ʉ sə wèŋ pwe'fo' ŋgʉ ni'ì yi, nə dʉk fa yà'wèŋ də, “Wèeŋ yu'rə nə rɛɛŋ yusə̀ mʉ̀ sə də mʉ tsok weŋ yèʼe bə̀boŋ. Yusə də,
40015011	yusə̀ yà' ni lògə̀ mʉ cùhù ŋwè kəkok kà ŋwè bʉpsə̀gə̀. A bʉpsəgə̀ yi yusə̀ yà' sə tesə tsə mʉ cùhù yi anə tsətsoŋ.”
40015012	Fana bwe ŋgàa fàak ye wèŋ və, nə kə dʉk fa yi də, “Wù rì də mvə̀'nə̀ wù cèp vɛ'nə yà'sə, bʉ̀ʉ Faràsi wèŋ jòk bohò wù vɛ'ɛ wùriŋ à?”
40015013	Yi cep fəsə fa yà'wèŋ dʉk də, “Ŋgwì yu nə̀ tɛ̀' àm Nwì a ka nà' yi bi pwe', yi nə cok mak nà' sə nze.
40015014	Mè'rə wo vɛ'nə. Wo ka lis tse', nə sə də wo niŋtsok fa bʉ̀ʉ mok wèŋ mandzə̀. Nə ye də a ye-a ŋga ŋgà jì lis sə nìtsə̀' lò fa ŋgà jì lis mòk mandzə̀ fana wo ba fo' nə gbʉ lo sə wʉrə̀.”
40015015	Pità fek nà' də nà'a tsok rɛɛŋsə fa wo gbʉ' nə̀ də yusə̀ yà'a tesə tsoŋgə̀ kə̀ cùhù gʉ̀ bʉpsəgə̀ ŋwè nà'a.
40015016	Yi fek bʉsə fe'lə Pità nə də, “Wèeŋ sə̀' ŋgàa kà bum rɛɛŋ mòk à?
40015017	Wèŋ ka riŋ də yusə̀ yà'a ni lògə̀ mʉ cùhù ŋwè pwe'fo' cà lògə̀ sə və̀ə, nə ca tesə lo sə̀' riŋ à?
40015018	Nə ye də yusə̀ yà' tesə tsoŋgə̀ mʉ cùhù ŋwèe kokgə̀ yà'sə sə ntʉʉ̀ yi. Yà'a zeŋ sə̀ aco yà' gʉ bʉpsə ŋwè.
40015019	A vɛ'nə bʉsə̀ tsətsərə̀ə sə̀ bʉp sə̀ co ŋgò zə ŋwè, ko nto, kohò sàhà, yə̀, ŋgò ci' mvwès, nə ye ŋgò bʉpsə liŋ bwìŋ pwe'fo' tesə kokgə̀ ma sə ntʉʉ̀ ŋwè.
40015020	Yà'a bum sə̀ yà'a gʉ̀ bʉpsəgə̀ ŋwè. Ŋgò zʉ yumok bə bo sə̀ wù ka yà' cuk, ka nzak tse'.”
40015021	Ànə geŋ, Jisòs yeʼe me'rə mvwe' yà'sə, nə lo mvwe' nzeŋgòŋ nə̀ lak Tayà bə Sidòŋ.
40015022	Fana ŋwà nəmòk nə̀ yi cugə̀ fo' kə̀ tsèŋ yi. Ŋwà nə sə lɛŋ Jisòs nə də, “Oò, Tà mo Devìd, koksə-a manziŋ bohò mʉ̀ ɛ̀. Yòŋsə̀ ze' tse' mo àm mòk nə̀ yi nə̀ ŋwàŋwè vɛ'ɛ nsàp nə̀bʉp.” Ŋwà ènə à sə cèp bum yè'sə vɛ'nə ŋga yi ka ŋwà Jus yeŋ, yi à ye ŋwà lak Kanàn.
40015023	Yi à sə cèp yè'sə pwe'fo', Jisòs kà cù bohò nà' mùk lok. Bwe ŋgàa fàak Jisòs sə wèŋ kə lɛŋ Jisòs də a bə̀boŋ co nà' dʉk ŋwà ènə lo bʉsə̀ nà' sə loksə kɛ'cà wo ntu' wùriŋ.
40015024	Jisòs nə cèp bwìŋ ye kə də, “Nwì à tumsə mègù mʉ bohò bʉ̀ʉ Izùrɛ sə̀ wo co nsùŋgaaŋ sə̀ wo a jàm bisə jàmə.”
40015025	Ŋwà nə à və̀ kə̀ təəŋ mali kə̀ mantombìi Jisòs bə tumfərə, nə sə cep də, “Tà tɛsə mʉ.”
40015026	Jisòs cep fe'lə sə̀mok də, “Ka bə̀boŋ ŋgò jə bɛŋ mwe, nə mak fa ŋgbʉ yeŋ.”
40015027	Ŋwà nə də, “Tà, wù rì yo sə̀' də wo fagə̀ bwe bɛŋ, ŋgbʉ sə te'e sə̀ yà' sə gbʉ̀ tsoŋ sə nze sə̀'.”
40015028	Fana Jisòs dʉk fa bwi nà' də, “Kɛ' ŋwà nèʼe wù tse' dzədzəm sə ntʉʉ̀ wù vɛ'ɛ wùriŋ. Yusə̀ wù dzəm tse' yà'sə, yà'a nə ye mʉ mvə̀'nə̀ wù lɛŋ sə.” Ànə geŋ yiya mo ŋwà nə à mè mègù sə̀' ghà nà'nə vɛ'ɛ ghes.
40015029	Jisòs à yèʼe mè'rə fa'nə, nə sə gihi ca ŋgʉ ndzəp Galìli. Yi à lò, nə kə kok lo mʉmvwe' nda mòk, nə cum mbwa nze ŋgò yə'rə bwìŋ.
40015030	Bwìŋ à kpəəŋ və̀ fo' ŋgò kə̀ yə yi vɛ'ɛ sə̀' wùriŋ. Wo à bə̀hə jə və̀ fa yi bʉ̀ʉ sə̀ wo kà gìgə̀ wèŋ, sə̀ wo à kpʉ sa' ni' ma mòk wèŋ, ŋgàa jì lis bə sə̀ wo kà cù cèpgə̀ wèŋ, nə ye bə ŋgàa yiyaŋ zəzok ŋkʉ̀ʉŋntɛ̀ŋ. Wo à bə̀hə jə və̀ yà' vɛ'nə, nə kə təmsə noŋsə ŋgʉ ni'ì Jisòs anə bìkìkìkì. Yi à lùŋsə yà'wèŋ sə̀' lòoŋ.
40015031	Bʉ̀ʉ sə̀ wo à kə̀ mà fo' sə à mərə vɛ'ɛ wùriŋ. Wo à mərə bʉsə̀ wo yə ŋga bʉ̀ʉ sə̀ wo à sə kà cù cèpgə̀ wèŋ cèp cù, sə̀ wo à kpʉ sa' ni' ma mòk wèŋ gʉ fe'lə sə̀', sə̀ wo à sə kà gìgə̀ wèŋ gi fe'lə, nə ye bə sə̀ jì lis wèŋ sə ye fe'lə bum sə̀mok. Bʉ̀ʉ sə wèŋ à kùksə liŋ Nwì bʉ̀ʉ Izùrɛ wèŋ bʉ̀ʉ bum sə̀ wo à yə yè'sə.
40015032	Anə geŋ Jisòs to benə bwe ŋgàa fàak ye sə wèŋ ŋgʉ ni'ì yi, nə dʉk fa wo də, “Manziŋ sə ko mʉ bohò bʉ̀ʉ yèʼe cɛ̀bʉ̀ə̀, bʉsə̀ wo cu vesiwèŋ ntinə nùubu tɛ', nə kà yumok zʉ. Mʉ̀ ka sə̀' dzəm co mʉ̀ dʉk də wo lo njè vɛ'nə sə̀' dzəm, bʉsə̀ aco mòk kə gbʉ njè mandzə̀.”
40015033	Bwe ŋgàa fàak ye sə wèŋ à yuk vɛ'nə, wo fek yi də, “Aco wo jəŋ bɛŋ ŋgòŋ fɛɛŋ fò co a fa bwìŋ wùriŋ vɛ'ɛ nɛ?”
40015034	Fana Jisòs fek yà'wèŋ də, yà'wèŋ tse' ntuhu brɛd fa'nə swì nɛ? Wo də, “Vès tse' mègù ntuk sàmba bə bəbwe fuk mok.”
40015035	Fana Jisòs dʉk fa bʉ̀ʉ sə pwe'fo' də yà'a cum nze.
40015036	Yi jəŋ ntuhu brɛd sə̀ sàmba bə fuk sə, nə kotse' yà'. Yi kwasə wes Nwì fana yi bə'rə yà', nə sə fa bohò bwe ŋgàa fàak ye sə wèŋ. Wo jəŋ, nə sə fa bwi bʉ̀ʉ sə wèŋ.
40015037	Bʉ̀ʉ sə pwe'fo' à zʉ, nə ze' vɛ'ɛ bə̀boŋ. Wo à te'e benə mfə̀mfòok sə̀ yà' à sə gbʉ̀ sə nze ghà nə̀ wo à sə zʉ sə kwès sàmba.
40015038	Bʉ̀ʉ sə̀ wo à zʉ sə à ye bwìŋ ncùhù kwè, wù kà bə̀ba bə bweŋke' wèŋ ta.
40015039	Yi ànə gʉ wes bʉ̀ʉ sə wèŋ sam lo fana yi ni fe'lə sə̀' ŋgwes, nə lo yuye mvwe' nzeŋgòŋ lak Màgadàn.
40016001	Nùmbu mòk à ye, bʉ̀ʉ Faràsi mok nə ye bʉ̀ʉ Sadusì wèŋ à və̀ də wo kə mumsə ja'a Jisòs. Wo fek yi də nà'a gʉ niŋtsok fa wo maŋgəŋgèŋ mòk nə̀ aco nà' niŋ fa wo də yi tse' ŋàaŋ Nwì.
40016002	Yi dʉk fa yà'wèŋ dʉk də, “Wèŋ rì mègù ŋgò kʉ̀k gèsə lo mʉbu, nə riŋ də anə ye ŋga'a vɛ'ɛ bə vɛ'ɛ wèŋ. Wèeŋ tesə zəzòŋ nə ye ŋga ntòbu bə̀baŋ fana wèŋ də anə ye ntinə bʉp. Nə̀ nconùum ye ŋga ntòbu bʉʉŋ bə̀baŋ, wèŋ də anə ye zòŋ bə̀boŋ. Wèŋ riŋ yà'sə, nə kà bum sə̀ yà'a co mvə̀k ŋgò nìtsə̀' bum sə̀ nie' riŋ bʉ̀ʉ yà?
40016004	Wèŋ sə̀ nie' yè'sə, wèeŋ bʉ̀ʉ sə̀ bʉp ŋgàa kà Nwì rì wèŋ. Wèŋ dʉk mʉ də mʉ gʉ niŋ fa weŋ maŋgəŋgèŋ è? Kàcò. Mʉ nə kà nà' gʉ̀. Maŋgəŋgèŋ nə̀ wèeŋ nə ye mègù nə̀ co à ye bohò ŋgà tsòhò bum Nwì nə̀ liŋ yee Jonà nà'a.” Yi ànə cep wes vɛ'nə, fana yi me'rə yà'wèŋ, nə lo gɛsə yuye.
40016005	Bə bwe ŋgàa fàak ye wèŋ à to tesə lò nto ndzəp ma nja fana ŋga bwe ye sə swì ŋgò jə tse' lò brɛd.
40016006	Jisòs dʉk fa wo də, “Wèeŋ jəŋ ŋkərə̀ bə nsàap yis bʉ̀ʉ Faràsi bə bʉ̀ʉ Sadusì wèŋ.”
40016007	Ànə geŋ wo sə cep kɛ' mʉtsətsəʼrə̀ə wo anə dʉk də yi dʉk vɛ'nə bʉsə̀ a swì ŋgò jə tse' və̀ brɛd.
40016008	Jisòs riŋ yusə̀ wo sə cèp sə, nə dʉk fa yà'wèŋ də, “Kɛ' àmaa, wèŋ ka dzədzəm bə yusə̀ mʉ̀ sə gʉ̀ʉ tse'. Wèŋ sə cèp kɛ' də wèŋ swì ŋgò jə tse' brɛd yè'sə bʉ̀ʉ yà?
40016009	Co wèŋ ka yèʼe ntò sə̀' rɛɛŋ geŋ nà? Co wèŋ sə kà mvə̀'nə̀ mʉ̀ à fa bwìŋ ncùhù tàŋ ntuhu brɛd sə̀' tàŋ yà'a mok tsərə à? Wo à zʉ yà' vɛ'nə, wèŋ te'e benə fe'lə sə̀ sə nze kwès sʉ̀ nɛ?
40016010	Nə ye sə̀' də wèŋ swì ntuhu brɛd sə̀ sàmba sə̀ bwìŋ ncùhù kwè à zʉ yà'a sə̀' è? Wo à zʉ wes, wèŋ te'e benə sə̀ sə nze kwès sʉ̀ nɛ?
40016011	Anə gʉ̀ va ŋkuŋ mʉ cèep, wèŋ kà rì də mʉ̀ sə kà yè'sə brɛd nə̀ brɛd nèʼe dʉk ɛ? Yusə̀ mʉ̀ sə dʉk sə də, wèeŋ jəŋ ŋkərə̀ bə yis bʉ̀ʉ Faràsi bə bʉ̀ʉ Sadusì wèŋ.”
40016012	Ànə geŋ fana bwe ye sə wèŋ rɛɛŋ də yi anə sə ka yà'wèŋ də wo jəŋ ŋkərə̀ bə yis sə̀ wo gʉ̀gə̀ brɛd bə zeŋ yèʼe dʉk. Wo riŋ də yi anə sə cep yà'sə də wo jəŋ ŋkərə̀ bə bum sə̀ bʉ̀ʉ Faràsi bə bʉ̀ʉ Sadusì wèŋ sə yə'rə fa bwìŋ.
40016013	Jisòs à kə̀ dzèŋ nzeŋgòŋ Sìsàriyà Filìpi fana yi fek bwe ŋgàa fàak ye sə wèŋ də, “Bwìŋ dʉkgə̀ də mʉ̀, mo ŋwè, mʉ yè'sə ndà?”
40016014	Wo sə dʉk fa yi də, “Mok dʉkgə̀ də wu Jon ŋgà bàptɛsə̀ bwìŋ, mok də wu Àlajà, mok də a Jèrèmiyà kè ŋgà tsòhò bum Nwì mòk nə̀ yi à ye fa' àlɛ.”
40016015	Fana yi fek mali wo sə̀' də, “Wèŋ yàwèŋ nɛ? Wèeŋ dʉkgə̀ yàwèŋ də mʉ yè'sə ndà?”
40016016	Saimʉ̀ Pità dʉk də, “Wu Ŋkum ŋgà gèm bwìŋ, nə̀ wo à dʉk nə, nə̀ wu mo Nwì nə̀ yi cu ŋwəm nə.”
40016017	Fana Jisòs nə dʉk fəsə fa nà' də, “Rɛŋsi yò Saimʉ̀ mo Jonà. Bʉsə̀ ka wu yè'sə ŋwè tsok fa. Tsə̀' fa wu yà' Tɛ̀' am nə̀ yi cu mʉbu.
40016018	Nə ye sə̀' də mʉ̀ sə to fa wu liŋ ŋga'a də Pità (lìs), mʉ nə ci cos àm mʉmvwe' lìs ènə. Ŋàaŋ kpʉ nə kà cos àm nə yumok gʉ̀.
40016019	Mʉ nə fa wu ki ncùu gaŋ sə̀ Nwì sə. Yusə̀ wù kì tes yà' sə nze fɛɛŋ nə ye megu mʉbu sə̀' vɛ'nə. Yusə̀ wù fìrə me'rə yà' sə nze nə ye mʉbu sə̀' vɛ'nə.”
40016020	Fana yi tipsə bwe ye sə wèŋ vɛ'ɛ gʉgʉŋ də yà'a kà ŋwə̀ nəmòk də yi yèʼe ŋkum ŋgà gèm bwìŋ nə̀ wo à dʉk nə tsə̀' fa lok.
40016021	À ye jə mvə̀k ànə nə lo mantombì, Jisòs yeto ŋgò tsòhò fa bwe ye sə wèŋ jəja də yi nə lo tsoŋ li mvwe' lak Jòrosalèm, nə kə ye ŋgə' fo' wùriŋ. Yi nə ye ŋgə' nə ndzə bohò bʉ̀ ŋkwàha bʉ̀ʉ sə̀ fo' bə ŋgàa fa satikà' sə̀ ghaŋ wèŋ bə ŋgàa yə'rə̀ fa bwìŋ lʉ̀k. Də wo nə zə yi sə̀'. nùmbu nə̀ tɛ' ye, yi lokok fe'lə mvwe' kpʉ sə̀mok.
40016022	Yi ànə dʉk vɛ'nə, Pità ko soŋsə gɛsə lo yi fo', nə sə jwa nà'. Pità nə sə dʉk də, “Kaco Nwì dzəm yeŋ Tà! Kaco yè'sə ye lok fʉk bohò wù vɛ'nə yeŋ.”
40016023	Yi bʉʉŋ, nə dʉk fa Pità nə də, “Coho gɛsə ŋgʉ ni'ì mʉ̀ wùu Satà! Wu yà'sə nsàp yumòk nə̀ nà' sə təhə lok mʉ mandzə̀, bʉsə̀ yusə̀ wù cèp yà'sə, a tsətsərə̀ nə̀ bwìŋ tse' nà' wo, ka nə̀ Nwì yeŋ.”
40016024	Fana Jisòs tsok fa bwe ye sə wèŋ də, a ye-a ŋga ŋwə̀ nəmòk dzəm-a ŋgò yù lò yi fana nà'a nə bɛŋ to ntò bum sə̀ ni' nà' sə dzəm yà', nə bək jəŋ ntə̀ə nà' ŋkuŋ nə bɛ' lo yi.
40016025	Yi də, “Bʉsə̀ ŋwə̀ nə̀ yi gəhə tse'-a yòŋsə̀ ye fana nà'a nə bisə wà. Nə ye də ŋwə̀ nə̀ yi jə yòŋsə̀ ye co yusə̀ wà bʉ̀ʉ mʉ̀ fana yi nə kə tse' nà'.
40016026	Bʉsə̀ swe' sə̀ ŋwèe nə tse' sə yè'sə yà, ŋga yi tse'-a nzeŋgòŋ nə pwe'fo', nə kə bisə yòŋsə̀ ye ɛ? Kènə yusə̀ aco ŋwè kupsə yà', yà' kʉrə bə yòŋsə̀ ye yè'sə yu yà?
40016027	Bʉsə̀ mʉ̀ nə̀ mʉ mo ŋwè, ves masinjàa am wèeŋ nə̀ və̀ bə ŋàaŋ Tɛ̀' àm, nə lak ndàaŋwè pwe'fo' mvə̀'nə̀ yi à gʉ̀ fàak ye.
40016028	Mʉ̀ sə tsə̀' weŋ yèʼe zìnə də bʉ̀ʉ mok wèŋ tə fɛnə sə̀ wo nə kà ntò kpʉ ŋga wo yə mʉ̀ʉ mo ŋwè mvə̀'nə̀ mʉ̀ sə və̀ bə gaŋ ŋkum am ŋkuŋ.”
40017001	À cà nùubu ntùŋfu fana Jisòs to jəŋ Pità bə Jem nə ye Jon nə̀ yi moma Jem nə, bə yà'wèŋ kok lo mʉmvwe' nda mòk nə̀ sə̀sap. Wo à kə̀ cu mègù mbwa woòwo.
40017002	Fana wo ye ŋga nsəsə̀ə Jisòs kupsə bʉʉŋ mok nsàp nə̀ zok. Si ye sə rɛŋ co nùm, cə̀k ye sə rɛŋ co marɛŋ vɛ'ɛ.
40017003	Wo ye fe'lə sə̀' ŋga Musì bə Àlajà tesə və̀ mʉbu, nə sə taaŋgàm bə Jisòs nə wèŋ.
40017004	Fana Pità nə dʉk fa Jisòs də, “Tà, yà' bò vɛ'ɛ wùriŋ mvə̀'nə̀ vesùwèeŋ fɛŋ yè'sə. A ye-a ŋga wù dzəm fana mʉ̀ ci ba'rə tes bwe duŋ fɛŋ tɛ'. Mò'fis nə̀ njò, mòk nə̀ Musì, mòk ye nə̀ Àlajà.”
40017005	Yi ànə sə cep mali ntò fo' fana mbàk mòk nə̀ nà' sə fop vɛ'ɛ wùriŋ à və̀, nə kə təhə lok wo. Wo yuk ŋga ŋgì ŋwə̀ nəmòk sə cep vesə ndzənə mbàk nə də, “Nèʼe mo àm nə̀ mʉ̀ dzəm yi sə ntʉʉ̀ mʉ̀, mʉ kwagə̀ bohò yi wùriŋ. Yusə̀ yi cèp pwe', wèŋ yuk fa yi.”
40017006	Bwe ŋgàa fàak ye sə wèŋ ànə yuk vɛ'nə fana wə ko wo vɛ'ɛ nsàp nə̀ co wù kà cèp to. Wo coho gbʉ fə'ə gesə lo si awo ma sə nze wo pwe'.
40017007	Jisòs və, nə kə jwɛŋ wo bə bo ye. Yi dʉk fa wo də, “Wèeŋ kà wəp, wèeŋ lokok mʉtsə̀.”
40017008	Wo à mùk kok lis awo, wo kà ŋwè fo' mok yə. Wo ye megu Jisòs yiìyi.
40017009	Mvə̀'nə̀ wo à sə tsə mʉndahà anə fana Jisòs tipsə wo də, “Wèeŋ kà ŋwə̀ nəmòk bum sə̀ wèŋ yə yè'sə tsə̀' tə̀tè ŋga mʉ̀ʉ mo ŋwè, mʉ̀ lòkok mvwe' kpʉ ŋkuŋ.”
40017010	Bwe ŋgàa fàak ye sə wèŋ à fek yi sə̀' də, “Njo nə̀ ŋgàa yə'rə̀ fa bwìŋ lʉ̀k wèŋ sə dʉk də Àlajàa nə və tsoŋ ŋkuŋ Krɛst və ŋgò tɛsə ves, a bʉ̀ʉ yà?”
40017011	Yi dʉk fəsə fa yà'wèŋ də, “A zìnə də Àlajàa nə və. Yi nə və ŋgò gʉ̀hʉ tsərə fəsə bum pwe'.
40017012	Nə ye də mʉ̀ sə tsə̀' weŋ də Àlajà nə à və̀ laŋ, fana wo kà yi rì. Wo à jə yi, nə gʉ yi mvə̀'nə̀ wo dzəm. Nə ye sə̀' də mʉ̀ʉ mo ŋwè, mʉ nə ye ŋgə' ndzə bohò wo sə̀' vɛ'nə.”
40017013	Ànə geŋ bwe ye sə wèŋ rɛɛŋ bə zeŋ də yi sə dʉk Jon ŋgà bàptɛsə̀ bwìŋ.
40017014	Wo ànə bwi foho və mvwe' sə̀ bwìŋ à mà cu sə fana ŋwə̀ nəmòk caŋ və bohò yi, nə kə təəŋ fo' bə tumfərə. Ŋwə̀ nə sə cep də,
40017015	“Tà, koksə-a manziŋ bohò mo àm ɛ̀. Mo àm nə ŋgà gbʉ̀ nə̀nò'. Yi sə yə ŋgə' bə zeŋ vɛ'ɛ wù kà fʉ̀'. Yi gbʉ̀ yisko'gə̀ mʉ misə̀ riŋ riŋ, nə sə gbʉ ni sə ndzəpə̀ sə̀' riŋ riŋ.
40017016	Mʉ̀ jə lò yi bohò bwe ŋgàa fàak yo, nà' ghak ŋàŋ mvə̀'nə̀ co wo gʉ nà' me.”
40017017	Jisòs ànə yuk vɛ'nə, yi cep də, “Wèeŋ yè'sə gʉgʉtu, wèŋ ka dzədzəm nə̀ co wèŋ luŋsə ŋwè fo' sə ntʉʉ̀ wèŋ tse'. Mʉ nə cum geŋ vesùwèŋ, nə sə ko ntʉm vɛ'nə tə̀tè kə dzeŋ sè? Wèeŋ jəŋ və fa mʉ yi fɛŋ.”
40017018	Jisòs jwa yòŋsə̀ ze' nə̀ nà' a sə gʉ̀ ŋkuŋ yi sə yaŋ nə fana nà' tesə gɛsə lo ndzə ni'ì yi anə sə̀' ghà ànə.
40017019	Ànə geŋ bwe Jisòs sə lo, nə kə fek swihi yi də, “Vès anə fis fʉk yàvès nà' bʉ̀ə̀ yè'sə bʉ̀ʉ yà?”
40017020	Yi dʉk fa yà'wèŋ də, “A bʉsə̀ dzədzəm awèŋ nə̀ ŋgò lùŋsə bwìŋ bə zeŋ nə, nà'a jo. Mʉ̀ sə tsə̀' weŋ sə̀' də a ye-a ŋga wèŋ tse' mègù-a mʉdzədzəm momjo co mvə̀m nzaŋ vɛ'ɛ fana aco wù dʉk fa nda nèʼe də, ‘Coho fa'nə, nə kə təəŋ fa'’, nà' coho lo. Yumok kà sə̀ co wèŋ kà yà' gʉ̀ to mok ye. [
40017021	Aco bɛ'fis to megu nsàp ènə pìriyà bə sumà' ba bwɛ̀rɛ yumok ka mok ye fe'lə.]”
40017022	Wo sə kɛ' kɛ'ca nzeŋgòŋ Galìli anə. Ànə geŋ wo və mvwe' mò'fis fana Jisòs dʉk fa bwe ye sə wèŋ dʉk də, “Wo nə jəŋ mʉ̀ʉ mo ŋwè, nə fa ndzə bohò bwìŋ.
40017023	Wo nə zə mʉ, nùmbu nə̀ tɛ' dzèeŋ, mʉ̀ tesə fe'lə və mvwe' kpʉ sə sə̀mok.” Bwe ye sə wèŋ ànə yuk vɛ'nə fana manziŋ ko wo vɛ'ɛ nə̀bʉp.
40017024	Jisòs bə bwe ye sə wèŋ à kə̀ dzèŋ mvwe' lak Kàpanùm, nə cum fo'. nùmbu mòk à ye bʉ̀ʉ sə̀ wo jəgə̀ mbàam tas sə̀ bwìŋ là'gə̀ yà' mʉmvwe' ndap Nwì nə̀ ghaŋ nə wèŋ kə fek Pità də, “Masà àwèŋ nèʼe là'gə̀ mbàam yè'sə sə̀ laŋ à?”
40017025	Yi dzəm də, “‘Ŋ̀, nà'a là'gə̀ə.” Ànə geŋ yi bwi lo yuye nda'à wo. À kə̀ dzèeŋ ŋga yi ka yumok ntò cep lok fana Jisòs fek nà' də, “Wù tsəm yò yè'sə da Pità? Ŋkəŋkum sə̀ sə nze fɛɛŋ ko jəgə̀ mbàam tas awo yè'sə bohò ndà wèŋ? Wo jəgə̀ yà' bohò bwe awo kè bohò bʉ̀ʉ sə̀ zok wèŋ nɛ?”
40017026	Yi dʉk də a yegə̀ bohò bʉ̀ʉ sə̀ yà'wèŋ ka bwe awo yeŋ. Fana Jisòs cep fe'lə sə̀' də, “Ye də bwe awo ka yàwo nzak tse', ka vɛ'nə yeŋ nà?
40017027	Nə yeè nə də ŋgò gʉ̀ də ya wo kà jòk fana dù sə mantùŋ. Wu kə̀ dzèŋ ca, wù mak gesə lop sə ndzəpə̀ anə. Fuk nə̀ wu ko to nà' mantombì, wu nə ye mbàm mʉ cùhù yi anə. Wù fis jəŋ mbàm nə, nə kə fa wo ŋgò là' tiŋ tu yò bə sə̀ yàm bə zeŋ.”
40018001	Mvə̀k ànə à ye fana bwe Jisòs sə wèŋ və bohò yi, nə sə fek nà' də, “Mvə̀'nə̀ gaŋ Nwì cu, nsàp ŋwə̀ nə̀ yi yam gha' mok fo' mantombì Nwì yi yè'sə ndà lɛ?”
40018002	Jisòs to və mʉmweŋke' mòk, nə tes nà' mʉtsətsəʼrə̀ə yà'wèŋ.
40018003	Fana yi tsok fa yà'wèŋ də, “Mʉ̀ sə tsə̀' weŋ yèʼe zìnə də tse'ŋga wèŋ kupsə, nə ye co bəbweŋke' ŋkuŋ bwɛ̀rɛ wù kà mvwe' gaŋ sə̀ Nwì sə kə̀ ni yuk.
40018004	Ŋwə̀ nə̀ yi jə lo-a ni' ye sə nze co mo nèʼe fana nà'a yi nə̀ yi yam càsə mok wèŋ mvwe' gaŋ sə̀ Nwì sə yi.
40018005	Ŋwə̀ nə̀ yi jə-a nsàp mo nə̀ co nèʼnə mʉnə liŋ am fana ye də yi jə yà'sə mʉ̀.
40018006	Nə ye sə̀' də a ye-a ŋga ŋwə̀ mòk gʉ̀ bəbwe sə̀ wo dzəm bohò mʉ̀ yè'sə mòk də yi gʉ bʉp fana boŋ ghak bohò yi co wo jəŋ ŋgòk, nə swi' kə'ə fa ŋwə̀ ànə nà' kə̀ mìhi, nə mak gesə lo yi sə mvwe' ndzəp nə̀ cəco.
40018007	Bʉ̀ʉ sə̀ sənə nzeŋgòŋ nə cu bə ŋgə' njo nə̀ mə̀mumsə̀ə sə̀ aco yà' gʉ ŋwè ŋgò gʉ̀ bʉp yè'sə cu fo'. Mə̀mumsə̀ə nə və tsooŋ li, megu də a ŋgə' nə̀bʉp bohò ŋwə̀ nə̀ yi sə jə və̀ mə̀mumsə̀ nə.
40018008	Nə ye sə̀' də a ye-a ŋga bo yo kè kù yo àlɛ sə gʉ̀ wu ŋgò gʉ̀ bʉp fana wù gwɛ' tiŋ mak yà'. Bò ghak də wu kə ni lak lùŋ bə bo kè kù ma mò'fis, àlɛ, nə noŋsə nə̀ ŋgò kə̀ mà' gesə lò wu sənə mis sə̀ yà'a kà liìŋgə̀ bə bo kè kù ma ba fo'.
40018009	Nə ye də a ye-a ŋga lis yo sə gʉ̀ wu, wù sə gʉ bʉp fana wù so'rə fis mak nà'. Bò ghak co wù kə ni mvwe' lùŋ bə lis ma mò'fis nə noŋsə ŋgò kə̀ ni mvwe' ŋgə' nə̀ sə misə̀ bə lis ma ba fo'.
40018010	“Wèeŋ jəŋ ŋkərə̀ də wèeŋ kà bəbweŋke' yèʼe wèŋ nə̀ mò'fis co yusə̀ wà jə. Mʉ̀ sə tsə̀' weŋ də mvə̀'nə̀ yà' cu mʉbu, masinjàa bəbweŋke' yè'sə wèeŋ cu bə Tɛ̀' àm wèŋ mvwe' mò'fis nùubu pwe'fo'. [
40018011	Mʉ̀ʉ mo ŋwè, mʉ̀ à və̀ ŋgò kə̀ làp yə bʉ̀ʉ sə̀ wo à bisə.]
40018012	A ye-a wù, wù dʉk bə ncèp nèʼe də yà? A ye-a ŋga ŋwə̀ nəmòk tse'-a nsùŋgaaŋ ye ŋkʉ̀ mò'fis, fana nə̀ mò'fis jam bisə ca, yi nə lap lo nə̀ mò'fis, nə me'rə sə̀ hum və̀ke'-ncòp-və̀ke' sə də yà'a sə zʉ tse' ŋgaŋ mʉndahà, ka vɛ'nə ye à?
40018013	Nə ye də, a ye-a ŋga yi kə̀ làp yə nà', mʉ̀ tsok weŋ də yi nə kwa ghak bə zeŋ nə noŋsə sə̀ hum və̀ke' ncòp sə̀' və̀ke' sə̀ yà' ka yàwo bisə sə.
40018014	Ye də wèeŋ riŋ də tɛ̀' àm nə̀ mʉbu nə sə kà dzəm də mʉmweŋke' nə̀ mò'fis bisə dzəm.
40018015	“A ye-a ŋga moma yo mòk gʉ̀ wu bʉp, wù lo bohò yi, wenə ye ba, wù tsok fa yi yusə̀ yà' yaaŋ wu wenə sə. A ye-a ŋga yi dzəm yusə̀ wù tsə̀' yi sə, ye də wù ko fəsə və̀ moma yo nə ma ŋkwɛ̀ŋ laŋ.
40018016	A ye-a ŋga yi ka wu njò nə yuk fa, wù to jəŋ fe'lə lo ŋwə̀ nəmòk kè bwìŋ ba àlɛ sə̀mok. Ya yusə̀ wù sə cèp pwe', bʉ̀ʉ yè'sə wèeŋ nə ye yàwo ŋgàa yuk ntu' ŋgò də wo à yuk yàwo vɛ'ɛ bə vɛ'ɛ.
40018017	A ye-a ŋga yi ka yà'wèŋ sə̀' yuk fa, wu jəŋ lo nzak nə mok mantombìi cos. A ye-a ŋga cos cèep, yi kà sə̀' dzəm malì fana wèŋ jəŋ yi mok co yi pegè kè co ŋwə̀ nə̀ bʉp àlɛ.
40018018	Mʉ̀ sə tsə̀' weŋ yèʼe zìnə də, a ye-a ŋga wèŋ kì-a yumok sə nze də yà' tə vɛ', wo nə swi' yà' mʉbu sə̀' vɛ'nə. Nə ye sə̀' də wèeŋ fìrə-a yumok sə nze, wo nə firə yà' mʉbu anə sə̀'.
40018019	Mʉ̀ sə tsə̀' fa weŋ mòk sə̀' də a ye-a ŋga wèŋ ba dzəm tse' cù mò'fis bə yà lòoŋ, nə lɛŋ pìriyà bə zeŋ fana tɛ̀' àm nə̀ yi cu mʉbu nə nə gʉ fa weŋ yà'.
40018020	Njo nə̀ bwìŋ ba kè tɛ' àlɛʼ kə̀ benə-a mvwe' mò'fis bʉ̀ʉ liŋ am fana mʉ nə ye mʉtsətsəʼrə̀ə wo anə.”
40018021	Ànə geŋ Pità kə fek Jisòs nə də, “Tà, aco moma am gʉ mʉ bʉp kɛ̀' sʉ̀, mʉ̀ sə swifa yi-ɛ? Co kɛ̀' sàmba vɛ'ɛ àlɛ?”
40018022	Jisòs nə dʉk fa nà' də, “Mʉ̀ ka də a kɛ̀' sàmba dʉk, a kɛ' hum sàmba bòp sàmba.
40018023	Aco a fʉhʉ gaŋ sə̀ Nwì sə bə ŋkum mòk nə̀ yi à dzəm də yi taŋ ja'a mbàam ye bə ŋgàa fàak ye ya yi riŋ mvə̀'nə̀ bwe fàak sə wèŋ sə gʉ̀ bə mbàam ye sə.
40018024	Yi à yèto ŋgò ta ntɛ̀ŋ, wo ko jəŋ və fa yi mòk nə̀ yi tse' ŋkum nə malà' mbàm.
40018025	Mvə̀'nə̀ yi ànə ka mbàam sə̀ co yi lak tse' fana ŋkwà' ŋwə̀ ye nə dʉk də wo seŋ yi co ŋkwɛ̀ŋ. Wo seŋ nà' bə ŋgwe nà' nə ye bwe nà' bə bum nà' sə̀ nà' tse' pwe' ya wo lak ka nà' sə fo'.
40018026	Ŋgà fàk nə təəŋ tsoŋ sə nze bə tumfərə, nə wup fa ŋkwà' ŋwə̀ ye nə bo vɛ'ɛ wùriŋ. Yi lɛŋ nà' vɛ'ɛ də, ‘Tà, ko ntʉm, mʉ nə lak wes fa wu mbàam yo pwe', yumook nə kà bisə̀.’
40018027	Manziŋ à ko ŋkwà' ŋwə̀ nə. Yi me'rə ŋgà fàk nə, nə swi fa nà' mbàam sə̀ nà' tse' yi sə.
40018028	Ŋgà fàk ànə à tesə tsə ntɛ̀ŋ, yi kʉrə bə ŋgà fàk mòk sə̀' co yi ŋga yi à sə bɛ' megu nà' mbàm ncùhù co tàŋ vɛ'ɛ. Yi tap ko ŋam pik tse' nà' kə̀ mìhi, nə sə dʉk də, ‘Lak fa mʉ mbàam am sə.’
40018029	Ŋgà fàk ènə gbʉ ye sə̀' sə nze bə tumfərə, nə sə lɛŋ nà' də, ‘Kwəkwè', ko-a ntʉm, mʉ nə lak wes fa wu mbàam yo.’
40018030	Yi kà dzəm. Yi kə nisə nà' ndapndzəm də tse'ŋga nà' làk yi ŋkuŋ.
40018031	Ŋgàa fàak mok sə̀ a yegə̀ bə yà'wèŋ à yə yusə̀ yi gʉ̀ yè'sə fana yà' yaaŋ wo vɛ'ɛ wù kà fʉ̀'. Wo lo, nə kə tsok fa ŋkwà' ŋwə̀ àwo nə bum sə̀ yà' ye yè'sə pwe'fo'.
40018032	Anə geŋ ŋkwà' ŋwə̀ nə to yi və. Yi dʉk fa nà' də, ‘Wù mo nə̀ bʉp! Mʉ̀ a swìfa wu ka sə̀ wù tse' mʉ yà'a pwe'fo' bʉsə̀ wù a lɛŋ mʉ.
40018033	Nə ye də kaco wù koksə manziŋ bohò ŋgà fàk mòk sə̀' mvə̀'nə̀ mʉ̀ gʉ̀ bohò wù yà'a yeŋ à?’
40018034	Mvə̀'nə̀ ntʉm à sə yaaŋ yi fana ŋkwà' ŋwə̀ ye nə à jə yi, nə fa sə̀' ndzə bohò ŋgà yeŋsə bwìŋ ŋgə' də wo nisə nà' ndapndzəm, nə ye də tse'ŋga nà' làk wes fa yi mbàam ye sə sə̀' pwe'fo'.
40018035	Yà'a sə̀' mvə̀'nə̀ Tɛ̀' àm nə̀ yi cu mʉbu nə gʉ bohò wèŋ sə̀' vɛ'nə, ŋga a ye-a də wù ka moma yo sə ntʉʉ̀ wù swifa na.”
40019001	Ànə geŋ də mvə̀'nə̀ Jisòs ànə cep wes bum yè'sə fana yi yeʼe me'rə mvwe' nzeŋgòŋ Galìli anə. Yi lo mvwe' nzeŋgòŋ Jùdiyà nə̀ nà'a ma ndzə ntondzəp Jòridàŋ.
40019002	Bwìŋ à yù lò yi fo' vɛ'ɛ nə̀bʉp, yi gʉ mesə fa wo yiyaŋ awo fo'.
40019003	Bʉ̀ʉ Faràsii mok wèŋ à və̀ kə̀ tsèŋ yi də ya wo mumsə ja'a yi. Wo fek yi də, “Aco lʉ̀k dzəm də ŋwèe mè'rə ŋgwe ye bə njo nə̀ nà' bò yi, ye də yi ka yà'sə bʉp gʉ à?”
40019004	Yi cep fəsə fa wo də, “Wèŋ a ka mvəsə̀ wo à còm də Nwì ànə gʉ to ŋwè, yi gʉ ŋwə̀mbam bə ŋwàŋwè yà'a ntò taŋ à?
40019005	Yi ànə gʉ wo vɛ'nə fana yi dʉk də, Nà'a njo nə̀ ŋwèe nə me'rə tɛ̀' ye bə ma ye, nə kə be'lə bə ŋgwe ye. Wo sə̀ ba sə nə ye mok ŋgùpni' nə̀ mò'fis.
40019006	Ye də wo ka mok ba yeŋ fe'lə, wo mok ŋgùpni' nə̀ mò'fis. Ye də yusə̀ Nwì a be'lə yà' mvwe' mò'fis fana ŋwə̀ nəmòk kà də yi gapsə yà' dʉk.”
40019007	Wo fek fe'lə yi də, “Ànə geŋ Musì nə dʉk də aco ŋwè com fa ŋwà nə ŋwàk nə̀ ŋgò nìtsə̀' də yi mè'rə nà' laŋ nə me'rə yi lo ɛ?”
40019008	Yi dʉk fa fe'lə yà'wèŋ sə̀mok də, “Musì à mè'rə də wèeŋ mè'rə yep awèŋ bʉsə̀ ntʉm awèŋ gʉ nə̀bʉp, bwɛ̀rɛ mvə̀'nə̀ yà' à yeto mantombì à ka vɛ'nə yeŋ yuk.
40019009	Mʉ̀ sə tsə̀' weŋ sə̀' də a ye-a ŋga ŋwè me'rə ŋgwe ye, ŋga yi ka nà' bʉ̀ʉ njo nə̀ də ŋwà nə sə ko nto meʼrə, nə jəŋ fe'lə ŋwà mòk sə̀mok fana ye də yi yà'sə ŋgà ko sàhà.”
40019010	Bwe ye wèŋ dʉk fa yi də, “A ye-a ŋga nzak ŋgwe bə ndum mʉ mvə̀k ènə, ye də bò ghak co ŋwè kà ŋwàŋwè jə lo'.”
40019011	Yi dʉk fa fe'lə wo də, “Kaco bwìŋ pwe' dzəm ncèp ènə yeŋ. Aco dzəm megu nà' bʉ̀ʉ sə̀ Nwì a fa wo ncèp nə yi.
40019012	Bwìŋ cu yo sə̀ wo à dzə wo ləm. Bwìŋ cu sə̀' yo sə̀ wo à ya' wo ŋkuŋ wo bʉʉŋ ləm. Mook sə̀' yo sə̀ wo bʉ̀sə ni' awo co ləm njo gaŋ ŋkum Nwì. Ŋwə̀ nə̀ yi rì də aco yi dzəm to ncèp ènə fana yi dzəm sə̀ ntɛ̀ŋ.”
40019013	Ànə geŋ wo jəŋ və fa yi bəbweŋke' wèŋ də yi naaŋ fa yà' bo, nə gʉ pìriyà. Bwe ŋgàa fàak ye wèŋ ànə ye vɛ'nə, wo jwa sa'rə bʉ̀ʉ sə də yà'a kà vɛ'nə gʉ̀.
40019014	Jisòs dʉk də, “Wèeŋ me'rə bəbweŋke' wèeŋ və bohò mʉ̀, nə kà wo mandzə̀ lok, bʉsə̀ gaŋ ŋkum sə̀ Nwì sə, tse' yà' nsàap sə̀ co wo yè'sə.”
40019015	Fana yi naaŋ fa yà'wèŋ bo ye mʉ tuhù, nə se wo ŋkuŋ nə yèʼe me'rə lo yuye.
40019016	Ŋwə̀ nəmòk və bohò Jisòs, nə dʉk fa nà' də, “Cicà, yusə̀ bə̀boŋ sə̀ co mʉ̀ gʉʉ yè'sə yà, ŋkuŋ ya mʉ nə kə tse' lùŋ nə̀ nà'a nə̀ kà mè ɛ?”
40019017	Yi dʉk fəsə fa nà' də, “Wù sə fek mʉ yò yusə̀ bə̀boŋ sə fe'e nà? Ŋwə̀ nə̀ yi bə̀boŋ mègù nə̀ mò'fis. A ye-a ŋga wù dzəm də wu nə kə tse' lùŋ, wù noŋsə lʉ̀ʉk sə bə̀boŋ.”
40019018	Yi fek mali Jisòs də, “A yè'sə lʉ̀ʉk sə̀ fò lɛ-ò?” Jisòs taŋ fa yi də, “Kà ŋwè zə. Kà sàhà ko. Kà yə̀ yə̀. Kà gèem mvwès ko.
40019019	Wəp tɛ̀' yo bə ma yo, nə dzəm moma yo co mvə̀'nə̀ wu dzəmgə̀ ni' yò.”
40019020	Mʉ wà'ŋwə̀ nə dʉk fa fe'lə nà' də, “Bum sə̀ wù taŋsə yè'sə pwe', mʉ̀ a gʉ̀ wes yà' laŋ. Yusə̀ mʉ̀ ka yà' ntò gʉʉ yè'sə yà?”
40019021	Jisòs dʉk fa nà' də “A ye-a ŋga wù dzəm də wu ye kə̀kʉrə̀ pap, wù lo kə seŋ bum sə̀ wù tse', nə fa ŋgàa jìŋ mbàam sə ya wu nə tse' ghàk mʉbu, nə bɛ' mandzə̀ nə yuŋ və mʉ.”
40019022	Wà'ŋwə̀ nə à yuk vɛ'nə, ŋgùpcù gbʉ yi yə̀k, yi coho lo, bʉsə̀ yi à tse' bum vɛ'ɛ wùriŋ.
40019023	Fana Jisòs bʉʉŋ dʉk bohò bwe ye wèŋ dʉk də, “Mʉ̀ sə tsə̀' weŋ ŋkèm dʉk də, gʉ wùriŋ bohò ŋgà ghàk ŋgò kə̀ ni mvwe' gaŋ Nwì.
40019024	Mʉ tsok weŋ sə̀' də joho cà bohò nàm nə̀ yi yam co nàmbàʼrə̀ nà'a ŋgò cà torə tesə ndzənə wə patà', nə noŋsə bohò ŋgà ghàk ŋgò ni mvwe' gaŋ ŋkum Nwì.”
40019025	Bwe ŋgàa fàak Jisòs sə à yuk vɛ'nə fana və̀m kok wesə wo nə̀bʉp. Wo fek də, “Ye də aco ŋwə̀ nə̀ yi tse' to lùuŋ yè'sə ndà?”
40019026	Jisòs kʉk gesə yà'wèŋ, nə dʉk fa wo də, “Aco yumok gʉŋ ghak li ŋwè, yumok kà Nwì-e gʉŋ ghak yuk.”
40019027	Ànə geŋ Pità cep fəsə fa nà' də, “Ja'a na yòo mʉmvə̀'nə̀ vès a mè'rə bum avès pwe' nə̀ pwe', nə bɛ' wu, yusə̀ vèes nə kə tse' sə yè'sə yu yà?”
40019028	Jisòs dʉk fa fe'lə wo sə̀' də, “Mʉ̀ sə tsə̀' weŋ zìnə də, bə nzeŋgòŋ nə̀ fi nə̀ nà'a nə̀ kə̀ ye ntsə'mòk nə fana mʉ̀ʉ mo ŋwè, mʉ nə̀ kə̀ cu mʉnə kapràk àm co ŋkum nə̀ ghaŋ. Wèŋ sə̀ hum-ncòp-ba sə̀ wèŋ a bɛ' mʉ yèʼe nə cum sə̀' mʉnə kapràak yàwèŋ. Fana wèŋ sə sak buhu lak Izùrɛ sə̀ hum-ncòp-ba sə.
40019029	Nə ye sə̀' də ndàaŋwè pwe' nə̀ yi a me'rə ndap ye, kè bwema ye, kè njɛ̀'gùu ye, kè tɛ̀' ye, kè ma ye, kè bwe nə ye nzum àlɛ pwe' bʉ̀ʉ liŋ am, yi nə̀ kə̀ tse' fe'lə kɛ̀' ŋkʉ̀ mò'fis. Kà yà'sə mègù, yi nə̀ kə̀ tse' lùŋ nə̀ nà'a nə̀ kà mè nə sə̀'.
40019030	Mvə̀k ànə ye, bwìŋ ŋkʉ̀ʉŋ sə̀ wo ŋga'a mantombìi nə ye mok maŋkwɛ̀ŋ, fana ŋkʉ̀ʉŋ sə̀ wo ŋga'a maŋkwɛ̀ɛŋ nə ye mantombì.”
40020001	Jisòs à cèp ncèp mòk də, “Gaŋ sə̀ Nwì sə yà'a co ŋkwà' ŋwə̀ nəmòk nə̀ yi à yàaŋ tesə ntsə'mòk də yi lo kə lap ŋgàa fàk, ya wo fak mʉnzuù yi.
40020002	Yi ànə cep tes bə bʉ̀ʉ sə wèŋ mvə̀ʼ mbàm nə̀ yi nə lak yà' nùmbu nə̀ mò'fis nə fana yi gesə lo yà' mʉnzuù yi anə.
40020003	Nùm à sə ye lò co nùm bɛŋ, yi lo nə kə ye fe'lə bʉ̀ʉ səmok, ŋga wo sə təəŋ dzòoŋ mʉ ntɛɛ̀ŋ wà.
40020004	Yi dʉk fa yà' də, ‘Wèeŋ du kə fak mʉ nzuù mʉ̀ sə̀' ya mʉ nə lak weŋ kə̀kʉrə̀.’ Ànə geŋ wo lo fo' sə̀'.
40020005	Yi à tesə lò fe'lə ŋga nùum tsətsəʼrə̀ bə tsətsəʼrə̀, nə ye ŋga nùum càsə maràŋ sə̀', nə kə gʉ sə̀' vɛ'nə.
40020006	Nùm à sə naaŋ lo bə cùu nda, yi lo, nə kə ye mali bʉ̀ʉ mok sə̀' ŋga wo sə təəŋ sə̀' wà anə. Yi fek yà'wèŋ də, ‘Wèŋ sə təəŋ càsə bʉpsə mvə̀k fɛɛŋ wà vɛ'nə bʉ̀ʉ yà?’
40020007	Wo dʉk fa yi də, ‘A bʉsə̀ ŋwə̀ nəmòk ka ves yumok də vèes gʉ fa.’ Yi dʉk fa wo də, ‘Wèeŋ du kə fak mʉ nzuù mʉ̀ anə sə̀'.’
40020008	Nùm à co, yi dʉk fa ŋgà fàk ye nə̀ mantombì də, ‘To bʉ̀ʉ sə̀ wo fàk sə, nə lak wo. Làk yè jəŋ ŋwə̀ nə̀ yi və̀ lə̀sə maŋkwɛ̀ŋ, nə kə ləsə bə ŋwə̀ nə̀ yi anə və to.’
40020009	Bʉ̀ʉ sə̀ wo anə və ŋgò fàak ŋga nùm sə naaŋ lò bə cùu nda a və̀ə, wo lak wo mbàm nə̀ wo làkgə̀ ŋwè ŋga yi fàk yiskok nùmbu mò'fis.
40020010	Bʉ̀ʉ sə̀ wo à yèto ŋgò fàk wo sə wèŋ à və̀ə, wo sə tsəm də wo nə lak wo yàwo zok. Wo fa megu yà' sə̀' mvə̀'nə̀ wo làk bʉ̀ʉ mok sə.
40020011	Wo ànə jəŋ yà' fana wo ye ŋgò cèp ŋwəm kɛ'cà bə liŋ ŋkwà' ŋwə̀ nə.
40020012	Wo sə dʉk də, ‘Bʉ̀ʉ sə̀ wo və̀ lə̀sə tsə yàwo ŋga'a yèʼe fàk mègù ghàr vɛ'ɛ, anə geŋ wù lak wo sə̀' yəyərə̀ bə vès sə̀ vès fàk yə yiskok ŋgə' bə nùm nə̀ nà' sə to barə bwìŋ nè'e.’
40020013	Yi dʉk fəsə fa mòk mʉtsətsəʼrə̀ə wo anə də, ‘Ŋge' àm, mʉ̀ ka weŋ bʉp gʉ lok. Mbàm nə̀ mʉ̀ làk weŋ nə ka mvə̀'nə̀ anə cep tes sə yeŋ à?
40020014	Jəŋ mbàm yò, nə lo gəe'. Mʉ̀ dzəm mʉ̀ də mʉ fa bʉ̀ʉ sə̀ wo və̀ lə̀sə yèʼe sə̀' mvə̀'nə̀ mʉ̀ fa wu.
40020015	A ye-a ŋga mʉ̀ tse' mbàam am, kaco mʉ̀ gʉ fo' mvə̀'nə̀ mʉ̀ dzəm yeŋ à? Kènə də ntʉm sə yaaŋ wu bʉsə̀ mʉ̀ sə fa bwìŋ mbo-ɛ?’ ”
40020016	Fana Jisòs ləsə ncèp nə də, “Yàʼa mvə̀ʼnə̀ bʉ̀ʉ sə̀ wo maŋkwɛ̀ɛŋ nə̀ kə̀ ye ntsə'mòk mantombì, sə̀ wo à ye mantombì kə ye mok maŋkwɛ̀ŋ.”
40020017	Mvə̀'nə̀ Jisòs à sə kok lò mʉ Jòrosalèm fana yi jəŋ lo bwe fàak ye sə̀ hum-ncòp-ba sə. À kə̀ dzèŋ mandzə̀, yi ləksə gesə yà' ŋgʉʉ̀ŋ jo, nə cep bohò wo.
40020018	Yi tsok yà' də, “Wèeŋ ye, mvə̀'nə̀ a sə lò mʉ Jòrosalèm yèʼe, wo nə fa mʉ̀ʉ mo ŋwè ndzə bohò ŋgàa fa satikà' sə̀ ghaŋ bə ŋgàa yə'rə̀ fa bwìŋ lʉ̀k wèŋ. Wo nə sak mʉ, nə dzəm tes də mʉ̀ mègù ŋgà kpʉ.
40020019	Wo nə fa mʉ ndzə bohò bʉ̀ʉ sə̀ wo ka bʉ̀ʉ Jus yeŋ də ya wo ywi'lə mʉ, lʉp mʉ, nə tɛ'lə mʉ mʉ ntə̀əŋ. nùmbu nə̀ tɛ' dzèeŋ, mʉ̀ lokok feʼlə mvwe' kpʉ.”
40020020	Ànə geŋ, ma bwe Zebèdi wèŋ à və̀ bə bwe ye sə̀ wo ŋgàa fàak Jisòs ba, nə kə ye Jisòs nə. Yi kə bʉhʉ kə̀ mantombìi nà' bə tumfərə, nə də yi dzəm ŋgò lɛŋ yumok.
40020021	Fana Jisòs fek ŋwà nə də yusə̀ nà' dzəm yàlɛ? Màmi nə də, “Kàk fa mʉ-a də ghà nə̀ wu nə̀ ye ŋkum, wu nə jəŋ bwe am sə̀ ba yèʼe, nə cumsə mòk ma màk nə cumsə mòk ma ŋkwìip wù-è.”
40020022	Jisòs nə dʉk fa nà' də, “Wù ka yusə̀ wù sə fek mʉ də mʉ gʉ yà'sə riŋ. Aco wèŋ ye to ŋgə' nə̀ mʉ nə ye nə à?” Wo də, “‘Ŋ̀, aco vès ye to ŋgə' nə.”
40020023	Yi dʉk fa fe'lə yà'wèŋ də, “A zìnə də wèeŋ nə ye. Yusə megu də, mʉ̀ ka ŋàaŋ sə̀ ŋgò swe' bʉ̀ʉ sə̀ wo nə cum mʉ ma màk bə ma ŋkwìp mʉ̀ tse'. Mvwe' ncum yà'sə sə̀ bʉ̀ʉ sə̀ Tɛ̀' àm a cok noŋsə wo yi.”
40020024	Bwe ye mok sə̀ hum sə à yuk yu yè'sə fana wo jok bohò bwe ma sə̀ ba sə wùriŋ.
40020025	Fana Jisòs to benə və wo pwe', nə tsok wo də, “Wèŋ rì yàwèŋ sə̀ʼ də, ŋkəŋkum sə̀ wo tse' dzòk sə nzeŋgòŋ fɛɛŋ gʉ̀gə̀ bwìŋ ŋkʉ̀ì'. Bʉ̀ʉ sə̀ yàʼ tseʼ ŋàŋ mʉ tùhù wo sə niŋtsok fa wo ŋàŋ sə̀'.
40020026	Yè'sə ka tse' ŋgò ye bohò wèŋ vɛ'nə yeŋ. Ŋwə̀ nə̀ yi dzəm-a ŋgò ye ŋwə̀ nə̀ ŋkʉ̀ʉŋ mʉtsətsəʼrə wèŋ fana yi tse' ŋgò fàk co mweŋke' bohò mok sə lòoŋ fo'.
40020027	Nə ye sə̀' də, ŋwə̀ nə̀ yi dzəm-a ŋgò ye mantombì yi, yi tse' ŋgò ye ŋkwɛ̀ŋ bohò wèŋ pwe'.
40020028	Bʉsə̀ mʉ̀ʉ mo ŋwè bə tu am, mʉ̀ à ka də bwìŋ fak bohò mʉ̀ və. Mʉ̀ à və̀ ŋgò fàk fà'a, nə fa yòŋsə̀ àm ŋgò ywiŋ fəsə jə yòŋsə̀ə bwìŋ ŋkʉ̀ʉŋntɛ̀ŋ.”
40020029	Wo à kə̀ dzèŋ Jèrikù nə də wo lo fana bwìŋ yuŋ və Jisòs vɛ'ɛ co wù kà cèp.
40020030	Fana bʉ̀ ŋgàa jì lis mok ba à sə cu ŋgʉ mandzə̀. Wo yuk də Jisòs sə cà yi. Wo waŋ torə fis də, “Koksə-a manziŋ bohò vès-ɛ̀, mo Devìd!”
40020031	Bʉ̀ʉ sə̀ wo à ye fo' sə wèŋ gham wo, də yà'a cum gəe'. Bʉ̀ʉ sə wèŋ torə ghaha co wo kwɛ'sə wo kə kwɛ'sə. Wo sə torə də, “Tà, mo Devìd, koksə manziŋ bohò vès.”
40020032	Ànə geŋ Jisòs foho təəŋ, nə to fek yà'wèŋ də, “Yusə̀ wèŋ dzəm də mʉ gʉ fa weŋ yè'sə yà?”
40020033	Wo dʉk fa yi də, “Tà, mùk fa mègù ves lis avès.”
40020034	Manziŋ à ko Jisòs, yi jwɛŋ lis awo sə bə bo ye. Lis awo sə muhu gu sə ghà ànə, wo gi yuŋ lo Jisòs nə.
40021001	Wo ànə sə kʉəp lo Jòrosalèm anə fana wo wɛs mvwe' lak Befà. A fo' mvwe' nda nə̀ wo togə̀ nà' də Nda Olìp. Fana Jisòs tumsə lo bwe ŋgàa fàak ye ba.
40021002	Yi tsok yà'wèŋ dʉk də, “Wèeŋ du mvwe' lak sə̀ ndzə yà'a. Wèeŋ ni kok lò fo' ntɛ̀ŋ, wèŋ ye ŋga wo tsòoŋ tes mvomndè' mòk fo' bə mʉmo ye. Wèŋ fiŋ jəŋ və fa mʉ yà'.
40021003	A ye-a ŋga ŋwə̀ nəmòk fek-a weŋ yumok, wèŋ dʉk yi də, ‘Tà dzəm də vèes jəŋ və fa yi yà'.’ Wèeŋ dʉk-a vɛ'nə, yi nə me'rə weŋ sə̀ ntɛ̀ŋ də wèeŋ lo bə zeŋ.”
40021004	Yè'sə à ye vɛ'nə də ya bum sə̀ ŋgà tsohò bum Nwì à cèp sə bʉʉŋ və zìnə. Yusə̀ yi à cèp sə də,
40021005	Nwì a dʉk də, “Tsòk fa bʉ̀ʉ sə̀ mvwe' ntòlak Zayò wèŋ də, ‘Wèeŋ yee, ŋkum awèŋ sə və̀ bohò weŋ. Yi jə ni' ye sə nze, nə kok cuù nə mʉnə mvomndè', mʉŋgwɛ̀ŋ mvomndè'.’ ”
40021006	Fana ŋgàa fàak sə wèŋ lo nə kə gʉ megu sə̀ʼ mvə̀'nə̀ Jisòs ànə tsok wo sə.
40021007	Wo jəŋ və mvomndè' nə bə mʉmwe nə. Wo saŋ naaŋ cə̀ək awo mbwa fana yi kok cum mbwa.
40021008	Bwìŋ à və̀ ŋkʉ̀ʉŋntɛ̀ŋ, nə sə fweŋ saŋ lo cə̀ək awo sə mandzə̀. Mok wèŋ kə caŋ ciʼ və mvùu tʉ, nə sə noŋsə lo yàʼ sə mandzə̀ anə.
40021009	Bʉ̀ʉ sə̀ wo à ye mantombì bə maŋkwɛ̀ŋ wèŋ pwe'fo' à sə gùrə. Wo sə dʉk də, “Hòsanà bohò mo Devìd! Nwìi se yi nə̀ yi və̀ mʉnə liŋ Tà. Hòsanà ye bohò Nwì nə̀ yi yam càsə yà lòoŋ fo'.”
40021010	Yi ànə kə ni mʉ ntòlak Jòrosalèm anə fana ntòlak nə curə wʉk. Wo sə fe'rə kɛ'ca də, “Nèʼnə yè'sə ndà?”
40021011	Fana ŋgo bʉ̀ nə̀ yi à və̀ bə yà'wèŋ nə sə dʉk də, “Nèʼe ka ŋgà tsòhò bum Nwì nə̀ liŋ yee Jisòs nə yeŋ à? Yi və̀ mvwe' lak Nazarə̀ nə̀ mvwe' nzeŋgòŋ Galìli.”
40021012	Ànə geŋ, Jisòs lo, nə kə ni mʉmvwe' ntòmbi ndap Nwì nə̀ ghaŋ nə. Yi bɛ'fis bʉ̀ʉ sə̀ wo à sə sèŋ bum nə ye sə̀ wo à sə ywiŋ bum mbwa sə pwe'. Yi bwi' kɛ'mak tebèrə̀ə bʉ̀ʉ sə̀ wo à sə kupsə mbàam awo mbwa sə bə dzòok ŋgàa sèŋ kəkəbʉ̀ŋ wèŋ pwe'. Kəkəbʉ̀ʉŋ yà'sə, a sə̀ wo à sə fa satikà' bə zeŋ.
40021013	Yi dʉk fa yà' də, “Wo à còm nòŋsə ndzənə ŋwàk Nwì sə kum ndap Nwì nə̀ ghaŋ ènə də, ‘Liŋ ndap àam nə ye də, ndap pìriyà.’ Fana wèŋ jə bʉsə nà' ndap ŋgàa yə̀ wèŋ.”
40021014	Anə geŋ, ŋgàa ləlohò lis bə sə̀ wo kà gìgə̀ wèŋ və kə tseŋ yi mʉ nda'à Nwì anə, yi sə gʉŋsə yà'wèŋ.
40021015	Ŋgàa yə'rə̀ fa bwìŋ lʉ̀k bə ŋgàa fa satikà' sə̀ ghaŋ wèŋ à yə nsàap bum maŋgəŋgèeŋ sə̀ yi à sə gʉ̀ʉ fana wo jok. Yusə̀ wo à jòk bʉ̀ʉ zeŋ, mòk à ye mvə̀'nə̀ bweŋke' wèŋ à sə fu fa yi mʉ nda'à Nwì nə̀ ghaŋ nə də, “Hòsanàa ye bohò mo Devìd.”
40021016	Fana wo fek yi də, “Wù sə yuk bum sə̀ bwe yèʼe sə cèp sə laŋ à?” Jisòs dʉk fa wo də, “‘Ŋ̀ mʉ̀ sə yuk. Wèŋ ka yusə̀ wo à còm də, ‘Nwì à fʉ̀hʉ cùu bweŋke' ye sə̀ wo sə no malì mbwi wèŋ ŋgò kwasə yi’ yà'a taŋ à?”
40021017	Yi ànə me'rə wo fana yi tesə mʉ ntòlak anə, nə lo mvwe' lak Betanì, nə kə nooŋ fo'.
40021018	Tsok à rɛŋ, nə̀ zəzòŋ ŋga yi sə bwìŋ foho lò fe'lə mʉ ntòlak anə fana ye mok ŋga njè sə ya yi.
40021019	Yi à fəsə lis, nə ye tʉ mòk nə̀ wo togə̀ nà' də fik, ŋga nà' tə ŋgʉ mandzə̀. Yi geŋ fo', nə kə dzeŋ ŋga nà' tse' mègù mvù, nə kà zəm. Fana yi dʉk fa tʉ nə də, “Wu nə kà mok zəm yuk.” Yi ànə cep vɛ'nə ntɛ̀ŋ, tʉ nə yum sə̀ ghà ànə.
40021020	Bwe ye wèŋ à yə vɛ'nə fana wo mərə vɛ'ɛ wùriŋ də tʉ nə yum tsə mègù ghà nə yè'sə valɛ.
40021021	Jisòs dʉk fa wo də, “Mʉ̀ sə tsə̀' weŋ zìnə də a ye-a ŋga wèŋ tse' dzədzəm, nə kà sə mərə̀ kɛ', wèeŋ nə gʉ yusə̀ yà' yam gha' yusə̀ mʉ̀ gʉ̀ bohò tʉ nèʼe yè'sə. Aco wèŋ dʉk fa nda nèʼe də, ‘Coho fa'nə, nə kə kəəŋ gbʉ lo sənə ndzəp nà'a;’ yà' fak.
40021022	Nə ye sə̀' də ŋga wèeŋ tse'-a dzədzəm fana yusə̀ wèŋ lɛŋ yà' bə pìriyà pwe', wèŋ tse' yà'.”
40021023	Jisòs à kə̀ foho ni fe'lə mʉmvweʼ ntòmbi ndap Nwì nə, nə sə yə'rə bwìŋ mbwa sə̀mok. Yi ànə sə yə'rə wo fana ŋgàa fa satikà' sə̀ ghaŋ bə bʉ̀ ŋkwàha bʉ̀ʉ Jus wèŋ kə tseŋ yi. Wo fek yi də, “Wù gʉ̀ bum sə̀ wù sə gʉ̀ʉ yè'sə bə ŋàaŋ sə̀ fò? Kènə fa wu ŋàŋ ndà də wu gʉ yà' ɛ?”
40021024	Yi dʉk fəsə fa yà'wèŋ də, “Mʉ nə fek weŋ yu səmok yàm sə̀'. A ye-a ŋga wèŋ tsə̀' fa mʉ fana mʉ̀ tsok fa weŋ nsàp ŋàŋ nə̀ mʉ̀ tse' ŋgò gʉ̀ bum yè'sə bə zeŋ nə sə̀'.
40021025	Ncèp nə də, ŋàaŋ sə̀ Jon à sə bàptɛsə bwìŋ bə zeŋ yà'a à və̀ bohò Nwì kè yà' à tesə bohò bwìŋ-e?” Wo à yèto ŋgò cèp bə zeŋ mʉtsətsəʼrə wo dʉk də, “A tsok fa yi yè'sə da? Bʉsə̀ a dʉk-a də ŋàaŋ sə à sə və̀ bohò Nwì, fana yi nə fek fe'lə ves də, anə geŋ vesùwèŋ kà yusə̀ Jon à sə cèp dzəm bʉ̀ʉ yàlɛ.
40021026	Nə ye sə̀' də a dʉk-a də yà' à və̀ bohò bwìŋ fana a sə wəp yusə̀ bwìŋ nə gʉ sə bʉsə̀ wo à dzəm tse' yàwo də Jon nə ŋgà tsòhò bum Nwì.”
40021027	Fana wo dʉk fa Jisòs də wo ka riŋ. Jisòs dʉk bwi fa wo ye sə̀' də, “Ye də mʉ nə kà weŋ nsàp ŋàŋ nə̀ mʉ̀ tse' ŋgò gʉ̀ bum yèʼe bə zeŋ nə sə̀' tsə̀'.
40021028	“Wèŋ tsəm bə ncèp nèʼe da? Ŋwə̀ nəmòk à ye, yi tse' bwe ye ba. Yi kə dʉk fa nə̀ mantombì nə də, ‘Mo àm, dù, nə kə fak mʉ nzuù ntinə.’
40021029	Mo nə də, ‘Mʉ nə kà gə̀.’ À ye maŋkwɛ̀ŋ yi kupsə ntʉm ye, nə lo.
40021030	Fana yi lo bohò mo ye nə̀ ba, nə dʉk fa nà' sə̀' vɛ'nə. Mo nə də, ‘Mʉ̀ yuk laŋ pàpa a. Mʉ nə geŋ’, nə kà yuye gə̀.
40021031	Sə tsətsəʼrəə bwe sə̀ ba yè'sə, ŋwə̀ nə̀ yi à gʉ̀ yusə̀ tɛ̀' à dzəm à ye nə̀ fò?” Wo də, “A nə̀ mantombì nà'a.” Jisòs dʉk fa wo də, “Mʉ̀ sə tsə̀' weŋ yèʼe zìnə də, bʉ̀ʉ sə̀ bʉp sə̀ wo ŋgàa benə̀ mbàam tas bə ŋgàa kohò sàhà wèeŋ nə ni to lo mvwe' gaŋ ŋkum Nwì wo, nə noŋsə wèŋ.
40021032	Njo nə də Jon ŋgà bàptɛsə̀ bwìŋ à və̀, nə sə tsoho fa weŋ mandzə̀ nə̀ nà'a kə̀kʉrə̀ nə, wèŋ kà yi sə̀' yuk fa. Bʉ̀ʉ sə̀ bʉp sə̀ ŋgàa ko tas bə ŋgàa kohò sàhà wèŋ nə dzəm fa yi yusə̀ yi à sə cèp sə. Wèŋ ye bum yè'sə, nə kà də wèeŋ kupsə ntʉʉm awèŋ nə dzəm fa yi sə̀ dʉk.”
40021033	Ànə geŋ Jisòs dʉk wo də, “Wèeŋ yuk gbʉ' mòk nè' sə̀'. Ŋkwà' ŋwə̀ nəmòk à ye nə̀ yi ànə tse' nzum tʉ nəmòk nə̀ wo togə̀ nà' də grep. Nə gʉm yà' bə ŋka', nə tuŋ tsəʼrə mvwe' sə̀ wo nə sə nəŋ fis ndzəp ndzənə nto'o greep sə fo', nə ci tes yumok fo' co wu kok cum mbwa, nə sə tək nzum sə, nə tes yàʼ bohò bʉ̀ʉ səmok, nə yeʼe lo gì mvwe' səmok.
40021034	Mvə̀k à kʉəp nə̀ ŋgò kwì ŋgwìi bum sə̀ mʉ nzuù anə fana yi tumsə ŋgàa fàak ye wèŋ də wo kə tseŋ bʉ̀ʉ sə̀ wo cu mʉ nzuù anə, nə jəŋ fa yi ŋgwìi bum sə̀ ma njè.
40021035	Bʉ̀ʉ sə̀ wo à sə cu mʉ nzuù anə wèŋ sə ko bwe ŋgàa fàak ye sə wèŋ. Wo lʉp mòk, nə zə mòk, nə təprə mòk bə lìs.
40021036	Yi tumsə fe'lə ŋgàa fàak ye mok, wo yam ghak mok sə̀ ye to fa' mantombì sə. Wo gʉ yà'wèŋ sə̀' mvə̀'nə̀ wo ànə gʉ sə̀ mantombì sə.
40021037	Yi tumsə ləsə mok mo ye nə̀ yi à dzə nà' ndzə və̀ə yi. Yi sə dʉk ye də, ‘Wo nə wəp li tsoŋ nà'.’
40021038	Bʉ̀ʉ sə̀ wo à sə cu mʉ nzuù anə à yə mo ye nə fana wo dʉk də, ‘Nèʼe ŋga'a mo ye nə̀ ndzə və̀ə yi, nə̀ ŋkwà' ŋwə̀ nə kà-a ye, yi nə cum mvwe' kùu ye yi nə. Wèeŋ və a zə yi ŋga a tse' bum ye sə vès.’
40021039	Wo kə ko fis yi mʉ nzuù anə, nə zə yi.
40021040	Nə ye də a ye-a ŋga ŋgà nzum nə və-a, yi nə gʉ bʉ̀ʉ sə̀ wo cugə̀ mʉ nzuù anə va?”
40021041	Wo dʉk yi də, “Yi nə ko bʉ̀ʉ sə̀ bʉp yè'sə, nə zə yà' vɛ'ɛ jì manziìŋ manziŋ, nə jəŋ nzum nə fa yà' bohò bʉ̀ʉ mok sə̀ wo nə sə fa yi ŋgwìi bum ye ghà nə̀ yà' zəm.”
40021042	Jisòs dʉk fa wo də, “Wèŋ a ka mvə̀'nə̀ wo à còm ndzənə ŋwàk Nwì yà'a taŋ yuk à? Də, Lìs nə̀ ŋgàa ci ndap wèŋ à dzèeŋ màk nòŋsə nà' də nà'a bʉp nə kə̀ bʉ̀ʉŋ tse' gha' fe'lə fàk mok sə̀' zeŋ. À gʉ̀ yè'sə Tà Nwì, fana yà' ye maŋgəŋgèŋ mʉ lisə̀ vesùwèŋ nə̀bʉp.
40021043	Ye də mʉ̀ sə tsə̀' weŋ yèʼe zeŋ də wo nə jəŋ gɛsə mvwe' gaŋ ŋkum Nwì sə bohò wèŋ, nə fa yà' bohò bʉ̀ʉ sə̀ wo nə zəm riŋ ŋgwìi sə. [
40021044	Ŋwə̀ nə̀ yi gbʉ̀-a mʉnə lìs ènə, ŋgə̀ŋgàŋ tiiŋ sam zəzok. Nə ye sə̀' də a ye-a ŋga lìs nə gbʉ-a mʉ ni'ì ŋwə̀ nəmòk, nà' gok fam ŋgə̀ŋgàŋ.]”
40021045	Ŋgàa fa satikà' sə̀ ghaŋ bə bʉ̀ʉ Faràsi wèŋ à yu'rə wes gbʉ' yè'sə fana wo riŋ də nà' sə cèp yè'sə bohò wo.
40021046	Fana wo lap mandzə̀ də wo ko yi. Wo sə wəp fe'lə bwìŋ, bʉsə̀ bʉ̀ʉ sə wèŋ à jəŋ yi yàwo co ŋgà tsòhò bum Nwì.
40022001	Ànə geŋ Jisòs nə tsok fa fe'lə wo gbʉ' mòk sə̀' də,
40022002	“Aco wo fʉhʉ gaŋ sə̀ Nwì sə co bə ŋkum nəmòk nə̀ yi à fʉ̀hʉ gùu mo ye də bwìŋ kə zʉ fa yi.
40022003	Ànə geŋ yi tumsə lo bwe ŋgàa fàak ye wèŋ də yà'a kə to və bʉ̀ʉ sə̀ yi to yà'wèŋ də a ta wo və sə. Wo kà yu awo və̀.
40022004	Yi tumsə fe'lə bwe ye mok sə̀mok də wo kə tsok bʉ̀ʉ sə də yi fʉ̀hʉ wes zʉzʉʉ ye laŋ. Də, ‘Mʉ̀ sʉə nduum mbòoŋ am nə ye mbòoŋ sə̀ mʉ̀ à ya' wo yà'a wèŋ nduk. Mʉ̀ gʉ̀ wes bum pwe'fo' laŋ, wo və nə kə zʉ.’
40022005	Bʉ̀ʉ sə wèŋ kà mbɛŋ nə̀ mbɛŋ kom lok. Mòk bɛ' mandzə̀ ye lo nzuù yi, mòk lo mvwe' sèŋ bum ye.
40022006	Mok sə̀ wo bwehe cu sə wèŋ ko bwe ŋgàa fàak ye sə, nə tʉksə wo, nə zə wo.
40022007	Ŋkum nə à jòk vɛ'ɛ kpʉ nə kpʉ, nə tum sojàa ye wèŋ kə zə bʉ̀ʉ sə̀ wo à zə bwìŋ sə. Sojàa ye sə wèŋ à tɛ̀ŋ və̀psə lak bʉ̀ʉ sə wèŋ sə̀'.
40022008	Fana yi dʉk bwe ye sə wèŋ də, ‘Mʉ̀ fʉ̀hʉ bum sə̀ mvwe' gùu sə laŋ. Megu də bʉ̀ʉ sə̀ mʉ̀ to wo sə ka bʉ̀ʉ sə̀ anə ye co mʉ̀ to wo sə yeŋ.
40022009	Ye də wèeŋ lo sə mandzə̀, ŋwə̀ nə̀ wèŋ yə lòoŋ, wèŋ to wo ŋgò və̀ mvwe' gùu sə.’
40022010	Bwe ye sə wèŋ à lò sə mandzə̀, nə to benə bʉ̀ʉ sə̀ wo yə pwe'. Bʉ̀ʉ sə̀ bə̀boŋ bə sə̀ bʉp wèŋ pwe' nduk. Ndap nə̀ wo à sə gʉ̀ gùu sə mbwa nə à rwiŋ vɛ'ɛ ŋkiŋ bə bwìŋ.
40022011	“Ŋkum nə à lò də yi kʉk ja'a bʉ̀ʉ sə̀ wo və̀ sə fana yi ye ŋwə̀ nəmòk mbwa mò'fis nə̀ yi à ka cə̀ək sə̀ wo ni lògə̀ yà' mvwe' gù sə nitse'.
40022012	Yi fek nà' də, ‘Ŋge', wù yè va ŋkuŋ nə kə ni cum fɛŋ jì cə̀k gù ɛ?’ Ŋgà' nə cum dədok, nə kà cù mùk.
40022013	Fana ŋkum nə to bʉ̀ʉ sə̀ wo sə fàk bohò yi, nə dʉk fa yà' də, ‘Wèeŋ ko kiŋ ŋwə̀ nèʼe. Wèeŋ kiŋ tasə bo ye bə kùu ye pwe'fo', nə kə mak gesə lo yi mvwe' sə̀ ndzəm sə seŋ fo'. Bwìŋ nə sə waŋ, nə sə zʉ nzòŋ fo'.’ ”
40022014	Jisòs mesə ncèp nə də, “ Yàʼa mvə̀ʼnə̀ wo a to bwìŋ ŋkʉ̀ʉŋ fana nə cok fis jəŋ megu moòm jo.”
40022015	Ànə geŋ fana bʉ̀ʉ Faràsi wèŋ lo kə cum kwe', nə lap mandzə̀ də ya wo tam yi bə dʉk.
40022016	Wo tum be'lə bʉ̀ʉ sə̀ wo fàkgə̀ bohò wo mok bə bʉ̀ʉ Herò wèŋ bohò Jisòs anə. Wo kə dʉk yi də, “Cicà, vès rì də wu ŋwə̀ nə̀ zìnə. Vès rì də wu yə'rə fagə̀ bwìŋ mandzə̀ Nwì bə zìnə, nə kà yusə̀ ŋwèe nə cèp sə̀ wəp, bʉsə̀ wu kà yò də nèʼe ŋwə̀ nə̀ ŋkʉ̀ʉŋ kè nə̀ jo àlɛ tsərəgə̀.
40022017	Tsok-a ves yusə̀ wù tsəm yò. Lʉ̀ʉk vesùwèŋ sə tsə̀' də, a bə̀boŋ ŋgò làk fa ŋkum Kaisà nə̀ mvwe' lak Rumà mbàam tas kè ka' ɛ?”
40022018	Wo à sə cèp yè'sə ŋga Jisòs rì wes yusə̀ wo sə lirə ca sə pwe' nə̀ pwe', fana yi fek yà'wèŋ də, “Wèŋ ŋgàa tè'èŋkup, wèŋ sə də wèeŋ mumsə yè'sə ndà?
40022019	Wèeŋ jəŋ və fa a mʉ mbàm nə̀ weŋ làkgə̀ tas bə zeŋ nə è?” Fana wo jəŋ və fa yi mbàm mòk.
40022020	Jisòs fek wo də, “Wo còm naaŋ mʉnə mbàm nə yèʼe liŋ ndà, nə ye mbwa yèʼe sə̀' si ndà?”
40022021	Wo dʉk də, “A sə̀ ŋkum Kaisà.” Fana yi dʉk yà' də, “Ye də wèeŋ lak fa Kaisà yusə̀ yà'a sə̀ ye, nə lak fa Nwì yusə̀ yà'a sə̀ Nwì.”
40022022	Wo ànə yuk vɛ'nə fana wo mərə vɛ'ɛ, nə bɛ' mandzə̀ àwo, nə lo dədok, nə me'rə tes yi fo'.
40022023	À ye sə̀' nùmbu ànə, bʉ̀ʉ Sadusì mok wèŋ və bohò Jisòs. Wo bòp bʉ̀ nə̀ wo dʉkgə̀ yàwo də kaco ŋwè lokok fe'lə mvwe' kpʉ yeŋ wèŋ. Wo à sə fek Jisòs nə bum mok.
40022024	Wo fek yi də, “Cicà, Musì à dʉk də, a ye-a ŋga ŋwè jə ŋwàŋwè, nə kpʉ ŋga bə nà' ka bwe tse' fana moma yee nə jəŋ tsoŋ ŋwà nə, ya bə nà'a dzə fa tə̀tà ye nə̀ yi kpʉ nə bwe.
40022025	Nə yeè nə də vès tse' bwema mok fɛŋ bwìŋ sàmba. Fana nə̀ mwè nə jəŋ ŋwàŋwè, nə kpʉ me'rə nà' ŋga bə nà' ka mwe tse'. Yi me'rə noŋsə lo fa moma ye ŋwà nə.
40022026	Fana nə̀ ba nə kpʉ sə̀' ŋga bə nàʼ ka mwe sə̀ʼ tseʼ. Nə̀ tɛ' kpʉ sə̀' vɛ'nə tə̀tè kə dzeŋ bə nə̀ sàmba nə.
40022027	Wo ànə kpʉ wes pwe' fana ŋwà nə kpʉ ye sə sə̀'.
40022028	nùmbu nə̀ bwìŋ kə̀ lòkok mvwe' kpʉ kə dzèŋ nùmbu nə, ŋwà nə nə ye yè'sə ŋgwe ndà? Bʉsə̀ wo à tse' yi wo pwe'fo' laŋ.”
40022029	Jisòs dʉk fa wo də, “Wèeŋ ŋgàa jòŋ. A bʉsə̀ wèŋ ka yusə̀ yà' cu ndzənə ŋwàk Nwì riŋ, nə kà ŋàaŋ Nwì sə̀' rì.
40022030	Yusə də mvə̀k nə̀ bʉ̀ʉ kpʉkpʉ nə lokok mvwe' kpʉ, wo nə ye co masinjàa Nwì mʉbu, ŋwə̀mbam bə ŋwàŋwèe nə kà gù mok cu fe'lə̀.
40022031	Bə nzak nə̀ ŋgò lòkok mvwe' kpʉ, wèŋ a ka yusə̀ Nwì à cèp bohò wèŋ yà'a taŋ à?
40022032	Yi à dʉk də, ‘Mʉ Nwì Abràham nə ye Nwì Azìk nə ye Nwì Jàkop’ ŋga wo à kpʉ lò laŋ. Yà'a sə nìtsə̀' də bʉ̀ʉ yè'sə cu fe'lə ŋwəm, njo nə̀ yi ka Nwì bʉ̀ kpʉkpʉ yeŋ, yi Nwì bʉ̀ʉ sə̀ wo cu ŋwəm. Yà'a mvwe' sə̀ wèeŋ bə jòŋ nə̀bʉp.”
40022033	Bʉ̀ʉ sə wèŋ ànə yuk bum yè'sə fana wo mərə fʉk nsàp yəyərə̀ ànə bʉ̀ə̀.
40022034	Bʉ̀ʉ Faràsi wèŋ ànə yuk də Jisòs lok bʉ̀ʉ Sadusì wèŋ cù co wo kà yusə̀ ŋgò cèp fe'lə tse' fana wo baaŋ yàwo sə mvwe' mò'fis.
40022035	Fana mòk mʉtsətsəʼrəə wo nə̀ yi ŋwə̀ nə̀ yi rì lʉ̀k wùriŋ fek Jisòs nə yumok ŋgò mùmsə ja'a nà'.
40022036	Yi fek nà' də, “Cicà, lʉ̀k nə̀ nà' gʉ gha' lʉ̀ʉk mok pwe'fo' yi yè'sə nə̀ fò?”
40022037	Yi dʉk fa nà' də, “A nə̀ də, ‘Wù tse' ŋgò dzəm Tà Nwì yò bə ntʉm yò pwe'fo', dzəm yi bə yòŋsə̀ yò pwe'fo', nə dzəm yi bə ŋkərə̀ yò sə̀' pwe'fo' nà'a.’
40022038	Nèʼe yèʼe lʉ̀k nə̀ nà' gʉ càsə mok sə pwe'fo' nə ye nə̀ mantombì sə̀' zeŋ nə.
40022039	Lʉ̀k nə̀ ba nə̀ nà' gʉ càsə nə səsə sə̀' co mòk nə. Nà'a də, ‘Wu tse' ŋgò dzəm tsə moma yo co wù dzəm ni' yò.’
40022040	Bum sə̀ lʉ̀ʉk mok sə cèep, nə ye bə bum sə̀ ŋgàa tsòhò bum Nwì wèŋ à sə cèp pwe'fo' yà' na mègù mʉŋkwɛ̀ɛŋ lʉ̀ʉk sə̀ ba yè'sə.”
40022041	Mvə̀'nə̀ bʉ̀ʉ Faràsi wèŋ sə à baaŋ tə malì ntò mvwe' mò'fis fana Jisòs fek wo yumok.
40022042	Yi à fek wo də, “Wèŋ tsərə bə ŋwə̀ nə̀ wo to liŋ ye də Ŋkum ŋgà gèm bwìŋ nà'a da? Wèŋ tsəm də yi mo ndà?” Wo dʉk fa yi də, “Yi ŋgwì bwìŋ Devìd.”
40022043	Yi fek fe'lə yà' də, “Nə ye va ŋkuŋ Devìd nə bə tu ye to bwi ŋwə̀ ènə də Tà ŋga yòŋsə̀ nə̀ Nwì nə à gʉ̀ yi ɛ?
40022044	Devìd nə à cèp də, Tà Nwì à dʉk fa Tà àm də, ‘Cum fɛɛŋ bo ma ma'à mʉ̀ tə̀tè mʉ nə gʉ bʉ̀ʉ sə̀ wo bɛ̀ŋgə̀ wu, wo ye sə mvə̀'kùu wù.’
40022045	A ye-a də Devìd nə sə to nà' də Tà, ye də aco yi ye bwi bohò Devìd anə mwe yè'sə valɛ?”
40022046	Ŋwə̀ nə̀ mò'fis co yi cep fəsə fa nà' yumok à ka yeŋ. Ye jəŋ nùmbu ànə, nə lo mantombì, ŋwè kà co yi fek fe'lə yi yumok mok ghʉ̀sə ja'a lo' fʉ̀'.
40023001	Ànə geŋ Jisòs dʉk fa bwe ye bə bʉ̀ʉ sə̀ wo à mà fo' sə wèŋ də,
40023002	“Ŋgàa yə'rə̀ fa bwìŋ lʉ̀k bə bʉ̀ʉ Faràsi wèeŋ wo sə̀ wo tə mvwe' kùu Musì.
40023003	Nə ye də bum sə̀ wo tsə̀' weŋ pwe', wèŋ gʉ mvə̀'nə̀ wo dʉk sə. Megu də wèŋ kà də wèeŋ gʉ bɛ' lo mvə̀'nə̀ wo sə gʉ̀ yàwo dʉk. Bʉsə̀ wo tsòhogə̀, nə sə gʉ lo yusə̀ zok.
40023004	Wo gʉ̀ fagə̀ bwi lʉ̀k ŋkʉ̀ʉŋ sə̀ yà' co bum sə̀ rə̀rwi', sə̀ yà'a tə̀tè ŋgò bə̀ək, nə sə naaŋ fa bwi yà' mʉ tuhù, nə kà ndubo nə̀ mò'fis ŋgò bə̀k ja'a yàwo fəsə̀ lok.
40023005	Wo gʉ̀ mègù bum yàwo də ya bwìŋ ye wo. Kʉ̀k ja'a yàwèeŋ ncòròok sə̀ mʉ sihì bə ndzə kwiì wo yà'a, mvə̀'nə̀ yà' wə̀rə. Nə ja'a nɛ ncàam sə̀ ndzə cə̀ʼə wo mvə̀'nə̀ yà' sàap ɛ̀.
40023006	Wo dzəm də wo lò mvwe' nzu yumok fana wo kə cum megu mvwe' sə̀ ya bwìŋ wəp wo co bʉ̀ʉ sə̀ ghaŋ. Wo dzèŋ mʉmvwe' ndaap pìriyà, wo lap ŋgò cu mʉnə dzòok sə̀ yà' bò ghak pwe' wo.
40023007	Wo dzəm sə̀' də a dzèŋ mʉ ntɛɛ̀ŋ, bwìŋ sə kə cepsə wo, nə sə to wo mvwe' bwìŋ də cicà, cicà.
40023008	“Bohò wèŋ yàwèŋ, wèŋ ka tse' ŋgò gʉ̀ ni' awèŋ də bwìŋ sə to weŋ də cicà, bʉsə̀ wèeŋ pwe'fo' bwema, nə tse' mègù nə cicà nə̀ mò'fis.
40023009	Nə ye sə̀' də kà də wèeŋ to ŋwə̀ nəmòk sə nze fɛɛŋ də tɛ̀' awèŋ dʉk, njo nə̀ wèŋ tse' mègù tɛ̀' nə̀ yi mò'fis, yi cu mʉbu.
40023010	Nə kà də wèeŋ gʉ bwìŋ də wo sə to weŋ də masà sə̀' dʉk, njo nə̀ wèŋ tse' mègù masà nə̀ mò'fis, yi Ŋkum ŋgà gèm bwìŋ.
40023011	Ŋwə̀ nə̀ yi də yi nə̀ ghaŋ mʉtsətsəʼrə wèŋ pwe' yi, tse' ŋgò ye ŋkwɛ̀ŋ àwèŋ.
40023012	Ŋwə̀ nə̀ yi koksə lò-a ni' ye mʉtsə̀, Nwìi nə̀ jəŋ tsoŋ və̀ yi sə nze. Ŋwə̀ nə̀ yi jə tsoŋ lo-a ni' ye sə nze, Nwì jə fis kok lò yi mʉtsə̀.”
40023013	“Wèŋ ŋgàa yə'rə̀ bwìŋ lʉ̀k bə bʉ̀ʉ Faràsi wèŋ, wèeŋ ŋgàa tè'èŋkup. Wèŋ cu bʉp! Wèŋ sə lok fa bwìŋ mandzə̀ nə̀ ŋgò lò mvwe' gaŋ Nwì. Wèŋ sə kà mbwa lò, nə kà bʉ̀ʉ sə̀ wo sə dzəm də wo ni mbwa wèŋ mandzə̀ sə̀' fa. [
40023014	“Wèŋ ŋgàa yə'rə̀ fa bwìŋ lʉ̀k bə bʉ̀ʉ Faràsi wèŋ, wèŋ cu bʉp. Wèeŋ ŋgàa tè'èŋkup. Wèŋ sə limzʉ bàa ŋgwemfə wèŋ, nə sə gʉ bʉpsə ndap awo. Wèŋ rì ŋgò gʉ̀ basə pìriyàa sə̀ sə̀sap. Ŋgə' nə̀ njàwèeŋ nə̀ kə̀ yam gha' pwe'fo' njo bum yè'sə.]
40023015	“Tə̀tè'èŋkup ŋgàa yə'rə̀ lʉ̀k bə bʉ̀ʉ Faràsi wèŋ-a, wèŋ cu bə ŋgə' nə̀bʉp. Wèeŋ to càgə̀ sə ndzəpə̀, nə sə gi bə sə nzehè wèŋ pwe'fo' də ya wèeŋ gʉ ŋwə̀ nə̀ mò'fis bɛ' mandzə̀ lʉ̀ʉk Musì. Nə̀ mò'fis bʉ̀ʉŋ fana wèŋ gʉ fe'lə yi sə̀' wèŋ, yi bʉp casə wèŋ sə̀ wèŋ sə lò mvwe' ŋgə' nə̀ sə misə̀ sə kɛ̀' ba.
40023016	“Wèŋ sə̀ wèŋ də wèŋ sə nìtsə̀' lò fa bwìŋ mandzə̀ nə ye yàwèŋ sə̀' jì lis, wèŋ cu bʉp. A sə̀' wèŋ sə̀ wèeŋ dʉkgə̀ də a ye-a ŋga ŋwè kɛ̀ŋ ndap Nwì ye də yà'sə kà nzak tse'. Nə ye də, a ye-a ŋga ŋwè kɛ̀ŋ bum sə̀ wo à gʉ̀ yàʼ bə guù sə̀ yà'a mʉ nda'à Nwì anə ŋkuŋ yi gʉ tsoŋ mvə̀'nə̀ yi kɛ̀ŋ sə.
40023017	Wèeŋ jì lis nə ye ləm sə̀'. A yè'sə də gʉ gha' nə̀ fò? Bum sə̀ mʉnə ndap Nwì sə, kè ndap Nwì nə bə tu ye nə̀ nà' gʉ̀ ŋkuŋ bum sə̀ mbwa sə tse' fàk ɛ?
40023018	Wèeŋ dʉkgə̀ sə̀' də, ‘A ye-a ŋga ŋwè kɛ̀ŋ kàm nə̀ wo à ci ŋgò tɛŋ fa Nwì bum satikà' mbwa nà'a, yà'sə ka nzak tse', də tse'ŋga yi kɛ̀ŋ bum sə̀ wo naaŋ yà' mbwa sə ŋkuŋ àlɛ yà' tse' fàk.’
40023019	Wèeŋ ŋgàa jì lis, gʉ gha' yè'sə nə̀ fò? Bum sə̀ wo fa nə naaŋ yà' mbwa sə kè, kàm nə̀ yi gʉ̀ yi ŋkuŋ bum sə̀ mbwa sə tse' fàk-ɛ?
40023020	Yusə də a ye-a ŋga ŋwè kɛ̀ŋ-a kàm ànə, ye də yi kɛ̀ŋ be'lə fo' bə bum sə̀ mbwa sə pwe'.
40023021	Nə ye sə̀' də a ye-a ŋga ŋwè kɛ̀ŋ ndap Nwì fana yi kɛ̀ŋ nà' bə Tà ŋgà ndap nə pwe'fo' sə̀'.
40023022	Ŋwə̀ nə̀ yi kɛ̀ŋ-a ntòbu, ye də yi kɛ̀ŋ kapràak Nwì bə ŋwə̀ nə̀ yi cugə̀ mbwa nə sə̀'.
40023023	“Wèŋ ŋgàa tè'èŋkup wèŋ, ŋgàa yə'rə̀ bwìŋ lʉ̀k bə bʉ̀ʉ Faràsi wèŋ, wèŋ cu bʉp. Njo nə̀ wèeŋ fagə̀ Nwì bòp mò'fis sənə hum bə bum awèŋ, nə fa tə̀tè bə mvùu bum sə̀ wo lam rə̀msə tsərə njàp bə zeŋ wèŋ, nə me'rə noŋsə lʉ̀ʉk sə̀ gʉgʉŋ co ŋgò ye yəyərə̀ bohò bwìŋ bə bum pwe', nə tse' koksə̀manziŋ, nə ye ŋwə̀ ŋgà gʉ̀ bum bə mandzə̀ nə̀ zìnə. Anə ye co wèŋ sə gʉ yè'sə, nə sə gʉ mok sə sə̀'.
40023024	Jì lis, ŋgàa nìfa bwìŋ mandzə̀ wèŋ. Wèŋ sə kwès fis mak ndzə̀ nə̀ jo nə̀ wà nèʼe, nə sə mi lo nàmbàʼrə̀ sə̀' sə və̀ə wèŋ anə.
40023025	“Ŋgàa yə'rə̀ bwìŋ lʉ̀k bə bʉ̀ʉ Faràsi wèŋ, wèŋ cu bʉp. Wèeŋ ŋgàa tè'èŋkup, wèeŋ cùkgə̀ yàwèŋ ŋkwɛ̀ɛŋ ŋgàp bə ŋkwɛ̀ɛŋ tasà, fana rwiŋ cum ma ndzə tsətsəʼrə̀ wèŋ anə ŋgwap nə ye wa bum bwìŋ.
40023026	Bʉ̀ʉ Faràsi ŋgàa jì lis wèŋ. Wèeŋ cuk rɛŋsə to ŋgàp awèŋ ma sə ntò ŋkuŋ ya ma nə̀ mʉŋkwɛ̀ŋ nə rɛŋ sə̀'.
40023027	“Ŋgàa yə'rə̀ bwìŋ lʉ̀k bə bʉ̀ʉ Faràsi wèŋ, wèŋ cu bʉp. Wèŋ mègù co sèe sə̀ wo yok fopsə yà' bə bwɛ̀ŋ, ŋga rwiŋ cu nja vəp bʉ̀ kpʉkpʉ bə bum sə̀ bʉp wèŋ.
40023028	Wèŋ sə yəəŋ mʉ lisə̀ bwìŋ co bʉ̀ʉ sə̀ kə̀kʉrə̀ bohò Nwì, ŋga wèŋ rwiŋ nja bə tè'èŋkup nə ye bə bʉp.
40023029	“Ŋgàa yə'rə̀ bwìŋ lʉ̀k bə bʉ̀ʉ Faràsi weŋ, wèŋ cu bʉp. Wèeŋ ŋgàa tè'èŋkup njo nə̀ wèeŋ ci tsərəgə̀ sèe ŋgàa tsòhò bum Nwì wèŋ, nə sə gʉ tsəʼrə bum sə̀ wo à ci tes yà' ŋgò kwasə liŋ bʉ̀ʉ Nwì wèŋ.
40023030	Wèŋ sə cep kə̀ cùhu də, ‘Vès ànə ye-a ghà nə̀ tɛ̀' avès wèŋ à ye bwɛ̀rɛ vès ànə ka bo mvwe' sə̀ wo à sə zə bʉ̀ʉ ŋgàa tsòhò bum Nwì yà'a fa gèsə̀.’
40023031	Wèeŋ to wo də tɛ̀' wèŋ vɛ'nə, ye də wèŋ sə nìtsə̀' yà'sə jəja də wèeŋ bwe bʉ̀ʉ sə̀ wo à zə ŋgàa tsòhò bum Nwì wèŋ sə.
40023032	Wèeŋ geŋ mantombì, nə gʉ wes bum sə̀ tɛ̀' awèŋ ànə gʉ to sə.
40023033	No, wèŋ ŋgwì bʉ̀ no wèŋ, aco wèŋ tsəm də wèeŋ nə̀ kà mvwe' ŋgə' nə̀ sə misə̀ kə̀ ni anə yè'sə va?
40023034	Ye də mʉ̀ tum fa weŋ ŋgàa tsòhò bum Nwì nə ye ŋgàa ŋkərə̀ bə ŋgàa yə'rə̀ bwìŋ lʉ̀k wèŋ. Wèeŋ nə zə mook, wèŋ tɛ'lə mok mʉ ntə̀əŋ, nə lʉp mok mʉmvwe' ndaap pìriyà awèŋ. Wèeŋ nə bɛ' tʉksə mok wo caŋ ni mvwe' buklak nə̀ fò pwe', wèŋ sə yuŋ.
40023035	A ye vɛ'nə fana ndʉəm bʉ̀ʉ Nwì sə̀ wo à zə wo sə nze fɛɛŋ pwe'fo' nə ye mʉ tuhù wèŋ. Ye jəŋ bə ndʉəm Abè nə̀ wo à zə yi ŋga yi ka yumok riŋ tə̀tè kə dzeŋ mʉ ni'ì Sàkàriyà nə̀ wèŋ à zə yi mʉ ntò ndap Nwì. À ye ŋga yi tə mʉtsətsəʼrə̀ə kàm nə̀ wo fagə̀ satikà' fo' bə mvwe' rum nə̀ wo togə̀ nà' də ndap nə̀ rərɛŋ nà'a.
40023036	Mʉ̀ sə tsə̀' weŋ zìnə də, ŋgə' bʉ̀ʉ yè'sə pwe'fo' nə və mʉ tuhù bʉ̀ʉ sə̀ nie' yè'sə.
40023037	“Webee, bʉ̀ʉ lak Jòrosalèm, bʉ̀ʉ lak Jòrosalèm! Wèeŋ zəgə̀ ŋgàa tsòhò bum Nwì, nə sə təm ŋgàa gə̀ ntum Nwì wèŋ bə lìs. A yè'sə ghɛ̀' swìŋ nə̀ mʉ̀ sə làp də mʉ ko wumsə gesə weŋ ndzə ni'ì mʉ̀ co mʉma mvəp sə wumsə bwe ye fə bàpə yi fana, wèŋ kà dzəm ɛ?
40023038	Bo am ka mok bə lak awèŋ yà'sə yeŋ, yà'a mok fə̀əm lak wà.
40023039	Mʉ̀ tsə̀' weŋ də ye jəŋ ŋga'a lo mantombì, wèeŋ nə kà mʉ mok yə fe'lə̀ tə̀tè nùmbu nə̀ wèŋ yə fe'lə mʉ, ye mok ŋga wèŋ sə dʉk də, ‘Nwìi se ŋwə̀ nə̀ yi və̀ mʉnə liŋ sə̀ Tà nə ŋkuŋ.’ ”
40024001	Jisòs à sə yeʼe mè'rə mvwe' ndap Nwì nə ŋgò lòo fana bwe ye wèŋ və ŋgò nì fa yi ndaap Nwì, sə də yi kʉk bʉrə ja'a mvə̀'nə̀ wo à ci bòŋsə yà'.
40024002	Jisòs nə cep fəsə fa yà'wèŋ də, “Wèŋ sə yə bum yè'e pwe'fo', ka vɛ'nə yeŋ nɛ̀? Mʉ̀ sə tsə̀' weŋ zìnə də lìs nə̀ mò'fis nə kà mʉnə mòk fenə naàŋ mam. Yà'a nə gbʉhʉ wes pwe'.”
40024003	Yi ànə geŋ də yi kə cum mʉmvwe' nda nə̀ wo togə̀ nà' də nda Olìp nə fana bwe ye wèŋ və woòwo, nə kə tseŋ yi. Wo sə fek yi də, “Tsok fa a ves ghà nə̀ bum yè'sə nə ye-ɛ̀. Nə tsok fa ves yusə̀ yà'a nə niŋtsok də wù kʉəp ŋgò bwìŋ və̀ ya nzeŋgòŋ nə nə me sə sə̀'.”
40024004	Fana Jisòs nə cep fəsə fa wo də, “Wèeŋ jəŋ ŋkərə̀ ya ŋwə̀ nəmòok kà weŋ bòrə̀.
40024005	Bʉsə̀ bwìŋ nə və ŋkʉ̀ʉŋ sə̀ wo nə ci' mvwès də, wo Ŋkum ŋgà gèm bwìŋ nə̀ wo à sə dʉk nə wo, nə borə lo bwìŋ vɛ'ɛ wùriŋ.
40024006	Wèeŋ nə sə yuk kɛ'ca də dzè'e fa' mvwe' sə̀sap bə mvwe' jəjo wèŋ nduk. Wèeŋ yuk vɛ'nə, wèŋ ka wəp bʉsə̀ yè'sə nə ye tsoŋ vɛ'nə. Yà'a ye vɛ'nə, kà yà'sə də nze nə mè yà'sə laŋ sə̀' ntò ye.
40024007	Bʉsə̀ bòp lak nə lʉ bə bòp lak mok. Ŋkum mòk lʉ bə ŋkum mòk sə̀'. Njèe nə ko vɛ'ɛ dʉk kpʉ bwìŋ, nzeŋgòŋ nə sə tsoho kɛ'ca fa' bə ma fa' wèŋ.
40024008	Yè'sə pwe'fo' mègù ntò co mvə̀'nə̀ ŋwàŋwèe ghà to ko'gə̀ mwe ntò ghàa yèʼe.
40024009	“Fana wo nə ko weŋ, nə yeŋsə weŋ ŋgə', nə zə weŋ. Lak pwe'fo' nə bɛŋ weŋ bʉsə̀ wèeŋ bwe àm.
40024010	Mvə̀k ànə ye vɛ'nə, bwìŋ ŋkʉ̀ʉŋ nə caŋ me'rə mandzə̀ njàm nə. Bwìŋ nə sə seŋ mòk bə mòk, nə sə bɛŋ kɛ'ca mòk bə mòk sə̀'.
40024011	Ŋgàa mvwès wèeŋ nə ye sə̀' wùriŋ sə̀ wo nə sə dʉk də wo ŋgàaŋ tsòhò bum Nwì wèŋ. Wo nə borə jəŋ lo bwìŋ vɛ'ɛ nduk.
40024012	Mvə̀'nə̀ bwìŋ dzəmgə̀ mʉʉ nə fi lo mok maŋkwɛ̀ŋ njo nə̀ bʉp yam lò mok mantombì vɛ'ɛ wùriŋ.
40024013	Megu də ŋwə̀ nə̀ yi təəŋ-a gʉgʉŋ tə̀tè, nə kə ləsə fana yi nə tse' lùŋ.
40024014	Ncèp Ntirə̀ nə̀ Bə̀boŋ nə̀ nà' sə tsə̀' bə gaŋ ŋkum yè'sə nə yuhu lo sənə nzeŋgòŋ nə pwe'fo' də ya ndàaŋwè pwe' yuk gesə fə ntu'ù yi ye sə̀'. Yà'a ŋga'a mvə̀'nə̀ nzeŋgòŋ nə nə lə sə.”
40024015	“Nùmbu mòok nə̀ kə̀ və̀ nə̀ wèeŋ ye ŋga wo lòkoksə tes bʉp nə̀ nà'a bə jòŋ nə mvwe' sə̀ rərɛŋ, bʉp nə̀ Danà ŋgà tsòhò bum Nwì à cèp nə. (Ŋwə̀ nə̀ yi sə ta ŋwàk nə rɛɛŋ bə zeŋ bə̀boŋ.)
40024016	Wèeŋ yə vɛ'nə, bʉ̀ʉ sə̀ wo cu mvwe' nzeŋgòŋ Jùdiyà wèeŋ caŋ kok lo mʉ ndahà.
40024017	Ŋwə̀ nə̀ yi sə cu yòŋsə mʉ ndùndap kà mvə̀k ŋgò suhu tsoŋ, nə kə jəŋ fis bum ye sə̀ mʉ nda'à yi tse'.
40024018	Ŋwə̀ nə̀ yi mʉnə nzum fàak nə kà maŋkwɛ̀ŋ də yi sə kə̀ jə cə̀k foho lò.
40024019	Ho'm̀, megu də anə ye ŋgə' bohò bàa sə̀ bə zʉm nə ye sə̀ wo sə fa bwe sə̀ lə mbwi bə nùubu yà'sə.
40024020	Wèeŋ lɛŋ Nwì də yi gʉ co wèeŋ kà mvə̀k mbʉ̀ŋ nə̀ bə mbʉəp wùriŋ ca, kè nùmbu dzə̀ àlɛ.
40024021	Njo nə̀ ŋgə' nə̀ nà'a nə ye mvə̀k ànə nə bʉp vɛ'ɛ nsàp nə̀ nzeŋgòŋ à yè yèe, à ka vɛ'nə ye yuk. Nə ye sə̀' də anə kà vɛ'nə mok sə̀' kə̀ ye yuk fe'lə̀.
40024022	Nə ye də Nwì a ka-a nùubu yà'sə lə̀m ci' fəsə də bwɛ̀rɛ ŋwə̀ nə̀ mò'fis kà bwehe cu lok. Megu də yi nə ci' fəsə yà' lə̀m bʉ̀ʉ tu bʉ̀ʉ ye wèŋ sə̀ yi a cok fis yà'wèŋ.
40024023	“A ye-a ŋga ŋwə̀ nəmòk dʉk-a weŋ də ‘Ŋkum ŋgà gèm bwìŋ nə̀ wo à sə dʉk nə nè'’, kè də, ‘yi fʉ fa'’ àlɛ, kà də wu dzəm dʉk swì.
40024024	Bwìŋ nə sə borə kɛ' də wo Krɛst, nə sə dʉk də wo ŋgàa tsòhò ncèp Nwì. Wo nə sə gʉ nsàap bum maŋgəŋgèŋ mok vɛ'ɛ wùriŋ də co wo borə bʉ̀ʉ sə̀ Nwì a cok fis nòŋsə sə bə zeŋ, ŋga wo tse'-a mandzə̀ nə na.
40024025	Wèeŋ jəŋ-a ŋkərə̀, mʉ̀ tsə̀' nòŋsə weŋ bum yè'sə ŋga cu ntò cuu.
40024026	Ye də a ye-a ŋga ŋwə̀ nəmòk dʉk weŋ də, ‘Nà' cu ŋgòŋ fa',’ kà də wu tesə lo fo' dʉk. Kè wo dʉk-a sə̀ də ‘Yi cu mà mbwèndap nè'’, wù kà dzəm.
40024027	Bʉsə̀ mʉ̀ nə̀ mʉ mo ŋwè, mʉ nə və co mvə̀'nə̀ mbʉ̀ʉŋ ba'a kokgə̀ mà mbwèbu, nə ca bʉʉŋ kə̀ tu bu yèʼe.
40024028	Mvwe' sə̀ vè ni' kpʉ nooŋ-a sə̀ fò pwe', jìgawà' wèeŋ nə kə benə fo'.
40024029	“Ghà nə̀ ŋgə' sə̀ yà'a nə̀ ye nùmbu ànə cà wes ntɛ̀ŋ fana nùm nə kɛŋ ndzəm. Ŋwə kà mok sə̀' se, ŋkə̀ŋkàŋ sə gbʉhʉ tsoŋ mʉbu anə fana nsàap ŋàaŋ sə̀ mʉtsə̀ sə tsoho sə̀'.
40024030	Mvə̀k mòok nə yəəŋ mʉbu nə̀ nà'a mvə̀k nə̀ njàm, mʉ̀ʉ mo ŋwè, fana ŋgwìi bʉ̀ʉ sə̀ sə nzeŋgòŋ pweʼ nə tɛ'. Wo ye ŋga'a mvə̀'nə̀ mʉ̀ʉ mo ŋwè mʉ̀ sə tsoŋ tesə mʉbu ndzənə mbàk bə ŋàŋ, nə sə fom rɛŋ boŋsə nə̀bʉp.
40024031	Fana mʉ nə tumsə masinjàa am sə̀ mʉbu ŋgò to lò bwìŋ bə ntàŋ nə̀ nà' sə cep vɛ'ɛ wùriŋ. Wo to benə və bʉ̀ʉ am sə̀ mʉ̀ à cok fis sə wèŋ ma ŋkùup nzeŋgòŋ sə̀ kwè sə mvwe' mò'fis, ye jəŋ mvwe' sə̀ nzeŋgòŋ nə yeto nə ye mvwe' sə̀ nà' kə̀ lə̀sə.
40024032	“Mʉ̀ dzəm də wèeŋ yə'rə jəŋ ŋkərə̀ bohò tʉ nə̀ wo togə̀ nà' də fik nà'a. Wù yə ghà nə̀ nà' yè ŋgò fom, nə sə top, fana wù riŋ sə̀' də mvə̀k mbʉ̀ŋ kʉəp laŋ.
40024033	Yà' megu sə̀' vɛ'nə də wèeŋ yə bum yè'sə vɛ'nə fana wèŋ riŋ də mo ŋwè kʉəp ŋgò və̀ laŋ, yi mègù mok ŋgʉ ncù.
40024034	Mʉ̀ tsə̀' weŋ zìnə də bʉ̀ʉ sə̀ wo cu ŋga'a yèʼe wèeŋ nə kà ntò kpʉ lə̀ wes ŋga bum yè'sə yà' gʉ̀ laŋ.
40024035	Ntòbu bə nzeŋgòŋ ba fo' nə̀ cà gɛsə lò wà, ncèp àm kà ye cà yuk.
40024036	“Yusə də ŋwè ka nùmbu nə bə mvə̀k nə̀ bum yè'sə nə ye riŋ. A mègù-a masinjàa Nwì mʉbu nə ye Mo ye nə sə̀', wo ka sə̀' riŋ. Rì mègù tɛ̀' nə yiìyi.
40024037	Mo ŋwèe və̀ nùmbu nə fana bum pwe' nə ye sə̀ʼ mvə̀'nə̀ yà' ànə ye ghà nə̀ Nuà ànə ye ye nà'a.
40024038	Mègù sə̀' mvə̀'nə̀ ànə ye fa' mantombì ŋga ndzəp ànə ka ntò rwiŋ yà'a, bwìŋ à sə zʉ, nə sə no vəpsə. Bʉ̀ʉ mok wèŋ sə ge gù tə̀tè nùmbu nə̀ Nuà à ni ŋgwes dzeŋ.
40024039	Wo à sə gʉ̀ vɛ'nə, nə kà sə rì tə̀tè ndzəp kə bək wes wo vɛ'ɛ wis. Mʉ̀ʉ mo ŋwè, mʉ nə̀ və̀ ntsə'mòk yà' megu sə̀' mvə̀'nə̀ ànə ye yà'sə.
40024040	nùmbu ànə ye, mbəmbam baa nə sə fàk nzum, wo jəŋ fis lo mòk, nə me'rə mòk.
40024041	Bə̀ba baa nə ye mvwe' ŋgòk, nə sə gok bɛŋ, wo jəŋ fis lo mò'fis, nə me'rə mòk fo'.
40024042	Ye də wèeŋ sə jəŋ ŋkərə̀, bʉsə̀ wèŋ ka nùmbu nə̀ Tà àwèeŋ nə̀ bwìŋ və̀ nə riŋ.
40024043	Wèeŋ riŋtse' yumok nè' sə̀' də a ye-a ŋga tà ŋgà ndap nə riŋ-a ghà nə̀ ŋgà yə̀ə nə və, bwɛ̀rɛ yi nə so nooŋ tə̀tè tsok rɛŋ ya nà'a kà kə̀ ni.
40024044	Ye də wèeŋ cu, wèŋ ye fə̀fʉhʉ̀ ghà yà lòoŋ, bʉsə̀ mo ŋwèe nə̀ və̀ ŋga wèŋ sə kà bə zeŋ tsərə̀.
40024045	“Mo fàk nə̀ yi zìnə nə tse' ŋkərə̀ə yè'sə nə̀ fò? A nə̀ masà ye nə à fa bum sə̀ mʉ nda'à yi bohò nà', nə dʉk də nà'a nə sə fa bwe ye wèŋ bum zʉzʉ bə mvə̀k nə̀ kə̀kʉrə̀.
40024046	A rɛŋsi bohò mofàk nə̀ masà ye bwi vəə, nà' tseŋ yi ŋga yi sə gʉ̀ mvə̀'nə̀ nà' ànə dʉk noŋsə lo yi sə.
40024047	Mʉ tsok weŋ zìnə də masà nə nə fa nsàp mofàk ànə ŋàŋ ŋgò kotse' bum ye sə̀ yi tse' pwe'fo' nà'.
40024048	A ye-a ŋgà fàk nə̀ yi bʉp, yi nə dʉk də, ‘Masà àm nə nə kà nə̀nàk bwìŋ fohò və̀.’
40024049	Yi yeto ŋgò lʉ̀p ŋgàa fàak mok sə wèŋ, nə sə zʉ, nə sə no roŋ kɛ'ca bə ŋgàa jʉ̀hʉ̀ rùk wèŋ bəbɛ'.
40024050	Fana masà ŋgà fàk ànə nə bwi və ntsə'mòk nùmbu nə̀ yi sə kà vɛ'nə tsərə̀, nə ye bə mvə̀k nə̀ yi ka bə zeŋ sə̀' riŋ.
40024051	Yi nə gbɛ' ci'lə nà' ba, nə be'lə nà' bə ŋgàaŋ tè'èŋkup wèŋ mvwe' mò'fis. Bwìŋ nə sə waŋ, nə sə zʉ nzòŋ fo'.
40025001	“Nùmbu ànə kə̀ ye fana gaŋ ŋkum Nwì sə nə ye co wàhaŋgwɛ̀ŋ sə̀ wo à ye hum yà'a. Wo à jə laàm awo, nə lo ŋgò kə̀ tək ndugù nə̀ yi sə və̀ ŋgò kə̀ jə lo ŋge' awo mòk nùmbu ànə.
40025002	Sə̀ tàŋ à ye ləm, sə̀ tàaŋ mok ye yàwo ŋgàa ŋkərə̀.
40025003	Sə̀ ləm sə wèŋ à jə laàm awo, nə kà kàràsi jə tse'.
40025004	Sə̀ ŋgàa ŋkərə̀ sə wèŋ à jə tse' kɛ' lò kàràsi awo mok sənə botòrò.
40025005	Ndugù nə à ka və toho fana bàa sə wèŋ dzooŋ lo tə̀tè wo dzəmlo.
40025006	À kə̀ dzèŋ ntəntʉmtsok, wo to fuŋ də, ‘Ndugù nə və̀ laŋ, wèeŋ tesə və kə tseŋ yi.’
40025007	Bàa sə̀ hum sə lokok wo pwe', nə koksə laàm awo sə.
40025008	Sə̀ ləm sə dʉk fa sə̀ ŋgàa ŋkərə̀ sə də, ‘Wèeŋ fa a ves kàràsi awèŋ səmok bʉsə̀ laàm avès sə də a liiŋ.’
40025009	Sə̀ ŋgàa ŋkərə̀ sə wèŋ dʉk fəsə fa wo də, ‘Kàmòk yà'a nə kà bohò vesùwèŋ pwe'fo' kʉ̀rə̀. Bò lɛ co wèŋ lo kə ye bʉ̀ʉ sə̀ wo sə sèŋ sə, nə ywiŋ jəŋ yàwèŋ bohò wo.’
40025010	Wo à lò də wo kə ywiŋ fana ndugù nə və. Ndugù nə jəŋ sə̀ wo à fʉ̀hʉ yàwo laŋ sə, bə yà'wèŋ ni lo mʉmvwe' ndap nə̀ wo sə zʉ gù mbwa nə. Wo à ni lò mbwa, wo ko jəŋ ncù lok mpʉ̀ŋ.
40025011	À cu ghàr, bàa mok sə wèŋ bwi və yàwo sə sə̀'. Wo təəŋ sə mbi, nə sə dʉk də, ‘Tɛ̀'mòk, Tɛ̀'mòk, mùk fa ves ncù.’
40025012	Yi dʉk fəsə gesə fa wo ca də, ‘Mʉ̀ sə cep yèʼe ŋkèm dʉk də, mʉ̀ ka weŋ riŋ.’ ”
40025013	Jisòs à lə̀sə ncèp nə də, “Ye də wèeŋ sə kʉk-a kʉ̀'ʉ, bʉsə̀ wèŋ ka nùmbu nə kè mvə̀k nə riŋ.”
40025014	“Gaŋ Nwì sə nə ye co mvə̀'nə̀ ŋwə̀ nəmòk à ye ŋga yi də yi lo gì fana yi to benə bwe ŋgàa fàak ye wèŋ. Yi à to wo fana yi fa bum ye pwe'fo' ndzə bohò yà'wèŋ.
40025015	Yi fa mòk bàam mbàm tàŋ, nə fa mòk bàm ba. Yi fa ŋwə̀ nə̀ tɛ' ye bàm mbàm mò'fis. Yi à gàp fa yà'wèŋ yè'sə mvə̀'nə̀ yi riŋ də ŋàaŋ awo sə cu co ŋwè kotse' to sə̀ ye. Yi à fa wes wo vɛ'nə, yi bɛ' mandzə̀, nə lo yuye.
40025016	Ŋwə̀ nə̀ yi ànə tse' ye bàam mbàm tàŋ nə à lò sə̀ ntɛ̀ŋ, nə kə gi gìi ntɛŋ bə zeŋ. Yi tse' swe' mbwa sə̀' bàam mbàm tàaŋ mok.
40025017	Ŋwə̀ nə̀ yi à tse' ye bàam mbàm ba nə à kə tse' swe'e ye sə̀' bàam mbàm ba.
40025018	Nə̀ yi à jə ye bàm mò'fis nə à lò, nə kə tuŋ wʉ, nə ses lok gesə bàm mbàm ŋkwà' ŋwə̀ nə ca.
40025019	“Mvə̀k ànə sap fana ŋkwà' ŋwə̀ nə bwìŋ və. Yi kə taŋsə ja'a yusə̀ wo a gʉ̀ bə mbàam sə.
40025020	Ŋwə̀ nə̀ yi à tse' ye bàam mbàm tàŋ nə à və̀ə, nə jə və bàam mbàam mok sə̀' tàŋ. Yi dʉk fa ŋkwà' ŋwə̀ nə də, ‘Tɛ̀'mòk, wù à fa mʉ bàm tàŋ, mʉ̀ a kə̀ tse' fe'lə mok bə zeŋ sə̀' bàm tàŋ.’
40025021	Ŋkwà' ŋwə̀ ye nə kwasə nà' də, ‘Wusukù mo àm-aʼ, wù gʉ̀ bə̀boŋ. Wù nì tsə̀' zìnə yò bə mʉyu nə̀ nà'a momjo laŋ. Mʉ nə gʉ wu ŋga'a ŋgò tse' ŋàŋ mʉnə sə̀ yà'a ŋkʉ̀ʉŋ. Və̀ə kə̀ ròŋ niʼ bə bum ŋkwà' ŋwə̀ yò nə.’
40025022	Ŋwə̀ nə̀ yi à tse' ye bàm ba nə à və̀ ye sə̀'. Yi dʉk də, ‘Tɛ̀'mòk, wù a fa mʉ bàm ba. Yeè, mʉ̀ kə̀ tse' fe'lə və̀ mok bə zeŋ sə̀' bàm baa mok.’
40025023	Ŋkwà' ŋwə̀ ye nə kwasə nà' sə̀' də, ‘Wusukù mo àm-aʼ, wù gʉ̀ bə̀boŋ. Wù nì tsə̀' zìnə yo bə yu nə̀ nà'a momjo laŋ. Mʉ nə gʉ wu ŋga'a ŋgò tse' ŋàŋ mʉnə sə̀ yà'a ŋkʉ̀ʉŋ. Və kə̀ ghàk jəŋ bə bum ŋkwà' ŋwə̀ yò nə.’
40025024	Ŋwə̀ nə̀ yi à fa nà' ye bàm mò'fis nə à və̀ ye sə̀'. Yi dʉk fa ŋkwà' ŋwə̀ nə də, ‘Tɛ̀'mòk, mʉ̀ rì wu rìi də wu ŋwə̀ nə̀ wù gʉ wùriŋ. Wu kʉp zʉgə̀ mvwe' sə̀ wù à ka wù bi, nə kà fo' wù sə̀' fàk.
40025025	Mʉ̀ a wəp, fana nə kə tuuŋ mbàam yo sə sə nzehè. Yeè, mbàam yo sə yà'a yè'.’
40025026	Ŋkwà' ŋwə̀ nə yak nà' də, ‘Wù mo nə̀bʉp ŋgà wɛ' mòk wà. Wù də wù riŋ də mʉ kʉp zʉgə̀ mvwe' sə̀ mʉ̀ à ka fo' bi, nə kà fo' sə̀' fàk, ka vɛ'nə yeŋ à?
40025027	Ànə boŋ ghak co wù noŋsə fa mʉ mbàam sə bohò bʉ̀ʉ sə̀ wo fàkgə̀ mʉmvwe' ŋgwa' yà'a. Ya mʉ bwìŋ və̀ə, mʉ tse' mʉswe' mʉnə mbàam am sə.’
40025028	Ŋkwà' ŋwə̀ nə də, ‘Wèeŋ jəŋ fis mbàam sə̀ bohò yi sə, nə fa ŋwə̀ nə̀ yi nə tse' bàam mbàm hum nà'a.’
40025029	Yi dʉk fe'lə də, ‘Ŋwə̀ nə̀ yi tse'-a, wo nə fa yamsə mok, ya yi tse' mok nduk nə̀ nduk. Nə ye də bohò ŋwə̀ nə̀ yi ka ye yumok tse' nə, a mègù-a sə̀ mʉyu nə̀ jo nə̀ yi tse' nà' nə, wo nə jəŋ fis gɛsə nà' ndzə bohò yi anə fo'.
40025030	Wèeŋ ko jəŋ ŋgà fàk nə̀ bʉp ènə, nə mak gesə lo yi mvwe' sə̀ ndzəm sə kɛ̀ŋ sə mbi yà'a. Bwìŋ nə sə waŋ, nə sə zʉ nzòŋ ca.’
40025031	“Mʉ̀ʉ mo ŋwè, mʉ kə̀ və̀ nùu bə masinjàa am fana mʉ̀ kə kok cum mʉnə kapràak am bə ŋàaŋ ŋkum wùriŋ.
40025032	Bʉ̀ʉ sə̀ sənə nzeŋgò nə pwe' nə kə benə kə̀ mantombìi mʉ̀. Wo benə vɛ'nə mʉ̀ gapsə wo co ganakù sə gapsə fis ndzə bə nsùŋgaŋ.
40025033	Mʉ nə tes nsùŋgaaŋ sə bo ma màk, nə tes ndzə bo ma ŋkwìp.
40025034	Fana mʉ̀ nə̀ mʉ ŋkum nə, mʉ nə dʉk fa sə̀ bo ma màk sə wèŋ də, ‘Wèeŋ və. Tɛ̀' àm a sè weŋ yi. Wèeŋ və kə ni cum mvwe' gaŋ ŋkum Nwì sə̀ wo à fʉ̀hʉ noŋsə fa weŋ ŋga wo ka nzeŋgò nə ntò fʉk sə.
40025035	Bʉsə̀ njè à sə ya mʉ, wèŋ fa mʉ zʉzʉ. Ntʉm à sə sə mʉ, wèŋ nə fa mʉ ndzəp. Mʉ̀ à ye ŋkʉ̀ìŋ, wèŋ nə nisə mʉ mʉ nda'à wèŋ.
40025036	Mʉ̀ à ye nswɛ̀'mbwè, wèŋ fa mʉ cə̀k. Mʉ̀ à nòoŋ yiyaŋ, wèŋ sə kə tɛsə mʉ. Mʉ̀ à cu mʉ ndapndzəmə̀, wèŋ sə kə cepsə mʉ.’
40025037	Bʉ̀ʉ sə̀ wo à ye kə̀kʉrə̀ yà'sə wèeŋ nə cep fəsə fa mʉ də, ‘Vès ànə ye wu yè'sə sè ŋga njè sə ya wu, vès nə fa wu zʉzʉ-ɛ Tà? Kè də ŋga ntʉm sə sə wu, vès nə fa wu ndzəp-ɛ?
40025038	Wù ànə ye ŋkʉ̀ìŋ fò ŋkuŋ vès nisə wu mʉ ndàʼà-nɛ, kè də wù ànə ye nswɛ̀'mbwè sè ŋkuŋ vès nə fa wu cə̀k-ɛ?
40025039	Nə ye sə̀' də vès ànə ye wu yè'sə ma fò ŋga wù sə yayaa, kè ŋga wù cu mʉ ndapndzəmə̀ ŋkuŋ vès kə cepsə wu-ɛ?’
40025040	Mʉ nə cep fəsə fa wo də, ‘Mʉ̀ sə cep yèʼe kek də, bum sə̀ wèŋ à gʉ̀ fa-a bè'lə bwema am yèʼe, ye də wèŋ à gʉ̀ fa yà'sə bohò mʉ̀.’
40025041	Fana mʉ nə dʉk fa bʉ̀ʉ sə̀ bo ma ŋkwìpə mʉ̀ sə wèŋ də, ‘Coho gɛsə ŋgʉ ni'ì mʉ̀ fo', wèŋ sə̀ Nwì a naaŋ fa weŋ ŋgə' mʉ tuhù. Wèeŋ du sə mvwe' mis nə̀ wo à gʉ̀ nòŋsə fa ze' nə bə masinjàa ye wèŋ nà'a.
40025042	Njè à sə ya mʉ, wèŋ kà mʉ bɛŋ fa. Ntʉm sə sə mʉ, wèŋ kà mʉ ndzəp sə̀ fa.
40025043	Mʉ̀ à ye ŋgà ŋkʉ̀ìŋ, wèŋ kà mʉ mʉ nda'à wèŋ nisə̀. Mʉ̀ ye nswɛ̀'mbwè, wèŋ kà mʉ cə̀k fa. Mʉ̀ sə yaŋ nə ye ŋgà ndapndzəm, wèŋ kà mʉ kə̀ cèpsə̀ lok.’
40025044	Fana wo nə cep fəsə fa mʉ sə̀' də, ‘Tà, ànə ye yè'sə sè nə̀ vès à yə wu ŋga njè sə ya wu, kè ŋga ntʉm sə sə wu, kè ŋga wu ŋkʉ̀ìŋ vès kà wu mʉ nda'à vès nisə̀-e? Kènə à ye fò nə̀ vès à yə wu ŋga wu nswɛ̀'mbwè, kè ŋga wù sə ya, kè ŋga wù cu ndapndzəm vès kà wu kə̀ cèpsə̀ ɛ̀?’
40025045	Mʉ̀ dʉk fəsə fa wo də, ‘Mʉ̀ sə cèp yèʼe kek nə̀ kek də, wèŋ ànə ka-a bohò bè'lə̀ moma am nə̀ mò'fis gʉ fa, ye də wèŋ à ka mʉ yà'sə gʉ fa.’
40025046	Bʉ̀ʉ yà'sə nə lo sənə ŋgə' nə̀ nà'a kà mègə̀. Bʉ̀ʉ sə̀ wo à sə bɛ' yàwo mandzə̀ Nwì, lo yàwo mvwe' lùŋ nə̀ nà'a nə̀ kà mè yuk.”
40026001	Ghà nə̀ Jisòs ànə tsok wes fa wo bum yè'sə pwe' fana yi bʉʉŋ dʉk fa ŋga'a bohò ŋgàa fàak ye wèŋ də,
40026002	“Wèŋ rìŋ də bwehe cu mègù mok nùubu ba ya ŋkàk Pasobà avès nə kə dzeŋ. Mvə̀k ànə ye, wo nə fa mʉ̀ʉ mo ŋwè də wo tɛ'lə mʉ mʉntə̀əŋ.”
40026003	Sə̀' mvə̀k ànə, ŋgàa fa satikà' sə̀ ghaŋ bə bʉ̀ ŋkwàha bʉ̀ʉ Jus wèŋ kə be'lə mʉ ntòmbìi Kayofàs. Kayofàs nə à ye ŋkum ŋgàa fa satikà'.
40026004	Wo à cèp tes fo' mvə̀'nə̀ wo nə borə ko Jisòs, nə zə yi.
40026005	Wo dʉk fe'lə sə̀' dʉk də, “Kaco vesùwèŋ ko yi nùmbu ŋkàk yeŋ, bʉsə̀ bwìŋ nə gham vesùwèŋ ŋga'a.”
40026006	À ye ŋga'a ŋga Jisòos mvwe' lak Betanì. Fana yi lo kə cum mʉ nda'à Saimʉ̀ nə̀ yiya kuturu à ko yuk yi mantombì.
40026007	Ŋwà nəmòk nikok bə ndo wurdì' nə̀ nà' gʉ ntɛŋ vɛ'ɛ wùriŋ. Ŋwà nə jəŋ yà', nə kɛ' tsoŋ fa Jisòs mʉtuhù ŋga yi cu sə zʉ bɛŋ.
40026008	Bwe ŋgàa fàak ye wèŋ à yə vɛ'nə fana wo jok də ŋwà nə kɛ̀' bʉpsə yà' vɛ'nə bʉ̀ʉ yàlɛ.
40026009	Wo də anə ye co wo seŋ wurdìʼi sə mbàm wùriŋ, nə fa ŋgàa jìŋ wèŋ.
40026010	Jisòs à rì yusə̀ wo à sə cèp sə, nə dʉk fa yà'wèŋ dʉk də, “Wèŋ sə fa ŋwà ènə ŋgə' vɛ'nə bʉ̀ʉ yà? Yusə̀ yi gʉ̀ bohò mʉ̀ yè'sə, a bə̀boŋ wùriŋ.
40026011	Wèeŋ nə sə ye maligə̀ ŋgàa jìŋ fo', mʉ nə kà yàm vesùwèŋ cu malì.
40026012	Mvə̀k nə̀ yi kɛ̀' tsoŋ fa mʉ wurdìiʼ yè'sə mʉni'ì vɛ'nə, yi sə gʉ̀ tsərə yà'sə ŋgùpni' àm nə mvə̀'nə̀ wo nə tuuŋ nà'.
40026013	Mʉ tsok fa weŋ ncèp nə̀ nà'a ŋkèm dʉk də, mvwe' sə̀ fò pwe' sə̀ wo nə̀ tsoho Ntirə̀ nə̀ Bə̀boŋ nə sənə nzeŋgò nə fana yusə̀ yi gʉ̀ yè'sə wo nə̀ sə tsərə maligə̀ yi bʉ̀ʉ zeŋ.”
40026014	Yà'a ŋga'a mvə̀k nə̀ Judàs Iskarəyà nə̀ yi sə̀' mòk mʉŋgorə̀ bwe ye sə̀ hum-ncòp-ba à lò, nə kə ye ŋgàa fa satikà' sə̀ ghaŋ wèŋ.
40026015	Yi fek yà'wèŋ də, “A ye-a ŋga mʉ̀ ko fa weŋ Jisòs nə, wèŋ fa mʉ yà?” Wo à làk fa yi mbàm hum tɛ' fo' ndzə bohò.
40026016	À nə yè jəŋ ŋga'a mvə̀k ànə nə lo mantombì, Judàs sə lap mandzə̀ ŋgò sèŋ Jisòs.
40026017	À kə̀ dzèŋ nùmbu nə̀ wo à yèto ŋkàk nə̀ wo zʉgə̀ brɛd sə̀ jì yis yàʼa fana bwe fàak Jisòs wèŋ və nə kə fek nàʼ də, nà' dzəm də nà'a nə zʉ ŋkàk nə ma fò lɛ, ya wo kə gʉhʉ tsəʼrə mvwe'sə.
40026018	Yi dʉk fa yà'wèŋ dʉk də, “Wèeŋ du ndzə ntòlak, nə dʉk fa ŋgà' nà'a dʉk də, ‘Cicà də mvə̀k ye kʉ̀rə laŋ, yi bə bwe ye wèeŋ nə zʉ ŋkàk Pasobà mʉnda'à wù.’ ”
40026019	Ŋgàa fàak ye sə wèŋ à kə̀ gʉ̀ sə̀' mvə̀'nə̀ Jisòs dʉk wo sə. Wo fʉhʉ zʉzʉ Pasobà sə̀ fo'.
40026020	Nùm à co, yi bə ŋgàa fàak ye sə̀ hum-ncòp-ba sə wèŋ lo ŋgò zʉ zʉzʉ.
40026021	Wo ànə sə zʉ fana yi dʉk fa yà'wèŋ dʉk də, “Mʉ̀ sə tsə̀' weŋ nèʼe ŋkèm dʉk də ŋwə̀ nə̀ mò'fis mʉtsətsəʼrə wèŋ fɛɛŋ nə seŋ mʉ.”
40026022	Wo à yuk vɛ'nə, manziŋ ko wo vɛ'ɛ wùriŋ. Wo ye ŋgò fek yi mò'fis, mò'fis, dʉk də, “Tà, a nə kà wu lɛ mʉ̀ sèŋ.”
40026023	Yi dʉk fa yà'wèŋ də, “Ŋwə̀ nə̀ yi fa kʉ̀rə tsə bo ye bə yàm sənə zʉzʉ, a yi nə̀ yi nə seŋ mʉ nə.
40026024	Mʉ̀ mo ŋwè, mʉ nə kpʉ lo mvə̀'nə̀ ŋwàk Nwì sə dʉk. Fana ŋgə' nə̀bʉp cu bohò ŋwə̀ nə̀ yi seŋ mʉ ànə. Ànə boŋ ghak bohò ŋwə̀ ànə co wo kà yi dzə lok.”
40026025	Judàs nə̀ nà' à sè yi nə fek ye sə̀' də, “Cicà, a mʉ̀ à?” Jisòs dʉk fa nà' də, “Wù cèp mʉmvə̀'nə.”
40026026	Wo ànə sə zʉ fana Jisòs jəŋ brɛd, nə kwasə Nwì, nə bə'rə fa bwe ye sə. Yi dʉk də, “Wèeŋ jəŋ, nə zʉ. Ye'e ŋgùpni' àm.”
40026027	Ànə geŋ yi jəŋ ŋgàp sə̀'. Yi ànə kwasə wes me Nwì fana yi fa yà'wèŋ də yà'a no. Yi à fa yà' yi sə cep də, “Wèeŋ no wèŋ pwe'.
40026028	Yè'sə ndʉəm am sə̀ yà' sə fe'e ŋgò swì fa bwìŋ bʉp awo. Ndʉəm sə, a zeŋ sə̀ yà' kì ŋge' ndzənə lʉ̀k nə̀ njàm bohò bwìŋ ŋkʉ̀ʉŋ.
40026029	Mʉ̀ tsə̀' weŋ də mʉ nə kà rùuk yè'sə vesùwèŋ mok no be'lə̀ yuk tə̀tè nùmbu nə̀ mʉ nə no fe'lə nà' mok fi vesùwèŋ mvwe' gaŋ ŋkum Tɛ̀' àm.”
40026030	Fana wo yem ŋkì, nə tesə lo mvwe' nda Olìp.
40026031	Ànə geŋ Jisòs tsok fa yà'wèŋ də, “Bə ndzəm nə̀ ntinə nèʼe, wèŋ pwe' nə caŋ me'rə mʉ mʉmʉ̀. Mʉ rìŋ vɛ'nə bʉsə̀ yà' cu ndzənə ŋwàk Nwì də, ‘Mʉ̀ʉ Nwì, mʉ nə lʉp ganakù nə fana nsùŋgaaŋ sə nə sam wes.’
40026032	Anə ye sə̀' də ghà nə̀ mʉ nə lokok mvwe' kpʉ, mʉ nə lo mantombìi wèŋ mvwe' nzeŋgòŋ Galìli.”
40026033	Yi ànə dʉk vɛ'nə fana Pità cep fəsə fa nà' dʉk də, “A ye-a ŋga bwìŋ pwe' ca me'rə-a wu sə̀ ca, mʉ nə kà wu yàm ca me'rə yuk.”
40026034	Jisòs dʉk fa yi də, “Mʉ tsok wu ŋkèm dʉk də, bə ndzəm nə̀ ntinə nèʼe, ntomvəp sə kə̀ to kàmòk ŋga wù də wù ka mʉ riŋ kɛ̀' tɛ'.”
40026035	Pità nə cep fe'lə sə̀mok dʉk də, “A mègù-a sə̀ ŋgò kpʉ vesù, kaco mʉ̀ bɛŋ wu yeŋ.” Bwe ŋgàa fàak ye mok sə wèŋ dʉk sə̀' vɛ'nə, wo pwe'.
40026036	Ànə geŋ, Jisòs bə bwe ye sə wèŋ lo mvwe' səmok sə̀ wo togə̀ fo' də Gèsemanì. À kə̀ dzèŋ fo', yi dʉk fa yà'wèŋ dʉk də, “Wèeŋ cum yàwèŋ mvwe' yèʼe ya mʉ sooŋ lo yàm mantombì, nə gʉ pìriyà.”
40026037	Fana yi jəŋ Pità nə ye bwe Zebèdi ba sə̀', wo lo. Ghà ànə à ye, ntʉm ye ŋgò rwì' yi vɛ'ɛ, yi kà kwəkwa mok tse' lok.
40026038	Yi dʉk fa yà' dʉk də, “Tsətsərə̀ nə̀ bə manziŋ sə ntʉʉ̀ mʉ̀ nə̀bʉp co mʉ̀ coho gbʉ kpʉ. Vesùwèeŋ cum fɛɛŋ, nə sə so, nə kà lo dzəm.”
40026039	Yi ànə sooŋ lo momjo fana yi gbʉ fə'ə gesə lo si ye sə nze, nə sə gʉ pìriyà. Yi sə cep dʉk də, “Tɛ̀' àm, a ye-a ŋga mandzə̀ə yo, wù jəŋ gesə lo ŋgàp ŋgə' nèʼe bohò mʉ̀ fo'. Mʉ dʉk-a sə̀ vɛ'nə, wù gʉ lɛ mʉmvə̀'nə̀ wù dzəm wù, kà mʉmvə̀'nə̀ mʉ̀ dzəm mʉ̀ gʉ̀.”
40026040	Ànə geŋ yi bwi foho və, nə kə ye bwe ye sə̀ tɛ' sə ŋga wo sə dzəm lo. Yi yəmsə yà', nə fek Pità də, “Kaco wèŋ cum to nca vesùwèŋ mvə̀k mwejo yeŋ à?
40026041	Wèeŋ so, nə sə gʉ pìriyà sə̀' ya mə̀mumsə̀ə kà wèŋ gha'. Ntʉm yo, megu də ŋàŋ ka yeŋ.”
40026042	Yi lo fe'lə sə̀mok ŋgò kə̀ gʉ̀ pìriyà nə̀ kɛ̀' ba. Yi lɛŋ də, “Tɛ̀' àm, a ye-a ŋga wù dʉk də kaco yè'sə ca gesə yeŋ, tse'ŋga mʉ̀ yə ŋgə' nə ŋkuŋ, fana mʉ̀ dzəm sə̀' cùu yo sə.”
40026043	Ànə geŋ yi bwi foho və fe'lə, nə kə tseŋ yà' ŋga yà' sə dzəm fe'lə sə̀ lo sə. Ànə ye ŋga lo sə ko zə̀m tse' wo lis vɛ'ɛ nsàp nə̀ bə jòŋ.
40026044	Fana yi me'rə fe'lə yà'wèŋ, nə lo ŋgò kə̀ gʉ̀ fe'lə pìriyà sə̀mok nə̀ kɛ̀' tɛ'. Yi sə cep fe'lə gu sə̀' yusə̀ yi anə cep to mantombì.
40026045	Yi bwi və fe'lə bohò bwe ye sə wèŋ, nə fek yà'wèŋ dʉk də, “Wèŋ sə nòoŋ yòŋsə malì yu awèŋ fo' à? Wèeŋ ye, mvə̀k kʉ̀rə laŋ nə̀ wo sèŋ mʉ̀ʉ mo ŋwè, mʉ̀ cu mok ndzə bohò bʉ̀ʉ ŋgàa gʉ̀ bʉp wèŋ.
40026046	Wèeŋ lokok a lo. Yeè, ŋwə̀ nə̀ yi sèŋ mʉ nə nè'.”
40026047	À ye ŋga Jisòs sə cèp malì ntò fo', fana Judàs nə̀ yi ŋgà fàk ye mòk sə̀ʼ nə tesə və bə bʉ̀ʉ səmok vɛ'ɛ wùriŋ ŋga wo rə̀p fèk, nə tse' ntòk. À nə tumsə wo ŋgàa fa satikà' sə̀ ghaŋ bə bʉ̀ʉ sə̀ mantombì.
40026048	Ànə ye ŋga ŋwə̀ nə̀ yi ànə seŋ Jisòs nə nə tsok noŋsə fa bʉ̀ʉ sə wèŋ yusə̀ yi nə gʉ laŋ. Yi à dʉk fa yà' də, yà'a yə ŋwə̀ nə̀ yi kə cèpsə nà' bə̀boŋ co ŋge' à lɛ, yà' riŋ də nà'a yi nə, yà' ko nà'.
40026049	Judàs nə à və̀ə, yi cà jwaŋ, nə kə ye Jisòs, nə to nà' də “Cicà, mʉ̀ cepsə wu” fana nə cepsə nà' co ŋge'.
40026050	Jisòs fek nà' də, “Ŋge' àm, wù sə gʉ̀ fɛnə yà?” Fana bʉ̀ʉ sə wèŋ kə koho tse' Jisòs cʉ̀k.
40026051	Ŋwə̀ nəmòk nə̀ yi à ye ye bə Jisòs nə wèŋ à sòŋ coʼfis fèk ye, nə ciʼ tiŋ mak fa ŋkwɛ̀ŋ mòk ntu' sə nze. Ŋwə̀ nə̀ wo à gwɛ̀' ci' yi ntu' nə à ye ŋkwɛ̀ŋ bohò ŋkum ŋgà fa satikà'.
40026052	Jisòs dʉk fa nà' dʉk də, “So fəsə gesə fèk nə mà mba'à. Wù rì də ndàaŋwè pwe' nə̀ yi lʉ̀-a bə fèek nə kə̀ kpʉ sə̀' bə zeŋ.
40026053	Wù tsəm də kaco mʉ̀ dʉk fa to tɛ̀' àm də yi tumsə fa mʉ masinjàa ye, bòop sə̀ ghaŋ hum-ncòp-ba ŋgò tɛsə mʉ yeŋ à?
40026054	Nə ye də wo à còm nòŋsə ndzənə ŋwàk Nwì də bum yè'sə nə ye tsoŋ vɛ'nə. Mʉ to bwìŋ-a ŋga'a masinjàa Nwì, bum yè'sə ye fe'lə zìnə anə va?”
40026055	Mvə̀k ànə à ye, Jisòs fek bʉ̀ʉ sə wèŋ də “Wèŋ tesə co wèŋ lò mvwe' bɛ' ŋgà yə̀ bə fèk nə ye ntòk yèʼe bʉ̀ʉ mʉ̀ à? Vesùwèeŋ yiskokgə̀ mʉmvwe' ndap Nwì nə̀ ghaŋ səsa, mʉ̀ sə yə'rə bwìŋ, wèŋ kà mʉ ko.
40026056	Nə ye də bum yè'sə vɛ'nə pwe'fo' də ya yusə̀ ŋgàa tsòhò bum Nwì wèŋ à còm ndzənə ŋwàk Nwìi ye vɛ'nə.” Yà'a ŋga'a mvə̀k nə̀ bwe ŋgàa fàak ye sə wèŋ à mè'rə yi, nə caŋ lo wes pwe'.
40026057	Fana bʉ̀ʉ sə̀ wo à ko Jisòs sə à jə lò yi bohò Kayofàs. Kayofàs nə ŋkum ŋgà fa satikà'. Bʉ̀ ŋgàa yə'rə̀ fa bwìŋ lʉ̀k bə bʉ̀ ŋkwàha bʉ̀ʉ Jus wèŋ à benə cu sə̀' fa'nə.
40026058	Pità à sə yù və̀ maŋkwɛ̀ŋ mom sə̀sap tə̀tè kə dzeŋ mvwe' ntòmbi ŋkum ŋgà fa satikà' nə̀ wo də wo nə sak fo' nə. Yi ni lo mbwa, nə kə cum bə ŋgàa kʉ̀k ndap Nwì wèŋ ya yi ye mvə̀'nə̀ bum nə kə lə.
40026059	Ŋgàa fa satikà' bə kaŋsurù nə pwe' à sə làp bum sə̀ ŋgò naŋ mʉ tuhù Jisòs də ya wo zə nà', dzəm ŋga yà'a mvwès.
40026060	Wo kà yumok sə̀ yə. Bʉ̀ʉ sə̀ wo à ka yumok sə̀ ye, nə sə kə dzəm borə də wo à yə laŋ wèŋ à ye fo' sə̀' wùriŋ. À kə lə̀ə, ŋgàa ci' mvwèes yè'sə wèŋ à tesə və̀ bwìŋ ba,
40026061	nə dʉk də, “Vès a yuk bə ntu' avès ŋga ntèrə̀ŋgòŋ nè'nə sə dʉk də, aco yi kʉəmsə mak ndap Nwì nə̀ ghaŋ nə, nə ci wes megu nà' mʉnə nùubu tɛ'.”
40026062	Ŋkum ŋgà fa satikà' nə à lòkok mʉtsə̀, nə fek Jisòs də, “Wù ka yumok ŋgò cèep tse' à? Bʉ̀ʉ yèʼe sə dʉk də wù a dʉk də ɛ?”
40026063	Jisòs cum megu dədok. Ŋgà fa satikà' nə cep fe'lə də, “Mʉ̀ sə fek wu bə liŋ Nwì nə̀ yi ŋwəm nə zìnə də, wu yèʼe mo Nwì, ŋkum ŋgà gèm bwìŋ nə à?”
40026064	Jisòs dʉk fa nà' də, “Wù cèp yà'sə mvə̀'nə. Mʉ̀ sə tsə̀' weŋ zìnə də, ghà nə̀ bum yè'sə mè fana wèŋ ye mʉ̀ʉ mo ŋwè ŋga mʉ cu nze bo ma ma'à Nwì nə̀ ŋgà ŋàŋ, nə ye fe'lə mʉ ŋga mʉ̀ sə tsoŋ və ndzənə mbàk mʉbu.”
40026065	Yi ànə dʉk wes vɛ'nə fana ŋkum ŋgà fa satikà' nə jok, nə soŋ sarə cə̀k nə̀ mʉ ni'ì yi. Yi sə dʉk də, “Jisòs də nà'a mo Nwì, ye də nà' bʉpsə liŋ Nwì laŋ. Njo nə̀ a lap yis fe'lə ŋwə̀ nəmòk ŋgò kə̀ rɛŋsə fe'lə yumok ka mok yeŋ. Bʉsə̀ bwìŋ yuk wes mvwèes nà' sə mok bə ntu' laŋ.
40026066	Wèŋ dʉk yàwèŋ də yà?” Bʉ̀ʉ sə wèŋ dʉk də, wo zə mègù yi zəə.
40026067	Fana wo te gesə fa yi nte mʉlisə̀, nə lʉp yi. Bʉ̀ʉ mok sə̀ wo à lʉp yi sə wèŋ à sə dʉk də,
40026068	“Wù də wu Ŋkum ŋgà gèm bwìŋ nə wù, riŋ-a ŋgə̀ŋgàŋ ɛ̀.”
40026069	Ànə ye ŋga Pità cu ye sə mbi fana mʉŋwà nəmòk kə dʉk fa yi də, “Wù yegə̀ sə̀' weŋ Jisòs nə̀ mvwe' lak Galìli nə.”
40026070	Yi bɛ̀ŋ mantombìi wo anə pwe' də yi ka yusə̀ yà' sə cèp yà'sə riŋ lok.
40026071	Yi ànə tesə tsoŋ fa'nə ntɛ̀ŋ, mʉŋwà mòk ye fe'lə yi, nə tsok fa bʉ̀ʉ sə̀ wo tə fo' sə wèŋ də, “Ŋwə̀ nèʼe a ye sə̀' bə Jisòs nə̀ mvwe' lak Nazarə̀ nə.”
40026072	Yi bɛŋ fe'lə nà' sə̀mok, nə kɛŋ də yi ka Jisòs riŋ.
40026073	Ànə sap kok ghàr fana bʉ̀ʉ sə̀ wo nə təəŋ fo' sə wèŋ kə dʉk fa Pità nə də nà' gù tsə gù lɛ mòk. Də mvə̀'nə̀ yi sə cep àlɛ, ncèp cù nà' nə sə nìtsə̀' jəja də nà'a mòk.
40026074	Yà' à bà vɛ'nə, fana Pità yak ni' ye, nə kɛŋ mok Nwì də, “Nwì riŋ yi, mʉ̀ ka ŋwə̀ ànə riŋ.” Yi à sə cèp wes ntɛ̀ŋ, mvəp to.
40026075	Pità tsərə ŋga'a yusə̀ Jisòs ànə cep sə də, “Ŋkuŋ ntomvəp nə sə to ntinə ŋga wù bɛ̀ŋ fis mʉ kɛ̀' tɛ' də wù ka mʉ riŋ.” Yi tesə lo sə mbi, nə kə waŋ ca vɛ'ɛ nə̀bʉp.
40027001	Nə̀ zəzòŋ à dzèeŋ, ŋgàa fa satikà' sə̀ ghaŋ bə bʉ̀ ŋkwàha bʉ̀ʉ Jus sə wèŋ cum kwe' də wo zə Jisòs.
40027002	Wo ko kiŋ yi, nə jəŋ lo fa bohò Palè nə̀ yi ànə ye govənò ghà ànə yi nə.
40027003	Judàs nə̀ yi à sè Jisòs nə à yə də wo bʉpsə Jisòs fana ntʉm ye bʉʉŋ. Yi və ŋgò fəsə mbàam sə̀ hum tɛ' sə̀ yi à sè Jisòs bə zeŋ sə. Yi à jə və̀ yà' ŋgò fa fəsə bohò ŋgàa fa satikà' nə ye ŋkwàha bʉ̀ʉ sə wèŋ.
40027004	Yi à dʉk də, “Mʉ̀ gʉ̀ bʉp laŋ bʉsə̀ mʉ̀ gʉ̀ də wo zə ŋwə̀ nəmòk ŋgwàŋ ŋga yi ka yumok riŋ lok.” Bʉ̀ʉ sə wèŋ dʉk fa yi də, “Yà'sə ka nzak njàvès yeŋ. Wù rì bə zeŋ wù.”
40027005	Yi lo, nə kə mak noŋsə mbàam sə̀ hum tɛ' sə mʉmvwe' ndap Nwì sə nze. Yi lo, nə kə jəŋ kʉ̀, nə kə kə'ə kpʉ yuye.
40027006	Ŋgàa fa satikà' sə wèŋ à kə̀ te' mbàam sə, nə dʉk də, “Ye'e mbàam ndʉəm ŋwè, fana kaco a gesə yà' sənə bàam mbàam sə̀ mʉnə ndap Nwì yeŋ bʉsə̀ wo dzə̀gə̀ dzə̀ə.”
40027007	Wo a cu kwe', nə jəŋ mbàam sə, nə fa bohò ŋgà bom kʉ̀ŋ mòk ŋgò ywiŋ jə mvwe' sə̀ wo nə sə tuuŋ ŋkʉ̀ìŋ wèŋ fo'.
40027008	Nà'a njo nə̀ wo togə̀ mʉmvwe' ànə də mvwe' nze ndʉəm haaŋ ntinə sə.
40027009	Bum yè'sə ànə ye vɛ'nə fana bum sə̀ Jèrèmiyà ŋgà tsòhò bum Nwì à cèp sə bʉʉŋ və zìnə. Yi ànə cep də, “Wo jə mbàm hum tɛ', mbàam sə̀ bʉ̀ʉ Izùrɛ wèŋ a dzəm də ntɛŋ ŋwè nə kʉ̀rə vɛ'nə.
40027010	Wo kə ywiŋ nze bohò ŋgà bom kʉ̀ŋ bə zeŋ. Wo à sə ywiŋ vɛ'nə ŋga Tà Nwì à tsə̀' mʉ yi.”
40027011	Jisòs ànə təəŋ kə̀ mantombìi Palè nə̀ yi govənò nə fana yi fek Jisòs də, “Wu ŋkum bʉ̀ʉ Jus wèŋ wu à?” Jisòs cep fəsə fa nà' dʉk də, “Wù dʉk yà'a mvə̀'nə.”
40027012	Nə ye də mvə̀k nə̀ ŋgàa fa satikà' bə bʉ̀ ŋkwàha bʉ̀ʉ Jus wèŋ à sə làp yi bə nzak pwe', yi kà cù mùk lok fʉ'.
40027013	Mvə̀k nə̀ yi à sə cu mègù dədok vɛ'nə fana Palè fek nà' də, “Wù sə kà bum ŋkʉ̀ʉŋ sə̀ wo sə cèp mʉtuhù wù yèʼe yuk à?”
40027014	Jisòs à ka cù ŋgò cèp fəsə muk mali, fana govənò nə à mərə vɛ'ɛ wùriŋ.
40027015	À yegə̀ lə̀lùm mvə̀k ŋkàak Pasobà fana govənò nə sə fis me'rə fa bʉ̀ʉ sə wèŋ ŋgà ndapndzəm mò'fis. Yi fis fa megu yà'wèŋ ŋwə̀ nə̀ wo dzəm də yi fis me'rə.
40027016	Ànə geŋ ŋga wo tse' ŋgà ndapndzəm mòk nə̀ liŋ yee də Bàrabà. Bwìŋ ŋkʉ̀ʉŋ à Bàrabà nə də yi ŋgà ndapndzəm nə̀ bʉp.
40027017	Wo ànə kə benə mvwe' mò'fis fana Palè fek wo dʉk də, “Wèŋ dzəm də mʉ fis me'rə fa weŋ ndà? Bàrabà kè Jisòs nə̀ wo to yi mok də Krɛst nà'a nɛ?”
40027018	Bʉsə̀ yi rì də wo ko jə və̀ Jisòs bohò yi yè'sə ŋga wo à sə bɛ̀ŋ nà' jì njo.
40027019	Sə va' mwè, ghà nə̀ Palè nə à cu mʉmvwe' dzə̀' ye nə̀ yi sakgə̀ nzak mbwa nə fana ŋgwe ye tirə vesə fa yi ntirə̀. Ntirə̀ nə à ye də, “Kà də wu gʉ ŋwə̀ nə̀ yi ka jòŋ tse' ànə yumok dʉk. Mʉ̀ yə nòoŋ lo sə̀ bʉp bʉ̀ʉ yi ntinə wùriŋ.”
40027020	Ŋgàa fa satikà' bə bʉ̀ ŋkwàha bʉ̀ʉ sə wèŋ sə gʉ megu bwìŋ də yà'a dzəm də wo fis me'rə Bàrabà, nə zə Jisòs.
40027021	Govənò nə fek fe'lə yà' sə̀mok də, “mʉtsətsəʼrəə bwìŋ ba yèʼe, wèŋ dzəm də mʉ fis me'rə fa weŋ nə̀ fò?” Bʉ̀ʉ sə pwe' kwi' də “Bàrabà.”
40027022	Palè fek fe'lə yà'wèŋ də, “Wèŋ dzəm də mʉ gʉ bə Jisòs nə̀ wo togə̀ liŋ ye mok də Krɛst nà'a va?” Bʉ̀ʉ sə pwe' dʉk də, “Tɛ'lə yi mʉ ntə̀əŋ.”
40027023	Yi də bʉ̀ʉ yà, ŋwə̀ ènə bʉpsə yà? Kàyà, wo sə fuŋ ghaha fuu də, “Tɛ'lə yi mʉ ntə̀əŋ.”
40027024	Palè ànə ye də bum sə̀ yi sə cèp sə pwe' sə cà mègù wà co ndzəp, nə sə yəəŋ sə̀' co də ndàaŋ nə tesə fana yi jəŋ ndzəp, nə cuk bo ye mantombìi bʉ̀ʉ sə wèŋ. Yi à sə cùk yà', yi sə kəa njo nje də, “Bo am ka sənə ndʉəm ŋwə̀ nèʼe yeŋ. Wèŋ rì bə zeŋ wèŋ.”
40027025	Yi ànə dʉk vɛ'nə fana bʉ̀ʉ sə wèŋ pwe'fo' dʉk də, “‘Ŋ̀, ndʉəm yee ye mʉ tuhù vès nə ye bə mʉ tuhù bwe avès wèŋ.”
40027026	Yi jəŋ Bàrabà, nə fis me'rə fa yà'wèŋ. Yi lʉp Jisòs bə ŋkwɛ̀s, nə fa wo də wo kə tɛ'lə nà' mʉ ntə̀əŋ.
40027027	Sojàa govənò nə wèŋ jəŋ lo Jisòs mʉ nto' govənò anə, nə to benə sojàa mok sə fo' lòoŋ.
40027028	Wo fweŋ fis cə̀ək ye, nə ni fa yi mòk nə̀ bə̀baŋ. Cə̀k nə à ye bə̀baŋ co cə̀k ŋkum.
40027029	Wo lim ndik nəmòk nə̀ bə njàk co tàm ŋkum, nə ta fa yi nà' mʉ tuhù. Wo fa yi ntatʉ mòk də yi kotse' ndzə bohò co ntʉmbà ŋkum. Wo sə kə təəŋ mantombìi yi bə tumfərə, nə sə cepsə nà' co ŋkum dʉk də, “Ŋgə̀ə̀, ŋkum bʉ̀ʉ Jus wèŋ.” Wo sə ywì'lə yi co ləm.
40027030	Fana wo te yi bə nte, nə jəŋ ntò' nə̀ nà' anə ye ndzə bohò yi nə, nə lʉp yi bə zeŋ mʉtuhù.
40027031	Wo ànə ywi'lə kʉrə yi fana wo fweŋ fis cə̀k nə̀ ghaŋ bə̀baŋ nə, nə ni fəsə fa yi cə̀ək ye sə sə̀mok. Wo jə lo yi də wo kə tɛ'lə yi.
40027032	Mvə̀'nə̀ wo à sə tesə tsoŋ mʉnto' anə vɛ'ɛ fana wo kʉrə bə ŋgà' nəmòk. Wo tap ko yi fo' bə ŋàŋ də nà'a bʉk jəŋ ntə̀əŋ Jisòs sə. Liŋ ŋgà' nə à ye Saimʉ̀. Wo to lak ye də Sìrinì.
40027033	Wo ànə kə dzeŋ mvwe' mok, wo to fo' də Gòrìgotà (a yà'a də nzə̀ tu bwìŋ),
40027034	wo fa yi rùk də yi no ŋga wo tòrə yà' bə yu cəcʉk. Yi ànə yuʼrə ja'a yà' fana yàʼ ye co yi kà no.
40027035	Wo ànə tɛ'lə wes yi fana wo təm gapsə cə̀ək ye sə bə bèŋ.
40027036	Wo cum nze, nə sə so nà' fo'.
40027037	Wo com naaŋ yak njo kpʉ ye ma mʉ tuhù yi. Yusə̀ wo à còm naaŋ sə à ye də: NE'E JISÒS ŊKUM Bˋ JUS WÈŊ NƏ.
40027038	Wo à tɛ'lə be'lə yi bə ŋgàa yə̀ə̀ mok wèŋ, wo bwìŋ ba. Mòk bo ma ŋkwìp, mòk ma zʉ. Yi ye ye mʉtsətsəʼrə̀.
40027039	Bʉ̀ʉ sə̀ wo à sə cà fo' wèŋ à sə yà'rə yi, nə sə mək tu awo dʉk də,
40027040	“Nà'a wù nə̀ wù à dʉk də, aco wù kʉəmsə mak ndap Nwì nə̀ ghaŋ, nə ci fəsə wes nà' mʉnə nùubu tɛ' nə. Tɛsə-a ni' yò ɛ̀! A ye-a də wu mo Nwì zìnə, wù suhu tsoŋ na mʉntə̀ə fa'nə-le.”
40027041	Ŋgàa fa satikà' bə ŋgàa yə'rə̀ fa bwìŋ lʉ̀k nə ye bə bʉ̀ ŋkwàha bʉ̀ʉ Jus wèŋ pwe' à ywì'lə yi sə̀'. Wo sə dʉk də,
40027042	“Yi tɛsə rì bòŋsə mègù bʉ̀ʉ mok wèŋ, nə kà ni' nə̀ nje tɛsə̀ rì. Yi də yi ŋkum bʉ̀ʉ Izùrɛ wèŋ yi. Yi suhu tsoŋ-a mʉ ntə̀əŋ fa'nə ŋga'a ya vèes dzəm bohò yi.
40027043	Yi naaŋgə̀ tu ye bohò Nwì. Nwìi tɛsə-a yi ŋga'a ŋga Nwìi dzəmgə̀-a yi na. Bʉsə̀ yi dʉkgə̀ də yi mo Nwì.”
40027044	Bʉ̀ ŋgàa yə̀ə sə̀ wo ànə tɛ'lə be'lə bə yà' sə wèŋ yak yi sə̀' vɛ'nə.
40027045	Ànə ye ŋga nùum maràŋ kaŋ fana ndzəm seŋ mvwe' nzeŋgòŋ nə pwe' tə̀tè kə dzeŋ co nùm sə̀m.
40027046	À kə̀ dzèŋ nùm sə̀m anə fana Jisòs waŋ bə ŋgì nə̀ ghaŋ dʉk də, “Eli, Eli, làma sabatàni?” A yà'a bə ncèep lak yà'sə də, “Nwì àm, Nwì àm, wù màʼ mʉ bʉ̀ʉ yà?”
40027047	Bʉ̀ʉ mok sə̀ wo à tə fo' à yuk, nə dʉk də, “Ŋwə̀ ènə sə to Àlajà.”
40027048	Ŋwə̀ nəmòk nə̀ yi à ye sə̀' fo' caŋ ntɛ̀ŋ, nə kə tsəp və yumok co kùsa vɛ'ɛ sənə rùk mòk nə̀ cəcʉk, nə tse' gesə mʉ cùhù Jisòs bə ntatʉ də nà'a no.
40027049	Bʉ̀ʉ mok sə wèŋ dʉk yàwo də, “Wèeŋ yuk, a ja'a na kèe Àlajà nə və ŋgò kə̀ tɛsə yi àlɛ.”
40027050	Jisòs waŋ fe'lə bə ŋgì nə̀ ghaŋ sə̀mok, nə me'rə yòŋsə̀ ye lo.
40027051	Ghà nə̀ yi ànə kpʉ ànə à ye fana cə̀k nə̀ nà' à sə gàpsə rum ndap mòk mʉmvwe' ndap Nwì à sàha jəŋ mʉtuhù wààr kə̀ dzèŋ sə mbwèŋ. Nze à tsòho fo', lìs sə voho sə̀'.
40027052	Sèe bwìŋ à mùhu sə̀'. Bʉ̀ʉ sə̀ wo à kpʉ ŋga wo bʉ̀ʉ Nwì wèŋ à lòkok mvwe' kpʉ.
40027053	nùmbu nə̀ Jisòs à lòkok mvwe' kpʉ à ye, wo me'rə mvwe' sèe sə, nə lo Jòrosalèm nə̀ nà'a lak sə̀ rərɛŋ sə. Wo à ni mʉ ntòlak anə, bwìŋ ye wo wùriŋ.
40027054	Ŋkum sojà nə̀ yi à ye fo' bə sojàa mok wèŋ sə̀ wo à sə kʉ̀k Jisòs anə ye mvə̀'nə̀ nze ànə tsoho, nə ye bə bum sə̀ yà' à ye fo' pwe' fana wə ko wo. Wo dʉk də, “Kɛ' ŋwə̀ ènə nə ye mo Nwì bə nə̀ zìnə.”
40027055	Bə̀ba mok à ye fo' sə̀' wùriŋ. Wo à təəŋ sə̀sap, nə sə ja'a. Bàa yè'sə wèŋ à yù jə və̀ Jisòs mvwe' lak Galìli, nə sə tɛsə yi.
40027056	Mok à ye fo' Mèri Màdàlinà, nə ye Mèri ma Jem bə Jòsep nə ye fe'lə ma bwe Zebèdi.
40027057	Nə̀ nconùm à ye fana Jòsep nəmòk nə̀ mvwe' lak Àrìmàtayà və. Yi à ye ŋgà ghàk, nə dzəm Jisòs sə̀'.
40027058	Yi à lò bohò Palè, nə lɛŋ nà' də nà'a fa yi vè ni' Jisòs nə ya yi kə tuuŋ. Palè dzəm, nə dʉk də, wo kə fa nà'.
40027059	Jòsep jəŋ vè ni' ye nə, nə lim gesə nà' ndzənə cə̀k nə̀ fi.
40027060	Yi jəŋ nà', nə gesə lo mvwe' sèe ye. Sèe sə à ye sə̀ fi ŋga yi tu yà' ndzənə lìs. Yi ànə gesə wes, yi bwi' təhə lok ncùu sèe sə bə ŋkə̀ŋkʉ̀m lìs mòk, nə bɛ' mandzə̀ lo.
40027061	Ànə ye ŋga Mèri Màdàlinà bə Mèri mòk nə à sə yə. Wo à cu ma nja vɛ'ɛ, nə sə kʉk gesə lo sèe sə.
40027062	Tsok à rɛŋ, ŋga nùmbu nə̀ wo à sə fʉ̀hʉ ŋgò cu dzə̀ càa, fana ŋgàa fa satikà' bə bʉ̀ʉ Faràsi wèŋ baaŋ mvwe' mò'fis, nə kə ye govənò Palè.
40027063	Nə dʉk fa nà' də, “Mbè, vès sə tsərə malì mvə̀'nə̀ ŋwə̀ ènə à sə bòrə kɛ'cà bwìŋ fɛɛŋ də yi nsàp yumòk, nə dʉk də, ‘A kə̀ dzèŋ nùubu tɛ' mʉ̀ lokok mvwe' kpʉ sə̀mok.’
40027064	Ye də bò co wù fa ŋàŋ, wo sə so sèe ye sə mʉnə nùubu tɛ' sə. Bʉsə̀ aco bwe ye sə wèŋ kə yə fis lo nooŋ yi ndzəmə̀, nə borə bwìŋ də nà' lòkok mvwe' kpʉ laŋ. Nə ye də wo gʉ-a nsàp yumòk vɛ'nə zìnə, mvwès ènə nə gʉŋ ghak nə̀ nà' à ye mantombì nà'a.”
40027065	Palè dʉk fa yà'wèŋ dʉk də, “Wèŋ tse' sojà wèŋ co wo so yo. Wèeŋ du, nə kə so sèe sə nsàp nə̀ wèŋ rì vɛ'ɛ pap nə̀ pap.”
40027066	Ànə geŋ wo lo, nə kə zərə lok ncùu sèe sə mpʉ̀ŋ. Nə jəŋ sojà wèŋ tes fo' də yà'a sə so.
40028001	Nùmbu dzə̀ à càa, ŋga tsok sə rɛŋ tsoŋ nù Sondè zəzòŋ Mèri Màdàlinà bə Mèri mòk lokok də wo kə kʉk ja'a sèe Jisòs sə.
40028002	Wo à kə̀ dzèŋ fo', ŋga nze à tsoho. À ye ŋga masinjà Nwì tsə mʉbu, nə kə bwi' gɛsə lìs nə̀ mvwe' ncùu sèe sə fo', nə kok cum yuye mbwa.
40028003	Si ye à sə rɛŋ co mbʉ̀ŋ bà'a yi, cə̀k ye sə fop co mbàk.
40028004	Bʉ̀ʉ sə̀ wo à sə sò sèe sə wèŋ à kà bə wə vɛ'ɛ, nə bʉʉŋ co bʉ̀ kpʉkpʉ.
40028005	Masinjà Nwì nə à cèp bohò bàa sə wèŋ. Yi dʉk fa yà' də, “Wèeŋ kà wəp! Mʉ̀ rì də wèŋ sə làp Jisòs nə̀ wo à tɛ'lə yi mʉ ntə̀əŋ nà'a.
40028006	Yi ka fɛnə yeŋ. Yi lòkok mvwe' kpʉ laŋ mvə̀'nə̀ yi à dʉk də yi lokok yà'a. Wèeŋ və fɛŋ, nə kə kʉk ja'a yàwèeŋ mvwe' sə̀ yi à nòoŋ nɛ̀.
40028007	Wèeŋ caŋ lo-a, nə kə tsok fa ŋgàa fàak ye wèŋ də yi lòkok mvwe' kpʉ laŋ. Yi gə̀ cà nà' mantombìi wèŋ ŋgò lò mvwe' lak Galìli. Wèeŋ nə kə tseŋ yi fo'. Wèeŋ tsərə tse' bum sə̀ mʉ̀ tsə̀' weŋ yèʼe, nə kà swì.”
40028008	Ànə geŋ wo me'rə mvwe' sèe sə bə caŋ. wʉə sə ko wo, kwəkwa rwiŋ wo sə və̀ə sə̀' dak. Wo sə caŋ lo də wo kə tsok fa bwe ŋgàa fàak ye sə wèŋ.
40028009	Mvə̀'nə̀ wo à sə lòo sə, Jisòs kə tseŋ wo vak, nə dʉk fa yà'wèŋ dʉk də, “Mʉ̀ cèpsə weŋ.” Wo à və̀, nə kə kotse' kùu ye, nə kuksə yi.
40028010	Jisòs nə dʉk fe'lə fa wo dʉk də, “Wèeŋ kà wəp. Wèeŋ du, nə kə tsok fa bwema am wèŋ də wo lo mvwe' lak Galìli, vesə wèeŋ nə yenə fo'.”
40028011	Mvə̀'nə̀ bàa sə wèŋ à sə lò yàwo fana sojàa sə̀ wo à sə sò sèe sə wèŋ mok à lò mvwe' ntòlak nə̀ fo' nə. Nə tsoho fa ŋgàa fa satikà' wèŋ yusə̀ yà' ye sə pwe'.
40028012	Ŋgàa fa satikà' sə à kə̀ cu be'lə bə bʉ̀ ŋkwàha bʉ̀ʉ sə̀ fo' sə wèŋ, kiŋ cù bə yusə̀ wo nə gʉ. Wo à fa sojàa sə wèŋ mbàm vɛ'ɛ wùriŋ.
40028013	Nə tsok fa yà' də a gə̀ə, yà' tsok də wo ànə dzəm swi lo ndzəmə̀ àlɛ, bwe ŋgàa fàak ye wèŋ kə yə fis bisə lo vè ni' ye nə.
40028014	Wo dʉk fe'lə də, “A ye-a ŋga govənò yuk bum yè'sə fana vèes nə riŋ mvəsə̀ ŋgò tsə̀' yi ya yi dzəm də a zìnə. Wèŋ kà wəp də wèeŋ nə tse' nzak wəp lok.”
40028015	Bʉ̀ʉ sə̀ wo à sə kʉ̀k sèe sə wèŋ à jə mbàam sə, nə kə gʉ megu sə̀' mvə̀'nə̀ wo anə tsok wo sə. Haaŋ kə dzeŋ ntinə, yà'a yusə̀ bʉ̀ʉ Jus wèeŋ dʉkgə̀ də yà' ànə ye vɛ'nə.
40028016	Bwe ŋgàa fàak Jisòs sə̀ hum-ncòp-mò'fis sə wèŋ à lo mvwe' lak Galìli, nə lo mvwe' nda nə̀ Jisòs à tsə̀' wo də wo lo fo' nə.
40028017	Wo ànə ye yi, wo kuksə yi. Wo à gʉ̀ vɛ'nə ŋga mok wèŋ sə mərə mali yi ntò mərə.
40028018	Anə geŋ, Jisòs sòoŋ kʉəp və wo, nə cep də, “Nwì a fa ŋàaŋ sə̀ mʉbu bə sə̀ sə nze pwe' bohò mʉ̀.
40028019	Wèeŋ du lo-a ŋga'a bohò bwìŋ ma fò pwe', nə gʉ bʉsə wo ŋgàa bɛ' mandzə̀ àm. Wèeŋ bàptɛsə wo mʉnə liŋ Tɛ̀', bə liŋ Mwe, nə ye Yòŋsə̀ nə̀ Rərɛŋ nə.
40028020	Wèeŋ yə'rə wo ŋgò nòŋsə bum sə̀ mʉ̀ a tsə̀' weŋ də wèeŋ nə sə gʉ yà'a pwe'. Fana wèeŋ sə tsərə tse' sə̀' də, mʉ nə sə ye vesùwèŋ nùubu pwe' tə̀tè nzeŋgòŋ kə me.”
41001001	Ye'e mʉ mvə̀'nə̀ Ntirə̀ nə̀ Bə̀boŋ nə̀ Jisòs Krɛst mo Nwì à yèto.
41001002	Nà' à yèto ŋga Jon tesə və̀ sə ŋgəà. Yi ànə tesə və mvəsə̀ ŋgà tsòhò bum Nwì Ìzayà à còm də, Nwì à dʉk də, “Yèè, nèʼe masinjà àm, mʉ nə tumsə gesə lo yi mantombìi wù ŋgò gʉ̀ fʉ̀hʉ fa wu mandzə̀.”
41001003	Yi à còm mok sə̀' də, Ŋgì ŋwə̀ nəmòk sə cèp torə və̀ sə ŋgəà, nə sə yuhu də, “Gʉ̀ tsəʼrə fa Tà Nwì mandzə̀ ye, rəŋsə tsəʼrə fa yi bwe cwèe mandzə̀ ŋgò gì cà ca.”
41001004	À ye vɛ'nə, Jon ŋgà bàptɛsə̀ bwìŋ tesə və sə ŋgəà, nə sə tsoho fa bwìŋ ncèp nə də, “Wèeŋ kupsə, nə bwi fa bʉp awèŋ ŋkwɛ̀ŋ, nə baptɛsə, ya ŋga Nwìi swifa weŋ bʉp awèŋ.”
41001005	Fana bwìŋ à tesə və̀ mvwe' nzeŋgòŋ Jùdiyà bə ntòlak Jòrosalèm pwe'fo' ŋgò kə̀ yuk yusə̀ Jon sə cèp sə. Wo à kə̀à cù bə bʉp awo sə̀ wo gʉ̀gə̀ə, fana Jon bàptɛsə wo sənə ndzəp Jòridàŋ.
41001006	Jon à sə ni nsàap cə̀ək sə̀ ŋgàa tsòhò bum Nwì wèŋ. Wo à gʉ̀ yà' bə nwɛ̀ɛs nàm nəmòk nə̀ wo togə̀ nà' də kàme, nə swiʼ tse' bə korə ŋgùp sə mbwèe yi. Zʉzʉʉ ye à ye ŋgwim bə nu.
41001007	Yi à tsə̀' fa bwìŋ dʉk də, “Ŋwə̀ nəmòok nə və ma ŋkwɛ̀ɛŋ mʉ̀ nə̀ yi yam càsə mʉ̀ yi. Mʉ̀ ka kə̀kʉrə̀ co mʉ̀ bʉhʉ tsoŋ sə nze ŋgò fìrə kʉ̀ʉ kùuŋgùp ye yeŋ.
41001008	Mʉ̀ bàptɛsə mègù weŋ yàm bə ndzəp, fana yi nə baptɛsə weŋ ye bə Yòŋsə̀ nə̀ Rərɛŋ.”
41001009	À ka sap Jisòs mè'rə lak Nazarə̀ nə̀ nà'a mvwe' nzeŋgò Galìli, fana Jon bàptɛsə yi sənə ndzəp Jòridàŋ.
41001010	Mvə̀'nə̀ Jisòs à tesə kok sə ndzəpə̀ anə ntɛ̀ŋ, yi ye ŋga ntòbu mùhu fana Yòŋsə̀ nə sə tsoŋ və bohò yi co kəkəbʉ̀ŋ.
41001011	Ŋgì mòk sə yuhu tsə mʉbu anə dʉk də, “Wu mo àm nə̀ mʉ̀ dzəm wu sə ntʉʉ̀ mʉ̀ ŋkʉ̀ʉŋntɛ̀ŋ. Mʉ̀ sə kwa bohò wù wùriŋ.”
41001012	Yòŋsə̀ nə gʉ yi sə̀' ntɛ̀ŋ ŋgò lò mvwe' səmok sə ŋgəà.
41001013	Yi à cu fo' nùubu hum kwè, Satà sə mumsə yi. Yi à ye fo' bə nàam ŋgòŋ wèŋ fana masinjàa Nwì sə jəŋ ŋkərə̀ bohò yi.
41001014	A ye ŋga wo nisə Jon ndapndzəm, fana Jisòs lò mvwe' nzeŋgò Galìli, nə sə tsòho Ntirə̀ nə̀ Bə̀boŋ nə̀ nà' və̀ bohò Nwì.
41001015	Yi sə dʉk də, “Mvə̀k kʉ̀rə laŋ nə̀ gaŋ ŋkum Nwì kʉəp ŋgò ye sə nzeŋgò fɛŋ laŋ. Wèeŋ kupsə, nə bwi fa bʉp awèŋ ŋkwɛ̀ŋ, nə dzəm Ntirə̀ nə̀ Bə̀boŋ nə.”
41001016	Nùmbu mòk à ye ŋga Jisòs sə gìhi ŋgʉ ndzəp Galìli, yi ye bʉ̀ ŋgàa fuʼfuk ba, Saimʉ̀ bə moma ye Andrù ŋga wo sə fuʼfuk bə ram.
41001017	Jisòs dʉk fa wo də, “Wèeŋ bɛ' və mʉ ya mʉ yə'rə weŋ ŋgò ko bwìŋ.”
41001018	Wo ànə yuk vɛ'nə ntɛ̀ŋ, wo me'rə mak noŋsə ram awo sə fo', nə yuŋ lo yi.
41001019	Yi à gì lò jo, yi ye fe'lə bweŋ ŋgà' nəmòk nə̀ wo togə̀ yi də Zebèdi ŋga wo bwìŋ ba, Jem bə moma ye Jon. Yi à kə̀ tsèŋ wo ŋga wo cu sənə ŋgwes, nə sə gʉhʉ tsərə ram awo.
41001020	Yi à to yà' sə̀', wo bɛ' lò yi, nə me'rə tɛ̀' awo Zebèdi bə ŋgàa fàak awo sə ŋgwesə̀ anə, nə lo bə Jisòs.
41001021	Wo à gì lò mvwe' mò'fis, nə kə dzeŋ mvwe' səmok sə̀ wo togə̀ fo' də Kàpanùm. Fana nùmbu dzə̀ awo à wɛ̀ɛs, Jisòs lo mvwe' ndap pìriyà bʉ̀ʉ Jus, nə ye ŋgò yə'rə wo ncèp Nwì mbwa.
41001022	Bʉsə̀ yi à cèp nsàp nje zok bə ŋàŋ, fana bwìŋ mərə bʉsə̀ wo rì də cicàa sə̀ wo à sə yə'rə lʉ̀k à sə kà vɛ'nə cèpgə̀.
41001023	Ŋwə̀ nəmòk à ye mbwa nə̀ yi à tse' yòŋsə̀ ze' ndzə ni'ì yi. Yi ye ŋgò wa torə fis də,
41001024	“Jisòs nə̀ mvwe' lak Nazarə̀, wù tse' yà vesùwèŋ nɛ? Mʉ̀ rì wu bə̀boŋni, wu ŋwə̀ nə̀ rərɛŋ nə̀ wù və̀ bohò Nwì. Wù və̀ yè'sə ŋgò zə ves à?”
41001025	Jisòs à ghamsə yòŋsə̀ nə, nə dʉk fa yi də, “Lok cùu yò, nə ca tesə ndzə ni'ì ŋwə̀ ènə.”
41001026	Yòŋsə̀ nə à yuk vɛ'nə ntɛ̀ŋ, yi tsə'rə ŋgà' nə nə̀bʉp, nə waŋ torə vɛ'ɛ, nə tesə ndzə ni'ì ŋgà' nə.
41001027	Bwìŋ à mərə vɛ'ɛ nə̀bʉp, nə sə də, “Hàva'! Yè'sə yà vɛ'nə ɛ? Nsàp yəyə'rə̀ nə̀ fi və̀ yè' laŋ. Ŋwə̀ nèʼe tse' to ŋàŋ ŋgò cèp bohò yòŋsə̀ə ze' wèŋ fana wo yuk cùu ye.”
41001028	Ghàr vɛ'ɛ ŋga liŋ Jisòs ca yuhu mvwe' nzeŋgò Galìli pwe'fo' laŋ.
41001029	Jisòs bə yà'wèŋ à tesə tsə mʉnə ndap pìriyà nə, fana yi Jisòs nə bə Saimʉ̀ nə ye Andrù, Jem bə Jon wèŋ à lò mvwe' ndap Saimʉ̀ bə Andrù.
41001030	Wo à dzèeŋ ŋga malii Saimʉ̀ nò bə yiyaŋ. Wo tsok fa Jisòs vɛ'nə.
41001031	Yi lo, nə kə ko bo nà', nə lokoksə nà' mʉtsə̀, yiya nə me fana yi lokok təəŋ, nə kə lap fa wo zʉzʉ.
41001032	Nùmbu ànə à ye ŋga nùm sə co tsə lòo, wo jə və̀ fa Jisòs ŋgàa yiyaŋ pwe', nə jə və fe'lə bʉ̀ʉ sə̀ wo à tse' yòŋsə̀ə ze' ndzə ni'ì wo.
41001033	Bwìŋ à tesə bə lak yà'sə pwe', nə kə maŋ mvwe' ntòmbi ànə bìkìkìkì.
41001034	Jisòs à gʉ̀ bʉ̀ʉ sə̀ wo à tse' nsàap yiyaŋ zok zok wo gʉŋ ŋkʉ̀ʉŋntɛ̀ŋ, nə bɛ' fis ze' ndzə ni'ì wo maŋgəŋgèŋ. Bʉsə̀ ze' sə à rì yi bə̀boŋ fana yi kà yà' mandzə̀ ŋgò tsə̀' fa bwìŋ vɛ'nə fa.
41001035	Tsok à kʉəp, ŋga cu ntò bə ndzəm, Jisòs lokok, nə tesə lò mʉmvwe' nəmòk, nə kə gʉ pìriyà fo' yiìyi.
41001036	À cu ghàr wo kà yi yə, fana Saimʉ̀ bə bʉ̀ʉ səmok sə lap kɛ' ca yi.
41001037	Wo à yə yi, wo tsok yi də, “Bwìŋ sə làp wu maŋgəŋgèŋ.”
41001038	Yi dʉk fa yà' də, “Yusə̀ yà' a jə və̀ mʉ fɛɛŋ, a ŋgò tsòho ncèp Nwì. Vesùwèeŋ lo lɛ mvwe' lak mok sə̀ yà' kʉəp fɛɛŋ yèʼe, nə tsoho fo' sə̀'.”
41001039	Yi à gì dzòoŋ nzeŋgòŋ Galìli pwe', nə sə tsoho kɛ' ncèp Nwì mvwe' ndaap pìriyà, nə sə bɛ'ɛ fis yòŋsə̀ə ze' wèŋ ndzə ni'ì bwìŋ.
41001040	Nùmbu mòk à ye, ŋgà kuturu nəmòk à və̀ə, nə kə təəŋ mantombìi yi bə tumfərə, nə lɛŋ nà' də nà'a tɛsə yi. Yi dʉk fa Jisòs də, “Tà, a bò-a wu co wù tɛsə mʉ na, wù gʉ fa mʉ yiya àm nèʼe me.”
41001041	Jisòs ànə yuk vɛ'nə, ntʉm ye rwiŋ bə manziŋ, fana yi fis bo, nə jwɛŋ nà' bə zeŋ. Yi à sə jwɛ̀ŋ nà', yi sə dʉk də, “Mʉ̀ dzəm laŋ, yiya yò nə nà'a me.”
41001042	Yiya nə à mè gù sə̀ ghà ànə fo', yi gʉŋ lo yuye.
41001043	Jisòs à tipsə yi gʉgʉŋ, nə me'rə yi lo.
41001044	Yi dʉk fa nà' də, “Dù, nə kà ŋwə̀ nəmòk tsə̀' fa swì. Cà lò gù bohò ŋgà fa satikà', nə kə ni fa yi ni' yò, ya yi kʉk ja'a də yiya yò mè laŋ àlɛ. Yi kʉ̀ʼ mèsə, wù fa fəfa nə̀ Musì à dʉk nə, ŋgò nìŋtsə̀' fa bwìŋ də yiya yò nə a mè laŋ.”
41001045	Ŋwə̀ ènə à lò yuye, nə tsoho lo bwìŋ pwe', nə tsoho wesə nsàp nə̀ co Jisòs kà mʉ ntòlak jəja mok gì fe'lə̀. Yi sə cum kɛ' mok mvwe' sə̀ bwìŋ ka fo' yeŋ. Bwìŋ sə və ma nə̀ fò lòoŋ, nə sə kə tseŋ yi fo'.
41002001	À cà nùubu jo, Jisòs foho lo mvwe' lak Kàpanùm. Fana bwìŋ yuk lo də yi cu mʉ ntòlak anə.
41002002	Bwìŋ və ŋkʉ̀ʉŋ, fana mandzə̀ kà ŋgò tsèŋ Jisòs ye. Ncù à loho mègù bə bwìŋ. Jisòs à sə tsòho fa wo ncèp Nwì.
41002003	Bwìŋ kwè və, nə bək və ŋwə̀ nəmòk ŋga ŋgə̀ŋgàŋ à bùʼrə bùʼrə, ŋgò kə̀ fa Jisòs.
41002004	Bʉsə̀ bwìŋ à ye ŋkʉ̀ʉŋ fana wo kà mandzə̀ ŋgò jə lò ŋwə̀ nə ŋgʉ ni'ì Jisòs tse'. Fana wo kok mʉ ndùndap, nə cok tosə mvwe' sə̀ Jisòs tə sə. Wo à cok tosə, wo le' gesə ŋwə̀ nə ca bohò Jisòs mʉnə kə̀à.
41002005	Jisòs à yə də wo tse' dzədzəm də aco yi gʉ yiyaŋ ŋwə̀ nə me. Yi dʉk bohò ŋwə̀ nə̀ yi kà gìgə̀ nə də, “Mo àm, mʉ̀ swìfa wu bʉp yo laŋ.”
41002006	Bʉ̀ ŋgàa yə'rə̀ fa bwìŋ lʉ̀k mok à cu fo'. Wo ànə yuk yusə̀ Jisòs à dʉk, nə tsərə də,
41002007	“Aco yi duk vɛ'nə va? Yi sə gʉ̀ bʉpsə liŋ Nwì wà. Mègù Nwì nə̀ aco yi swì fa ŋwè bʉp ye.”
41002008	Jisòs riŋ yusə̀ wo sə tsəm sə sə̀ ntɛ̀ŋ, fana yi dʉk fa wo də, “Wèŋ sə tsəm sə ntʉʉ̀ wèŋ vɛ'nə bʉ̀ʉ yà?
41002009	Co joho gha' yèʼe nə̀ ŋgò dʉk bohò yi də, ‘Mʉ̀ swì fa wu bʉp yo laŋ,’ kè nə̀ ŋgò dʉk də, ‘Lòkok mʉtsə̀, nə bək jə kə̀à yò, nə gi lo yuyo’ɛ?
41002010	Fana mʉ nə niŋ fa weŋ də mʉ̀ʉ mo ŋwè, mʉ̀ tse' ŋàŋ sə nzeŋgòŋ ènə ŋgò swì fa bwìŋ bʉp awo.”
41002011	Fana yi dʉk fa ŋgà' nə̀ yi kà gìgə̀ nə də, “Mʉ̀ dʉk wu də lòkok, te' kə̀à yò, nə lo la'à wù.”
41002012	Mvə̀'nə̀ wo à təəŋ nə sə ja'a mali, fana ŋwə̀ nə te' kə̀à ye, nə gi lo yuye. Wo mərə pwe', nə kwasə Nwì də, “Vès ka nsàp yu nèʼe ye yuk.”
41002013	Jisòs à foho lò sə ŋgʉ ndzəp Galìli. Bwìŋ ŋkʉ̀ʉŋ bɛ' lò yi, fana yi ye ŋgò kə̀ yə'rə yà'wèŋ.
41002014	Mvə̀'nə̀ yi à sə gì lòo yi ye ŋwə̀ nə̀ yi kogə̀ mbàam tas, ŋga yi cu mvwe' sə̀ yi fàkgə̀ fàk. Ŋwə̀ ànə à ye Levì mo Alfòs. Jisòs dʉk fa yi də, “Bɛ' və mʉ.” Yi lòkok, nə yuŋ lo nà'.
41002015	À ye ghàr fana Jisòs sə zʉ zʉzʉ mʉmvwe' ndap Levì nə. Bʉ̀ ŋgàa ko tak nə ye bʉ̀ ŋgàa gʉ̀ bʉp ŋkʉ̀ʉŋntɛ̀ŋ à be'lə yi bə ŋgàa fak ye ŋgò zʉ zʉzʉ mvwe' mò'fis. Bʉ̀ʉ sə̀ wo à ye ŋkʉ̀ʉŋ yèʼsə wo à sə yù kɛʼ yi.
41002016	Bʉ̀ ŋgàa yə'rə̀ lʉ̀k mok à ye fo', sə̀ wo à ye bòp bʉ̀ Faràsi wèŋ. Wo à yə ŋga Jisòs sə zʉ bɛŋ bə ŋgàa gʉ̀ bʉp nə ye ŋgàa ko tas. Wo fek bʉ̀ ŋgàa fàak ye də, “Yi sə zʉ be'lə ye bə ŋgàa gʉ̀ bʉp nə ye ŋgàa ko tas wèŋ bʉ̀ʉ ya?”
41002017	Jisòs yuk, nə bʉsə də, “Bʉ̀ʉ sə̀ wo ka yiyaŋ tse', wo kà doktà làpgə̀, a lap megu doktà ŋwə̀ nə̀ yi sə yaya. Fana bohò mʉ̀ yàm mʉ̀ à ka njo bʉ̀ʉ sə̀ wo kə̀kʉrə̀ bohò Nwì wèŋ və, mʉ̀ à və̀ ŋgò to bʉ̀ ŋgàa gʉ̀ bʉp wèŋ.”
41002018	À ye mvə̀k mòk, bʉ̀ʉ sə̀ wo à sə bɛ' Jon ŋgà bàptɛsə̀ bwìŋ bə bʉ̀ʉ Faràsi wèŋ sə dzə zʉzʉ ya wo kuksə Nwì. Bʉ̀ʉ mok və bohò Jisòs, nə fek yi də, “Bʉ̀ʉ sə̀ wo sə bɛ' Jon ŋgà bàptɛsə̀ bwìŋ nə ye bʉ̀ʉ Faràsi wèŋ sə dzə̀gə̀ zʉzʉ nùubu mok, bwe yo kà yàwo dzə̀gə̀ bʉ̀ʉ yà lɛ?”
41002019	Jisòs cep fəsə fa wo də, “Aco wo dʉk fa bʉ̀ʉ sə̀ wo və̀ mvwe' sə̀ wo sə zʉ bum gù də wo dzə zʉzʉ anə va? Ka vɛ'nə sə̀ yeŋ. Mvə̀k nə̀ ndugù nə cu malì bə yà'wèŋ, fana wo nə kà vɛ'nə cu.
41002020	Fana nùmbu nə sə və̀ə nə̀ wo nə jəŋ gɛsə lo ndugù nə, fana wo nə dzə zʉzʉ mvə̀k ànə.
41002021	Yusə də, kaco ŋwè jəŋ cə̀k nə̀ fi, nə te' lok nə̀ nà' və̀p laŋ bə zeŋ yeŋ. Bʉsə̀ nə̀ fi nə nə saha tesə ndzənə nə̀ zəm nə fana yam ghak wesə ŋga'a mvwe' sə̀ nà' saha maŋkwɛ̀ŋ sə.
41002022	Yumook sə̀' də wo kà dzə̀ rùk sənə bɛ̀s nə̀ zəm kep gèsə̀gə̀, bʉsə̀ yà'a nə duk, nə vok bɛ̀s nə. Fana rùuk sə nə bʉp bə bɛ̀s nə mwè. Bò gha' lɛ də wo gesə dzə̀ rùk sənə bɛ̀s nə̀ fi.”
41002023	Nùmbu dzə̀ mòk à ye, Jisòs à gì cà mvwe' nzum nzaŋ mok. Mvə̀'nə̀ bwe ye à sə bɛ' yi fana wo sə kʉp jəŋ tu nzaŋ.
41002024	Fana bʉ̀ʉ Faràsi dʉk fa Jisòs də, “Yeè. Lʉ̀k avès ka dzəm də wo gʉ vɛ'nə nùmbu dzə̀ dzəm.”
41002025	Jisòs cep fəsə fa wo dʉk də, “Wèŋ à ka yusə̀ Devìd à gʉ̀ taŋ yà'a yuk à? Mvəsə̀ yi à dzəm yumok ŋgò zʉ ŋga njè à ya yi bə bwe ye wèŋ,
41002026	fana yi lo kə ni mʉ nda'à Nwì, nə kə jəŋ zʉ ntuk brɛd nə̀ wo à nòŋsə ŋgò kùksə Nwì foʼ. Àbiadà à ye ŋkum bʉ̀ ŋgàa fa satikà' ghà nà'nə yi. Ŋga lʉ̀k avès sə tsə̀' də aco zʉ megu yà' ŋgàa fa satikà' wèŋ fana Devìd zʉ yà', nə fa bʉ̀ʉ ye sə̀'.”
41002027	Jisòs à cèp mèsə ncèp nə dʉk də, “Nwì à gʉ̀ nùmbu dzə̀ ŋgò tɛsə ŋwè, ka də wo à gʉ̀ ŋwè bʉ̀ʉ nùmbu dzə̀ yeŋ.
41002028	Ye də mʉ̀ʉ mo ŋwè mʉ̀ tse' ŋàŋ bohò nùmbu dzə̀ mʉ̀.”
41003001	Nùmbu mòk à ye Jisòs gì bʉ̀ʉŋ və̀ mʉmvwe' ndap pìriyà mòk ŋga ŋwə̀ nəmòok mbwa nə̀ bo ye mok à kpʉ.
41003002	Bʉ̀ʉ səmok à ye mʉ ndàʼa anə sə̀ wo à dzəm ŋgò làp Jisòs bə nzak. Fana wo sə kʉk tse' yi də kè yi gʉ̀ bòŋsə-a ŋwə̀ ènə nùmbu dzə̀ àlɛʼ. Də ya wo ko yi bə nzak də yi gʉ̀ fàk nùmbu dzə̀.
41003003	Yi dʉk fa ŋgà bo bʉp nə də, “Lòkok və kə̀ tə kù mantombìi mʉ̀ fɛŋ.”
41003004	Ŋgà' nə à və̀ə, Jisòs fek bʉ̀ʉ mok sə də, “Yusə̀ lʉ̀k dzəm də aco a gʉ yà' nùmbu dzə̀ə yà? A bə̀boŋ ŋgò tɛsə bwìŋ kè ŋgò gʉ̀ bʉp ɛ, a bə̀boŋ ŋgò tɛsə yòŋsə̀ ŋwè kè ŋgò zə nà' ɛ?” Wo à cu gù dədok, nə kà cù mùk.
41003005	À bʉp Jisòs. Yi jok bohò wo bʉ̀ʉ nsàap ntʉm sə̀ bʉp sə̀ wo tse' yà', nə dʉk fa ŋwə̀ nə̀ kpʉkpʉ bo nə də, “Nɛp fis yak a bo yo sə ɛ̀.” Yi à nɛ̀p fis yà' ntɛ̀ŋ, fana yà' gʉŋ.
41003006	Bʉ̀ʉ Faràsi à yə vɛ'nə, fana wo à lòo, nə kə to bʉ̀ʉ mok sə̀ wo ma nə̀ ŋkum Herò, fana bə yà'wèŋ cum kwe' mʉ tuhù yi mvə̀'nə̀ wo nə zə yi.
41003007	Jisòs bə bwe ye à yeʼe mè'rə lò ŋgʉ ndzəp Galìli. Bwìŋ kə tsèŋ wo fo' ŋkʉ̀ʉŋntɛ̀ŋ. Bʉ̀ʉ yè'sə à tesə və̀ mvwe' nzeŋgò Galìli bə Jùdiyà.
41003008	Bʉ̀ʉ mok wèŋ à tesə mvwe' lak Jòrosalèm, mok və mvwe' nzeŋgò Idumiyà bə nzeŋgò nə̀ ma ndzə nto ndzəp Jòridàŋ. Mok tesə mvwe' sə̀ yà' kʉəp lak Tayà bə Sidòŋ sə̀'. Bʉ̀ʉ yè'sə à və̀ ŋgò yə Jisòs bʉsə̀ wo à yuk yusə̀ yi à sə gʉ̀ʉ.
41003009	Bʉ̀ʉ sə à ye wùriŋ, fana yi dʉk bwe ye də wo lap fa yi ŋgwes yi ni ca ŋga wo kà yi sə nze bwìŋ màk.
41003010	A ye vɛ'nə bʉsə̀ yi à gʉŋsə ŋgàa yiyaŋ nùmbu ànə ŋkʉ̀ʉŋntɛ̀ŋ. Fana ŋgàa yiyaŋ mok wèŋ sə nik lo gù va' də wo kə̀ jwɛŋ gèsə gù yi bə bo.
41003011	À ye fo' də, bʉ̀ʉ sə̀ wo à tse' yòŋsə̀ə sə̀ bʉp ndzə ni'ì wo yə yi fana wo gbʉ̀ mantombì yi sə nze, nə sə dʉk də, “Wùu mo Nwì.”
41003012	Yi sa'rə yòŋsə̀ə ze' sə gʉgʉŋ də wo cum gəe', nə kà də wo tsok bwìŋ də yi mo Nwì wo dʉʼ.
41003013	Jisòs à kok lò mʉ ndahà, nə to benə bʉ̀ʉ sə̀ yi sə dzəm də bə yà'wèeŋ lo, fana wo yuŋ lo yi.
41003014	Ànə geŋ, yi swe'fis bwìŋ hum-ncòp-ba mʉtsətsəʼrəə wo də wo ye ŋgàa ntum ye. Yi dʉk fa yà'wèŋ də yi nə sə cum bə yà'wèŋ, nə tum wo ŋgò tsòho lò ncèp nə̀ nje.
41003015	Fana yi fa wo ŋàŋ ŋgò bɛ'fis fa bwìŋ yòŋsə̀ə ze' ndzə ni'ì.
41003016	Liŋ bʉ̀ʉ sə̀ hum-ncòp-ba sə à ye Saimʉ̀ nə̀ yi à to fa nà' liŋ mòk də Pità.
41003017	Jem bə moma ye Jon wo à ye bwe Zebèdi. Jisòs à to wo də Bwànàjis. Liŋ ŋge' yà'sə dʉk də, Mbʉ̀ŋ sa'rə.
41003018	Nə ye Andrù, Filìp, Bàtòlomì, Màtiyò, Tomos, Jem mo Alfòs, Tàdiyòs, Saimʉ̀ nə̀ yi à sə fàk bə bòp bʉ̀ nə̀ wo to wo də Kenenat,
41003019	nə ye fe'lə Judàs Iskarəyà nə̀ yi à sèŋ Jisòs.
41003020	Jisòs bə bwe ye à kə̀ ni mʉnə ndap nəmòk, fana bwìŋ yuŋ wo nsàp nə̀ wo làp mandzə̀ ŋgò kə̀ zʉ bɛŋ bʉ̀ə̀.
41003021	Mʉmvə̀'nə̀ yà' à ye vɛ'nə, fana ma ye nə ye bwema ye wèŋ yuk, nə sə və ŋgò kə̀ jə lò yi. Bʉsə̀ bwìŋ à sə dʉhʉ də, “Ŋkərə̀ nà' sə də a bʉp.”
41003022	Bʉ̀ ŋgàa yə'rə̀ lʉ̀k sə̀ wo à tsoŋ və̀ Jòrosalèm dʉk yàwo də yi tse' ze' Bezebù ndzə ni'ì yi, nə̀ nà'a ŋkum ze' wèŋ. Nà' a fagə̀ yi ŋàŋ fana yi sə bɛ'fis ze' bə zeŋ.
41003023	À ye vɛ'nə fana Jisòs to benə bʉ̀ʉ sə ŋgʉ ni'ì yi, nə fek yà' gbʉ' mòk də, “Aco Satà bɛ'fis ni' ye yè'sə va?
41003024	Ŋga wo gàpsə-a lak mòk bə bòp də wo lʉ̀, fana ye də lak yà'sə nə gbʉ.
41003025	Ŋga wo gàpsə-a ndap ŋwə̀ nəmòk bə buk zəzok də wo sə lʉ̀, fana ye də ndap ànə nə gbʉ nze sə̀'.
41003026	Megu yà'a sə̀' vɛ'nə də a ye-a ŋga Satà kʉ̀ə̀m bə ndap ye kaco nà' təəŋ yeŋ, nà'a nə gbʉ, nə lə.”
41003027	Jisòs à mà' mali gbʉ' mok bə ni' ye nə ye bə Satà də, “Kaco ŋwə̀ nəmòk ni to mʉnda'à ŋgà ŋàŋ, nə fis jəŋ lo yumok mbwa yeŋ. Tse'ŋga yi ko kì nòŋsə to ŋgà ŋà nə bə kʉ̀ ŋkuŋ yi ni mʉ ndàʼà nà' anə.
41003028	Mʉ̀ sə tsə̀' fa weŋ nèʼe ŋkèm ncèp dʉk də, nsàap bʉp sə̀ bwìŋ gʉ̀gə̀-a lòoŋ, wo nə tse' sə̀swìfa bə zeŋ, nə ye bə bum sə̀ bʉp sə̀ wo cèpgə̀ə.
41003029	Fana ŋwə̀ nə̀ yi cèp-a bʉp bə Yòŋsə̀ nə̀ Rərɛŋ, fana yi nə kà sə̀swìfa tse' yuk, bʉsə̀ yi gʉ̀ yà'sə bʉp nə̀ nà'a nə̀ kà mè yuk.”
41003030	Jisòs à dʉk vɛ'nə bʉsə̀ bʉ̀ʉ səmok à dʉk də yi tse' yòŋsə̀ nə̀ bʉp ndzə ni'ì yi.
41003031	Ma Jisòs bə bwema ye wèŋ à və̀ə, nə kə təəŋ sə ntòmbi, nə dʉk də wo to Jisòs də yi və.
41003032	À ye ŋga bwìŋ rwiŋ mʉ nda'à anə wùriŋ, fana bʉ̀ʉ yè'sə tsok fa yi də ma ye bə bwema ye wèŋ sə to yi sə ntòmbi.
41003033	Mvə̀'nə̀ Jisòs à yuk vɛ'nə, fana yi fek bʉ̀ʉ sə dʉk də, “Ma am bə bwema am wèeŋ ndà wèŋ?”
41003034	Fana yi fəsə lis, nə kʉk yak bʉ̀ʉ sə̀ wo curə ya' ŋgʉ ni'ì yi, nə dʉk fa wo də, “Curə ya' yèʼe ma am bə bwema am sə.”
41003035	Nə dʉk fe'lə dʉk də, “Ŋwə̀ nə̀ fò pwe' nə̀ yi gʉ̀gə̀-a yusə̀ Nwì sə dʉk də yi gʉ̀, fana ye də yi mo tɛ̀' am nə ye njɛ̀' am nə ye ma am sə̀'.”
41004001	À ye nùmbu mòk Jisòs lo ŋgò yə'rə fe'lə bwìŋ ŋgʉ ndzəp Galìli, fana bwìŋ kə benə fo' maŋgəŋgèŋ. Yi ni cum sənə ŋgwes mʉ ndzəpə̀. Bwìŋ təəŋ yàwo mʉ mfèŋ.
41004002	Mvə̀'nə̀ yi à sə yə'rə yà', yi sə tsoho fa yà'wèŋ bum ŋkʉ̀ʉŋntɛ̀ŋ. Yi cep yà' bə gbʉ'. Fana yi tsok wo dʉk də,
41004003	“Wèeŋ yu'rə bə̀boŋ. Ŋwə̀ nəmòk à lò ŋgò ŋwə̀ ŋgwìi bum mʉ nzuù.
41004004	Ŋgwìi mok gbʉhʉ nooŋ sə mandzə̀. Swiŋ və, nə kə te' zʉ lo yà'.
41004005	Mok gbʉ mvwe' lìs ŋga nze ka fo' ŋkʉ̀ʉŋ yeŋ, nə to ca jwaŋ, bʉsə̀ nze à ye fo' jo.
41004006	Nùm to, yà' yum, nə kpʉ wes pwe' bʉsə̀ yà' à ka ŋgàŋ sə̀sap so.
41004007	Mok gbʉ mvwe' ndik sə̀ bə njàk, ndik sə kuk, nə ram te'lə bʉpsə yà', yà' kà zəm.
41004008	Mok à gbʉ̀ mvwe' nze nə̀ bə̀boŋ, nə kuk nə zəm, mok hum tɛ', mok hum ntùŋfu wèŋ, mok zəm ŋkʉ̀ mò'fis.”
41004009	Yi lə̀sə ŋgò cèp də, “Ŋwə̀ nə̀ wù tse'-a ntu' ŋgò yuk yusə̀ mʉ̀ cèp yè'sə, wù yuk.”
41004010	Jisòs à kə̀ cu mègù mok bə bwe ye sə̀ hum-ncòp-ba nə ye bʉ̀ʉ mok sə̀', fana wo ye ŋgò fek yi dʉk də, “Tsok rɛŋsə fa ves gbʉ' nə̀ wù cèp màk taŋ nà'a nɛ̀.”
41004011	Yi dʉk fa yà' də, “Nwì à gʉ̀ weŋ yàwèŋ ŋgò rì yu səmok bə gaŋ ŋkum ye sə̀ yà'a sə̀swihì bohò bʉ̀ʉ səmok. Fana bʉ̀ʉ sə̀ wo yàwo sə mbi, wo yuk gù yàwo gbʉ' nə.
41004012	Fana wo sə kʉk nə kʉk, nə kà yə rì. Wo sə yuk nə kà rɛɛŋ.Bwɛ̀rɛ wo bʉʉŋ və bohò Nwì yi swifa wo.”
41004013	Jisòs yèto ŋgò dʉk fa wo də, “Wèŋ ka gbʉ' nèʼe rɛŋ yèʼe də wèeŋ nə rɛŋ yuk gbʉ' mok sə̀' laŋ à?
41004014	Ŋgà ŋwə̀ŋwə̀ à ŋwə̀ ncèp Nwì sə ntʉʉ̀ bwìŋ.
41004015	Ntʉm bʉ̀ʉ mook co mandzə̀, wo yuk ncèp Nwì ntɛ̀ŋ, Satà və, nə kə jəŋ gɛsə ncèp nə sə ntʉʉ̀ wo anə.
41004016	Bʉ̀ʉ səmok yàwo co ŋgwìi sə̀ yà' à gbʉ̀ mvwe' nze nə̀ bə lìs. Yà'a wo sə̀ wo yuk ncèp Nwì, wo kwa bə zeŋ wùriŋ.
41004017	Mègù də ncèp nə kà sə ntʉʉ̀ wo cəco lò, fana ŋgə' və̀ bohò wo bʉ̀ʉ ncèp Nwì àlaa, wo təəŋ moom ghàr nə yamak, nə co'rə bo kɛ̀' mò'fis, nə cum lo nze.
41004018	Bʉ̀ʉ mok yàwo yèʼe co ŋgwìi sə̀ yà' à gbʉ̀ mvwe' ndik. Ye'e bʉ̀ʉ sə̀ wo yuk ncèp Nwì fana,
41004019	bum nzeŋgòŋ kə jipsə tes wo, fana wo swi ncèp nə, nà' kà ŋgwì zəm. Bum sə̀ co ghàk bə bum mok sə̀ bwìŋ sə dzəm yà' sə nzeŋgòŋ anə ŋkʉ̀ʉŋntɛ̀ŋ, yà' kə jipsə ncèp nə.
41004020	Ŋgwìi sə̀ yà' à zəm mok hum tɛ', mok hum ntùŋfu, bə ŋkʉ̀ mò'fis wèŋ yà'a, yà'sə ntʉm bʉ̀ʉ səmok sə̀ wo yuk ncèp Nwì, nə dzəm nà' fana nà' ye co wo bì yumok mvwe' nze nə̀ bə̀boŋ fana yà' zəm vɛ'nə.”
41004021	Jisòs dʉk malì dʉk də, “Wo bwe'gə̀ laàm, wo tes gesə ma sə ŋkò'o, kè wo tes gesə ma sə mbwè kè ɛ? Hai', ka vɛ'nə yeŋ. Wo tesgə̀ nàʼ mʉmvwe' dzòk.
41004022	Yumok sə̀ yà'a sə̀swihì, də yà'a nə̀ kà kə̀ yəəŋ ka yeŋ. Yè'sə də yusə̀ yà' cu mvwe' ndzəm nə̀ kə̀ və̀ mvwe' marɛŋ.”
41004023	Yi sə dʉk fe'lə mali də, “Ŋwə̀ nə̀ yi tse'-a ntu' ŋgò yuk bum bə zeŋ, yi yuk.”
41004024	Yi tsok fa malì wo də, “Njo nə̀ wo nə fʉk fəsə fa wu sə̀' bə nsàp yu nə̀ wu fʉ̀k fagə̀ bwìŋ ca, ghàmòk casə njo nə, fana yu'rə yusə̀ wù yuk bə̀boŋ.
41004025	Wo nə fa ŋwə̀ nə̀ yi tse' ŋkʉ̀ʉŋ sə̀mok, fana ŋwə̀ nə̀ yi ka ye tse', wo nə jəŋ gɛsə bwe bè'lə̀ sə̀ yi tse' sə pwe'.”
41004026	Jisòs à dʉk fe'lə mok sə̀' dʉk də, “Gaŋ ŋkum Nwì sə co nzum ŋwə̀ nə̀ yi à ŋwə̀ nzaŋ mʉ nzuù yi.
41004027	Yi nə dzəm lo, nə sə yəəŋ, nə dzəm lo, nə sə yəəŋ. Ŋgwìi nzaŋ sə to, nə sə kuk. Yi kà yuye yusə̀ yà' gʉ̀ yà' kuk rì.
41004028	Nze nə bə tu ye gʉ ntseŋ nə ŋgò kùuk, nə kə tse' mvə̀m. A yəəŋ to ntò ntseŋ nə, ghàr tu nə yəəŋ, fana ŋgwì zəm nə gʉŋ.
41004029	Yà' gʉŋ ntɛ̀ŋ, yi jəŋ fɛ̀cɛ̀s, nə kə ci', bʉsə̀ mvə̀k nə̀ ŋgò kʉp kʉ̀rə laŋ.”
41004030	Jisòs jə və fe'lə ncèp mòk də, “Aco a fʉ̀hʉ kok gaŋ Nwì sə yè'sə bə yà, kènə aco a fʉhʉ nà' yè'sə bə nsàp gbʉ' nə̀ fò?
41004031	A sə̀ co mʉŋgwì tʉ nəmòk nə̀ wo togə̀ nà' də mostà. Wo bìgə̀ nà', nà' jə'rə casə ŋgwìi bum sə nzeŋgòŋ pwe' zeŋ.
41004032	Ghàr ŋga nà' kùuk, fana nà' yam casə tʉ pwe' sə̀' yi. Yi fis ma nsàap ntaŋ mok sə̀ ghaŋ. Swiŋ sə kə ci ndap awo mbwa, mvwe' fifi.”
41004033	Jisòs à tsòho fa bwìŋ ncèp nə bə nsàap gbʉ' yè'sə ŋkʉ̀ʉŋntɛ̀ŋ ya wo yuk, nə rɛɛŋ bə̀boŋni.
41004034	Ghà yà lòoŋ fo' nə̀ yi à sə cèp bohò wo, yi sə cèp mègù bə gbʉ'. Fana yi kə̀ cum mègù mok bə bwe ye, yi tsòho rɛŋsə fa wo bum sə làaŋ.
41004035	À mègù nùmbu ànə ŋga nùm co tsə lòo, Jisòs dʉk fa bwe ŋgàa fàak ye sə dʉk də bə yà'wèeŋ to lò nto ndzəp ma nja.
41004036	Bwe ye à ni ŋgwes nə̀ yi ànə ye ca nə. Ŋgwes mok à ye bə nə̀ Jisòs wèŋ nə mʉ ndzəpə̀ anə mvwe' mò'fis. Wo à lòo, nə me'rə bʉ̀ʉ sə̀ wo à ye fo' wùriŋ sə maŋkwɛ̀ŋ.
41004037	Fə̀fə̀ nə̀ bʉp à yèto ŋgò càa, nə sə bwi'lə ŋgwes nə mʉ ndzəpə̀ anə nsàp nə̀ bə jòŋ. Ndzəp ni ca, tə̀tè nà' kʉəp də nà'a rwiŋ.
41004038	À ye ŋga Jisòs naaŋ tu ye bə pilù, nə sə dzəm yuye lo mà ŋkwɛ̀ɛŋ bʉ̀ʉ sə̀ wo à cu sənə ŋgwes nə. Bwe ye sə yəmsə yi, nə fek yi dʉk də, “Cicà, wù sə kà mbɛŋ kom yèʼe də vèes kpʉ ntɛ̀ŋ à?”
41004039	Yi à lòkok mʉtsə̀, nə dʉk fa fə̀fə̀ nə də, “Teŋsə, kà mok cà fe'lə̀!”, nə dʉk bohò ndzəp nə sə̀' də, “Naŋ yò sə̀' gəe'!” Fə̀fə̀ à dʉk gù dok, fana ci'i təəŋ fo' mok wʉmm.
41004040	A mèe, yi fek bwe ye sə də, “Wèŋ sə wəp yè'sə yà? Kaco wèŋ fa ntʉm awèŋ bohò mʉ̀ yeŋ à?”
41004041	Və̀m à kok wo kiŋ, wo mərə, nə sə dʉk də, “Nèʼe nsàp ŋwə̀ nə̀ fò? Fə̀fə̀ bə ndzəp sə yuk yi ɛ?”
41005001	Nùmbu ànə à ye Jisòs bə bwe ye wèŋ to tesə lo nto ndzəp Galìli ma nja, nə tesə və̀ ma ndzə nzeŋgòŋ Gerasàn.
41005002	Mʉmvə̀'nə̀ Jisòs à tesə sə ŋgwesə̀ anə ntɛ̀ŋ, ŋwə̀ nəmòk nə̀ yi nòoŋ kɛgə̀ mvwe' sè və kə tseŋ yi.
41005003	Ŋwə̀ ènə à tse' yòŋsə̀ nə̀ bʉp ndzə ni'ì yi, nə sə nòoŋ kɛ'cà mvwe' sè. Mandzə̀ nə̀ co wo ko kiŋ noŋsə yi bə kwaŋ kà mok ye.
41005004	Wo à sə kì yi bo bə kù lòoŋfo' kɛ̀' ŋkʉ̀ʉŋntɛ̀ŋ bə kwaŋ, fana yi sə sòoŋ tirə yà' pwe'. Yi à gʉ vɛ'ɛ nsàp nə̀ ŋwè kà yi ko to.
41005005	Nə̀ maràŋ bə nə̀ ndzəmə̀ pwe' yi sə jàm kɛ' dzòoŋ mvwe' sè nə ye mʉ ndahà wèŋ. Yi sə waŋ kɛ', nə sə dzəp swɛ'lə ni' ye bə lìs.
41005006	Yi à təəŋ, nə ye gesə lo Jisòs, fana yi caŋ lo, nə kə gbʉ təəŋ kù mantombìi nà' bə tumfərə.
41005007	Yi waŋ torə fis bə ŋàŋ dʉk də, “Jisòs mo Nwì nə̀ ghaŋ, wù sə làp bohò mʉ̀ yà? Mʉ̀ lɛŋ wu mʉnə liŋ Nwì də wu kà mʉ ŋgə' fa.”
41005008	Yi ànə dʉk vɛ'nə bʉsə̀ Jisòs à dʉk fa yi də, “Wùu yòŋsə̀ nə̀ bʉp, tesə ndzə ni'ì ŋwə̀ ènə.”
41005009	Jisòs fek nà' də, “Liŋ yòo ndà?” Yi dʉk də, “Liŋ aam Bòp, bʉsə̀ vèes ndzə ni'ì ŋwə̀ ènə wùriŋ.”
41005010	Yi lɛŋ Jisòs vɛ'ɛ wùriŋ də nà'a kà yòŋsə̀ə sə̀ bʉp sə mvwe' lak yà'sə bɛ'fis gɛsə̀.
41005011	À ye ŋga bòp ŋgùnaaŋ mòk nə̀ ghaŋ à sə zʉ mvwe' nda nəmòk fo' wùriŋ.
41005012	Fana yòŋsə̀ə sə̀ bʉp sə lɛŋ Jisòs də, nà'a dʉk fa wo də wo kə ni ndzə ni'ì ŋgùnaaŋ sə.
41005013	Jisòs à dzəm, nə də wo geŋ, fana yòŋsə̀ə sə tesə ndzə ni'ì ŋgà' nə, nə kə ni ndzə ni'ì ŋgùnaaŋ sə. Ŋgùnaaŋ sə à ye fo' co ncùhù ba. Fana wo caŋ durə tsoŋ ndzə baàŋ anə, nə kə gbʉ kpʉ lo wes sənə ndzəp Galìli nə.
41005014	Bʉ̀ʉ sə̀ wo à sə gʉmsə ŋgùnaaŋ sə wo à carə lòo, nə kə tsoho fa bʉ̀ʉ sə̀ mvwe' lak yà'sə pwe'. Fana bwìŋ tesə və ŋgò kə̀ ja'a nsàp yu nə̀ nà' gʉ̀ nə.
41005015	Wo à və̀ bohò Jisòs, nə ye ŋga ŋwə̀ nə̀ yi anə tse' yòŋsə̀ə sə̀ bʉp ndzə ni'ì yi nə ni tse' cə̀k, nə cum fe'lə bə ŋkərə̀ ye làaŋ. Fana wə ko wo nə̀bʉp.
41005016	Bʉ̀ʉ sə̀ wo à kə̀ yə, à sə tsòho lò bwìŋ yusə̀ yà' ye bohò ŋwə̀ nə̀ yi tse'gə̀ yòŋsə̀ə sə̀ bʉp nə, nə sə tsoho fa bwìŋ yusə̀ yà' gʉ̀ ŋgùnaaŋ sə sə̀'.
41005017	À ye vɛ'nə, fana bʉ̀ʉ sə̀ mvwe' lak yà'sə ye ŋgò lɛŋ Jisòs də, nà'a me'rə lak awo sə, nə lo.
41005018	Mvə̀'nə̀ Jisòs à sə də yi ni lo sə ŋgwesə̀, fana ŋgà' nə̀ yi ànə tse' yòŋsə̀ə sə̀ bʉp nə dʉk fa nà' də bə nà'a lo.
41005019	Jisòs à dzèeŋ. Yi dʉk fa nà' də, nà'a lo la'à nà', nə kə tsok fa bwema nà' wèŋ mvəsə̀ Tà Nwì koksə manziŋ bohò nà', nə tɛsə̀ nə nà' sə.
41005020	Ŋgà' nə à lòo mvwe' nze Dìkàpolìs, nə tsoho fa bwìŋ yusə̀ Jisòs gʉ̀ bohò yi. Bʉ̀ʉ sə̀ wo à yuk à mərə nə̀bʉp.
41005021	Fana Jisòs ànə to fe'lə sənə ŋgwes, nə tesə lo ma mòk. Fana bwìŋ à kə̀ tsèŋ yi ŋgʉ ndzəp anə maŋgəŋgèŋ.
41005022	Ŋwə̀ nəmòk à və̀ fo' nə̀ wo à sə to yi də Jairòs. Yi ànə ye ŋwə̀ nə̀ mantombì mʉnə ndap pìriyà. Yi à yə Jisòs ntɛ̀ŋ, yi kə gbʉ nooŋ kù mantombìi nà',
41005023	nə lɛŋ Jisòs vɛ'ɛ bə zìnə ye pwe'fo' də, mo ye nə̀ ŋwàŋwè sə də yi kpʉ. Yi dʉk fa nà' də, “Və̀ə kə̀ jwɛ̀ŋ mo àm nə bə bo yo ya yi luŋ.”
41005024	Fana bə nà' à lòo. Bwìŋ yuŋ fɛʼlə wo sə̀' nduk nsàp nə̀ co wo kà Jisòs yə gèsə lò.
41005025	Mvə̀'nə̀ wo à sə lòo, ŋwà mòk à ye nə̀ ndʉəm à sə ca ndzə ni'ì yi mʉnə lùumŋgòŋ hum-ncòp-ba.
41005026	Yi à yə ŋgə' cɛ̀bʉ̀ə̀, nə bʉpsə wes mbàam ye bohò ŋgàa ncə̀p pwe', nə kà bə̀boŋ tse' lok. Yiyaŋ sə lo megu mantombì nùubu pwe'.
41005027	Njo à ye də yi ànə yuk nsàp fàk nə̀ Jisòs à sə gʉ̀ʉ, fana yi nik ca mʉtsətsəʼrə bwìŋ, nə kə jwɛŋ gesə cə̀k nà'.
41005028	Yi à gʉ̀ vɛ'nə bʉsə̀ yi à sə tsərə də, “Mʉ jwɛŋ mègù-a cə̀k ye bə bo am, yiya àm nə me.”
41005029	Mvə̀'nə̀ yi à jwɛ̀ŋ gèsə nà' ntɛ̀ŋ, ndʉəm sə teŋsə ŋgò ca, yi riŋ ndzə ni'ì yi sə̀' də yiyaŋ nə mè laŋ.
41005030	Jisòs riŋ ye sə̀' də ŋàaŋ sə̀ yi lùŋsəgə̀ bwìŋ bə zeŋ sə mamòk tesə ndzə ni'ì yi anə. Fana yi bʉʉŋ mʉtsətsəʼrə bʉ̀ʉ sə, nə fek wo dʉk də, “Jwɛ̀ŋ cə̀k àm ndà?”
41005031	Bwe ye dʉk fa yi də, “Aco wù sə ye mvə̀'nə̀ bwìŋ sə fɛʼlə kɛ'cà vɛ'ɛ, wù sə fek də, jwɛ̀ŋ wu ndà yèʼe nsàp nə̀ fò?”
41005032	Jisòs sə kʉksə malì mʉtsətsəʼrə bʉ̀ʉ sə də yi ye riŋ tsoŋ ŋwə̀ nə̀ nà' jwɛ̀ŋ yi nə ŋkuŋ.
41005033	Ŋwà nə riŋ yusə̀ yà' ànə gʉ bohò yi, fana yi wəp, nə tesə və mantombì Jisòs, nə sə kaŋ, fana nə gbʉ nooŋ sə nze, nə tsoho fa nà' yusə̀ yi gʉ̀ sə pwe'fo'.
41005034	Yi ànə yuk vɛ'nə, yi dʉk fa ŋwà nə dʉk də, “Mʉmvə̀'nə̀ wù dzəmtse' sə ntʉʉ̀ wù bohò mʉ̀ yà'sə, gʉŋsə wu zeŋ. Lòkok mʉtsə̀, nə lo bə fifi sə ntʉʉ̀ wù. Yiya yò nə mè sə̀' laŋ, mo àm.”
41005035	Jisòs à sə dʉk də yi cèp mèsə bohò ŋwà ènə ntɛ̀ŋ, bwìŋ caŋ və ŋgò tsə̀' fa Jairòs də, mo nà' nə kpʉ laŋ. Nà'a kà cicà nə ŋgə' mok ŋgwàŋ fa yiskoʼ.
41005036	Yi kà yuye yusə̀ wo sə tsə̀' fa Jairòs sə co yumòk jə, nə dʉk fa nà' də, “Kà yumok wəp, tse' megu yò dzədzəm.”
41005037	À ye vɛ'nə, yi kà mok dzəm də bwìŋ ŋkʉ̀ʉŋ yuŋ lo yi mvwe' ndap Jairòs nə dzəm. Yi jəŋ megu bwìŋ tɛ', Pità bə Jem nə ye Jon moma Jem nə.
41005038	Wo à kə̀ dzèŋ mvwe' ndap nə, wo ye ŋga bwìŋ sə warə nə sə kɛ' ŋgùŋ nə̀bʉp, nə jip yusə̀ co wo gʉ̀.
41005039	Yi à ni lò mʉ nda'à anə, nə fek yà'wèŋ dʉk də, “Wèŋ sə kɛ̀' dʉksə ŋgù yà? Mo nə ka kpʉ, yi sə dzəm lo.”
41005040	Wo à ywì'lə swee bʉsə̀ yi à dʉk də mo nə sə dzəmlo. Yi bɛ' yà' fo' pwe', nə to ma bə tɛ̀'ɛ mo nə, nə ye bwe ye sə̀ tɛ' sə̀ yi anə və bə yà'wèŋ sə. Wo ni lo mvwe' sə̀ mo nə nò sə.
41005041	Yi kotse' bo nà', nə dʉk fa nà' bə ncèep lak nà' də, “Talità, kumì.” A yà'a də, “Njɛ̀'gù, lòkok mʉtsə̀.”
41005042	Mʉŋgwɛŋ nə à lòkok wap kɛ̀' mò'fis, nə gi yuye. A ye ŋga mʉŋgwɛŋ nə lùumŋgòŋ hum-ncòp-ba. Və̀m à ko' bwìŋ vɛ'ɛ kùŋ bə məmərə̀.
41005043	Jisòs à cèp vɛ'ɛ, nə soŋ wo ntu' də ŋwèe kà ŋwə̀ nəmòk tsə̀' fa swì, nə dʉk də yà'a lap fa nà' yu zʉzʉ.
41006001	Jisòs à yeʼe mè'rə fa'nə, nə lo la'à yi. Bwe ye yuŋ lo yi sə̀'.
41006002	Nùmbu dzə̀ à ye, yi sə yə'rə bwìŋ mʉ ndap pìriyà. Bwìŋ à ye mbwa wùriŋ. Mvəsə̀ wo à yuk yusə̀ yi à sə cèep, fana wo mərə nə̀bʉp, nə sə dʉk də, “Hàva', yi a jə nsàp nèʼnə yèʼe ma fò? Wo a fa yi yèʼe nsàp ŋkərə̀ nə̀ fò vɛ'nə ɛ? Yi sə gʉ̀ bə bum maŋgəŋgèŋ mwè.
41006003	Nèʼe ka kapindà, mo Mèri yeŋ nɛ̀, tə̀tàa Jem bə Josìs bə Judàs nə ye Saimʉ̀ yeŋ ɛ̀? Cu fɛŋ yèʼe ka njɛ̀'ɛ ye yeŋ à?” Fana wo bɛŋ yi.
41006004	Jisòs dʉk fa wo də, “A yegə̀ də wo jəgə̀ ŋgà tsòhò bum Nwì ma nə̀ yi lò fò pwe' co ŋwè. A kə̀ dzèŋ mvwe' lak ye, nə ye mʉ nda'à yi fana wo kà yi co yumok jə. Bwe tɛ̀' nə ye bə bwema ye wèŋ kà yi co yumòk sə̀' jə.”
41006005	Yi à ka mandzə̀ nə̀ co yi gʉ maŋgəŋgèŋ fa'nə tse' lok, megu də yi à bɛŋ naaŋ fa ŋgàa yiyaŋ mok wèŋ bo, fana wo gʉŋ yu awo. Wo à ye mègù mom jo.
41006006	Mʉmvə̀'nə̀ bʉ̀ʉ sə̀ fo' sə à ka dzədzəm bohò Jisòs tse', fana yi mərə nə̀bʉp. Fana yi sə yə'rə lò kɛ' bwìŋ mok mvwe' buhu lak sə̀ yà' à ye fo' sə.
41006007	Jisòs à to be'lə bwe ye sə̀ hum-ncòp-ba sə mvwe' mò'fis, nə tumsə lo wo ba ba, nə fa wo ŋàaŋ sə̀ ŋgò gha' yòŋsə̀ə sə̀ bʉp.
41006008	Yi dʉk fa yà' dʉk də, “Wèeŋ cu ŋgò lòo, wèŋ kà yumòk jə tse' lò. Wèŋ jəŋ mègù ntʉmbàŋ, nə kà bɛŋ kè bàm kè mbàm sə bàam cə̀ʼə wèŋ jə tse'.
41006009	Wèeŋ so megu kùuŋgùp, nə kà cə̀k nə̀ nini mòk jə tse'.”
41006010	Yi tsok fe'lə wo mok sə̀' dʉk də, “Mvwe' ndap nə̀ wèŋ nòoŋ fo' wèŋ cum megu mvwe' ndap nà'nə tèè wèŋ mè'rə lak yà'sə.
41006011	Ŋga wèŋ lò-a mvwe' səmok, bʉ̀ʉ sə̀ fo' kà weŋ mvwe' ndap awo dzəm, kènə də wo kà yusə̀ wèŋ sə cèep yuk àlɛ, wèŋ me'rə fo', nə kɛ'sə mak mfə̀mfəə kùu awèŋ fo'. Yà'a nə ye yumok ŋgò nì tsə̀' də wo à ka weŋ fo' dzəm.”
41006012	Yi ànə dʉk wo vɛ'nə, fana wo lo, nə sə tsoho lo fa bwi də wo kupsə, nə bwi fa bʉp awo ŋkwɛ̀ŋ.
41006013	Wo à bɛ'fis yòŋsə̀ə ze' ŋkʉ̀ʉŋntɛ̀ŋ, nə yok ŋgàa yiyaŋ ŋkʉ̀ʉŋ bə mve', wo sə gʉŋ.
41006014	Ŋkum Herò à yuk bum yè'sə sə̀', bʉsə̀ liŋ Jisòs à yuhu mʉmvwe' ànə pwe'fo'. Bʉ̀ʉ səmok à sə dʉk də Jon ŋgà bàptɛsə̀ bwìŋ a tesə və̀ fe'lə mvwe' kpʉ laŋ. Nà'a njo nə̀ yi sə gʉ̀ to bum maŋgəŋgèeŋ yè'sə.
41006015	Mok dʉk yàwo də, yi Àlajà. Mok sə dʉk yàwo sə̀' də yi ŋgà tsòhò bum Nwì co sə̀ wo à ye taaŋ mantombì yà'a.
41006016	Herò ànə yuk, fana yi dʉk də, a lù Jon nə̀ yi à gwɛ̀' tiŋ nà' tu nà' nə.
41006017	Bʉsə̀ Herò bə tu ye à fa ŋàŋ, fana wo ko Jon, nə kiŋ yi bə kʉ̀, nə kə nisə yi ndapndzəm. Herò à gʉ̀ vɛ'nə njo nə̀ Jon nə à ka dzəm də nà'a fɛp jəŋ Hèrodiyà ŋgwe moma ye Filìp dzəm.
41006018	Jon à yuk vɛ'nə, yi sə tsoho Herò səsa də, a bʉp bohò nà' ŋgò kə̀ jə ŋgwe moma ye.
41006019	A ye vɛ'nə, fana Hèrodiyà jok, nə sə rom də yi nə zə Jon. Yi kà mandzə̀ nə sə̀' tse' njo Herò.
41006020	Herò à sə wəp Jon wəpə bʉsə̀ yi à rì də Jon ŋwə̀ nə̀ kə̀kʉrə̀ nə ye rərɛŋ. Fana yi sə nòŋsə Jon nə bə̀boŋ. Yusə̀ Jon cèep, yà' yaaŋ Herò sə ntʉʉ̀ nə̀bʉp. Yi sə dzəm mali co yi yu'rə mali yusə̀ nà' sə cèp sə fo'.
41006021	Hèrodiyà à tse' mandzə̀ ye nùmbu nə̀ wo à tse' ŋkàk də nùmbu nə̀ wo à dzə Herò kə̀ dzèeŋ. Herò à gʉ̀ dinà, nə to bʉ̀ ŋgàa fàak gomè sə̀ ghaŋ, bə ŋkum sojà wèŋ, nə ye bʉ̀ʉ sə̀ ghaŋ sə̀ mvwe' zeŋgòŋ Galìli pwe'fo'.
41006022	Mo Hèrodiyà mòk nə̀ ŋgwə̀ŋgwɛ̀ŋ à kà dzeŋ, boŋ Herò bə bʉ̀ʉ sə̀ yi à to yà' sə pwe'. Fana Herò dʉk fa mo ŋwà nə də yi nə fa nà' nsàp yu nə̀ nà' dzəm lòoŋ.
41006023	Yi à kɛ̀ŋ vɛ'ɛ nə̀ zìnə də, yusə̀ nà' dzəm pwe', yi nə fa nà', də a ye-a sə̀' də yi gàpsə nze ye mʉtsətsəʼrə̀, nə fa nà' ma mok, yi nə fa nà'.
41006024	Mo nə yuk vɛ'nə, yi lo, nə kə fek ma ye də, yi kə dʉk də wo fa yi yè'sə yà lɛ. Ma ye nə dʉk də, “Dù kə̀ dʉk də, tu Jon ŋgà bàptɛsə̀ bwìŋ.”
41006025	Mo nə caŋ foho lo, nə kə dʉk fa Herò də, “Mʉ̀ sə dzəm ŋga'a də wu fa mʉ tu Jon ŋgà bàptɛsə̀ bwìŋ mʉnə tasà.”
41006026	Ŋkum nə à yuk vɛ'nə, ŋgùp cù gbʉ̀ yi yə̀k, manziŋ ko yi nə̀bʉp. Mandzə̀ nə̀ co yi bɛ̀ŋ ye sə̀' bʉ̀ə̀ bʉsə̀ yi anə kɛ̀ŋ, bʉ̀ʉ sə̀ yi a to sə pwe' sə yuk.
41006027	Fana ŋkum nə tumsə sojà nə̀ nà'a kʉ̀kgə̀ yi də, nà'a kə̀ gwɛ̀' cok və̀ tu Jon jwè. Sojà nə à lò mʉ ndapndzəmə̀ anə, nə kə gwɛ' cok fis və tu Jon sə.
41006028	Yi a jə və̀ yà' mʉnə tasà, nə kə fa mʉŋwà nə. Yi jəŋ, nə kə fa ma ye.
41006029	Bwe ŋgàa fàak Jon wèŋ à yuk də wo zə Jon laŋ, wo və, nə kə bək jəŋ lo ve ni' Jon nə, nə kə tuuŋ.
41006030	Ŋgàa ntum Jisòs à bwìŋ və̀ə, nə kə tseŋ Jisòs, nə tsoho fa yi yusə̀ wo gʉ̀ʉ nə yə'rə fa bwìŋ.
41006031	Bwìŋ à sə və̀ ŋkʉ̀ʉŋ, nə sə lo ŋkʉ̀ʉŋ nsàp nə̀ Jisòs bə ŋgàa ntum ye à ka mvə̀k ŋgò yòŋsə̀ tse'. Fana yi dʉk fa wo də, “A lo mvwe' sə̀sap sə̀ anə ye megu fo' vesùwèŋ, ya ŋga a yoŋsə.”
41006032	Fana wo à mè'rə, nə ni sənə ŋgwes woòwo ŋgò lò mvwe' sə̀ bwìŋ fo' bʉ̀ə̀.
41006033	Mvəsə̀ wo à sə lòo, bwìŋ sə ye tasə tseʼ wo, nə sə carə lo sə̀ʼ mvwe' sə̀ wo sə lòo sə, nə kə dzeŋ to fo' ntò wo. Bʉ̀ʉ yè'sə à sə tesə və̀ mvwe' bòop lak zəzok.
41006034	Jisòs à dʉk də yi tesə sənə ŋgwes, yi ye ŋga bwìŋ təm tə yè' ŋkʉ̀ʉŋ. Fana ntʉm ye rwiŋ bə manziŋ bʉsə̀ wo ye co nsùŋgaaŋ sə̀ jì ganakù. Fana yi ye ŋgò yə'rə wo bum ŋkʉ̀ʉŋ.
41006035	Mvə̀k à càa, ŋgàa fàak ye wèŋ və bohò yi, nə kə dʉk fa yi də, “Nùm lò laŋ, fana ka fɛɛŋ la'à ye.
41006036	Tumsə bʉ̀ʉ yè'sə wo lo mvwe' nzum nə ye buhu lak sə̀ yà' tərə yà'a ŋgò làp ywiŋ yumok ŋgò zʉ.”
41006037	Yi dʉk fa wo dʉk də, “Wèeŋ kʉk fa wo yumok wo zʉ.” Wo fek yi də, “Wù dzəm də vèes lo kə bʉpsə bàm mbàm mò'fis, nə ywiŋ bɛŋ ŋgò fa wo à?”
41006038	Yi fek fe'lə wo dʉk də, wo tse' ntuk brɛd sʉ̀ nɛ? Dù nə kə kʉk a. Wo à foho və̀ə, wo dʉk fa yi də, “Vès tse' ntuk brɛd tàŋ, nə ye fuk ba.”
41006039	Jisòs dʉk fa wo də, “Cumsə bʉ̀ʉ sə mʉnə nʉ̀əm ŋgaŋ fa'a bə bòp zəzok.”
41006040	Fana bʉ̀ʉ sə à cu bə bòp zəzok, mok ŋkʉ̀ mò'fis, mok hum tàŋ wèŋ.
41006041	Fana Jisòs jəŋ ntuk brɛd sə̀ tàŋ, nə ye fuk sə̀ ba sə. Yi kʉ̀k gesə lis mʉbu, nə kwasə Nwì, nə bək brɛd sə, nə fa bwe ŋgàa fàak ye də yà'a gap fa bʉ̀ʉ sə. Yi à gàpsə fuk sə̀ ba sə sə̀', nə fa wo lòoŋ.
41006042	Wo à zʉ wo pwe', nə ze' bə̀boŋ.
41006043	Ŋgàa fàak ye à te'e benə sə̀ bwehe sə kwès hum-ncòp-ba.
41006044	Bʉ̀ʉ sə̀ wo à zʉ sə à ye mbəmbam ncùhù tàŋ.
41006045	Ànə geŋ, Jisòs gʉ̀ də bwe yee ni ŋgwes, nə lo mantombì ŋgò to lò ma ndzə mvwe' lak sə̀ wo togə̀ fo' də Bèsadà. Yi nə cum ye maŋkwɛ̀ŋ, nə cepsə bwìŋ ya wo lo la'à wo.
41006046	Yi ànə cepsə wo, wo lo. Fana yi lo ye mʉmvwe' nda mòk ŋgò kə̀ gʉ̀ pìriyà mbwa.
41006047	Nùm à co ŋga ndzəm sə seŋ və̀ə, ŋgwes nə ye mok mʉtsətsəʼrə ndzəp ŋga Jisòs cu malì mvwe' sə̀ yi anə lo sə yiìyi.
41006048	Yi ànə riŋ ye də yà' sə yə ŋgə' bə ŋgwes nə nə̀bʉp, bʉsə̀ fə̀fə̀ à sə və̀ ma nə̀ wo à sə dzəm ŋgò lòo nə. À kə̀ dzèŋ mvə̀'nə̀ mvəp à yè ŋgò torə ndzəmə̀ anə fana Jisòs və bohò wo ŋga yi sə gì və mʉ ndzəpə̀, nə sə ca lo càa.
41006049	Bwe ye sə ànə ye yi mvə̀'nə̀ yi sə gì mʉ ndzəpə̀, fana wʉə ko wo vɛ'ɛ nə̀bʉp. Wo dʉk ŋgwàaŋ də, a maze' mòk, nə kɛ̀' nooŋ ŋgùŋ.
41006050	Bʉsə̀ wo ànə ye yi, wʉə ko wo lòoŋ fo'. Ànə geŋ yi to yà'wèŋ sə̀' ntɛ̀ŋ, nə dʉk fa wo də, “A mʉ̀, wèeŋ kà wəp.”
41006051	Yi à ni lò sənə ŋgwes nə, fana fə̀fə̀ nə teŋsə. Bwe ye sə mərə bʉ̀ə̀.
41006052	Bʉsə̀ wo ànə ka nzak ntuhu brɛd sə̀ tàŋ sə riŋ, fana wo kà yè'sə rɛɛ̀ŋ. Ntʉm awo à ye malì gʉgʉŋ.
41006053	Wo à to tesə lò mʉmfèŋ fana wo tesə və mvwe' lak Jènesarè, fana wo me'rə tes ŋgwes awo sə ŋgʉ ndzəp anə.
41006054	Mvə̀'nə̀ wo à tesə sənə ŋgwes nə ntɛ̀ŋ, bwìŋ ye riŋ Jisòs sə̀ ntɛ̀ŋ.
41006055	Fana wo yeto ŋgò carə lò la'à wo, nə bək jəŋ və ŋgàa yiyaŋ awo pwe' mʉ ntə̀əŋ, nə sə yuŋ lo kɛ' Jisòs bə zeŋ mʉmvwe' nə̀ wo yuk də yi fo'.
41006056	Mvwe' sə̀ Jisòs à sə kɛ' lò pwe', mvwe' mʉbuk lak kè lak sə̀ ghaŋ ɛ̀', wo bəhə noŋsə ŋgàa yiyaŋ awo mvwe' jəja. Mvə̀'nə̀ Jisòs à càa, wo sə lɛŋ yi də nà'a me'rə ŋgàa yiyaŋ sə wèeŋ jwɛŋ megu cù cə̀k ye ya wo gʉŋ. Bʉ̀ʉ sə̀ wo à jwɛ̀ŋ pwe'fo', à gʉ yu awo.
41007001	Bʉ̀ʉ Faràsi, nə ye bʉ̀ ŋgàa yə'rə̀ lʉ̀k à tesə mvwe' lak Jòrosalèm, nə kə tseŋ Jisòs,
41007002	nə ye də ŋgàa fàak Jisòs mok sə zʉ bɛŋ nə kà bo bə mandzə̀ nə̀ bʉ̀ʉ Faràsi dzəmgə̀ə nə cùk.
41007003	Bʉsə̀ bʉ̀ʉ Faràsi bə bʉ̀ʉ Jus pwe' cùkgə̀ bo awo bə nsàp mandzə̀ nə̀ tɛ̀' awo sə̀ mantombì à tsə̀' wo ŋkuŋ nə zʉ yumok.
41007004	Wo bwi və ntɛŋ, wo kà yumok zʉ tè ŋga wo cùk bo ŋkuŋ. Bum mok sə̀' ŋkʉ̀ʉŋntɛ̀ŋ sə̀ wo à sə yùu, co ŋgò cùk ŋgàp bə kʉ̀ŋ, tasà nə ye dzòho ncum sə̀'.
41007005	À ye vɛ'nə bʉ̀ʉ Faràsi bə bʉ̀ ŋgàa yə'rə̀ lʉ̀k wèŋ sə fek Jisòs də, bwe nà' sə kà bum lak sə̀ ŋkwàha bwìŋ wèŋ à nòŋsə yùgə̀, nə sə zʉ bɛŋ bə bo dòti bʉ̀ʉ yà?
41007006	Jisòs dʉk wo də, “Yusə̀ Ìzayà ànə cep mantombì sə kum weŋ ŋgàa tè'èŋkup à ye zìnə. Yi à còm də, Bʉ̀ʉ yèʼe wəpgə̀ mʉ bə cù, fana ntʉm awo ye mvwe' sə̀sap bohò mʉ̀.
41007007	Wo sə kùksə basə mʉ ŋgwàŋ, bʉsə̀ wo sə yə'rə yusə̀ bwìŋ à cèp wo co yà'a lʉ̀ʉk Nwì.
41007008	Wèŋ mè'rə lʉ̀ʉk sə̀ Nwì sə dʉk maŋkwɛ̀ŋ, ŋgò yù bum sə̀ bwìŋ sə dʉk wo gʉgʉŋ.”
41007009	Jisòs dʉk malì də, “Wèŋ tse' nsàp ŋkərə̀ nə̀ ŋgò mè'rə lʉ̀k Nwì, nə kotse' bum lak awèŋ.
41007010	Musì à dʉk də, ‘Wəp ma yo bə tɛ̀' yo. Ŋwə̀ nə̀ yi yò-a ma kè tɛ̀' ye àlɛ, wo zə megu yi zə.’
41007011	Fana wèŋ cwiŋ bʉsə yàwèŋ dʉk də, a ye-a ŋga ŋwè tse' yumok sə̀ co yi tɛsə ma ye bə tɛ̀' ye bə zeŋ, nə kà yà' tɛsə̀, nə dʉk fa yà'wèŋ də, ‘Yusə̀ mʉ̀ tse' sə Korbàn’ (a yà'a dʉk də, yà'a sə̀ Nwì),
41007012	nə kà-a ma bə tɛ̀' mòk sə̀ tɛsə̀, wèŋ sə dʉk də, yi ka nzak tse'.
41007013	Nà'a mandzə̀ nə̀ wèŋ sə jəŋ ncèp nə̀ Nwì co yusə̀ ŋgwàŋ bʉ̀ʉ yusə̀ wèŋ yuk jəŋ bohò tɛ̀' awèŋ sə. Bum mok cu sə̀' ŋkʉ̀ʉŋ sə̀ co nèʼnə sə̀ wèŋ sə yù tse' yà'.”
41007014	Ànə geŋ Jisòs to benə və bʉ̀ʉ sə wèŋ pwe'fo' ŋgʉ ni'ì yi, nə dʉk fa yà'wèŋ də, “Wèeŋ yu'rə, nə rɛɛŋ yusə̀ mʉ̀ sə də mʉ tsok weŋ yèʼe bə̀boŋ.
41007015	Wèeŋ riŋ tse' bə̀boŋ də, yusə̀ yà'a ni lògə̀ ma ndzə ni'ì ŋwè, nə gʉ bʉpsə ŋgə̀ŋgàaŋ bʉ̀ə̀. A bʉpsəgə̀ ŋwè yusə̀ yà' tesə ya' ndzə ni'ì yi tesə. ((
41007016	Ŋwə̀ nə̀ yi tse'-a ntu' ŋgò yuk bum fo', yi yuk.))”
41007017	À kə̀ dzèŋ ghà nə̀ yi à mè'rə bʉ̀ʉ sə, nə lo mʉ nda'à, fana bwe ye wèŋ və, nə kə fek yi yumok bə gbʉ' nə̀ yi nə cep nə.
41007018	Jisòs dʉk fa wo də, “Wèŋ ka sə̀' rɛŋ co bʉ̀ʉ mok à? Wèŋ ka riŋ də yusə̀ yà' ni lògə̀ ma ndzə ni'ì ŋwè, yà' ka ŋgò gʉ̀ bʉpsə yi yeŋ riŋ à?
41007019	Njo nə də yà'a kà ma sə ntʉʉ̀ yi lògə̀. Yà'a lògə̀ ma sə və̀ə, nə ca tesə lo.” Yi à cèp yè'sə ŋgò tsə̀' də nsàp zʉzʉ nə̀ fò lòoŋ bə̀boŋ co ŋwè zʉ yà'.
41007020	Yi sə cèp malì sə̀mok də, “À gʉ̀ bʉpsəgə̀ ŋwè yusə̀ yà' tesə ya' ndzə ni'ì yi tesə.
41007021	Bʉsə̀ bʉp yètogə̀ ma sə ntʉʉ̀ ŋwè. Yi tsərə ŋgò nòoŋ ŋwàŋwè, yə̀yə̀, zə ŋwè, nòoŋ ŋgwe ŋwè,
41007022	waŋ bum ŋwə̀ mòk, ŋkʉ̀ì', ci' mvwès, jì marè'tu, gʉ̀ bʉpsə liŋ ŋwè, nɛ̀ ni', nə ye bum ləm.
41007023	Bum sə̀ bʉp yèʼe pwe'fo' tesə yakgə̀ ndzə ni'ì ŋwè, nə bʉpsə ŋwə̀ nə.”
41007024	Jisòs à mè'rə Galìli, nə lo mvwe' nzeŋgò Tayà, nə kə ni cum mʉmvwe' ndap nəmòk də ya bwìŋ kà rì də yi fo' rì. Fana mandzə̀ kà bohò yi ŋgò swìhi ye.
41007025	Mʉŋwà nəmòk nə̀ yi à tse' yòŋsə̀ nə̀ bʉp à ye mvwe' lak yà'sə. Fana ma ye yuk də Jisòs və̀ ntɛ̀ŋ, yi və bohò nà', nə kə gbʉ sə nze, nə sə lɛŋ nà' də nà'a kə bɛ'fis fa yi yòŋsə̀ nə̀ bʉp ndzə ni'ì mwe. Yi à sə lɛŋ nà' vɛ'nə ŋga yi ka ŋwà Jus yeŋ. Yi à ye ŋwà Fònisiyà mvwe' nzeŋgòŋ Siriyà.
41007027	Fana yi dʉk fa ŋwà nə də, “Ka bə̀boŋ ŋgò jə bɛŋ mwe, nə mak fa ŋgbʉ yeŋ. Bò də a fa bwe zʉzʉ ŋkuŋ”
41007028	Ŋwà nə dʉk də, “Tà, wù rì yò sə̀' də wo fagə̀ bwe bɛŋ, ŋgbʉ sə te'e sə̀ yà' sə gbʉ̀ tsoŋ sə nze sə̀'.”
41007029	Yi dʉk fa fe'lə ŋwà nə dʉk də, “Du-a, yòŋsə̀ nə̀ bʉp nə mè'rə mo yò nə laŋ, bʉsə̀ wù cèp ncèp nə̀ bə̀boŋ.”
41007030	Yi bwi foho lo, nə kə tseŋ mo ye nə ŋga nà' nò mʉ kèhe ŋga yòŋsə̀ ze' nə lò lò ye kwà'kə̀.
41007031	Jisòs à yeʼe Tayà fa'nə, nə lo mvwe' lak Sidòŋ, nə ca lo mvwe' ndzəp Galìli, nə ca mvwe' nzeŋgò Dìkàpolìs.
41007032	À kə̀ dzèŋ fo', wo jəŋ və fa yi ŋwə̀ nəmòk nə̀ yi kà cù bə̀boŋ cèpgə̀ nə kà bum sə̀' sə yuk. Nə lɛŋ yi də yi jwɛŋ nà' bə bo.
41007033	Jisòs à jə gɛsə lò nà' yiìyi, nə kə so gesə fa yi ndubo fə ntu'ù, nə te nte, nə jwɛŋ lʉm nà' bə zeŋ,
41007034	nə kʉk gesə lo lis mʉbu, nə som cɛ̀bʉ̀ə̀, nə dʉk bə ŋàŋ də, “Muhu.” A bə ncèep lak sə̀ yi à cèep sə də, “Efatà.”
41007035	Ntu'u sə à mùhu, lʉm fìiŋ yi, fana yi cep bum làaŋ.
41007036	Jisòs cep soŋ bʉ̀ʉ sə̀ fo' sə ntu' də wo kà bwìŋ tsə̀' fa. Yi dʉkgə̀ vɛ'nə, wo kà mbɛŋ nə̀ mbɛŋ kom lok, wo sə tsoho lo gù mantombì.
41007037	Bwìŋ à mərə cɛ̀bʉ̀ə̀, nə sə dʉhʉ də, “Yi gʉ̀ bòŋsə bum mbà, yi gʉ ŋgàa jì ntu' yuk bum, nə gʉ ŋgàa jì cù ŋgò cèp cù.”
41008001	Nùmbu mòk à ye sə̀', bwìŋ à baaŋ və̀ mvwe' mò'fis ŋkʉ̀ʉŋntɛ̀ŋ, fana nə kà yusə̀ ŋgò zʉ tse'. Jisòs to benə bwe ye ŋgʉ ni'ì yi, nə dʉk fa wo də,
41008002	“Manziŋ sə ko mʉ bohò bʉ̀ʉ yèʼe cɛ̀bʉ̀ə̀ bʉsə̀ wo cu vesiwèŋ ntinə nùubu tɛ', nə kà yumok zʉ.
41008003	Mʉ dʉk-a də wo bwi foho lo ŋga wo ka yumòk zʉ, aco mok kə̀ gbʉ̀ njè mandzə̀ bʉsə̀ mok və̀ mvwe' sə̀sap.”
41008004	Bwe ye sə fek yi də, “Aco ŋwè jəŋ zʉzʉ ŋgəà fɛɛŋ fò ŋkuŋ nə fa bʉ̀ʉ yèʼe lòoŋ ɛ?”
41008005	Yi fek fe'lə wo də, yà'wèŋ tse' ntuhu brɛd fɛɛŋ sʉ̀ nɛ? Wo dʉk də, mègù sàmba.
41008006	Yi jəŋ ntuhu brɛd sə̀ sàmba sə, nə dʉk bwìŋ pwe' cum nze. Yi à kwasə wes Nwì, yi bə'rə yà', nə fa bwe ye də yà'a fa ndàaŋwè pwe'fo' zʉ.
41008007	Bwe fuk mok à ye fo' jo sə̀'. Yi jəŋ yà', nə kwasə Nwì, nə dʉk bwe fàak ye də wo fa bʉ̀ʉ sə wo zʉ.
41008008	Wo zʉ, nə ze' bə̀boŋni. Fana wo te'e fe'lə sə̀ yà'a nə bwehe sə kwès sàmba.
41008009	Bwìŋ à ye co ncùhù kwè sə̀ wo ànə zʉ, fana Jisòs dʉk wo lo.
41008010	Bə bwe fàak ye à ni yàwo ŋgwes, nə lo zeŋgòŋ Dàmànutà.
41008011	Bʉ̀ʉ Faràsi mok à və̀ bohò Jisòs ŋgò fi'dʉk bə nà'. Fana wo dʉk yi də, yi gʉ maŋgəŋgèŋ mòk nə̀ aco nà' ni tsok fa wo də yi tse' ŋàaŋ Nwì ŋkuŋ ya wo dzəm bohò yi. Bʉsə̀ wo à dzəm ŋgò mùmsə yi.
41008012	À bʉp Jisòs, fana yi som, nə dʉk də, “ŋgwì bʉ̀ nə̀ ŋgaʼa wèeŋ dzəmgə̀ yàwo də wo ye tsoŋ yumok bə lis ŋkuŋ nə dzəm yè'sə bʉ̀ʉ yà?” Nə dʉk fe'lə də, “Bə zìnə àm pwe', mʉ nə kà yumok ŋgò nì fa bʉ̀ʉ yèʼe gʉ̀.”
41008013	Fana yi me'rə wo fo', nə ni sənə ŋgwes ŋgò to lò ŋgʉ ndzəp mamòk.
41008014	Bwe Jisòs à ye sə ŋgwesə̀ anə, nə tse' megu ntuʼ brɛd mò'fis bʉsə̀ wo ànə swì ŋgò jə tse' brɛd mok.
41008015	Yi dʉk fa wo dʉk də, “Wèeŋ jəŋ ŋkərə̀ bə nsàap yis bʉ̀ʉ Faràsi nə ye nsàap yis sə̀ ŋkum Herò.”
41008016	Wo sə cep kɛ' mʉtsətsəʼrəə wo anə dʉk də yi dʉk vɛ'nə bʉsə̀ wo swì ŋgò jə və̀ brɛd.
41008017	Jisòs riŋ yusə̀ wo sə cèp sə, nə dʉk fa yà'wèŋ də, “Wèŋ sə sa' də wèŋ swì ŋgò jə tse' brɛd yè'sə bʉ̀ʉ yà? Wèŋ ka rɛɛŋ mali à? Ntʉm awèŋ cu malì ntò gʉgʉŋ à?
41008018	Wèŋ tse' lis, nə kà sə yə, tse' ntu', nə kà bum sə yuk à? Kaco wèŋ tsəmtse' yumok yeŋ à?
41008019	Mvə̀'nə̀ mʉ̀ ànə bə'rə fa bwìŋ ncùhù tàŋ ntuhu brɛd sə̀ tàŋ yà'a, bʉ̀ʉ yè'sə à zʉ mèsə, wèŋ te'e sə̀ yà' à bwehe kwès sʉ̀?” Wo dʉk də, ànə ye kwès hum-ncòp-ba.
41008020	Yi fek fe'lə wo də, “Mvə̀'nə̀ mʉ̀ a bə'rə fa bwìŋ ncùhù kwè ntuhu brɛd sàmba yà'a na, wèŋ te'e kwès sʉ̀ nɛ?” Wo dʉk də, à ye kwès sàmba.
41008021	Fana yi fek yà' dʉk də, “Wèŋ ka sə̀' rɛɛŋ mali à?”
41008022	À kə̀ dzèŋ mvwe' lak Bèsadà, wo jəŋ və ŋwə̀ nəmòk nə̀ yi kà yəgə̀, nə sə lɛŋ Jisòs də yi jwɛŋ ŋwə̀ ènə bə bo.
41008023	Jisòs à kotse' nà' bə bo, nə jəŋ fis gɛsə lo nà' mvwe' mʉbuk lak nà'nə. À kə̀ dzèeŋ, yi te gesə fa nà' nte mʉ lisə̀ anə, nə naaŋ fa nà' bo, nə fek nà' də, “Wù sə yə bum à?”
41008024	Ŋwə̀ nə à dʉk də, “‘Ŋ̀, mʉ̀ sə yə bùrə bwìŋ wo co tʉ, nə sə gihi kɛ'.”
41008025	Yi naŋ fe'lə bo mʉ lisə̀ nà' anə sə̀mok, fana ŋgà' nə kʉk swɛ'lə lis mok bə ŋàŋ. Yà' muhu, yi ye bum mok làaŋ.
41008026	Jisòs dʉk yi də, “Dù nda'à wù, nə kà fə ntòlak fa'nə mok ni lo fe'lə̀.”
41008027	Jisòs bə bwe ye wèŋ à yèʼe lò mvwe' buhu lak mok ŋgʉ lak Sìsàriyà Filìpi. Fana à kə̀ dzèŋ mandzə̀ yi fek yà'wèŋ dʉk də, “Bwìŋ dʉkgə̀ də mʉ yè'sə ndà?”
41008028	Mòk dʉk də, “Bʉ̀ʉ mok dʉkgə̀ də wu Jon ŋgà bàptɛsə̀ bwìŋ, mok dʉkgə̀ də wu Àlajà, fana mok sə dʉk sə̀' də wu ŋgà tsòhò bum Nwì mòk nə̀ yi à ye fa' àlɛ.”
41008029	“Wèŋ yàwèŋ ɛ, wèeŋ dʉkgə̀ yàwèŋ də mʉ ndà?” Pità dʉk də, “Wu Ŋkum ŋgà gèm bwìŋ nə̀ wo sə kʉ̀k nə.”
41008030	Jisòs à yuk vɛ'nə, yi tipsə wo də wo kà ŋwə̀ nəmòk tsə̀' fa.
41008031	Jisòs à yè ŋgaʼa ŋgò yə'rə bwe ye, nə sə tsoho fa yà' dʉk də, “Mʉ̀ʉ mo ŋwè, mʉ̀ tse' ŋgò ye ŋgə' nə̀bʉp, bʉ̀ʉ sə̀ mantombì bə bʉ̀ ŋgàa fa satikà' nə ye ŋgàa yə'rə̀ lʉ̀k wèeŋ nə bɛŋ mʉ. Wo nə zə mʉ, fana anə ca nùubu tɛ', mʉ̀ lokok mvweʼ kpʉ sə̀mok.”
41008032	Yi à cèp yu yè'sə kwarəŋgaŋ. Fana Pità ko lo gɛsə nà' fo', nə sə jwa nà'.
41008033	Jisòs bʉ̀ʉŋ kʉ̀k vèsə bwe ye, nə jwa Pità də, “Coho gɛsə ŋgʉ ni'ì mʉ̀ wuu Satà. Yusə̀ wù sə cèp yà'sə, a tsətsərə̀ nə̀ bwìŋ tse' nà' wo, ka nə̀ Nwì yeŋ.”
41008034	Yi to benə bʉ̀ʉ sə nə ye bwe ye wèŋ, nə tsok wo də, “A ye-a ŋga ŋwə̀ nəmòk dzəm-a ŋgò yù mʉ, yi nə me'rə yusə̀ ni' ye sə dzəm maŋkwɛ̀ŋ, nə bək jəŋ ntə̀əŋ ye, nə yuŋ və mʉ.
41008035	Bʉsə̀ ŋwə̀ nə̀ yi làp-a mandzə̀ ŋgò tse' yòŋsə̀ ye yi, fana nà'a nə bisə. Fana ŋwə̀ nə̀ yi màk bisə-a yòŋsə̀ ye bʉ̀ʉ mʉ̀ nə ye ncèp àm, fana yi nə tse' yòŋsə̀ ye nə.
41008036	Swe' nə̀ aco ŋwè tse' yà'sə yà ŋga yi tse'-a nzeŋgòŋ nə pwe', nə bisə yòŋsə̀ ye ŋgwàŋ ɛ?
41008037	Yusə̀ aco ŋwè kupsə yà' kʉrə bə yòŋsə̀ ye yà? Yumook bʉ̀ə̀.
41008038	Ŋwə̀ nə̀ yi koksə-a marè'tu bohò mʉ̀ nə ye ncèp àm ŋga'a sənə nzeŋgòŋ nə̀ nà' rwiŋ bə ŋkʉ̀ì' nèʼe fana ghà nə̀ mʉ̀ʉ mo ŋwè mʉ bwìŋ və̀ bə masinjàa sə̀ rərɛŋ, nə tse' ŋàaŋ sə̀ Tɛ̀' am fa mʉ fana, mʉ̀ koksə marè'tu bohò yi sə̀'.”
41009001	Fana Jisòs à tsə̀' fa wo dʉk də, “Mʉ̀ sə tsə̀' weŋ yèʼe zìnə də, bʉ̀ʉ mok tə fɛɛŋ sə̀ wo nə kà kpʉ tə̀tè wo ye gaŋ sə̀ Nwì ŋga yà' və̀ bə ŋàŋ.”
41009002	À cà nùubu ntùŋfu, fana Jisòs to jəŋ Pità bə Jem nə ye Jon, bə yà'wèŋ kok lo mʉmvwe' nda mok nə̀ sə̀sap. Fana wo ye ŋga nsəsə̀ə Jisòs kupsə bʉ̀sə nsàp mòk nə̀ zok.
41009003	Cə̀ək sə̀ yi ni tse' mʉ ni'ì yi à bʉ̀ʉŋ fəfop tap tap. Yumok kà sə nze vɛ'nə fopgə̀.
41009004	Wo ye Àlajà bə Musì ŋga wo tesə və̀ mʉbu. Bə Jisòs wèŋ sə taaŋ ŋgàm.
41009005	Pità tiŋ wo cù, nə dʉk fa Jisòs dʉk də, “Cicà, yà' bò vɛ'ɛ wùriŋ mvə̀'nə̀ vesùwèeŋ fɛŋ yè'sə. A ci ba'rə tes bwe duŋ fɛɛŋ nə tɛ', mò'fis nə̀ njò, mòk nə̀ Musì, mòk nə̀ Àlajà.”
41009006	Yi ànə cep tsoŋ gù yè'sə də ncèp kà cù gha'gə̀, bwɛ̀rɛ wə ànə ko wo vɛ'ɛ, wo kà yusə̀ ŋgò cèep rì.
41009007	Mbàk à və̀ə nə kə̀ təhə lok wo, fana wo yuk ŋga ŋgì mòk cèp vèsə ndzənə mbàk nə dʉk də, “Nèʼe mo àm nə̀ mʉ̀ dzəm yi sə ntʉʉ̀ mʉ̀. Yusə̀ yi cèp pwe', wèeŋ yuk fa yi.”
41009008	Wo à yuk ŋgì ènə vɛ'nə, wo kʉksə kɛ', nə kà ŋwə̀ nəmòk nə̀ zok yə, wo ye megu Jisòs yiìyi.
41009009	Mvə̀'nə̀ wo à sə tsooŋ mʉ ndahà, yi tipsə yà' də, yà'a nə kà ŋwə̀ nəmòk yusə̀ yà' yə tsə̀' fa, tè tse'ŋga mʉ̀ʉ mo ŋwè mʉ̀ lòkok mvwe' kpʉ ŋkuŋ.
41009010	Wo à ka ŋwə̀ nəmòk sə tsok fa anə, wo sə cèp ŋwʉ̀rə kɛ' gù woòwo, də yusə̀ yi cèp də ŋgò lòkok mvwe' kpʉ yè'sə da lɛ.
41009011	Wo fek Jisòs də, “Njo nə̀ ŋgàa yə'rə̀ lʉ̀k wèŋ sə dʉk də Àlajàa nə və to tsoŋ yi ŋkuŋ Krɛst və ŋgò tɛsə ves ɛ bʉ̀ʉ yà?”
41009012	Yi dʉk fa yà' də, “Àlajàa nə və ŋgò kə̀ gʉ̀hʉ tsəʼrə fəsə bum pwe'.” Fana yi fek bwi yà' də njo nə̀ ŋwàk Nwì sə dʉk də mo ŋwèe nə ye ŋgə' nə̀bʉp, wo bɛ̀ŋ yi sə̀' bʉ̀ʉ yà?
41009013	“Mʉ̀ sə tsə̀' weŋ də, Àlajà nə və̀ laŋ, fana wo ànə jəŋ yi, nə gʉ yi mvə̀'nə̀ wo dzəm sə̀' mvə̀'nə̀ yà' cu ndzənə ŋwàk Nwì.”
41009014	Wo ànə lo, nə kə be'lə bə bwe ŋgàa fàak mok sə lòoŋ, fana wo ye bʉ̀ʉ mok fo' sə̀' wùriŋ. Ŋgàa yə'rə̀ lʉ̀ʉk mok à ye fo', nə sə fi'dʉk bə bwe ŋgàa fàak sə.
41009015	Bʉ̀ʉ sə à ye Jisòs ntɛ̀ŋ, fana wo mərə wùriŋ, nə carə lo kə̀ cèpsə nà'.
41009016	Jisòs fek wo dʉk də, “Wèŋ anə sə fi'dʉk fɛɛŋ də yà-ɛ?”
41009017	Ŋwə̀ nəmòk cep vesə mʉtsətsəʼrə bʉ̀ʉ sə də, “Cicà, mʉ̀ jə və̀ mo àm bohò wù bʉsə̀ yi tse' yòŋsə̀ ze' ndzə ni'ì yi, nə̀ nàʼa gʉ̀gə̀ yi yi kà cù sə cèp.
41009018	Ghà nə̀ yòŋsə̀ ze' nə yèto ŋgò fa yi ŋgə', fana yi coho gbʉ̀ sə nze, sə sə dùk yi kə̀ cùhu, yi sə zʉ nzòŋ, fana ni' gʉrə yi njək njək. Mʉ̀ dʉk bwe yò də wo bɛ' fis fa nà', fana wo kà nà' bɛ' fis to.”
41009019	Jisòs dʉk fa wo də, “Ja'a na mvəsə̀ wèŋ mègù sə̀' co bʉ̀ʉ sə̀ wo ka dzədzəm tse' yèʼe ɛ. Mʉ nə cum geŋ vesùwèŋ, nə sə ko ntʉm vɛ'nə tə̀tè kə dzeŋ sèŋ? Wèeŋ jəŋ və fa mʉ mo nə fɛŋ.”
41009020	Fana wo jə və̀ fa Jisòs mo nə. Ze' nə̀ ndzə ni'ì mo nə à yə Jisòs ntɛ̀ŋ, nà' gʉ yi gbʉ, nə gʉrə. Mo nə coho gbʉ sə nze, nə sə dzərə kɛ' cà sə nze anə, sə sə duk yi kə̀ cùhù.
41009021	Jisòs fek tɛ̀'ɛ mo nə də nà' à yè ŋgò gʉ̀ vɛ'nə sə nɛ? Tɛ̀' nə dʉk də, “Yà' à yè yi ŋga yi cu ntò mʉmweŋke'.
41009022	A kɛ̀' ŋkʉ̀ʉŋntɛ̀ŋ nə̀ nà'a də nà'a zə yi, nə sə mak gesə yi sə misə̀, nə ye sə ndzəpə̀ sə̀'. Ŋga wù tse'-a mandzə̀ nə, wù koksə manziŋ, nə tɛsə ves.”
41009023	Jisòs dʉk də, “Wù fek mʉ də ŋga mʉ̀ tse'-a mandzə̀ bʉ̀ʉ? Bum pwe' tse' mandzə̀ yo bohò ŋwə̀ nə̀ yi tse' dzədzəm.”
41009024	Tɛ̀' ye nə cep fis ye sə̀' mvèsə̀ də, “Mʉ̀ tseʼ dzədzəm. Tɛsə mʉ ya ŋga dzədzəm àm nə kuk.”
41009025	Jisòs à yə də bwìŋ sə və̀ ghaha ghaha, fana yi jwa yòŋsə̀ ze' nə də, “Yòŋsə̀ ləm nə ye jì ntu', tesə ndzə ni'ì mo ènə, nə kà ndzə ni'ì yi mok ni yuk fe'lə̀. Mʉ̀ dʉk vɛ'nə mʉ̀.”
41009026	Yòŋsə̀ nə à wa, nə gʉ mo nə kpʉ swirə nə̀bʉp, nə tesə lo. Mo nə à nòoŋ mègù mok co vèŋ ŋwè, nsàp nə̀ ndàaŋwè pwe' à dʉk də, nà' kpʉ laŋ.
41009027	Jisòs à kə̀ kotse' yi bo ŋgò lòkoksə nà', fana yi lòkok mʉtsə̀.
41009028	Mvə̀'nə̀ Jisòs à kə̀ ni cu mʉ nda'à, fana bwe ye və, nə sə fek yi də wo fis fʉk nà' yàwo bʉ̀ə̀ yè'sə bʉ̀ʉ yà lɛ?
41009029	Jisòs dʉk fa wo də, “Aco bɛ' fis megu nsàp nèʼe pìriyà, bwɛ̀rɛ nsàp yumòk ka mok ye fe'lə.”
41009030	Wo à mè'rə mʉmvwe' ànə, nə ca mandzə̀ nə̀ mvwe' nzeŋgòŋ Galìli. Jisòs à ka dzəm də bwìŋ riŋ mvwe' sə̀ yi cu dzəm.
41009031	Bʉsə̀ yi à sə yə'rə bwe ye. Yi à sə yə'rə wo də, “Wo nə jəŋ mʉ̀ʉ mo ŋwè, nə fa ndzə bohò bʉ̀ʉ sə̀ wo nə zə mʉ, fana nùumbu tɛ' càa, mʉ̀ lokok mvwe' kpʉ.”
41009032	Bwe sə à ka bə yusə̀ yi à cèp yè'sə rɛŋ, nə sə koksə wʉə ŋgò fek rɛŋsə yi.
41009033	Jisòs wèŋ à kə̀ dzèŋ mvwe' lak Kàpanùm. Fana wo ni lo mʉ nda'à. Jisòs à cu mbwa, nə sə fek yà'wèŋ də, “Wèŋ anə sə fenə və fa' mandzə̀ yà'a də yà?”
41009034	Wo cum dədok, nə kà cèp fəsə̀, bʉsə̀ wo anə sə fenə və mandzə̀ anə də ŋwə̀ nə̀ ghaŋ ndà lɛ.
41009035	Fana yi à cu tsoŋ nze, nə to benə bwe ye sə, nə tsok wo dʉk də, “Ŋwə̀ nə̀ yi dzəm-a ŋgò ye mantombì, fana yi tse' ŋgò jə lò ni' ye maŋkwɛ̀ŋ, nə sə fak bohò bwìŋ pwe'.”
41009036	Fana yi ko lòkoksə tes mo nəmòk mʉtsətsəʼrə wo, nə sə tsok fa wo ŋga yi leʼ kotse' mo nə duk də,
41009037	“Ŋwə̀ nə̀ yi jə-a nsàp mo nə̀ co də, ̍ və̀ bə̀boŋ ̍mʉnə liŋ àm, fana ye də yi jə yà'sə mʉ̀. Ŋwə̀ nə̀ yi jə-a mʉ, nə dʉk ‘Və̀ bə̀boŋ’, fana ye də yi sə kà bohò mʉ̀ dʉk mègù, a bohò ŋwə̀ nə̀ yi à tum mʉ nə sə̀'.”
41009038	Jon à to Jisòs də, “Cicà,” nə tsok nà' dʉk də, “Vès yə ŋwə̀ nəmòk ŋga yi bɛ' fis yòŋsə̀ ze' mʉnə liŋ yò. Fana vès dʉk yi də yi teŋsə, bʉsə̀ yi ka mòk mʉtsətsəʼrə vès yeŋ.”
41009039	Jisòs dʉk ye də, “Kà də wu gʉ co yi teŋsə dʉk, bʉsə̀ ŋwə̀ nə̀ yi sə gʉ̀-a fàak sə̀ bə ŋàaŋ sə̀ Nwì mʉnə liŋ am, fana ka co ghàr yi bʉʉŋ cep fe'lə yusə̀ bʉp bə liŋ am yeŋ.
41009040	Bʉsə̀ ŋwə̀ nə̀ yi sə kà-a ves bɛ̀ŋ, ye də yi vesiwèŋ.
41009041	Zìnə nə də, ŋga ŋwə̀ nəmòk səp fa-a wu ndzəp bʉsə̀ də wu ŋwə̀ə Ŋkum ŋgà gèm bwìŋ, ye də yi nə kə tse' tsoŋ lə̀làk bə zeŋ.
41009042	“Nə ye sə̀' də a ye-a ŋga ŋwə̀ mòk gʉ̀ bəbwe sə̀ wo dzəm bohò mʉ̀ yè'sə mòk də yi gʉ bʉp fana bòŋ ghak co wo jəŋ ŋgòk, nə swi' kə'ə fa ŋwə̀ ànə kə̀ mìhi, nə mak gesə lo yi sə mvwe' ndzəp nə̀ cəco.
41009043	Ye də a ye-a ŋga bo yo sə gʉ̀ wu ŋgò gʉ̀ bʉp, fana bòŋ də wu gbɛ' tiŋ mak yà'. Bò gha' də wu kə ni lak lùŋ bə bo ma mò'fis, nə noŋsə ŋgò kə̀ ni mvwe' ŋgə' nə̀ sə nə mis sə̀ yà'a kà liìŋgə̀ bə bo ma ba fo'. ((
41009044	Mʉmvwe' ànə ndwiŋ sə̀ yà'a nə sə zʉ wo fo' kà kpʉgə̀. Fana mis sə kà sə liìŋ.))
41009045	Kèe a ye-a ŋga kùu yo sə gʉ̀ wu ŋgò gʉ̀ bʉp, fana boŋ də wu gbɛ' tiŋ mak yà'. Bò gha' də wu kə̀ ni mvwe' lak lùŋ kù ma mò'fis, nə noŋsə ŋgò kə̀ ni mvwe' ŋgə' nə̀ sə misə̀ nə bə kù ma ba fo'. ((
41009046	Mvwe' ànə ndwiŋ sə̀ yà'a nə sə zʉ wo fo' kà kpʉgə̀, fana mis nə kà sə̀ʼ liìgə̀.))
41009047	Mok ye sə̀' də a ye-a ŋga lis yò sə gʉ̀ wu ŋgò gʉ̀ bʉp, fana boŋ də wù so'rə fis mak ma nàʼnə. Bò gha' də wu kə ni mvwe' lak Nwì bə lis ma mò'fis, nə noŋsə ŋgò tse' lis ba lòoŋ, nə kə ni bə zeŋ mvwe' ŋgə' nə̀ sə misə̀ nə.
41009048	Mʉmvwe' anə ndwiŋ sə̀ yà'a nə sə zʉ wu fo' kà kpʉgə̀, fana mis sə kà sə̀ʼ liì.
41009049	Mis nə nə lʉmsə ndàaŋwè pwe' co ci'.
41009050	Ci' bə̀boŋ. Fana yà'a cwɛ̀'lə-a, aco yà' lʉ̀m fe'lə va? Wèeŋ lʉm co ci', nə cum bə fifi weŋ bwìŋ pwe'.”
41010001	Jisòs à mè'rə mʉmvwe' ànə, nə lo mvwe' nzeŋgòŋ Jùdiyà, nə ye ma ndzə nto ndzəp Jòridàŋ nə mamòk. Mvə̀'nə̀ yi ànə ye fo' fana bwìŋ və, nə kə maŋ fo' wùriŋ. Yi yèto ŋgò yə'rə wo mʉmvə̀'nə̀ yi gʉ̀gə̀ səsa.
41010002	Bʉ̀ʉ Faràsi mok à və̀ ŋgò kə̀ bʉə yi bə dʉk. Fana wo sə fek yi də, “Lʉ̀k avès sə tsə̀' də, a bə̀boŋ bohò ŋwè ŋgò mè'rə ŋgwe ye àlɛ?”
41010003	Yi fek wo sə̀' də, “Musì à tsə̀' weŋ də yà?”
41010004	Wo à dʉk də, “Musì ànə dʉk də, aco ŋwè com fa ŋwà nə ŋwàk nə̀ ŋgò nìtsə̀' də yi mè'rə nà' laŋ, nə me'rə nà'.”
41010005	Jisòs dʉk fe'lə də, “Musì à còm vɛ'nə bʉsə̀ ntʉm awèŋ gʉ nə̀bʉp,
41010006	bwɛ̀rɛ mvə̀'nə̀ Nwì à gʉ̀ to ŋwè, yi gʉ ŋwə̀mbam bə ŋwàŋwè.
41010007	Nèʼe njo nə̀ ŋwèe nə me'rə tɛ̀' ye bə ma ye, nə kə be'lə bə ŋgwe ye,
41010008	fana wo sə̀ ba yè'sə nə ye mok ŋgùpni' nə̀ mò'fis. A yà'sə də wo nə kà ba mok ye, wo mok mò'fis.
41010009	Ye də yusə̀ Nwì à be'lə yà' mvwe' mò'fis fana ŋwə̀ nəmòk kà də yi gapsə yà' dʉk.”
41010010	À kə̀ dzèŋ nda'à, bwe Jisòs sə fek mali yi bə ncèp nə.
41010011	Yi dʉk fa yà' dʉk də, “Ŋwə̀ nə̀ yi mè'rə-a ŋgwe ye, nə jəŋ fe'lə mòk sə̀mok, ye də ŋwə̀ ànə ŋgà ko sàhà.
41010012	Yà' mègù sə̀' yəyərə̀ bohò ŋwàŋwè, də a ye-a ŋga yi mè'rə-a ndu ye, nə kə jəŋ fe'lə mòk, ye də ŋwà ànə ko sə̀' sàhà.”
41010013	Bʉ̀ʉ səmok à sə jə və̀ bweŋke' də Jisòs jwɛŋ yà'wèŋ, nə se yà'wèŋ. Bwe fàak Jisòs wèŋ ànə ye vɛ'nə, wo jwa sa'rə bʉ̀ʉ sə də yà'a kà vɛ'nə gʉ̀.
41010014	Jisòs à yə vɛ'nə, fana yi jok, nə dʉk fa bwe ye wèŋ sə də, “Wèeŋ me'rə bəbweŋke' wèeŋ və bohò mʉ̀, nə kà wo mandzə̀ lok. Bʉsə̀ gaŋ ŋkum Nwì sə, tse' yà' nsàap sə̀ co wo yè'sə.”
41010015	Yi dʉk fe'lə də, “Mʉ̀ sə tsə̀' weŋ yèʼe yusə̀ zìnə də, ŋwə̀ nə̀ yi kà-a ni' ye ndzə bohò Nwì co mʉmweŋke' fa, ye də yi nə kà fo' kə̀ ni yuk.”
41010016	Yi à dʉk vɛ'nə fana yi jəŋ bwe sə, nə naŋ fa yà' bo ye, nə se yà'.
41010017	À ye nùmbu mòk ŋga Jisòs sə dʉk də yi lo gì, ŋwə̀ nəmòk caŋ və̀, nə kə bʉhʉ kə̀ mantombìi yi, nə dʉk fa Jisòs nə də, “Cicà nə̀ bə̀boŋ, yusə̀ aco mʉ̀ gʉ yà', ya mʉ nə kə tse' lùŋ nə̀ nà'a nə̀ kà mèe yà?”
41010018	Jisòs fek nà' də, “Wù to mʉ də ŋwə̀ nə̀ bə̀boŋ bʉ̀ʉ yà? Ŋwə̀ nə̀ bə̀boŋ bʉ̀ə̀, mègù Nwì yiìyi.
41010019	Wù rì yò lʉ̀ʉk sə laŋ. ‘Kà ŋwè zə, kà sàhà ko, kà yə̀yə̀, kà gèem mvwès ko, kà yu ŋwè limzʉ, wəp ma yo bə tɛ̀' yo.’ ”
41010020	Ŋwə̀ ènə dʉk fe'lə də, “Cicà, mʉ̀ à gʉ̀ yè bum sə̀ wù taŋsə yè'sə ŋga mʉ̀ cu ntò mʉwà'ŋwè.”
41010021	Jisòs à kʉ̀ʼ nà' jwaaŋ, nə dzəm nà', nə dʉk fa nà' dʉk də, “Yumok cu malì mò'fis. Dù kə̀ sèŋ bum sə̀ wù tse', nə fa ŋgàa jìŋ wèŋ mbàam sə, ya wu nə tse' ghàk mʉbu, fana nə bɛ' mandzə̀ nə yuŋ və mʉ.”
41010022	Ŋwə̀ ènə à yuk vɛ'nə, fana ŋgùp cù gbʉ̀ yi yə̀k, yi coho lo, bʉsə̀ yi à tse' bum ndʉk nə̀ nduk.
41010023	Jisòs à bʉ̀ʉŋ kʉ̀k bwe ye wèŋ, nə dʉk də, “A gʉgʉŋ bohò ŋgà ghàk ŋgò kə̀ ni mvwe' gaŋ ŋkum Nwì.”
41010024	Və̀m à kok bwe fàak Jisòs bə ncèp ènə kiŋ. Yi ̧ sə cep mali də, “Bwe am, a gʉgʉŋ bohò ŋwè ŋgò kə̀ jə Nwì co ŋkum ye.
41010025	Joho cà bohò nàm nə̀ yi yam co nàmbàʼrə̀ nà'a ŋgò cà torə tesə ndzənə wʉ patà', nə noŋsə bohò ŋgà ghàk ŋgò ni mvwe' gaŋ ŋkum Nwì sə.”
41010026	Mvə̀'nə̀ wo à yuk vɛ'nə, və̀m kok wo, wo muhu və̀m bʉ̀ə̀, nə sə fehe mok də, “Ye də ŋwə̀ nə̀ yi tse' to lùŋ yè'sə ndà?”
41010027	Yi kʉ̀k nàʼ jwaaŋ, nə dʉk də, “A ye-a bohò ŋwè yà' ye gʉgʉŋ, ka bohò Nwì vɛ'nə yeŋ, bʉsə̀ yumok ka Nwì-e gʉŋ ghak yuk.”
41010028	Pità à cèp də, “Ja'a na yòo, mʉmvə̀'nə̀ vès a mè'rə bum pwe', nə yù lòò nə wu.”
41010029	Jisòs dʉk də, “Mʉ̀ sə tsə̀' wu nə̀ zìnə nə, ŋwèe mè'rə-a ndap, bwe tɛ̀', njɛ̀'ɛgù, ma, tɛ̀', bwe, kè nzum ɛ̀, bʉ̀ʉ mʉ̀, nə ye bʉ̀ʉ ncèp Nwì, yi nə ye ŋgəʼ sə̀ʼ fana mvə̀ək kʉ̀rə nùu yi kə̀ tse' fe'lə yà' vɛ'nə sə̀mok kɛ̀' ŋkʉ̀ mò'fis. Ŋga'a nèʼe yi nə tse' ndap, bwe tɛ̀', njɛ̀'gù, ma, tɛ̀', bwe, bə nzum fak, fana mvə̀ək kʉrə nùu, yi tse' lùŋ nə̀ nà'a nə̀ kà mè nə sə̀'.
41010031	Mvə̀k ànə nə ye, bwìŋ ŋkʉ̀ʉŋ sə̀ wo ŋga'a mantombìi nə ye maŋkwɛ̀ŋ. Fana ŋkʉ̀ʉŋ sə̀ wo ŋga'a maŋkwɛ̀ɛŋ nə ye mantombì.”
41010032	Wo à sə gì sə mandzə̀ ŋgò lò mvwe' lak Jòrosalèm, fana Jisòs to mantombì. Bwe ye wèŋ saha ntʉm nə̀bʉp. wʉə à sə ko bʉ̀ʉ sə̀ wo à sə yù və̀ yi maŋkwɛ̀ŋ sə sə̀'. Fana yi to benə bwe ye sə̀ hum-ncòp-ba sə mvwe' mò'fis, nə sə tsoho fe'lə wo yusə̀ yà'a nə gʉ yi.
41010033	Yi dʉk də, “Wèeŋ yee, mvə̀'nə̀ a sə lò mʉ Jòrosalèm yèʼe, wo nə fa mʉ̀ʉ mo ŋwè ndzə bohò ŋgàa fa satikà' sə̀ ghaŋ bə ŋgàa yə'rə̀ fa bwìŋ lʉ̀k wèŋ. Wo nə sak mʉ, nə dzəm tes də mʉ mègù ŋgà kpʉ. Wo nə fa mʉ ndzə bohò bʉ̀ʉ sə̀ wo ka bʉ̀ʉ Jus yeŋ.
41010034	Wo nə ywi'lə mʉ, nə te mʉ bə nte, lʉp mʉ, nə zə mʉ. Fana nùmbu nə̀ tɛ' dzeeŋ, mʉ̀ lokok fe'lə mvwe' kpʉ sə̀mok.”
41010035	Bwe Zebèdi Jem bə Jon à kə̀ tsèŋ Jisòs, nə dʉk fa nà' də, “Cicà, vès dzəm də wu gʉ fa ves yumok.”
41010036	Fana yi fek yà' də, “Yusə̀ wèŋ dzəm də mʉ gʉ fa weŋ sə yà?”
41010037	“Vès dzəm də ghà nə̀ wu cu mʉnə kapràak yo, wù gʉ ves mòk cum wu ma màk, mòk maŋkwìp.”
41010038	Jisòs dʉk də, “Wèŋ ka yusə̀ wèŋ sə fek yè'sə riŋ. Aco wèŋ ye to ŋgə' nə̀ mʉ nə ye nə à? Kènə aco wèŋ bàptɛsə to bə nsàp mandzə̀ nə̀ wo nə baptɛsə mʉ nə ɛ?”
41010039	Wo dʉk də, “‘Ŋ̀, aco vès ye to.” Jisòs dʉk fe'lə də, “A zìnə wèeŋ nə ye, nə baptɛsə nsàp bàptɛ nə̀ mʉ nə bàptɛsə nə zìnə.
41010040	Yu sə mègù də, mʉ̀ ka ŋàaŋ sə̀ ŋgò swè' bʉ̀ʉ sə̀ wo nə cum mʉ ma màk bə maŋkwìp mù tse'. Mvwe' ncum yà'sə sə̀ bʉ̀ʉ sə̀ Nwì a cok nòŋsə wo yi.”
41010041	Bwe ye mok sə̀ hum à yuk yu yè'sə, fana wo jok bohò Jem bə Jon.
41010042	À ye vɛ'nə, Jisòs to benə wo mvwe' mò'fis, nə dʉk də, “Wèŋ rì tse' yàwèŋ sə̀' də, bʉ̀ʉ sə̀ wo tse' dzòk sə nzeŋgòŋ fɛɛŋ gʉ̀gə̀ bwìŋ ŋkʉ̀ì'. Bʉ̀ʉ sə̀ ŋkwàha bʉ̀ awo sə niŋtsok fa wo ŋàŋ sə̀'.
41010043	Yè'sə ka tse' ŋgò ye bohò wèŋ vɛ'nə ye. Ŋwə̀ nə̀ yi dzəm-a ŋgò ye ŋwə̀ nə̀ ŋkʉ̀ʉŋ mʉtsətsəʼrə wèŋ, fana yi tse' ŋgò fàk co mweŋke' bohò mok sə lòoŋ fo'.
41010044	Nə ye sə̀' də ŋwə̀ nə̀ yi dzəm-a ŋgò ye mantombì yi, yi tse' ŋgò ye co ŋkwɛ̀ŋ bohò wèŋ pwe'.
41010045	Bʉsə̀ mʉ̀ʉ mo ŋwè bə tu am, mʉ̀ a ka də bwìŋ fak bohò mʉ̀ və. Mʉ̀ à və̀ ŋgò fàʼ fàʼa, nə fa yòŋsə̀ àm ŋgò ywiŋ fəsə jə yòŋsə̀ə bwìŋ ŋkʉ̀ʉŋntɛ̀ŋ.”
41010046	À kə̀ dzèŋ mvwe' lak Jèrikù ŋga wo sə mè'rə fo' ŋgò lò mantombì ŋga bwìŋ ŋkʉ̀ʉŋ sə bɛ' lò malì yi fana ŋwə̀ nəmòk nə̀ wo togə̀ yi də Batimù mo Timayù cu ŋgʉ mandzə̀, nə sə lɛŋ bum ŋga yi kà bum yəgə̀.
41010047	Yi à yuk də sə və̀ Jisòs nə̀ mvwe' lak Nazarə̀ ntɛ̀ŋ, yi yèto ŋgò torə də, “Jisòs mo ŋkum Devìd, koksə manziŋ bohò mʉ̀.”
41010048	Bʉ̀ʉ sə̀ wo à ye fo' sə wèŋ ghamsə yi də yi cum gəe'. Yi ghaha wesə ghaha, nə sə cep mok bə ŋàŋ də, “Mo ŋkum Devìd, koksə manziŋ bohò mʉ̀.”
41010049	Fana Jisòs təəŋ, nə dʉk də, “Wèeŋ to fa mʉ yi.” Wo kə̀ dʉk fa yi də, “Marɛŋ si yò, yi sə to wu də wu və.”
41010050	Yi ku fweŋ mak cə̀k nə̀ yi anə təhə tseʼ mʉ ni'ì yi, nə kurə lòkok kə̀ ye Jisòs.
41010051	Jisòs fek yi də, “Yusə̀ wù dzəm də mʉ gʉ fa wu yè'sə yà?” Yi də “Cicà, muk fa mègù mʉ lis, ya mʉ ye bum sə̀mok.”
41010052	Jisòs dʉk fe'lə fa yi də, “Mʉmvə̀'nə̀ wù dzəmtse' bohò mʉ̀ sə ntʉʉ̀ wù yà'a, gʉŋsə wu zeŋ. Dù yuyo.” Lis à mùhu yi fo' ghà ànə, yi sə gi yuŋ lo Jisòs sə mandzə̀.
41011001	Wo ànə sə kʉəp lo Jòrosalèm anə fana wo wɛs mvwe' lak Befà bə Betanì. A fo' mvwe' nda mòk nə̀ wo togə̀ nà' də Nda Olìp. Fana Jisòs tumsə lo bwe ŋgàa fàak ye ba.
41011002	Nə tsok wo də, “Wèeŋ du mvwe' lak sə̀ ndzə yà'a. Mvə̀'nə̀ wèeŋ ni kok lò fo' ntɛ̀ŋ, wèeŋ nə ye ŋga wo tsòoŋ tes mʉmo mvomndè' mòk fo' nə̀ ŋwè ka mbwa kok yuk. Wèeŋ fiŋ jəŋ və nà'.
41011003	Ŋwə̀ nəmòk fek-a weŋ də wèŋ fì nà' bʉ̀ʉ yà, wèŋ tsok yi də, Tà sə dzəm nà', nə ye də, wo nə jəŋ fəsə və nà' mvə̀k momjo ŋga yi mèsə bə zeŋ.”
41011004	Wo à lòo, nə kə ye mʉmo mvomndè' nə ŋga wo tsòoŋ tes yi bə tàaŋ ncù. Fana wo yèto ŋgò fì'rə nà'. À ye ŋgʉ mandzə̀.
41011005	Bʉ̀ʉ səmok sə̀ wo à ye fo' fek wo də yà' sə fì'rə mvomndè' nə bʉ̀ʉ yà lɛ?
41011006	Wo à cèp mègù yusə̀ Jisòs à dʉk də wo cep sə, bʉ̀ʉ sə me'rə wo lo.
41011007	Wo à jə və̀ fa Jisòs mvomndè' nə, nə fweŋ saŋ cə̀ək awo mok mʉ ŋkwɛ̀ɛŋ mvomndè' nə. Yi kok cum mbwa.
41011008	Bwìŋ à fweŋ nòŋsə lò cə̀k sə mandzə̀ sə̀'. Bʉ̀ʉ səmok sə kə ciʼ və mvùu bum, nə sə noŋsə lo sə mandzə̀ anə ŋgò kùksə yi bə zeŋ.
41011009	Bʉ̀ʉ sə̀ wo à ye mantombì bə sə̀ maŋkwɛ̀ŋ lòoŋ ye ŋgò fa gùrə sə dʉk də, “Hòsanà, Nwìi se yi nə̀ yi və̀ mʉnə liŋ Tà Nwì.
41011010	Nwìi se yi nə̀ yi sə və̀ ŋgò kok gaŋ tɛ̀' avès Devìd.”
41011011	Jisòs à və̀ Jòrosalèm, nə lo kə ni mʉ nda'à Nwì. Yi kʉksə ja'a bum sə̀ mbwa pwe'. À ye ŋga nùm lò laŋ, fana bə bwe fàak ye sə̀ hum-ncòp-ba à tesə, nə foho lo yu awo mvwe' lak Betanì.
41011012	Tsok à rɛŋ ŋga wo sə bwìŋ foho lò Jòrosalèm anə, fana ye mok ŋga njè sə ya Jisòs.
41011013	Mvə̀'nə̀ wo à sə və̀ mandzə̀ fana yi ye gesə lo tʉ nəmòk nə̀ wo togə̀ nà' də fik, ŋga nà' təəŋ vesə sə̀sap, nə sə fom bòŋsə nə̀bʉp. Yi geŋ fo' də kè yi nə kə̀ ye ŋga nà' zəm-a àlɛ. Yi a kə̀ dzèŋ fo', yi tsèŋ mègù mvù, bʉsə̀ à ka mvə̀k nə̀ tʉ ànə zəmgə̀ yeŋ.
41011014	Yi təəŋ fo', nə dʉk fa tʉ nə də, “Ŋwə̀ nəmòk nə kà ntò'o yo mok zʉ yuk.” Ncèp nèʼnə cʉəm ni fə ntu'ù bwe ye wèŋ sə.
41011015	Wo à kə̀ dzèŋ Jòrosalèm, fana Jisòs ca lo mʉmvwe' ndap Nwì nə̀ ghaŋ nə, nə sə bɛ' fis bʉ̀ʉ sə̀ wo à sə sèeŋ nə sə ywii bum mbwa pwe'. Yi bwìŋ mà'rə teberə̀ə bʉ̀ ŋgàa kupsə̀ mbàm wèŋ, nə ye dzòho bʉ̀ʉ sə̀ wo à sə sèŋ kəkəbʉ̀ŋ. Kəkəbʉ̀ʉŋ yà'sə a sə̀ wo à sə fa satikà' bə zeŋ.
41011016	Yi kà mandzə̀ də ŋwə̀ nəmòok bək ca yumok mʉ nda'à anə fa lok fʉ̀k.
41011017	Yi yèto ŋga'a ŋgò yə'rə bʉ̀ʉ sə də, “Wo à còm nòŋsə ndzənə ŋwàk Nwì sə kum ndap Nwì nə̀ ghaŋ ènə də, ‘Liŋ ndap àam də, ndap pìriyà bohò lak pwe'fo'.’ Fana wèŋ jə bʉsə nà' ndap ŋgàa yə̀ wèŋ.”
41011018	Mvə̀'nə̀ ŋgàa fa satikà' bə ŋgàa yə'rə̀ lʉ̀k wèŋ à yuk vɛ'nə, fana wo sə lap mandzə̀ də wo zə yi. wʉə à sə ko wo fana wo də wo zə nà' vɛ'nə, bʉsə̀ bwìŋ maŋgəŋgèŋ à sə kwa bə nsàp ncèp nə̀ yi à sə cèp nə.
41011019	Nùm à co, yi bə bwe ye wèŋ mè'rə mvwe' lak yà'sə, nə lo.
41011020	Tsok à rɛŋ nə̀ zəzòŋ ŋga wo sə gì cà sə mandzə̀, wo ye fe'lə tʉ fik nə sə̀mok ŋga nà' kpʉ wes bə ŋgàŋ pwe'fo'.
41011021	Pità tsərə fəsə yusə̀ yà' a ye ŋkwìs sə, nə dʉk fa Jisòs də, “Cicà, kʉk ja'a na tʉ nə̀ wù a yàk nà' ŋkwìs nə mvəsə̀ nà' kpʉ è.”
41011022	Jisòs dʉk bwe ye də, “A ye-a ŋga wù tse' dzədzəm bə ŋàaŋ Nwì nə̀ zìnə,
41011023	fana aco wù dʉk bohò nda nèʼe də, nà'a coho kə gbʉ lò sə ndzəpə̀. Ŋga wù ka məmərə̀ sə ntʉʉ̀ wù tse', nə tse' dzədzəm də yusə̀ wù cèp yè'sə nə fak, yà' fak.
41011024	Yà'a yusə̀ ŋga wù sə lɛŋ-a pìriyà, fana wù dzəm tse' də wù tse' yà' laŋ, yusə̀ wù fek pwe' wu nə tse' yà'.
41011025	Ye sə̀ʼ də ŋga wù cu-a ŋgò lɛŋ pìriyà, wù swìfa ndàaŋwè pwe' yusə̀ bʉp sə̀ yi a gʉ̀ bohò wù, ya tɛ̀' yo nə̀ mʉbu nə swifa wu bʉp yo sə̀'. ((
41011026	Ye sə̀' də wù kà-a bʉ̀ʉ mok swìfa, ye də tɛ̀' yo nə̀ yi cu mʉbu nə kà wu bʉp yo sə̀' swìfa.))”
41011027	Wo à bwìŋ və̀ fe'lə Jòrosalèm, fana mvəsə̀ Jisòs à sə gì cà mʉ nda'à Nwì anə, ŋgàa fa satikà' sə̀ ghaŋ bə ŋgàa yə'rə̀ lʉ̀k nə ye bʉ̀ʉ sə̀ mantombì wèŋ kə tseŋ yi,
41011028	nə fek yi də, “Wù sə gʉ̀ bum yè'sə bə ŋàaŋ sə̀ fò? Kènə fa wu ŋàŋ ndà də wu gʉ yà' ɛ?”
41011029	Jisòs dʉk fa fəsə yà'wèŋ də, “Mʉ nə fek weŋ yu səmok yàm sə̀'. A ye ŋga wèŋ tsə̀' fa-a mʉ yusə̀ mʉ̀ fek sə, mʉ̀ tsok weŋ ŋàaŋ sə̀ mʉ̀ tse' ŋgò kə̀ gʉ̀ bum yè'sə bə zeŋ sə sə̀'.
41011030	Wèeŋ tsok fa a mʉ mvwe' sə̀ Jon ànə jəŋ ŋàaŋ sə̀ ŋgò bàptɛsə bwìŋ. Yi à jə bohò Nwì kè bohò bwìŋ ɛ?”
41011031	Wo à yèto ŋgò cèp bə zeŋ mʉtsətsəʼrə wo də, “A tsok fa yi yè'sə da? Bʉsə̀ a dʉk-a də ŋàaŋ sə à və̀ bohò Nwì, fana yi nə fek fe'lə ves dʉk də, anə geŋ vesùwèŋ kà yusə̀ Jon à sə cèp dzəm bʉ̀ʉ yà lɛ.
41011032	A dʉk-a sə̀' də yà' à və̀ bohò bwìŋ, fana wo nə dʉk da?” Wo à sə wəp bʉ̀ʉ sə̀ fo' sə bʉsə̀ bwìŋ pwe' à dzəm zìnə də Jòon ŋgà tsòhò bum Nwì.
41011033	Fana wo dʉk fa Jisòs mok də wo ka riŋ. Jisòs dʉk bwìŋ fa wo ye sə̀' də, “Ye də mʉ nə kà weŋ nsàp ŋàŋ nə̀ mʉ̀ tse' ŋgò gʉ̀ bum yè'sə bə zeŋ nə sə̀' tsə̀'.”
41012001	Jisòs à tsə̀' fa wo ncèp mòk bə gbʉ' də, “Ŋwə̀ nəmòk à fàk nzum ŋgwì tʉ nəmòk nə̀ wo togə̀ nà' də grep. Nə gʉm yà' bə ŋka', nə tuŋ tsəʼrə mvwe' sə̀ wo kwì nto'o grep sə, wo kə ŋam fis rùk fo', nə ci tes yumok fo' co wu kok cum mbwa, nə sə tək nzum sə. Yi jəŋ nzum sə, nə tes fa bʉ̀ʉ səmok, nə yeʼe lo gì mvwe' səmok.
41012002	Mvə̀k nə̀ ŋgò kwì grep, ŋga yà' ba à kʉ̀rə, fana yi tum gesə ŋgà fàk ye mòk də nà'a geŋ kə jəŋ və ma nje.
41012003	Bʉ̀ʉ sə̀ wo à sə fàk nzum sə ko ŋwə̀ nə̀ wo tum yi nə, nə lʉp nà', nə tum fəsə nà' botu.
41012004	Ŋgà nzum nə tum gesə fe'lə ŋgà fàk ye mòk nə̀ kɛ̀' ba. Wo ko nà', nə lʉp to nà' tu, nə yak yi wùriŋ.
41012005	Yi tumsə fe'lə mòk sə̀mok. Wo ko zə nà'nə. Wo à gʉ̀ vɛ'nə bohò ŋgàa fàak ye mok sə̀ yi à tum sə̀' ŋkʉ̀ʉŋntɛ̀ŋ. Wo à lʉ̀p mok, nə zə mok.
41012006	À kə̀ bwehe cu mègù mok mo ntʉm ye nə̀ yi à dzə nà' yi. Yi à tum gèsə mo ye nə sə̀', nə sə tsəm ye də wo nə wəp tsoŋ li nà'.
41012007	Wo à yə mo ye nə, wo dʉk fa ŋge' awo mok də, ‘Nèʼe ŋga'a ŋwə̀ nə̀ ŋkwà' ŋwə̀ nə kà-a ye, yi nə cum mvwe' kùu ye yi nə. Wèeŋ və a zə yi, ya bum ye nə ye mok sə̀ yàvès.’
41012008	À ye vɛ'nə, fana wo zə yi, nə bək fis vèŋ ye nə mʉ nzuù anə, nə kə mak.”
41012009	Jisòs fek də, “Aco ŋgà nzum nə gʉ yè'sə ŋga'a va? Yi tse' ŋgò kə̀ zə bʉ̀ʉ yà'sə, nə fa nzum sə bohò bʉ̀ʉ mok sə̀ zok.
41012010	Wèŋ à ka yusə̀ wo à còm ndzənə ŋwàk Nwì taŋ yuk à? Wo à còm nja də, Lìs nə̀ ŋgàa ci ndap wèŋ à dzèeŋ nòŋsə nà' də nà'a bʉp nə kə̀ bʉ̀ʉŋ tse' gha' fàk mok sə̀' zeŋ.
41012011	À gʉ̀ yè'sə Tà Nwì, fana yà' ye maŋgəŋgèŋ mʉ lisə̀ vesùwèŋ nə̀bʉp.”
41012012	Bʉ̀ʉ Jus sə̀ mantombì à rì də Jisòs màk gbʉ' nèʼe bʉ̀ʉ wo, nə lap mandzə̀ də wo ko yi. Fana wo wəp bʉ̀ʉ sə̀ wo à ye fo' maŋgəŋgèŋ sə, fana wo me'rə yi yi lo.
41012013	Mvə̀k nəmòk à ye, wo tum vesə bʉ̀ʉ Faràsi bə bʉ̀ʉ ŋkum Herò mok də wo kə̀ tam Jisòs bə dʉk.
41012014	Wo kə dʉk fa Jisòs dʉk də, “Cicà, vès rì də wu cèpgə̀ zìnə, nə kà bwìŋ sə wəp. Wu yə'rəgə̀ yò nə̀ zìnə nə̀ Nwì, nə kà də wu wəp də nèʼe ŋwə̀ nə̀ ŋkʉ̀ʉŋ dʉk. Vès dzəm də wu tsok a ves, lʉ̀ʉk vesùwèŋ sə tsə̀' də, a bə̀boŋ ŋgò làk fa ŋkum Kaisà nə̀ mvwe' lak Rumà mbàam tas, kè ka' ɛ?”
41012015	Jisòs riŋ də yà'wèŋ sə dʉk də wo yu'rə yi cù, fana yi fek yà'wèŋ dʉk də, “Wèŋ sə də wèeŋ mumsə yè'sə ndà? Jəŋ və fa mʉ mbàm mòk, mʉ kʉk bʉrə nàʼ.”
41012016	Wo jəŋ və fa yi mbàm mòk. Yi kotse' nà', nə fek wo də, “Wo còm naaŋ mʉnə mbàm nə yèʼe liŋ ndà, nə ye mbwa yèʼe sə̀' si ndà?” Wo dʉk də, a sə̀ ŋkum Kaisà.
41012017	Fana Jisòs dʉk də, “‘Ŋ̀hŋ̀. Lak fa Kaisà yusə̀ yà'a sə̀ ye, nə lak fa Nwì yusə̀ yà'a sə̀ Nwì.
41012018	Bʉ̀ʉ Sadusì mok wèŋ və bohò Jisòs. Wo bòp bʉ̀ nə̀ wo dʉkgə̀ yàwo də kaco ŋwè lokok mvwe' kpʉ yeŋ nàʼa. Wo à sə fek Jisòs nə bum mok də.
41012019	“Cicà, Musì à còm nə̀m fa ves lʉ̀k mòk də, a ye-a ŋga tə̀tàa ŋwə̀ nəmòk kpʉ me'rə-a ŋgwe ye ŋga bə nà' ka mwe tse', moma yee nə jəŋ tsooŋ ŋwà nə, ya bə nà'a dzə fa tə̀tà ye nə̀ yi a kpʉ nə bwe.
41012020	Yumook yè' də bwema mok wèŋ à ye tu awo bwembam sàmba. Fana nə̀ mantombì nə jəŋ ŋwàŋwè, nə kpʉ me'rə nà' ŋga bə nà' ka mwe tse'.
41012021	Nə̀ mʉ ŋkwɛ̀ɛŋ yi jəŋ ŋwà nə, nə kpʉ me'rə ŋwà nə jì mwe sə̀'. Moma nə̀ tɛ' ye sə̀' vɛ'nə,
41012022	nə ye bə mok sə lòoŋ fo'. Bwema sə̀ sàmba pwe' jəŋ ŋwà nə, nə kpʉ me'rə nà' jì mweŋ, wo pweʼ. Ànə geŋ ŋwà nə kpʉ ye sə̀'.
41012023	Yusə̀ vès dzəm ŋgò rìi sə də, nùmbu nə̀ ŋgò lòkok mvwe' kpʉ dzèŋ nùu, ŋwà nə nə ye ŋgwe ndà? Bʉsə̀ wo à jə yi wo sàmba pwe'fo'.”
41012024	Jisòs dʉk fa wo də, “Nà'a njo nə̀ wèeŋ jòŋ sə. Wèŋ ka yusə̀ yàʼ cu ndzənə Ŋwàk Nwì riŋ, nə kà ŋàaŋ Nwì sə̀' rì.
41012025	Bʉsə̀ mvə̀'nə̀ bʉ̀ʉ kpʉkpʉʉ nə lokok mvwe' kpʉ, wo nə ye co masinjàa Nwì mʉbu, ŋwə̀mbam bə ŋwàŋwèe nə kà gù mok cu fe'lə̀.
41012026	Bə nzak nə̀ ŋgò lòkok mvwe' kpʉ, wèŋ à ka ndzənə ŋwàk Musì sə̀' taŋ à? Mvə̀'nə̀ Nwì à cèp bohò yi ŋga tʉ à sə sə də, ‘Mʉ̀ʉ Nwì Abràham nə ye Nwì Azìk, nə ye Nwì Jàkop’, ŋga wo à kpʉ lò laŋ.
41012027	Yà'a sə nì tsə̀' də bʉ̀ʉ yè'sə cu fe'lə ŋwəm, njo nə̀ Nwì yi Nwì bʉ̀ʉ sə̀ ŋwəm, yi ka Nwì bʉ̀ kpʉkpʉ yeŋ. Yà'a mvwe' sə̀ wèeŋ bə jòŋ nə̀bʉp.”
41012028	Ŋwə̀ ŋgà yə'rə̀ lʉ̀k mòk à ye fo', nə sə yuk mvəsə̀ wo sə cèep. Yi ye də Jisòs bwìŋ fa bʉ̀ʉ Sadusì sə ncèp nə̀ bə̀boŋ, fana yi fek nà' gbʉ' nje sə̀' də, “Lʉ̀k nə̀ nà' yam càsə mòk pwe'fo' nə̀ fò?”
41012029	Jisòs dʉk də, “Nə̀ ghaŋ nèʼe, Wèŋ bʉ̀ʉ Izùrɛ, yu'rə. Tà Nwì àvès nə mègù Nwì yi nə̀ mò'fis.
41012030	Wù tse' ŋgò dzəm Tà Nwì yò bə ntʉm yò pwe'fo'. Dzəm yi bə yòŋsə̀ yò pwe'fo', nə dzəm yi bə ŋkərə̀ yò sə̀' pwe'fo', nə ye bə ŋàaŋ yò.
41012031	Lʉ̀k nə̀ nà' naŋ yù lò nà'nə nèʼe də, Wù tse' ŋgò dzəm moma yo co mvə̀'nə̀ wù dzəmgə̀ ni' yò. Lʉ̀k mòk ka sə̀ ba yèʼe mok ghak fe'lə.”
41012032	Ŋgà yə'rə̀ lʉ̀k nə dʉk fa Jisòs dʉk də, “A bə̀boŋ, cicà, a zìnə mvəsə̀ wù dʉk də, Nwì mègù Nwì yi nə̀ mò'fis, mòk ka ye feʼlə, mègù yi.
41012033	Nə ye də, a bə̀boŋ bohò ŋwè ŋgò dzəm tsə Nwì bə ntʉm ye pwe', nə kuksə yi bə ŋkərə̀ ye pwe', nə ye bə ŋàaŋ ye pwe', nə dzəm moma ye mvəsə̀ yi dzəm ni' ye. Lʉ̀ʉk sə̀ ba yè'sə yam gha' cà zeŋ, nə nəm bum pwe' sə̀ ŋgò tɛ̀ŋ fa Nwì co satikà'.”
41012034	Mvəsə̀ Jisòs à ye də nà' cèp ncèp ŋkərə̀, fana yi dʉk fa nà' dʉk də, “Ka sə̀sap bohò wù də ya Nwìi ye ŋkum yò ye.” Yè'sə à mèe, ŋwè kà co yi fek fe'lə yi yumok mok ghʉ̀sə̀ ja'a lo fʉ̀'.
41012035	Mvəsə̀ Jisòs à sə yə'rə mʉ nda'à Nwì, fana yi cep də, “Ŋgàa yə'rə̀ lʉ̀k wèŋ dʉk də, ŋwə̀ nə̀ wo to liŋ ye də ŋkum ŋgà gèm bwìŋ nə, nə ye megu ŋgwì ŋwə̀ nə̀ yi tesə mvwe' ŋgwì bʉ̀ ŋkum Devìd.
41012036	Aco yà' ye vɛ'nə va, bʉsə̀ Devìd à cèp bə liŋ ŋwə̀ ènə mvə̀'nə̀ Yòŋsə̀ nə̀ Rərɛŋ à gʉ̀ yi də, Tà Nwì à dʉk fa Tà àm də, ‘Cum fɛɛŋ bo ma ma'à mʉ̀, tə̀tè mʉ nə gʉ bʉ̀ʉ sə̀ wo bɛ̀ŋgə̀ wu, wo ye sə mvə̀'kùu wù.’
41012037	Devìd nə to nà' də Tà, ye də aco yi ye bwi bohò Devìd anə mwe yè'sə valɛ?” Bʉ̀ʉ sə̀ wo à ye fo' maŋgəŋgèŋ sə à yuk yusə̀ Jisòs à cèp sə bə kwəkwa.
41012038	Mvə̀'nə̀ yi à sə yə'rə yà'wèŋ, yi dʉk də, “Jəŋ ŋkərə̀ bə ŋgàa yə'rə̀ lʉ̀k sə̀ wo dzəmgə̀ ŋgò gì dzòoŋ bə cə̀ək sə̀ sə̀sap ya bwìŋ cepsə wo mʉ ntɛɛ̀ŋ.
41012039	Wo dzəm dzòok bʉ̀ʉ sə̀ ghaŋ mʉmvwe' ndap pìriyà, nə kə cum megu mvwe' sə̀ ya bwìŋ wəp wo co bʉ̀ʉ sə̀ ghaŋ mvwe' dinà.
41012040	Wo lim zʉgə̀ bàa yepmfə wèŋ, nə sə gʉ bʉpsə ndap awo, nə sə gʉ basə pìriyà sə̀ sə̀sap ŋgwàŋ. Ŋgə' nə̀ njàwo nə kə yam gha' pwe'fo' yi njo bum yè'sə.”
41012041	Jisòs à lò, nə kə cum, nə sə kʉk ja'a mʉmvə̀'nə̀ wo sə fa fəfa mʉ nda'à Nwì. Ŋgàa ghàk wèŋ à sə kə̀ gèsə mbàm sənə ŋkùp nə̀ wo à tes nə ŋkʉ̀ʉŋntɛ̀ŋ.
41012042	Fana ŋwà ŋgwemfə nəmòk və̀, nə kə mak gesə ye ca mànini ba. Wu benə-a yà' ba lòoŋ, yà' ye co penə nə̀ mò'fis.
41012043	Wo à mèsə, Jisòs to benə bwe ye mvwe' mò'fis, nə tsok wo dʉk də, “Mʉ̀ sə tsə̀' fa weŋ nə̀ zìnə də, ŋwà ŋgwemfə nèʼe gèsə mbàm sənə ŋkùp nə, nə ghak bʉ̀ʉ mok sə̀ wo fa pwe'.
41012044	Bʉsə̀ bʉ̀ʉ mok yà'a fa mbàam awo, nə tse' malì ghàak mok ŋkʉ̀ʉŋntɛ̀ŋ, nə ye də ŋwà ènə cu bə jìŋ, nə fa wes mʉmbàm zʉ ye pwe'.”
41013001	Jisòs bə bwe fàak ye wèŋ à sə tesə tsə mʉ ndap Nwì vɛ'ɛ, fana mo ye mòk bʉʉŋ kʉk ndap nə, nə dʉk də, “Yebe mʉ-e, cicà, kʉk ja'a yòo ma nsàap lìis mok ndzə nə mbàandap Nwì nə̀ ghaŋ nə mvə̀'nə̀ yà' bo ɛ̀.”
41013002	Jisòs dʉk fa nà' də, “Wù yə ndap sə̀ ghaŋ yèʼe à? Lìs nə̀ mò'fis nə kà mʉnə mok fa'nə naàŋ mam. Wo nə kʉəmsə wes yà' pwe'.”
41013003	Mvə̀k à cà jo fana Jisòs lo kə cum mʉnə nda nə̀ wo togə̀ nà' də nda Olìp, nə sə kʉk gesə lo ndap Nwì nə̀ ndzə Jòrosalèm nə ma nja vɛ'ɛ. Fana Pità, Jem, Jon bə Andrù wèŋ à və̀ woòwo, nə kə tseŋ yi fo'.
41013004	Wo dʉk fa yi də, nà'a tsok fa wo ghà nə̀ bum yè'sə nə ye nə. “Nə tsok fa-a ves yusə̀ yà'a nə niŋ tsok də mvə̀k nə̀ bum yè'sə nə ye sə kʉ̀rə laŋ sə.”
41013005	Jisòs dʉk wo də, “Wèeŋ jəŋ ŋkərə̀ ya ŋwə̀ nəmòok kà weŋ bòrə̀.
41013006	Bwìŋ nə və ŋkʉ̀ʉŋ sə̀ wo nə sə ci' mvwès də, wo ŋkum ŋgà gèm bwìŋ nə̀ bwìŋ sə kʉk də yi nə və nə.Wo nə borə bwìŋ ŋkʉ̀ʉŋntɛ̀ŋ.
41013007	Ŋga wèŋ yuk-a dzè' mvwe' jəjo, nə yuk dzè' mvwe' sə̀sap, wèŋ kà wəp, bʉsə̀ yè'sə nə ye tsoŋ vɛ'nə. Yà'a ye vɛ'nə, kà yà'sə də nze nə mè yà'sə laŋ sə̀' ntò ye.
41013008	Ŋkuŋ nzeŋgòŋ nə nə sə me, bòp lak nə lʉ bə bòp lak mok. Ŋkum mòk lʉ bə ŋkum mòk sə̀'. Nze nə nə sə tsoho kɛ'ca fa' bə fa'. Njèe nə ko kɛ'ca sə̀' nə̀bʉp. Yè'sə pwe'fo' mègù ntò co ŋwàŋwèe ghà to ko'gə̀ mwe ntò ghàa yèʼe.
41013009	“Wèŋ tse' ŋgò jə ŋkərə̀ sə̀' bʉsə̀ mvə̀k ànə ye fana wo nə ko lo weŋ mʉ kaŋsurù, nə lʉp weŋ mvwe' ndap pìriyà wèŋ. Fana wèeŋ nə kə təəŋ kù mantombìi ŋkwàha bʉ̀ʉ gomè nə ye ŋkum wèŋ bʉ̀ʉ mʉ̀. Anə ye vɛ'nə ya ŋga wèeŋ tse' mandzə̀ nə̀ ŋgò tsə̀' fa wo ncèp nə̀ njàm nə.
41013010	Lak sə̀ sə nzeŋgòŋ anə lòoŋ nə yuk to tsooŋ ntò ntirə̀ nə̀ bə̀boŋ nə ŋkuŋ nze nə me.
41013011	A ye ŋga wo ko lò wèŋ mvwe' nzak, fana wèŋ kà də wèeŋ jik də mʉ nə kə cep yè'sə yà dʉk. Mvə̀k nə kʉ̀rə, wù cèp nsàp yusə̀ yà' və̀ kə̀ cùhù wù ghà ànə. Bʉsə̀ yusə̀ wu nə cep sə ka yò yeŋ. Yà'a nə və bohò Yòŋsə̀ nə̀ Rərɛŋ nə.
41013012	Bwìŋ nə fa bwema awo də wo zə yà' mvə̀k ànə sə̀'. Tɛ̀' awo nə gʉ bwe awo sə̀' vɛ'nə. Bwe nə sə lap mandzə̀ ŋgò zə tɛ̀' awo sə̀'.
41013013	Bwìŋ pwe'fo' nə bɛŋ weŋ njo liŋ àm. Megu də ŋwə̀ nə̀ yi təəŋ-a gʉgʉŋ tə̀tè, nə kə ləsə, fana yi nə tse' lùŋ.
41013014	“Fana wèeŋ nə ye bʉp nə̀ nà'a bə jòŋ, ŋga nà' ni lò mvwe' sə̀ ànə ye co nà' kà fo' gə̀. (Ŋwə̀ nə̀ yi sə ta, yi rɛɛŋ bə zeŋ.) Fana bʉ̀ʉ sə̀ wo cu mvwe' zeŋgòŋ Jùdiyà wèŋ caŋ kok lo mʉ ndahà.
41013015	Ŋwə̀ nə̀ yi sə cu yòŋsə mʉ ndùndap, kà mvə̀k ŋgò ni mʉ nda'à yi ŋgò te' jə yumok mbwa ŋkuŋ nə caŋ tse'.
41013016	Ŋwə̀ nə̀ yi mʉnə nzum fàak nə kà maŋkwɛ̀ŋ də yi sə kə jə cə̀k foho lo.
41013017	Ho'm̀, megu də anə ye ŋgə' wùriŋ bohò bàa sə̀ bə zʉm, nə ye sə̀ wo sə fa bwe sə̀ lə mbwi bə nùubu yà'sə.
41013018	Wèeŋ lɛŋ Nwì də bum yè'sə kà mvə̀k mbʉ̀ŋ nə̀ bə mbʉəp ye,
41013019	bʉsə̀ ŋgə' nə̀ nà'a nə ye mvə̀k ànə nə bʉp vɛ'ɛ nsàp nə̀ nzeŋgòŋ à yè yèe, à ka vɛ'nə ye yuk, nə kə dzeŋ nə̀ ŋgà'a nèʼe, nə ye sə̀' də yumok nə kà vɛ'nə mok sə̀' kə̀ ye yuk.
41013020	Tà Nwì a ka-a nùubu yà'sə lə̀m cì' fəsə də bwɛ̀rɛ ŋwə̀ nə̀ mò'fis kà bwehè cu lok. Megu də yi nə ci' fəsə yà' lə̀m bʉ̀ʉ tu bʉ̀ʉ ye sə̀ yi a swè' nòŋsə wo sə.
41013021	“A ye-a ŋga ŋwə̀ nəmòk dʉk-a wu də, ‘Yeè, ŋkum ŋgà gèm bwìŋ nɛ̀’ kè də ‘yi fə nà'’ à lɛʼ, kà də wu dzəm swi dʉʼ.
41013022	Bwìŋ nə sə borə kɛ' də wo Krɛst, nə sə dʉk də wo ŋgàa tsòhò bum Nwì. Wo nə sə gʉ nsàap bum maŋgəŋgèeŋ mok də co wo borə bʉ̀ʉ sə̀ Nwì à cok fis nòŋsə sə bə zeŋ ŋga wo tse'-a mandzə̀ nə na.
41013023	Jəŋ ŋkərə̀, bʉsə̀ mʉ̀ tsə̀' nòŋsə weŋ bum yè'sə ŋga cu ntò cu.
41013024	“Nùubu sə̀ yà' nə sə və ŋga ŋgə' nə̀ bʉp nə a càa fana nùum nə kɛŋ ndzəm. Ŋwə nə kà sa.
41013025	Ŋkə̀ŋkàaŋ nə gbʉhə tsooŋ mʉbu, nsàap ŋàaŋ mok wèŋ sə̀ mʉbu pwe' nə tsoho.
41013026	Fana mʉ̀ʉ mo ŋwè mʉ nə tesə və ndzənə mbàk bə ŋàaŋ sə̀ ghaŋ, nə sə fom rɛŋ boŋsə nə̀bʉp.
41013027	Mʉ nə tumsə gesə masinjàa Nwì mvwe' ŋkùup nzeŋgòŋ sə̀ kwè sə pwe', ŋgò jə benə və̀ bʉ̀ àm mvwe' mò'fis. Wo nə lo mvwe' sə̀ nzeŋgòŋ nə yèto nə ye mvwe' sə̀ nà' kə̀ lə̀sə.
41013028	“Mʉ̀ dzəm də wèŋ yə'rə jəŋ ŋkərə̀ bohò tʉ nə̀ wo togə̀ nà' də fik nà'a. Wù yə ghà nə̀ nà' yè ŋgò fom, nə sə top, fana wù riŋ də mvə̀k mbʉ̀ŋ kʉəp laŋ.
41013029	Yà' mègù sə̀' vɛ'nə də wu ye-a bum yè'sə vɛ'nə, fana wù riŋ də mo ŋwè kʉəp ŋgò və̀ laŋ, yi megu mok ŋgʉ ncù.
41013030	Mʉ tsə̀' weŋ zìnə də bʉ̀ʉ sə̀ wo cu ŋga'a yèʼe wèeŋ nə kà ntò kpʉ wes ŋga bum yè'sə yà' fàʼ laŋ.
41013031	Ntòbu bə nzeŋgòoŋ nə ca gɛsə lo fo', ncèp àm kà ye cà yuk.
41013032	“Ŋwə̀ nəmòk ka mvə̀k nə kè nùmbu nə̀ bum yè'sə nə ye riŋ. Masinjà Nwì bə mo Nwì pwe' ka riŋ, mègù tɛ̀' yiìyi nə̀ yi rìi.
41013033	Jəŋ ŋkərə̀, nə so bə̀boŋ, bʉsə̀ wù ka mvə̀k nə̀ yà'a nə ye nə riŋ.
41013034	Anə ye co mʉmvə̀'nə̀ ŋwə̀ nəmòk mè'rəgə̀ ndap ye, nə lo gì, nə me'rə fa bum pwe' bohò bʉ̀ ŋgàa fàak ye, nə tsok fa ndàaŋwè pwe' yusə̀ nà'a nə sə gʉ. Fana yi tsok fa ŋgà kʉ̀k ncù də, nà'a sə so bə̀boŋ.
41013035	Sò-a, njo nə̀ wèŋ ka ghà nə̀ tà ŋgà ndap nə nə və riŋ. Aco yi və nə̀ nconùm, kè nə̀ ntəntʉmtsok, kè nə̀ ŋga tsok sə kʉəp ŋgò rɛŋ, kè ŋga nùm sə rɛŋ ko'.
41013036	Bwɛ̀rɛ yi vəm tesə və̀-a vak, fana yi tseŋ wu ŋga wù sə dzəmlo.
41013037	Sòo. Yusə̀ mʉ̀ cèp bohò wèŋ, a sə̀' yusə̀ mʉ̀ cèp bohò ndàaŋwè pwe'.”
41014001	À bwehe mè nùubu ba ya ŋga satikà' Pasobà dzeŋ. Mvə̀k ànə dzèŋgə̀ə, wo sə zʉ megu brɛd sə̀ wo ka yis nja gesə. Fana ŋgàa fa satikà' bə bʉ̀ ŋgàa yə'rə̀ lʉ̀k wèŋ sə lap mandzə̀ də wo borə ko Jisòs, nə kə zə yi.
41014002	Wo dʉk fe'lə sə̀' bə tu awo də, “Kaco vesùwèŋ ko yi nùmbu satikà' ye, bʉsə̀ bwìŋ nə gham vesùwèŋ ŋga'a.”
41014003	À ye sə̀' ghà nà'nə mvwe' lak Betanì, fana Jisòs sə zʉ zʉzʉ mʉ nda'à Saimʉ̀ nə̀ yi ànə ye to ŋgà kuturu nà'a. Fana ŋwà nəmòk jəŋ və ndo mve' wurdì' sə̀ yà' gʉ ntɛŋ cɛ̀bʉ̀ə̀, nə vok cùu ndo nə, nə sə kɛ' tsoŋ fa Jisòs mʉ tuhù yi.
41014004	Bʉ̀ʉ mok jòk, nə sə ŋwərə kɛ'ca də, “Wo gʉ̀ bʉpsə wurdìiʼ sə vɛ'nə bʉ̀ʉ yà lɛ?
41014005	Anə boŋ co wo seŋ yà' lɛ ncùhù tɛ', nə gap fa ŋgàa jìŋ wèŋ mbàam sə, nə noŋsə ŋgò gʉ̀ bʉpsə yà' vɛ'nə.” Wo kʉk tʉsə ŋwà nə, nə jwa yi.
41014006	Jisòs dʉk bwi ye də, “Wèeŋ me'rə ŋwà nə, nə kà yi ŋgə' fa. Yi gʉ̀ fa mʉ yusə̀ yà' bò vɛ'ɛ maŋgəŋgèŋ.
41014007	Wèeŋ nə sə ye maligèŋ ŋgàa jìŋ fo' co wèŋ tɛsə wo ghà yà lòoŋ. Mʉ nə kà yàm vesùwèŋ cu malì.
41014008	Ŋwà ènə gʉ̀ yà'sə sə̀' mvə̀k ŋàaŋ ye, ŋgò yok fʉ̀hʉ nòŋsə ni' àm mvə̀'nə̀ wo nə tuŋ nà'.
41014009	Mʉ tsok fa weŋ ncèp nə̀ nà'a ŋkèm dʉk də, mvwe' sə̀ fò pwe' sə̀ wo nə tsoho Ntirə̀ nə̀ Bə̀boŋ nə sənə nzeŋgòŋ nə fana yusə̀ yi gʉ̀ yè'sə wo nə sə tsərə maligə̀ yi bʉ̀ʉ zeŋ.”
41014010	Fana mòk mʉtsətsəʼrə̀ bwe ye sə̀ hum-ncòp-ba sə nə̀ liŋ yee Judàs Iskarəyà nà'a à tesə lò ŋgò kə̀ sèŋ Jisòs bohò ŋgàa fa satikà' wèŋ.
41014011	Wo à kwa ŋgò yuk yusə̀ Judàs ànə tsok wo sə nə̀bʉp, nə dʉk fa yi də wo nə fa yi mbàm. Fana Judàs ye ŋga'a ŋgò làp mandzə̀ nə̀ ŋgò sèŋ Jisòs nə.
41014012	À kə̀ dzèŋ nùmbu nə̀ wo à yèto ŋkàk nə̀ wo nə zʉ brɛd sə̀ wo ka yis nja gesə, yè'sə nùmbu nə̀ wo à sə səhə nsùŋgaŋ ŋkàk pasobà sə̀'. Fana bwe Jisòs kə fek yi də, yi nə dzəm ŋgò zʉ ŋkàk nə ye maŋ fò lɛ, ya ŋga wo lo kə fʉhʉ tsəʼrə mvwe' sə.
41014013	Jisòs cok fis bwe ye ba, nə tsok fa wo də, wo lo sə ntòlak. Wo ye ŋwə̀mbam nəmòk ŋga yi bə̀k kʉ̀ʉŋ ndzəp, wo yuŋ lo nà'.
41014014	Mvwe' ndap nə̀ yi kə̀ ni mbwa pwe', wo fek ŋgà ndap nə də, Cicà dʉk də wo fek nà' də, rum ndap nə̀ yi bə bwe yee nə zʉ ŋkàk pasobà mbwa fò lɛ?
41014015	Fana yi nə niŋ fa wo rum mòk nə̀ ghaŋ ma mʉ tuhù, nə̀ bə̀boŋ, nə̀ bum mbwa pwe'. Wo fʉhʉ tsəʼrə nà'.
41014016	Bwe ye sə à lòo, nə kə tseŋ bum pwe' mʉmvə̀'nə̀ Jisòs ànə dʉk sə. Wo fʉhʉ zʉzʉ pasobà sə̀ fo'.
41014017	Nùm à co, yi və fo' bə bwe ye sə̀ hum-ncòp-ba sə lòoŋ.
41014018	Mvəsə̀ wo à zʉ zʉzʉ, fana Jisòs dʉk də, “Mʉ̀ sə tsə̀' weŋ də, ŋwə̀ nə̀ mò'fis mʉtsətsəʼrə wèŋ fɛɛŋ nə seŋ mʉ, a mòk nə̀ yi sə zʉ be'lə vèsə.”
41014019	Bwe ye sə à yè ŋgò koksə manziŋ, nə sə dʉhʉ fa yi mò'fis mò'fis dʉk də, “Anə kà wu lɛ mʉ̀ sèŋ.”
41014020	Jisòs dʉk fa wo də, “A mòk mʉtsətsəʼrə wèŋ sə̀ hum-ncòp-ba yè'sə, a yi nə̀ yi sə fa kʉ̀rə tsə lò bo sənə ŋgàp vesi nàʼa.
41014021	Mʉ̀ʉ mo ŋwè, mʉ nə kpʉ lo mvə̀'nə̀ wo à còm nòŋsə ndzənə ŋwàk Nwì sə. Fana ŋgə' nə̀bʉp cu bohò ŋwə̀ nə̀ yi sèŋ mʉ ànə. Ànə boŋ ghak bohò ŋwə̀ ànə co wo kà yi dzə lok.”
41014022	Mvə̀'nə̀ wo à sə zʉ fana Jisòs jəŋ brɛd, nə kwasə Nwì, nə bə'rə fa bwe ye sə. Yi dʉk də, “Wèeŋ jəŋ, nə zʉ. Ye'e ŋgùpni' àm.”
41014023	Yi à jə ŋgàp, nə kwasə Nwì, nə fa wo. Wo no sənə ŋgàp nə̀ mò'fis wo pwe'.
41014024	Yi dʉk də, “Ye'e ndʉəm am sə̀ yà' fè'e bʉ̀ʉ bwìŋ ŋkʉ̀ʉŋ, a zeŋ sə̀ yà' kì ŋge' ndzənə lʉ̀k njàm.
41014025	Mʉ̀ sə tsə̀' weŋ də, mʉ nə kà rùk nè'e vesùwèŋ mok no fe'lə̀ tè kə dzeŋ nùmbu nə̀ mʉ nə kə̀ no nà' mok nsàp nə̀ fi mvwe' gaŋ Nwì.”
41014026	Wo à yəm ŋkì, nə tesə lo mvwe' nda Olìp.
41014027	À kə̀ dzèŋ fo', Jisòs tsok fa bwe ye sə wèŋ dʉk də, “Wèeŋ nə caŋ me'rə mʉ mʉmʉ̀. Mʉ̀ rì vɛ'nə bʉsə̀ Ŋwàk Nwì sə dʉk sə̀ʼ vɛ'nə də, ‘Mʉ̀ʉ Nwì, mʉ nə lʉp ganakù nə, fana nsùŋgaaŋ sə nə caŋ sam.’
41014028	Anə ye sə̀' də ghà nə̀ mʉ nə lokok mvwe' kpʉ, fana mʉ nə lo mantombìi wèŋ mvwe' nzeŋgòŋ Galìli.”
41014029	Pità cep fəsə fa yi də, “A ye-a ŋga bwìŋ pwe' ca mè'rə-a wu sə̀ ca, mʉ nə kà wu yàam ca mè'rə̀.”
41014030	Jisòs dʉk fa Pità də, “Mʉ tsok wu ŋkèm ncèp də, ŋkuŋ mvəp sə to bə ndzəm nə̀ ntinə nèʼe kɛ̀' ba, ŋga wù dʉk də wù ka mʉ riŋ kɛ̀' tɛ'.”
41014031	Pità cep fe'lə bə ŋàŋ də, “À mègù-a sə̀ ŋgò kpʉ vesù, kaco mʉ̀ bɛŋ wu yeŋ.” Bwe ye mok sə dʉk sə̀' vɛ'nə pwe'fo'.
41014032	Wo à kə̀ dzèŋ mvwe' səmok sə̀ wo togə̀ fo' də Gèsemanì, fana Jisòs dʉk fa bwe ye wèŋ sə dʉk də, “Wèeŋ cum fɛɛŋ ya mʉ kə gʉ pìriyà.”
41014033	Yi jəŋ bwìŋ tɛ', Pità, Jem nə ye Jon də wo yuŋ yi. Tsətsərə̀ nə̀bʉp yèto ŋgò və̀ bohò yi, yi kà kwəkwa mok tse' lok,
41014034	fana yi dʉk fa yà'wèŋ də, “Tsətsərə̀ nə̀ bə manziŋ sə ntʉʉ̀ mʉ̀ nə̀bʉp co mʉ̀ coho gbʉ kpʉ. Wèeŋ cum fɛŋ, nə sə so, nə kà lo dzəm.”
41014035	Yi sooŋ lo mantombì, nə gbʉ sə nze, nə sə lɛŋ pìriyà dʉk də, mandzə̀ mok ye-a yo, yi kà ŋgə' nsàp nà'nə yə.
41014036	Yi lɛŋ də, “Pàpa tɛ̀' àm, yumok kà wu gha'gə̀. Jəŋ gɛsə ŋgə' nə̀ mʉ tuhù mʉ̀ nèʼe fo'. Mʉ dʉk-a sə̀ vɛ'nə, wù gʉ lɛ mʉmvə̀'nə̀ wù dzəm wù, kà mʉmvə̀'nə̀ mʉ̀ dzəm mʉ̀ gʉ̀.”
41014037	Anə geŋ, yi lo, nə kə tseŋ bwe ye sə̀ yi ànə jəŋ tɛ' sə ŋga wo sə dzəm lo. Yi yəmsə wo, nə dʉk fa Pità də, “Wù sə dzəm lo à, Saimʉ̀? Kaco wù cum nca mvə̀k mwejo yeŋ à?”
41014038	Yi dʉk fe'lə fa yà'wèŋ də, “Wèeŋ so, nə sə gʉ pìriyà sə̀' ya mə̀mumsə̀ə kà weŋ gha'. Ntʉm yo ŋgò gʉ̀ʉ, megu də ŋàŋ kà ye.”
41014039	Yi lo, nə sə kə gʉ malì pìriyà sə̀mok, nə sə cep megu sə̀ʼ yusə̀ yi anə cep mantombì sə.
41014040	Ànə geŋ yi bwi foho və fe'lə, nə kə tseŋ yà' ŋga yà' sə dzəm fe'lə sə̀ lo sə. Wo kà yusə̀ co wo cep tse', bʉsə̀ lo ànə sə ko zəm tse' wo lis vɛ'ɛ nsàp nə̀ bə jòŋ.
41014041	Yi ànə bwi və nə̀ kɛ̀' tɛ', fana yi dʉk fa wo də, “Wèŋ sə nòoŋ yòŋsə malì yu awèŋ fo' à? Yà' kʉ̀rə laŋ, mvə̀k nə kə dzèŋ laŋ, wo sèŋ fa mʉ̀ʉ mo ŋwè bohò ŋgàa gʉ̀ bʉp wèŋ.
41014042	Wèeŋ lokok a lo, yeè, ŋwə̀ nə̀ yi seŋ mʉ̀ nə nè'.”
41014043	À ye ŋga Jisòs sə cèp mali ntò fo', fana Judàs nə̀ yi mo fàk ye mòk tesə və bə bʉ̀ʉ səmok ŋga wo rìp fèk, nə tseʼ ntòk. Ànə tumsə wo ŋgàa fa satikà' sə̀ ghaŋ bə ŋgàa yə'rə̀ lʉ̀k, nə ye bʉ̀ʉ sə̀ mantombì.
41014044	Ŋga Judàs ànə tsok nəm wo də wo yə-a ŋga yi kə̀ cepsə ŋwə̀ nəmòk bə̀boŋ co ŋge' àlɛ, wo riŋ də nà'a yi nə. Wo ko lo yi, nə kotse' lo yi cʉ̀k.
41014045	Mvə̀'nə̀ Judàs ànə wɛsə və ntɛ̀ŋ, yi ye gesə Jisòs, nə lo kə cepsə nà' co ŋge', nə də, “Cicà.”
41014046	Fana wo kə̀ kotse' Jisòs cʉ̀k.
41014047	Ŋwə̀ nəmòk nə̀ yi à ye fo' à sə̀ cok fis fèk ye, nə ciʼ tiŋ mak ntu'u mo ŋkwɛ̀ŋ ŋkum ŋgà fa satikà' mòk sə nze.
41014048	Jisòs cèp ye dʉk də, “Wèŋ tesə co wèŋ sə lo mvwe' bɛ' ŋgà yə̀ bə fèk nə ye ntòk yèʼe ŋgò ko mʉ̀ à?
41014049	Ye'e ŋgò gʉ̀ də yusə̀ ŋwàk Nwì à cèep ye vɛ'nə, vesùwèŋ yiskokgə̀ mʉmvwe' ndap Nwì nə̀ ghaŋ nə səsa, mʉ̀ sə yə'rə bwìŋ, wèŋ kà mʉ ko.”
41014050	Yà'a ŋga'a mvə̀k nə̀ bwe ŋgàa fàak ye sə wèŋ à mè'rə yi, nə caŋ lo wes pwe'.
41014051	Mʉ wà'nzùm nəmòk à sə yù Jisòs wèŋ maŋkwɛ̀ŋ ŋga yi lim tse' mègù làba' ye. Wo də wo ko yi ye sə̀' korə.
41014052	Mvə̀'nə̀ wo à ko làba' nə, yi swɛ̀'ɛ tesə ye sə, nə caŋ lo nswɛ̀'mbwè.
41014053	Wo à jə lò Jisòs mvwe' ndap ŋkum ŋgàa fa satikà' ŋga ŋgàa fa satikàʼa sə̀ ghaŋ pwe' bə bʉ̀ʉ sə̀ mantombì nə ye ŋgàa yə'rə̀ lʉ̀k wèŋ à kə̀ benə fo'.
41014054	Ànə ye ŋga Pità sə yù və̀ maŋkwɛ̀ŋ mwe sə̀sap, nə kə ni sə̀' mʉ ntòmbiŋ ŋkum ŋgà fa satikà' nə. Yi à kə̀ cu fo', nə sə yuk mis bə bʉ̀ʉ sə̀ wo à sə kʉ̀k ndap Nwì wèŋ.
41014055	Ŋgàa fa satikà' sə̀ ghaŋ bə ŋgàa kaŋsurù sə pwe' à sə làp yumok co wo ko Jisòs bə zeŋ ya wo zə yi. Fana wo kà yumok yə.
41014056	Bwìŋ à yè ŋgò cì' fa Jisòs mvwès, wo pwe' cep cù zəzok.
41014057	Mok lokok, nə ci' fa yi mvwès dʉk də,
41014058	“Vès à yuk ŋga yi sə dʉk dɛɛ, yi nə kʉəmsə mak ndap Nwì, nə̀ bwìŋ à ci nè'e, a ca nùubu tɛ', yi ci mok fo' sə̀' nə̀ bwìŋ ka nà' mok bə bo ci.”
41014059	Wo à cèp-a sə̀ vɛ'nə, yusə̀ wo sə cèp sə ka mvwe' mò'fis yeŋ.
41014060	Ŋkum ŋgà fa satikà' nə à lòkok təəŋ mʉtsə̀ kə̀ mantombì wo pwe', nə fek Jisòs də, “Wù ka yumok ŋgò cèp tse' à? Bʉ̀ʉ yèʼe sə dʉk də wù a dʉk da ɛ?”
41014061	Jisòs cum megu dədok. Yi fek fe'lə Jisòs sə̀mok dʉk də, “Wu ŋkum ŋgà gèm bwìŋ nə ye mo Nwì nə̀ vès sə kʉ̀ksə yi nə àlɛ?”
41014062	Jisòs à dzəm də, “Ŋ̀, a mʉ̀. Wèeŋ nə ye mʉ̀ʉ mo ŋwè ŋga mʉ̀ cu bo mama'à Nwì nə̀ yi tse' ŋàŋ nə, nə ye fe'lə mʉ ŋga mʉ̀ sə tsə mʉbu ndzənə mbàk.”
41014063	Yi ànə dʉk wes vɛ'nə, fana ŋkum nə jok, nə soŋ sarə cə̀k nə̀ mʉ ni'ì yi, nə dʉk də, “Njo nə̀ a lap yis fe'lə ŋwə̀ nəmòk ŋgò kə̀ rɛŋsə fe'lə yumok ka mok ye.
41014064	Wèŋ yuk nsàp mvwès nə̀bʉp nə̀ yi sə ci' nə sə̀ laŋ. Wèŋ dʉk yàwèŋ də yà?” Wo pwe' kiŋ cù də wo zə megu yi zəə.
41014065	Mok yèto ŋgò te Jisòs bə nte, nə lʉp yi ŋga wo lok tse' yi lis, nə sə fek yi dʉk də, yi riŋ-a ŋwə̀ nə̀ nà' lʉp yi nə. Ŋgàa fàk sə̀ wo à sə fàk bohò ŋkum ŋgàa fa satikà' à sə lʉ̀p yi sə̀'.
41014066	À ye ŋga Pità à cu mali ntò mvwe' ntòmbi nə, fana mʉŋwà nəmòk nə̀ yi fàkgə̀ bohò ŋkum ŋgà fa satikà' nə à və̀ fo'
41014067	ŋga Pità sə yuk mis. Yi kʉk ja'a nà' jwaŋ, nə dʉk də, “Wu yegə̀ sə̀' weŋ Jisòs nə̀ mvwe' lak Nazàrɛ nə.”
41014068	Pità bɛŋ də, “Mʉ̀ ka yusə̀ wù sə cèp yà'sə riŋ. Yà' sə ka fə ntu'ù mʉ̀ sə̀ʼ rɛɛŋ.” Yi tesə tsooŋ lo mvweʼ ncùu ŋka' ntɛ̀ŋ, ((fana mvəp to)).
41014069	Mʉŋwà nə kə̀ ye yi, nə sə tsoho mali fa bʉ̀ʉ sə̀ wo tərə fo' də Pità gù tsə gù mòk.
41014070	Yi à bɛ̀ŋ sə̀mok. À sàp ko' jo bʉ̀ʉ sə̀ wo à tərə fo' sə à dʉk fa yi də, “Kaco wù bɛŋ də wù ka wenə wèŋ ye yeŋ, bʉsə̀ vès rì də wu ŋwə̀ə Galìli.”
41014071	Yà' à bàa Pità yak ni' ye, nə kɛŋ mok Nwì də, “Nwì riŋ yi, mʉ̀ ka ŋwə̀ nə̀ wèŋ sə dʉk nà'nə riŋ lok kɛ̀' mò'fis.”
41014072	Ntomvəp to sə̀mok. Fana Pità tsərə mvə̀'nə̀ Jisòs anə dʉk yi də, “Mvəp nə to kɛ̀' ba ŋga wu bɛŋ mʉ kɛ̀' tɛ' də wù ka mʉ riŋ.” Fana yi waŋ nə̀bʉp.
41015001	Ŋgàa fa satikà' wèŋ bə bʉ̀ʉ sə̀ mantombì nə ye bʉ̀ ŋgàa yə'rə̀ lʉ̀k nə ye fe'lə bʉ̀ʉ sə̀ wo sakgə̀ kaŋsurù wèŋ pwe' à yàaŋ kʉ̀rə nə̀ zəzòŋ, nə cep tes mvwe' mò'fis mvəsə̀ wo nə gʉ bohò Jisòs. Fana wo kiŋ Jisòs, nə jəŋ lo yi kə̀ fa bohò govənò Palè.
41015002	Palè à fek yi də, “Wu ŋkum bʉ̀ʉ Jus wèŋ wu à?” Jisòs dʉk fa nà' də, “Wù dʉk yà'a mvə̀'nə.”
41015003	Ŋgàa fa satikà' sə ye ŋgò làp Jisòs bə nzak cɛ̀bʉ̀ə̀.
41015004	Palè dʉk fe'lə də, “Wù sə kà cèp à, yuk a yòo bum sə̀ wo sə cèp bə liŋ yo pwe' ɛ̀?”
41015005	Jisòs à cu mègù dədok. Yà' à ghak Palè mʉ tuhù.
41015006	À yegə̀ lə̀lùm mvə̀k ŋkà'a Pasobà, fana Palè fis me'rə ŋgà ndapndzəm mò'fis nə̀ bwìŋ dzəm də yi me'rə nà'.
41015007	Mvə̀k nà'nə à ye ŋga ŋwə̀ nəmòk nə̀ wo togə̀ yi də Bàrabà à ye mʉ ndapndzəmə̀ bə bʉ̀ʉ səmok sə̀ wo à lʉ̀lʉ̀ bə bʉ̀ʉ gomè, nə zə bwìŋ.
41015008	Bwìŋ à və̀, nə sə fek Palè də nà'a fis me'rə ŋgà ndapndzəm mòk mvəsə̀ yi gʉ̀gə̀ lə̀lùm sə.
41015009	Fana Palè fek wo də, “Wèŋ dzəm də mʉ me'rə fa weŋ Jisòs ŋkum bʉ̀ʉ Jus à?”
41015010	Yi fek vɛ'nə bʉsə̀ yi à rì sə ntʉʉ̀ yi də ŋgàa fa satikà' wèŋ ko Jisòs yè'sə ŋga wo à sə koʼ mègù ndù.
41015011	Ŋgàa fa satikà' sə à yuk vɛ'nə, fana wo fimsə mis dʉk də bʉ̀ʉ sə dʉk Palè fis me'rə fa wo lɛ Bàrabà.
41015012	Palè fek fe'lə bʉ̀ʉ sə də, “Wèŋ dzəm də mʉ gʉ bə ŋwə̀ nə̀ wèŋ sə to yi də ŋkum bʉ̀ʉ Jus nà'a ye va?”
41015013	Wo kɛ̀' fis bə ŋgùŋ də, “Tɛ'lə yi mʉ ntə̀əŋ.”
41015014	Palè fek fe'lə wo də, “Bʉ̀ʉ yà? Ŋwə̀ ènə gʉ̀ bʉpsə yà?” Kàyà, wo fuŋ ghaha fuŋ də, “Tɛ'lə mègù yi mʉ ntə̀əŋ.”
41015015	Yi à dzəm ŋgò gʉ̀ ya bʉ̀ʉ sə kwa. Fana yi me'rə Bàrabà, nə lʉp Jisòs bə ŋkwɛ̀s, nə fa wo də wo kə tɛ'lə nà' mʉ ntə̀əŋ anə.
41015016	Sojàa sə wèŋ jəŋ lo Jisòs mʉ nə ntòmbi ntò' Palè nə, nə to benə sojàa mok sə fo' lòoŋ.
41015017	Wo nisə fa yi nsàp cə̀k nəmòk sə̀sap bə ncòm bə̀baŋ, nə lim ndik nəmòk nə̀ bə njàk, nə ta fa yi mʉ tuhù.
41015018	Wo ye ŋga'a ŋgò cèpsə kɛ' yi co ŋkum, nə sə cep də, “Ŋgə̀ə̀ ŋkum bʉ̀ʉ Jus.”
41015019	Wo lʉp yi bə ntatʉ mʉ tuhù, te'lə fa yi nte mʉ ni'ì, nə sə təəŋ mantombì yi bə tumfərə də wo sə kùksə yi.
41015020	Wo ànə ywi'lə kʉrə yi fana wo fweŋ fis ma sə̀sap cə̀k nə̀ wo anə ni fa yi nə, nə ni fəsə fa yi cə̀ək ye sə sə̀mok, nə jəŋ fis lo yi ŋgò kə̀ tɛ'lə yi mʉ ntə̀əŋ.
41015021	À kə̀ dzèŋ mandzə̀, wo kʉrə bə ŋgà' nəmòk nə̀ liŋ yee Saimʉ̀ ŋga yi sə və̀ ye mvwe' lak sə və̀ə. Fana wo tap ko yi bə ŋàŋ də nà'a bək ntə̀əŋ Jisòs sə. À ye Saimʉ̀ nə̀ mvwe' lak Sìrinì, tɛ̀'ɛ Àlèsandà bə Rufù.
41015022	Wo jəŋ lo Jisòs mvwe' sə̀ wo to fo' də nzə̀ tu bwìŋ. Wo to fo' bə ncèp lak Hibrù də Gòrìgotà.
41015023	Wo lap mandzə̀ də wo fa yi rùk sə̀ wo tòrə yà' bə nsàp ncə̀p nəmòk sə̀ wo togə̀ yà' də meè.
41015024	Yà'a ŋga'a mok mvə̀k nə̀ wo à tɛ'lə yi mʉ ntə̀əŋ anə, fana wo jəŋ cə̀ək ye, nə sə təm gàpsə yà' bə bèŋ.
41015025	Wo à tɛ'lə yi ŋga a co nùm bɛŋ.
41015026	Wo à còm naŋ njo kpʉ ye də, ŊKUM B̀ JUS.
41015027	Wo à tɛ'lə yi nùmbu anə bə ŋgàa yə̀ə mok bwìŋ ba. Mòk mazʉ, mòk maŋkwìp. ((
41015028	Yè'sə à gʉ̀ ncèp nəmòk nə̀ nà' à ye ndzənə ŋwàk Nwì ŋgò kə̀ ye zìnə də, Wo à be'lə yi bə bʉ̀ ŋgàa gʉ̀ bʉp wèŋ.))
41015029	Bʉ̀ʉ sə̀ wo à sə cà fo' wèŋ à sə yà'rə yi, nə sə mək tu awo dʉk də, “Ŋ̀hŋ̀, a bə̀boŋ, nà'a wù nə̀ wù à dʉk də aco wù kʉəmsə mak ndap Nwì, nə ci wes fe'lə nà' mʉnə nùubu tɛ' nə.
41015030	Suhu tsoŋ na mʉ ntə̀əŋ fa' nə, nə tɛsə-a ni' yò ɛ̀.”
41015031	Ŋgàa fa satikà' sə̀ ghaŋ bə ŋgàa yə'rə̀ lʉ̀k wèŋ à sə ywi'lə yi sə̀'. Wo sə dʉhʉ kɛ' ca də, “Yi tɛsə rì bòŋsə mègù bʉ̀ʉ mok wèŋ, nə kà ni' nə̀ nje tɛsə̀ rì.
41015032	Yi dʉkgə̀ də yi Ŋgà gèm bwìŋ nə̀ Nwì à dʉk də yi nə tum vesə nə, ŋkum bʉ̀ʉ Izùrɛ. A ye-a vɛ'nə, wù suhu tsooŋ mʉ ntə̀əŋ ya vèes ye, nə dzəm bohò wù.” Bʉ̀ʉ sə̀ wo à tɛ'lə be'lə yi bə yà'wèŋ sə, wo à yàk yi sə̀'.
41015033	Ànə ye ŋga nùum mok maràŋ kaŋ fana ndzəm seŋ mvwe' nzeŋgòŋ nə pwe' tə̀tè kə̀ dzeŋ co nùm sə̀m.
41015034	À kə̀ dzèŋ nùm sə̀m, Jisòs waŋ fis bə ŋgì nə̀ ghaŋ də, “Eloi, Eloi, làma sabatàni?” A yà'a dʉk də, “Nwì àm, Nwì àm, wù swì màʼ mʉ bʉ̀ʉ yà?”
41015035	Bʉ̀ʉ mok sə̀ wo à ye fo' à yuk, nə dʉk də, “Wèeŋ yu'rə àwèŋ mvəsə̀ yi sə to Àlajà.”
41015036	Ŋwə̀ nəmòk nə̀ yi à ye sə̀' fo' caŋ kə̀ tsə̀p gesə yumok co kùsa vɛ'ɛ sənə rùuk sə̀ cʉcʉk, nə kə tse' gesə lo mʉ cùhù Jisòs bə ntatʉ. Yi dʉk də, “Wèeŋ yuk, a ja'a na kèe Àlajàa nə kə jəŋ tsooŋ yi mʉ ntə̀əŋ fa'nə àlɛʼ.”
41015037	Jisòs waŋ fe'lə bə ŋàŋ sə̀mok, fana yòŋsə̀ ye me.
41015038	Ghà nə̀ yi ànə kpʉ à ye fana cə̀k nə̀ nà' à sə gàpsə rum ndap mòk mʉmvwe' ndap Nwì nə à sàha jəŋ mʉ tuhù wàrr, kə̀ dzèŋ sə mbwè.
41015039	Ŋkum sojà nə̀ yi à tə fo' mantombìi Jisòs à yə mvəsə̀ nà' wa nə kpʉ, fana yi dʉk də, “Kɛ' ŋwə̀ ènə nə ye mo Nwì bə nə̀ zìnə.”
41015040	Bàa səmok à tə fo' mvwe' sə̀sap, nə sə ja'a. À ye mok fo' Mèri Màdàlinà, Sàlomì bə Mèri ma Jem nə̀ mweŋke' bə Josìs.
41015041	Bàa yè'sə à yèto ŋgò yù jə Jisòs mvwe' nzeŋgòŋ Galìli, nə sə tɛsə nà'. Bàa səmok à ye fo' sə̀' ŋkʉ̀ʉŋntɛ̀ŋ sə̀ wo à və̀ Jòrosalèm bə yà'wèŋ.
41015042	Nconùm nùmbu nə̀ wo à sə fʉ̀hʉ dzə̀ à kə̀ dzèeŋ,
41015043	fana Jòsep nə̀ mvwe' lak Àrìmàtayà nə̀ yi à sə tək ŋgò yə mvəsə̀ gaŋ ŋkum Nwìi nə̀ ye, à ko ntʉm, nə kə ye Palè də nà'a fa yi vèŋ Jisòs ya yi kə̀ tuuŋ. Yi ŋwə̀ nə̀ zìnə mvwe' kwe' kaŋsurù awo.
41015044	Palè vehe ŋgò yuk də Jisòs nə kpʉ laŋ, nə to fek ŋkum sojà də Jisòs nə kpʉ laŋ àlɛ.
41015045	Mvə̀'nə̀ yi à yuk wes yusə̀ ŋkum sojà nə à tsə̀' fa yi, fana yi dʉk fa Jòsep də nà'a jəŋ vèŋ ni' Jisòs nə ntɛ̀ŋ.
41015046	Jòsep à lò, nə kə ki fis Jisòs mʉ ntə̀əŋ anə, nə lim gesə nà' ndzənə cə̀k fəfəp nə̀ yi ànə ywi, nə tuuŋ nà' ndzənə nsàp sè nə̀ wo ànə tuŋ ndzənə lìs, nə bwi' lok yà' bə ŋkə̀ŋkʉ̀m lìs nəmòk.
41015047	Bə̀ba səmok à ye fo', a ye Mèri Màdàlinà bə Mèri ma Jisòs. Bàa yè'sə à yə mvwe' sə̀ wo à tuuŋ Jisòs sə.
41016001	Nùmbu dzə̀ à càa, Mèri Màdàlinà bə Mèri ma Jem nə ye Sàlomì wèŋ à ywi ncə̀əp mok də wo kə yok vèŋ ni' Jisòs bə zeŋ.
41016002	Tsok à rɛŋ ye Sondè ŋga cu ntò zəzòŋ ŋga nùm sə bà tesə ko' sə cù ndahà, fana wo lo mvwe' sè sə.
41016003	Wo sə dʉhʉ lo mandzə̀ də, ŋwə̀ nə̀ yi nə kə dzərə fis fa wo lìs mvwe' ncùu sè sə nə ye yè'sə ndà lɛ.
41016004	Wo ànə geŋ à, wo ye ŋga wo dzərə gɛsə maŋkə̀kə̀m lìs nə mvwe' ncùu sè sə laŋ. Lìs nə à yam vɛ'ɛ nə̀bʉp.
41016005	Wo ni lo ca, nə ye wà'ŋwə̀ nəmòk ŋga yi cu mamàk, nə ni tse' cə̀k nə̀ fəfəp mʉ ni'ì yi. Fana ntʉm ti wo nə̀bʉp.
41016006	Yi dʉk fa bàa sə də, “Wèeŋ kà wəp, mʉ̀ rì də wèŋ sə làp Jisòs nə̀ mvwe' lak Nazarə̀ nə̀ wo anə tɛ'lə yi mʉ ntə̀əŋ nà'a. Yi ka fɛŋ yeŋ. Yi lòkok mvwe' kpʉ laŋ. Kə̀ kʉ̀k ja'a na yòo mvwe' sə̀ wo a nòŋsə yi sə.
41016007	Nə yeè nə vɛʼnə fana wèeŋ du lo kə tsok fa bwe ŋgàa fàak ye bə Pità sə̀ʼ vɛ'nə. Yi gə̀ cà nà' mantombìi wèŋ ŋgò lò mvwe' nzeŋgòŋ Galìli, wèeŋ nə kə ye gu yi fo' mvə̀'nə̀ yi ànə tsok me wèŋ sə.”
41016008	Yi à cèp wes mè vɛ'nə ntɛ̀ŋ, wo carə tesə sənə sèe sə ŋga wo sə kà bə wʉə jìk jìk. Mvə̀'nə̀ wo à sə wəp, fana wo carə lo, nə kà ŋwə̀ nəmòk yumok tsə̀' fa. [
41016009	Jisòs ànə lòkok nùmbu Sondè anə fana ye to yi Mèri Màdàlinà nə̀ yi à jùm fis fa nà' yòŋsə̀ə ze' sàmba ndzə ni'ì nà'a.
41016010	Mèri lo kə tsok fa bʉ̀ʉ sə̀ Jisòs à sə ye bə yà'wèŋ ŋga wo sə tɛ', nə sə waŋ nə̀bʉp.
41016011	Mvə̀'nə̀ wo à yuk də yi dʉk də Jisòs lòkok mvwe' kpʉ nə də yi yə nà' bə lis, wo kà yi dzəm fa.
41016012	Yà'sə à càa, yi yəəŋ fe'lə bə nsàp mòk bohò bʉ̀ ŋgàa fàak ye bwìŋ ba, ŋga wo sə mèʼrə ntòlak Jòrosalèm nə.
41016013	Wo bwi lo, nə kə tsok fa mok sə, fana wo kà sə dzəm malì.
41016014	À ye maŋkwɛ̀ŋ, yi kə niŋ fe'lə ni' ye mok bohò bwe ye sə̀ hum-ncòp-mò'fis ŋga wo sə zʉ zʉzʉ, nə jwa wo bʉsə̀ wo à gʉŋsə ntʉm awo nə kà yusə̀ bʉ̀ʉ sə̀ wo à yə yi tsə̀' fa wo sə dzəm.
41016015	Fana yi tsok fa yà' də, “Wèeŋ du sənə ŋgòŋ nə lòoŋ fo', nə tsoho lo ncèp àm nə bohò ndàaŋwè pwe'.
41016016	Ndàaŋwè lòoŋ nə̀ yi dzəm-a, nə baptɛsə, yi tse' lùŋ. Ŋwə̀ nə̀ yi kà-a dzəm, ye də Nwìi nə sak yi.
41016017	Bʉ̀ʉ sə̀ wo dzəm, wo nə tse' nsàp ŋàŋ nə̀ ŋgò gʉ̀ bum yèʼe. Wo nə bɛ' fis yòŋsə̀ə ze' bə liŋ am. Wo nə cep riŋ ncèep sə̀ fi.
41016018	Wo te' tseʼ tseʼ a no, kè wo no-a nsàp lik nə̀ fò, yà' kà wo yumok gʉ̀. Wo nə naaŋ fa ŋgàa yiyaŋ bo, wo gʉŋ.”
41016019	Tà Jisòs à cèp wes mè bə yà'wèŋ, fana yi kok lo yuye mʉbu, nə kə cum bo mamà'a Nwì.
41016020	Ŋgàa fàak ye à lòo, nə tsoho lo fò pwe'. Tà Jisòs sə se wo, nə sə tumsə fa wo ŋàŋ ŋgò gʉ̀ maŋgəŋgèŋ, ya bwìŋ riŋ də yusə̀ wo sə tsoho sə zìnə.]
42001001	Ŋge' àm Tìyofilò, bwìŋ ŋkʉ̀ʉŋ a mùmsə ja'a ŋgò còm bum sə̀ Jisòs à gʉ̀ mʉtsətsəʼrə vès.
42001002	Wo ànə com bə ncèp nə̀ vès ànə yuk bohò bʉ̀ʉ sə̀ wo à yə bum yè'sə mvəsə̀ yà' ànə yeto, fana wo tsoho fa bwìŋ.
42001003	Fana Tìyofilò tà, mvə̀k nə̀ mʉ̀ a lap ja'a bum yè'sə bə ŋkərə̀ nə̀ njàm bə̀boŋ mvə̀'nə̀ yà' à yèto, mʉ̀ dzəm ŋgò còm fa wu mvə̀'nə̀ yà' ànə ye sə bə mandzə̀ nə̀ nà' ànə ye sə mò'fis mò'fis.
42001004	Mʉ̀ sə com yè'sə ya wu riŋ tse' də bum sə̀ wo ànə yə'rə fa wu yà'sə zìnə.
42001005	Mvə̀'nə̀ Herò ànə ye ŋkum mvwe' lak Jùdiyà fana ŋwə̀ nəmòk à ye mvwe' lak yà'sə nə̀ liŋ ye à ye də Sàkàriyà. Yi à ye ŋgà gʉ̀ fa Nwì satikà', nə sə fak bə bòp bʉ̀ ŋgàa fa satikà' sə̀ wo togə̀ wo də Àbijà. Fana liŋ ŋgwe ye à ye Àlisabè. Ŋwà ènə à ye sə̀ʼ ŋgwì bʉ̀ Aròŋ wèŋ.
42001006	Sàkàriyà bə Àlisabè à ye kə̀kʉrə̀ mantombìi Nwì, nə sə noŋsə lʉ̀k mvəsə̀ Tà Nwì à fa sə zìnə.
42001007	Wo ànə ka bwe tse' bʉsə̀ Àlisabè nə à ye nzeŋ fana wo reŋ ŋkʉ̀ʉŋntɛ̀ŋ, co wo kà mwe mok dzə.
42001008	Nùmbu mòk à ye mvə̀k kʉrə bohò bòp bʉ̀ʉ Sàkàriyà ŋgò sə fàk mʉmvwe' ndap Nwì nə̀ ghaŋ nə fana Sàkàriyà sə gʉ fàak ye co ŋgà fa satikàʼ.
42001009	Anə geŋ wo təm bèŋ mʉmvə̀'nə̀ wo gʉ̀gə̀ yàwo, fana yà' zʉ də Sàkàriyà ni lo mʉmvwe' ndap Tà Nwì nə yi, nə tɛŋ rəmsə wurdì'.
42001010	Yi ànə ni lo mʉ ndap Nwì anə ŋgò tɛ̀ŋ wurdì' sə fana bwìŋ pwe' sə lɛŋ Nwì ma sə mbi mvə̀ʼ nə̀ wo gʉ̀gə̀ə.
42001011	Fana masinjà Nwì kurə tesə və, nə kə təəŋ kok bo mamàk mvwe' kàm nə̀ Sàkàriyà à sə tɛ̀ŋ fa Nwì wurdì' sə.
42001012	Sàkàriyà ànə ye masinjà Nwì nə fana yi mərə, nə sə kaŋ bə wʉə.
42001013	Fana masinjà Nwì nə dʉk fa Sàkàriyà də nà'a kà wəp. Nə tsok fa nà' də, “Nwì a yuk pìriyà yò laŋ. Nə yeè nə də ŋgwe yo Àlisabèe nə dzə fa wu mombam. Yi dzə nà', wù to liŋ ye də Jon.
42001014	Mo ènə nə gʉ wu, wù kwa wùriŋ. Nə ye də bwìŋ ŋkʉ̀ʉŋ nə kwa bʉsə̀ wo dzə yi sə̀'.
42001015	Jon nə nə ye ŋwə̀ nə̀ ŋkʉ̀ʉŋ bohò Tà Nwì. Yi nə kà rùuk sə̀ gʉgʉŋ no. Yi nə rwiŋ bə Yòŋsə̀ nə̀ Rərɛŋ, ye jəŋ mvə̀k nə̀ wo dzə yi, nə lo mantombì.
42001016	Yi nə gʉ ya bʉ̀ʉ Izùrɛ wèeŋ bʉ̀ʉŋ və̀ bohò Tà Nwì àwo.
42001017	Tà Nwìi nə tum lo yi mantombìi yi bə nsàp yòŋsə̀ nə ye ŋàaŋ sə̀ yi ànə fa Àlajà. Jon nə nə gʉ tɛ̀' wèŋ ŋgò dzəm bweŋ awo. Yi nə gʉ bʉ̀ ŋgàa loho ntu' wèŋ tsərə ŋgò gʉ̀ bə̀boŋ bə ŋkərə̀ nə̀ co bʉ̀ʉ sə̀ wo kə̀kʉrə̀ mʉ lisə̀ Nwì wèeŋ tsərəgə̀ə. Yàʼa mvə̀ʼnə̀ yi gʉ fʉhʉ noŋsə fa Tà Nwì bʉ̀ʉ ye wèŋ.”
42001018	Anə geŋ, Sàkàriyà fek masinjà Nwì nə dʉk də, “Aco mʉ̀ dzəm ncèp ènə yè'sə va? Bʉsə̀ ves ŋgwe àm a rèŋ wes ba fo' laŋ.”
42001019	Masinjà Nwì nə dʉk fa Sàkàriyà də, “A mʉ̀ʉ Gabriyà nə̀ mʉ təəŋgə̀ mantombìi Tà Nwì. Tà Nwì tum mʉ yi, də mʉ və, nə tsok fa wu ntirə̀ nə̀ bə̀boŋ ènə.
42001020	Nə ye də, cùu nə loho wu, wù kà cèp to, tè kə wɛs mvə̀k nə̀ Àlisabè nə dzə mo ànə, bʉsə̀ mʉ̀ tsə̀' wu ntirə̀ nə̀ Tà Nwì nə fana wù kà nà' də a vɛ'nə zìnə dzəm, ŋga yà'a nə ye vɛ'nə ŋga mvə̀k nə dzeeŋ.”
42001021	Mvə̀'nə̀ masinjà Nwì ànə sə tsok fa Sàkàriyà ntirə̀ ènə fana bwìŋ sə tək yi sə ntòmbi, nə sə mərə də yi ka nə̀nàk tesə və bʉ̀ʉ yà lɛ.
42001022	Yi ànə tesə və fana yi kà bohò bwìŋ mok cèp to fe'lə̀. Fana wo riŋ də Nwì nì tsə̀' fa yi yumok mʉmvwe' ndap ye nə laŋ. Mvə̀'nə̀ yi ànə sə kà cù mok cèp to fana yi də yi cep yumok, yi sə ni megu mok bə bo.
42001023	Yi ànə gʉ wes fàha ye mʉmvwe' ndap Nwì nə fana yi bwi foho lo nda'à yi.
42001024	Ànə ca megu mvə̀k momjo fana ŋgwe ye Àlisabè nə zʉʉŋ, nə sə cum swihi megu mok mʉ nda'à tə̀tè ŋwə tàŋ.
42001025	Àlisabè nə sə dʉk də, “Mvə̀k kʉ̀rə, fana Tà Nwì nə tɛsə nə mʉ̀, nə jəŋ fis gɛsə lo marè'tu àm nə̀ mʉ̀ tse'gə̀ mʉtsətsəʼrə bwìŋ nə.”
42001026	Bum yè'sə ànə ye ŋga zʉm Àlisabèe ŋwə ntùŋfu, fana Nwì tumsə masinjà ye Gabriyà mvwe' mʉntòlak mòk mvwe' nzeŋgò Galìli nə̀ wo togə̀ fo' də Nazarə̀.
42001027	Də nà'a kə tsok fa mʉwà'ŋgwɛ̀ŋ nə̀ nà'a nə ye ŋgwe Jòsep nà'a yumok. Jòsep nə à ye njàŋ bə ŋgwì bʉ̀ ŋkum Devìd. Liŋ wà'ŋgwɛ̀ŋ nə à ye də Mèri.
42001028	Masinjà Nwì nə à və̀ bohò mo ŋwà nə, nə cepsə nà' dʉk də, “Fifi ye bohò wù. Tà Nwì cu wèŋ nə, yi nə se wu ŋkʉ̀ʉŋntɛ̀ŋ.”
42001029	Ntʉm à tesə bisə Mèri vɛ'ɛ pwe'. Yi tsərə dʉk də ncèp ènə yè'sə dalɛ.
42001030	Masinjà Nwì nə dʉk fa fe'lə yi də, “Mèri, kà də wu wəp dʉk, Nwì a ye bə̀boŋ bohò wù ŋkʉ̀ʉŋntɛ̀ŋ.
42001031	Yeè, wu nə zʉʉŋ, nə dzə mo ŋwə̀mbam. Wo nə to liŋ ye də Jisòs.
42001032	Yi nə ye ŋwə̀ nə̀ ghaŋ, fana liŋ ye nə ye də Nwì nə̀ ghaŋ. Tà Nwìi nə gʉ yi kok gaŋ tàcici ye Devìd.
42001033	Fana yi nə ye ŋkum bʉ̀ʉ Jàkop, sə̀ wo sə̀' bʉ̀ʉ Izùrɛ wèŋ wo. Dzə̀' ŋkum ye nə, nə kà kə̀ lə̀ yuk.”
42001034	Mèri fek masinjà Nwì nə dʉk də, “Mʉ nə zʉʉŋ yè'sə va, ŋga mʉ̀ ka ŋwə̀mbam rì nɛ?”
42001035	Masinjà nə dʉk fa Mèri də, “Yòŋsə̀ nə̀ Rərɛŋ nə, nə və bohò wù, fana ŋàaŋ sə̀ Nwì nə̀ ghaŋ nə nə ye bohò wù. Ye də wo nə to mo nə̀ rərɛŋ nèʼnə də, mo Nwì.
42001036	Tsərə na yo mo tɛ̀' yo Àlisabè, nə̀ wo togə̀ yi də yi nzeŋ. Yi tse' zʉm ŋga'a ŋwə ntùŋfu, ŋga yi a rèŋ.
42001037	Bʉsə̀ yusə̀ co Nwì kà gʉ̀ to, bʉ̀ə̀.”
42001038	Mèri dʉk də, “Yumok ka bʉp. Mʉ yè'sə sə̀' mo fàk Tà Nwì. Nwìi tɛsə də yà'a ye bohò mʉ̀ mvəsə̀ wù dʉk yà'sə.” Fana masinjà Nwì nə me'rə Mèri, nə lo.
42001039	A cu momjo fana Mèri fʉhʉ, nə lokok lo nə̀nàk mvwe' lak mok sə̀ yà'a mvwe' nzeŋgòŋ Jùdiyà, nə̀ a fo' bə nda wùriŋ.
42001040	À kə̀ dzèŋ fo' fana yi lo mʉmvwe' ndap Sàkàriyà, nə kə cepsə Àlisabè.
42001041	Mèri ànə cepsə Àlisabè nə fana mo nə̀ ndzə və̀ə Àlisabè nə gì tsoho nja. Mo nə à tsoho vɛ'nə fana Àlisabè nə rwiŋ bə Yòŋsə̀ nə̀ Rərɛŋ nə ŋkʉ̀ʉŋntɛ̀ŋ.
42001042	Yi cep fa Mèri bə ŋàŋ də, “Mèri, wu yèʼe ŋwà nə̀ Tà Nwì a sè wu mʉtsətsəʼrə bə̀ba pwe'. Yi nə se mo nə̀ ndzə və̀ə wù ànə sə̀'.”
42001043	Yi dʉk mali mok sə̀' də, “Nèʼnə yè'sə nsàp yu yà, nə̀ də ma Tà Nwì àm və̀ ŋgò kɛ' yə mʉ ɛ?
42001044	Mèri, mvə̀'nə̀ wù cèpsə mʉ fana mo nə̀ ndzə vəə mʉ̀ tsoho bə kwəkwa.
42001045	Nə ye də a rɛŋsi bohò wù bʉsə̀ wù a dzəm də ntirə̀ nə̀ Tà Nwì à tsə̀' fa wu nə, nə ye zìnə.”
42001046	Mèri yəm fəsə fa nà' ndzənə ŋkì də, “Ntʉm am sə kuksə Tà Nwì ŋkʉ̀ʉŋntɛ̀ŋ.
42001047	Mʉ̀ sə kwa, bʉsə̀ yi a lùŋsə mʉ.
42001048	Nwì a ka mʉ swi, nə tsəm tse' mʉ ŋgà fàk ye nə̀ jo, Fana ye jəŋ ŋga'a bwìŋ pwe' nə sə to mʉ də, ŋgà rɛŋsi.
42001049	A vɛ'nə bʉ̀ʉ bum maŋgəŋgèeŋ sə̀ Tà Nwì nə̀ ghaŋ nə a gʉ̀ bohò mʉ̀. Fana mʉ̀ sə dʉk də, liŋ yee ye rərɛŋ.
42001050	Yi koksəgə̀ manziŋ bohò bʉ̀ʉ sə̀ wo wəpgə̀ yi, nə ye bə ŋgwì bʉ̀ awo pwe'.
42001051	Nwì a sà bo ye sə̀ yà' tse' ŋàŋ, nə bɛ' samsə bʉ̀ ŋgàa nɛ̀ ni' wèŋ bə bum awo sə̀ wo sə tsəm də wo nə gʉ.
42001052	Yi a susə ŋkəŋkum sə̀ ghaŋ mʉmvwe' kapràak awo, nə te' lokoksə bʉ̀ʉ sə̀ wo jəgə̀ ni' àwo sə nze.
42001053	Yi a fa bʉ̀ʉ sə̀ njè sə ya wo bum sə̀ bə̀boŋ wùriŋ, nə jum gɛsə lo ŋgàa ghàk wèŋ bo tu.
42001054	Yi a nəmsə yusə̀ yi à kà' bohò tàcicii avès wèŋ, nə tɛsə ŋgàa fàak ye sə̀ wo bʉ̀ʉ Izùrɛ.
42001055	Yi à sə nìtsə̀' kosə̀manziŋ ye bohò Abràham, nə ye bohò ŋgwì bwìŋ ye sə̀' nə̀ mvèsə̀.”
42001056	Mèri à cu bə Àlisabè co ŋwə tɛ', fana yi bwi foho lo la'à yi.
42001057	Mvə̀k ànə kʉrə bohò Àlisabè ŋgò dzə fana yi dzə mombam.
42001058	Ŋge' ye bə njə̀njàaŋ ye wèŋ à yuk mvə̀'nə̀ Tà Nwì à gʉ̀ yi bə̀boŋ fana wo kwa yàwo sə̀'.
42001059	Mo nə ànə dzeŋ ntɛŋ mò'fis fana wo jəŋ və yi ŋgò kom fa yi tu mbəmbam. Wo də wo nə to fa mo nə liŋ tɛ̀' ye də Sàkàriyà.
42001060	Ma ye kà vɛ'nə dzəm, nə dʉk də, “Liŋ mo nə də Jon.”
42001061	Wo dʉk fa yi də, “Hàva', liŋ njàŋ yò mòk ka vɛ'nə yeŋ yuk.”
42001062	Anə geŋ, wo gʉ bo ŋgò fek tɛ̀' ye də nà' dzəm də liŋ mo nə nə ye də ndà lɛ.
42001063	Sàkàriyà dʉk də wo fa yi ŋwàk. Fana yi com nja də, “Liŋ mo nə Jon.” Wo à mərə wes pwe'.
42001064	Ye jəŋ sə̀ ghà nà'nə, fana Sàkàriyà ye ŋgò cèp fe'lə cù sə̀mok, nə sə kwasə Nwì.
42001065	wʉə à ko ŋge' ye wèŋ pwe', fana bʉ̀ʉ sə̀ wo à cu mvwe' nda sə̀ mvwe' nzeŋgòŋ Jùdiyà pwe' à yuk bum yè'sə.
42001066	Ndàaŋwè pwe' nə̀ yi yuk bum yè'sə à sə tsərə, nə sə muhu və̀m də, “Mo ènə nə ye nsàp ŋwə̀ nə̀ fò lɛ?” Yà' à sə yəəŋ jəja də, ŋàaŋ Tà Nwìi bohò mo ènə.
42001067	Sàkàriyà tɛ̀'ɛ Jon à rwiŋ bə Yòŋsə̀ nə̀ Rərɛŋ nə fana yi cep yusə̀ Nwì fa yi də yi ceep. Yi à cèp də,
42001068	Vesùwèeŋ kwasə Tà nə̀ yi Nwì bʉ̀ʉ Izùrɛ wèŋ. Yi a və̀ ŋgò tɛsə bʉ̀ʉ ye wèŋ, nə fiŋ meʼrə fis wo sənə ŋgə'.
42001069	Yi a fa vesùwèŋ ŋgà gèm bwìŋ nə̀ ghaŋ nə̀ yi ŋgwì bʉ̀ ŋgà fàk ye Devìd.
42001070	Yi ànə cep yè'sə taaŋ ntɛ̀ŋ mʉ cùhù ŋgàa tsòhò bum ye sə̀ wo bʉ̀ʉ sə̀ rərɛŋ.
42001071	Yi à kàk də yi nə fis ves bohò bʉ̀ʉ sə̀ wo bɛ̀ŋgə̀ ves, nə kak də yi nə fis ves mvwe' ŋàaŋ awo sə bʉ̀ʉ sə̀ wo dzèeŋgə̀ vesùwèŋ.
42001072	Yi à kàk fa tàcici avès wèŋ də yi nə koksə manziŋ bohò wo, fana yi noŋsə lʉ̀k ye nə̀ rərɛŋ nə̀ yi à kàʼ nə.
42001073	Yi à kɛ̀ŋ bohò Tàcici àvès Abràham gʉgʉŋ dʉk də yi nə fis vesùwèŋ ndzə bohò bʉ̀ʉ sə̀ wo bɛ̀ŋgə̀ vesùwèŋ, ya vesùwèeŋ kuksə yi nə kà wəp,
42001075	nə sə fak bohò yi bə ntʉm nə̀ rərɛŋ nə ye kə̀kʉrə̀ mʉ lisə̀ yi nùubu pwe' sə̀ a cu.
42001076	Wù mo àm, wo nə to wu də ŋgà tsòhò bum Nwì nə̀ yi Nwì nə̀ ghaŋ nə. Wu nə sə lo mantombìi Tà ŋgò gʉ̀ tsərə fa yi mandzə̀ ye nə.
42001077	Wu nə tsoho fa bʉ̀ʉ ye wèŋ də yi nə swifa wo bʉp awo, ya ŋga wo nə tse' lùŋ.
42001078	Bʉsə̀ Nwì àvèes ŋgà koksə̀manziŋ nə ye ntʉm fə̀fwèŋ. Yi nə gʉ ves ŋgò yə lù nə̀ nje nə ŋga nà' to tsə və̀ mʉ ni'ì ves co nùm,
42001079	nə rɛŋ tsoŋ mʉ tuhù bʉ̀ʉ sə̀ wo cu mvwe' tsə̀tsèŋ kpʉ, ŋga yi sə gʉ̀msə kɛ' ves mvwe' mandzə̀ nə̀ nà' tse' fifi.
42001080	Mo nə à kuk, nə sə gʉŋ bə ŋgùpni' nə ye bə yòŋsə̀. Yi à sə cugə̀ ŋgəà. Yi à cu mvwe' ànə tə̀tè kə wɛs nùmbu nə̀ yi kʉ̀rə ŋgò tesə və̀ jəja bohò bʉ̀ʉ Izùrɛ wèŋ.
42002001	Mvə̀k ànə à ye ŋga ŋkum Kaisà Àgostò nə̀ mvweʼ nze Rumà dʉk də wo taŋ bʉ̀ʉ ye pwe'.
42002002	Mvə̀'nə̀ wo à ta yèto bwìŋ vɛ'nə yè'sə, à ye ŋga govənò nə̀ mvwe' nze Sìriyà à ye Kwìrinòs.
42002003	A ye vɛ'nə, fana ndàaŋwè pwe' sə lo ŋgò kə̀ còm liŋ ye mvwe' lak ye sə̀ yi à tesə fo'.
42002004	Jòsep à yeʼe mè'rə ye lak Nazarə̀ mvwe' nzeŋgòŋ Galìli, ŋgò lò Jùdiyà mvwe' buk lak Betèrèhem. Mvwe' sə̀ wo à dzə ŋkum Devìd. Jòsep à sə lò fo' bʉsə̀ yi à ye njàŋ bə ŋgwì bʉ̀ ŋkum Devìd nə.
42002005	Yi à lò bə Mèri nə̀ yi à sak nà' gù, də bə nà'a kə com liŋ awo. À ye ŋga Mèri nə bə zʉm.
42002006	A kə̀ dzèŋ fo', fana mvə̀k kʉrə bohò Mèri ŋgò dzə.
42002007	Mèri dzə mo ŋgwɛ̀ŋ ye, mo ŋwə̀mbam. Yi lim gesə nà' ndzənə cə̀k, nə noŋsə nà' sənə ŋgwes nə̀ wo fagə̀ nàamŋgòŋ wèŋ zʉzʉ ca. Bʉsə̀ mvwe' nòoŋ à ka bohò wo mʉmvwe' ndap nə̀ ŋkʉ̀ìŋ wèeŋ kə nòoŋgə̀ mbwa nə yeŋ.
42002008	Ganakùu mok wèŋ à ye mvwe' lak yà'sə, sə̀ wo à cu nòoŋ ŋgò kʉ̀k nòoŋ nsùŋgaaŋ awo nə̀ ndzəmə̀.
42002009	Mvəsə̀ wo à cu fo' fana masinjà Tà Nwì kurə tesə və bohò wo, marɛŋ Nwì rɛŋ mvwe' sə̀ wo à ye sə nə̀bʉp. Wo a yə vɛ'nə, wə ko wo wùriŋ.
42002010	Masinjà Nwì nə dʉk fa wo dʉk də, “Yeè, wèeŋ kà wəp. Mʉ̀ jə və̀ fa weŋ yè'sə Ntirə̀ nə̀ Bə̀boŋ nə̀ nà'a ye bohò ndàaŋwè pwe'fo'. Ntirə̀ nə nà' tse' kwəkwa wùriŋ.
42002011	Bʉsə̀ nùmbu nə̀ ntinə ènə, wo dzə ŋgà lùŋsə̀ bwìŋ àwèŋ mvwe' lak Devìd. A yi nə̀ yi Ŋkum ŋgà gèm bwìŋ nə ye Tà sə̀'.
42002012	Wèeŋ nə kə ye ŋga wo lim mo nəmòk bə cə̀k, nə noŋsə yi sənə ŋgwes, fana wèŋ riŋ də nà'a yi.”
42002013	Wo ànə geŋ də wo kʉk à, wo ye masinjàa Nwì vɛ'ɛ nduk, ŋga wo sə yəm kùksə liŋ Nwì bə ŋkì.
42002014	Wo sə dʉk də, Kə̀kùksə̀ə ye bohò Nwì nə̀ yi cu mvwe' sə̀ ghaŋ mʉ ntòbu. Fifi ye sə nzeŋgòŋ bohò bʉ̀ʉ sə̀ yi dzəm yà'wèŋ.
42002015	Masinjàa Nwì sə à lò gɛsə lò mʉbu. Fana ganakùu sə wèŋ dʉk də, “A bə̀boŋ də vesùwèeŋ lo-ɛ mvwe' lak Betèrèhem anə ɛ̀, nə kə ja'a na yusə̀ yà'a fo', sə̀ Tà Nwì tsə̀' fa ves yè'sə.”
42002016	Wo à lò vɛ'ɛ nə̀nàk. À kə̀ dzèeŋ, wo ye Mèri bə Jòsep nə ye mo nə ŋga yi nò sə ŋgwesə̀.
42002017	Ganakùu sə à yə nà' fana wo ye ŋga'a ŋgò tsòho fa bwìŋ yusə̀ wo anə yuk bə liŋ mo nə pwe'fo'.
42002018	Bʉ̀ʉ sə̀ wo ànə yuk yusə̀ ganakùu sə à tsə̀'ə sə à mərə wes pwe' nə̀ pwe'.
42002019	Mèri à ko nòŋsə bum yè'sə pwe'fo' sə və̀ə yi, nə sə tsərə bə zeŋ ghà yà lòoŋ.
42002020	Ganakùu sə à bwìŋ foho lòo, wo sə kwasə, nə sə kuksə lo liŋ Nwì, bʉ̀ʉ yusə̀ wo yuk nə ye sə. Yà' ànə ye megu sə̀' mʉmvə̀'nə̀ masinjàa Nwì anə tsok wo sə.
42002021	À kə̀ dzèŋ ntɛŋ mò'fis, mvə̀k kʉ̀rə də wo kom fa mo nə tu fana wo to fa yi liŋ də Jisòs. Yè'sə liŋ sə̀ masinjà Nwì ànə to fa yi yà' ŋga wo ka yi ntò zʉʉŋ.
42002022	Mvə̀k à kʉrə bohò Mèri bə Jòsep də wo gʉ yusə̀ lʉ̀ʉk Musì sə dʉk, ya ŋga wo ye yàwo mok sə̀' rərɛŋ. Anə geŋ, wo jə lo mo nə mvwe' lak Jòrosalèm ŋgò kə̀ nì fa yi bohò Tà Nwì.
42002023	Wo ànə com noŋsə ndzənə ŋwàk lʉ̀k Tà Nwì dʉk də, “Wo nə cok noŋsə fa Tà mo tu nə̀ yi ŋwə̀mbam.”
42002024	Wo à lò ŋgò fa satikà' nə̀ lʉ̀ʉk Tà Nwì sə dʉk vɛ'nə. Yà'a yèʼsə də, “Wo fa kəkəbʉ̀ŋ ba kè nsàp swi mòk nə̀ jo nə̀ nà'a sə̀' co kəkəbʉ̀ŋ nà'a ba.”
42002025	Ŋwə̀ nəmòk ànə ye mvwe' lak Jòrosalèm anə nə̀ liŋ ye à ye də Saimʉ̀. Yi à ye ŋwə̀ nə̀ yi kə̀kʉrə̀ mʉ lisə̀ Nwì, nə fa ntʉm ye bohò Nwì pwe' nə̀ pwe'. Yi à sə tək ŋgò yə ghà nə̀ Nwìi nə mesə fa bʉ̀ʉ Izùrɛ wèŋ ŋgəʼ àwo, fana Yòŋsə̀ nə̀ Rərɛŋ sə ye bohò yi sə̀'.
42002026	Yòŋsə̀ nə̀ Rərɛŋ nə ànə tsok fa yi də, yi nə kà ntò kpʉ tè yi ye Ŋkum ŋgà gèm bwìŋ nə̀ Tà Nwì ànə kak də yi nə tum vesə nə.
42002027	Yòŋsə̀ nə ànə gʉ Saimʉ̀, fana yi lokok lo mʉmvwe' ndap Nwì nə̀ ghaŋ nə. Mvə̀'nə̀ ma bə tɛ̀'ɛ mo nə à jə və̀ Jisòs mʉmvwe' ndap Nwì nə̀ ghaŋ ŋgò gʉ̀ yusə̀ lʉ̀k sə dʉk,
42002028	fana Saimʉ̀ kə le' tse' mo nə ndzə bohò yi, nə kwasə Nwì.
42002029	Yi à cèp də, Tà, wù a gʉ̀ yusə̀ wù à cèep fana me'rə a mofàk yo lo gɛsə bə fifi.
42002030	Bʉsə̀ nə̀ ŋga'a yèʼe mʉ̀ yə lù nə̀ njò nə laŋ,
42002031	nə̀ wù à fʉ̀hʉ nòŋsə nà' mantombìi bwìŋ pwe' nə.
42002032	Nà'a marɛŋ nə̀ ŋgò nì fa bʉ̀ʉ sə̀ wo ka bʉ̀ʉ Izùrɛ yeŋ wèŋ mandzə̀ nə̀ njò nə, Nə ye ŋgò gʉ̀ ya bwìŋ wəp bʉ̀ʉ Izùrɛ wèŋ co bʉ̀ʉ sə̀ bwìŋ.
42002033	Bum sə̀ Saimʉ̀ à cèp sə yà' à gʉ̀ ma mo nə bə tɛ̀'ɛ mo nə wo mərə wùriŋ.
42002034	Anə geŋ Saimʉ̀ à sè wo, nə dʉk fa Mèri dʉk də, “Nwì a cok fis mo ènə ŋgò gʉ̀ bʉ̀ʉ Izùrɛ wèŋ ŋkʉ̀ʉŋ də wo gbʉ̀, mok lokok. Yi nə ye co yumòk nə̀ ŋgò nìtsə̀' bwìŋ mʉmvə̀'nə̀ Nwìi fagə̀ bwìŋ lùŋ. Megu də bwìŋ nə sə cep bʉp bə zeŋ.
42002035	Ntʉm yòo nə yaaŋ co ŋwè sòp nà' bə fèk bʉ̀ʉ mo nə. Yi nə jəŋ fis və tsətsəʼrə̀ə sə̀ yà' cu swìhi sə ntʉʉ̀ bwìŋ mvwe' jəja.”
42002036	Ŋwà nəmòk ànə ye nə̀ liŋ ye à ye də Àna. Yi ye ŋgà tsòhò bum Nwì. Liŋ tɛ̀' ye à ye də Fanuel. Liŋ bòp lak àwo à ye də Asè. Yi à ye ŋwà nə̀ yi à rè wùriŋ ŋga yi à cu bə ndu ye lùumŋgòŋ sàmba.
42002037	Yi à cu co ŋwà ŋgwemfə lùumŋgòŋ hum fwame'-ncòp-kwè. Yi kà ndap Nwì nə̀ ghaŋ nə me'rə yuk. Yi sə dzə̀ zʉzʉ, nə sə lɛŋ pìriyà, nə sə kuksə Nwì nùm bə ndzəm.
42002038	Yi à və̀ fo' sə̀ ghà nà'nə, nə kwasə Nwì. Yi sə cep bə nzak mo ènə bohò bʉ̀ʉ sə̀ wo à sə tək ŋgò yə də Nwìi nə fiŋ meʼrə bʉ̀ʉ Jòrosalèm yàʼa.
42002039	Mʉmvə̀'nə̀ wo ànə gʉ wɛs bum sə̀ lʉ̀ʉk Tà Nwì sə dzəm fana wo bwi foho lo mvwe' nzeŋgòŋ Galìli, nə̀ lak awo à ye fo', wo to yà' də Nazarə̀.
42002040	Mo nə à kùk, nə tse' ŋàŋ. Yi à tse' ŋkərə̀, fana Nwì sə sè yi sə̀' wùriŋ.
42002041	Jòsep bə Mèri à sə cugə̀ mvwe' lak Nazarə̀ anə fana wo sə loho Jòrosalèm lùm bə lùm. Wo à sə lò ŋgò kə̀ zʉ ŋkàʼa pasobà.
42002042	Jisòs à dzèŋ lùumŋgòŋ hum-ncòp-ba fana yi yuŋ Mèri bə Jòsep, wo lo mvwe' ŋkàk nə sə̀mok.
42002043	Nùmbu ŋkàk sə à càa fana, wo ye ŋgò bwìŋ foho lò laʼà wo. Jisòs cum mam ye Jòrosalèm anə. Fana tɛ̀' ye bə ma ye kà bə zeŋ rì.
42002044	Wo à sə tsəm yàwo ŋgwàŋ də Jisòos mʉŋgorə̀ bʉ̀ʉ sə̀ wo sə bwi loo sə. Fana wo gi yiskok tə̀tè nùm co. Wo ye ŋga'a ŋgò làp yi mʉŋgorə̀ njə̀njàaŋ awo bə ŋge' awo wèŋ.
42002045	Wo kà yi yə, fana wo bwi foho lo Jòrosalèm anə ŋgò làp yi.
42002046	Wo lap yi tə̀tè nùmbu nə̀ tɛ' à ye fana wo ye yi ŋga yi cu mʉ nda'à Nwì. A ye ŋga yi cu mʉtsətsəʼrə̀ə cicàa bʉ̀ʉ Jus wèŋ. Yi sə yu'rə yusə̀ wo sə cèp sə, nə sə fek yà'wèŋ bum ye sə̀'.
42002047	Bʉ̀ʉ sə̀ wo à yuk yusə̀ yi sə cèp sə à mərə wes pwe' bə nsàp ŋkərə̀ nə̀ yi à tse' ŋgò cèp bʉ̀sə fa bʉ̀ʉ sə wèŋ.
42002048	Jòsep bə Mèri à yə yi fana wo mərə wùriŋ. Fana Mèri fek yi də, “Mo àm, wu gʉ ves yèʼe yà vɛ'nə ɛ? Ves tɛ̀' yo lap wu tə̀tè ntʉm tesə lò bisə ves pwe'.”
42002049	Jisòs fek yà'wèŋ də, “Wèŋ nə sə lap mʉ də yà? Wèŋ nə ka riŋ də mʉ tse' ŋgò cu mʉmvwe' ndap Tɛ̀' àm riŋ à?”
42002050	Wo kà ncèp nə̀ yi cèp fa wo nà'nə rɛɛ̀ŋ.
42002051	Anə geŋ bə Jisòs wèŋ bwi foho lo Nazarə̀ anə, yi sə yuk dʉk awo. Ma ye à ko nə̀msə bum yè'sə pwe' sə ntʉʉ̀ yi.
42002052	Jisòs à sə kuk bə ni' nə ye bə ŋkərə̀. Bwìŋ à sə dzəm yi, Nwì dzəm yi sə̀'.
42003001	Bum yèʼe à ye ŋga Tìberiyùu ŋkum mvwe' nze Rumà yi lùumŋgòŋ hum-ncòp-tàŋ. Poŋtiyòs Palè ye ye govənò mvwe' nze Jùdiyà, fana Herò ye ye ŋgà sak nze Galìli. Moma Herò nə̀ liŋ yee Filìp à sə sak ye nze Ìturiyà bə Tràkònitìs. Lìsaniyà à sə sak ye nze Abilin.
42003002	Anàs bə Kayofàs à ye yàwo ŋkum ŋgàa fa satikà' wèŋ. Anə geŋ Nwì cèp bohò Jon mo Sàkàriyà ŋga yi cu ŋgəà.
42003003	Jon ànə yuk fana yi lokok nə gi kɛ' mvwe' lak sə̀ yà' kʉəp ŋgʉ ndzəp Jòridàŋ yàʼa. Yi à sə tsòho fa bwìŋ dʉk də, “Wèeŋ kupsə, nə bwi fa bʉp awèŋ ŋkwɛ̀ŋ, nə baptɛsə, ya Nwìi swi fa weŋ bʉp awèŋ.”
42003004	Ìzayà ŋgà tsòhò bum Nwì ànə com bum yèʼsə ndzənə ŋwàk ye də, Ŋgì ŋwə̀ nəmòk sə cèp ŋgəà, nə sə yuhu də, “Gʉ tsərə fa Tà Nwì mandzə̀ ye, rəŋsə tsərə fa yi bwe cwèe mandzə̀ ŋgò gì cà ca.”
42003005	Wo rwisə tsərə ntòŋ pwe', nə fak laŋsə tsərə nda sə̀' pwe'. Gʉ mandzə̀ə sə̀ yà'a gəgorə̀ pwe' yà'a ye rərəŋ, nə laŋsə cwèe mandzə̀ə sə̀ yà' ka làaŋ yeŋ.
42003006	Fana bwìŋ pwe'fo' nə ye lù nə̀ Nwìi nə fa bwìŋ.
42003007	Mandzə̀ ànə loho vɛ'ɛ bə bwìŋ sə̀ wo ànə sə və də Jon bàptɛsə wo. Fana Jon dʉk fa wo də, “Wèŋ ŋgwì bwìŋ no, tsə̀' weŋ ŋga'a ndà də wèeŋ caŋ, nə swirə ŋgə' nə̀ Nwìi nə fa bwìŋ ɛ?
42003008	Wèeŋ gʉ yusə̀ aco yà' ni tsok də wèŋ bwìŋ fa bʉp awèŋ ŋkwɛ̀ŋ laŋ. Wèeŋ kà də wèeŋ sə tsərə də aco wèŋ swirə ŋga wèŋ sə dʉhʉ na də, ‘Tàcici àvès à ye Abràham’ dʉk. Mʉ tsok fa weŋ də, aco Nwì jəŋ lìis yèʼe, nə gʉ fa Abràham bwe bə zeŋ sə̀'.
42003009	Yuk-a. Njàm nə nò sə kʉ̀k ŋgò gwɛ̀' màk tʉ sə mbwè. Tʉ nə̀ fò pwe' nə̀ nà' ka-a nto'o sə̀ bə̀boŋ zəm, wo gwɛ' mak nà' sə nze, nə te' tɛŋ gesə nà' sə misə̀.”
42003010	Bʉ̀ʉ sə̀ wo ànə yuk ncèp ènə fek yi dʉk də, “Aco vès gʉ ŋga'a yè'sə va?”
42003011	Jon tsok fa wo də, “Ŋwə̀ nə̀ wù tse' cə̀k nini ba, wù fa ŋwə̀ nə̀ yi ka mò'fis tse' mòk. Ŋwə̀ nə̀ wù tse' zʉzʉ, wù gapsə weŋ ŋwə̀ nə̀ yi ka tse'.”
42003012	Bʉ̀ʉ sə̀ wo à ye ŋgàa ko mbàm tas mok à və̀, dʉk də Jon bàptɛsə wo. Wo fek Jon nə də, “Cicà, vèes gʉ va?”
42003013	Yi tsok fa yà'wèŋ də, “Kà də wèeŋ jə casə fe'lə mbàam ŋwə̀ nəmòk bə mfìp dʉk.”
42003014	Sojàa mok wèŋ à və̀, nə fek yi sə̀' dʉk də, “Vès yàvès ɛ? Vèes nə gʉ va?” Jon tsok fa yà'wèŋ dʉk də, “Kà mbàm ŋwə̀ nəmòk bə ŋàŋ fep jə, nə kà ŋwə̀ nəmòk wà na'tse'.Mbàam ŋwə̀ àwèeŋ kə̀kʉrə̀ bohò wèŋ”
42003015	Bwìŋ ànə sə kʉk Ŋkum ŋgà gèm bwìŋ nə̀ Nwì à kàk də yi nə tum nə, fana wo à yə Jon, wo ye ŋgò tsərə də kàmòk a yi nə àlɛ.
42003016	Yi dʉk fa yà'wèŋ dʉk də, “Mʉ̀ sə baptɛsə megu weŋ yàm bə ndzəp, nə yeè nə də, ŋwə̀ nəmòk nə̀ yi yam càsə mʉ nə və, nə̀ mʉ̀ ka kə̀kʉrə̀ ŋgò fìrə fa yi kùuŋgùup ye yeŋ. Yi nə baptɛsə weŋ bə Yòŋsə̀ nə̀ Rərɛŋ, nə ye bə mis.
42003017	Yi tse' wàam nzaŋ ye ndzə bohò yi ŋgò cìs nzaŋ bə zeŋ. Yi nə cis wes nzaŋ sə, nə nəmsə yà' mʉ tapə, nə tɛŋ dzə̀dzə̀ə sə sə mvwe' mis nə̀ nà'a kà liigə̀.”
42003018	Jon à sə tip kɛ' bwìŋ bə mandzə̀ zəzok mʉmvə̀'nə̀ yi sə tsòho fa wo Ntirə̀ nə̀ Bə̀boŋ nə.
42003019	Yi à cèp bohò ŋkum Herò sə̀ də nà' gʉ̀ bʉp wùriŋ bʉsə̀ nàʼ ànə jəŋ Hèrodiyà nə̀ yi à ye ŋgwe moma ye Filìp. Herò nə à gʉ̀ bum mok sə̀ yà' à bʉp sə̀'.
42003020	Yi ànə gʉ fe'lə yumok nə̀ nà' bʉp càsə cù sə̀'. Yu nə̀ yi ànə gʉ nə, à ye də yi à ko lok Jon mʉ ndapndzəmə̀.
42003021	A ye ŋga Jon bàptɛsə me bwìŋ pwe', fana Jisòs və, Jon baptɛsə yi sə̀'. Jisòs ànə sə gʉ pìriyà fana ntòbu muhu to.
42003022	Fana Yòŋsə̀ nə̀ Rərɛŋ tsoŋ mʉbu co kəkəbʉ̀ŋ. Nwì cep vesə mʉbu dʉk də, “Wù mo àm nə̀ mʉ̀ dzəm wu sə ntʉʉ̀ mʉ̀. Mʉ̀ kwa bohò wù wùriŋ.”
42003023	Jisòs à yèto fàak ye ŋga yi co lùumŋgòŋ hum tɛ'. Tàcicii ye à ye mʉmvə̀' nèʼe.
42003024	Adàm nə ye mo Nwì. Sɛt ye mo Adàm. Enos ye mo Sɛt. Kàyinàn ye mo Enos. Màhalalì ye mo Kàyinàn. Jarè ye mo Màhalalì. Enòk ye mo Jarè. Mɛ̀tuselà ye mo Enòk. Lamɛ̀k ye mo Mɛ̀tuselà. Nuà ye mo Lamɛ̀k. Shɛm ye mo Nuà. Àrfasà ye mo Shɛm. Kàyinàn ye mo Àrfasà. Shelà ye mo Kàyinàn. Ebèr ye mo Shelà. Pelɛ̀k ye mo Ebèr. Ru ye mo Pelɛ̀k. Serù ye mo Ru. Nahò ye mo Serù. Terà ye mo Nahò. Abràham ye mo Terà. Azìk ye mo Abràham. Jàkop ye mo Azìk. Judà ye mo Jàkop. Perè ye mo Judà. Hɛsròŋ ye mo Perè. Arnì ye mo Hɛsròŋ. Adimìn ye mo Arnì. Àminadàp ye mo Adimìn. Nasòŋ ye mo Àminadàp. Samòŋ ye mo Nasòŋ. Bowàs ye mo Samòŋ. Obè ye mo Bowàs. Jesì ye mo Obè. Devìd ye mo Jesì. Natàŋ ye mo Devìd. Matatà ye mo Natàŋ. Menà ye mo Matatà. Meleyà ye mo Menà. Èliyakìm ye mo Meleyà. Jonàm ye mo Èliyakìm. Jòsep ye mo Jonàm. Judà ye mo Jòsep. Simiyòŋ ye mo Judà. Levì ye mo Simiyòŋ. Màtat ye mo Levì. Jorìm ye mo Màtat. Èlìyezè ye mo Jorìm. Josuwà ye mo Èlìyezè. Er ye mo Josuwà. Èlmadàm ye mo Er. Kosàm ye mo Èlmadàm. Adì ye mo Kasàm. Melkì ye mo Adì. Nerì ye mo Melkì. Shèyatiyè ye mo Nerì. Zèrubabè ye mo Shèyatiyè. Resà ye mo Zèrubabè. Joanàŋ ye mo Resà. Jodà ye mo Joanàŋ. Josèk ye mo Jodà. Semèŋ ye mo Josèk. Màtàtiyà ye mo Semèŋ. Maàt ye mo Màtàtiyà. Nagè ye mo Maàt. Eslì ye mo Nagè. Nahùm ye mo Eslì. Emòs ye mo Nahùm. Màtàtiyà ye mo Emòs. Jòsep ye mo Màtàtiyà. Janè ye mo Jòsep. Melkì ye mo Janè. Levì ye mo Melkì. Màtat ye mo Levì. Helì ye mo Màtat. Jòsep nə̀ yi à ye mo Helì, yi à ye ŋwə̀ nə̀ bwìŋ sə tsərə də yi tɛ̀' Jisòs.
42004001	Jisòs à bwìŋ foho və̀ mvwe' ndzəp Jòridàŋ ŋga yi rwi bə Yòŋsə̀ nə̀ Rərɛŋ. Fana Yòŋsə̀ nə jə lo yi mvwe' səmok sə ŋgəà.
42004002	Satà nə̀ yi ŋkum ze' nə ànə mumsə yi mvwe' yà'sə nùubu hum kwè. Mvə̀k ànə à ye, yi kà yumok momjo zʉ lok, fana njè yaŋ yi ŋga nùubu sə̀ hum kwè sə mèe.
42004003	Satà nə cep bohò yi dʉk də, “A ye-a ŋga wu mo Nwì, wù cep-a bohò lìs nèʼe ŋga nà'a bʉʉŋ bɛŋ ŋga wu zʉ.”
42004004	Jisòs dʉk fa nà' də, “Wo à còm nòŋsə ndzənə ŋwàk Nwì dʉk də, ‘Kaco ŋwè cum megu bʉ̀ʉ ŋàaŋ zʉzʉ yeŋ.’ ”
42004005	Satà jə lo yi mʉ tu nda nəmòk, nə niŋ fa yi lak sə̀ sə nzeŋgòŋ pwe' kɛ̀' mò'fis.
42004006	Yi dʉk də, “Mʉ nə fa wu ŋàŋ bə lak yè'sə nə ye ghàak sə̀ fò pweʼ. Nwì ànə fa yà' pwe' ndzə bòhò mʉ̀ yi, nə yeè nə də, mʉ̀ tse' ŋàaŋ sə̀ ŋgò fa yà' bohò ŋwə̀ nə̀ ntʉm àm dzəm.
42004007	Bum yè'sə pwe' nə ye yò, ŋga wu kuksə-a mʉ.”
42004008	Jisòs dʉk də, “Cu ndzənə ŋwàk Nwì nə də, ‘Ŋwè tse' ŋgò kùksə Tà nə̀ yi Nwì ye, nə fak megu sə̀' bohò yi yiìyi.’ ”
42004009	Satà jə lo Jisòs mʉ Jòrosalèm, nə kə tes yi mʉ ndùndap Nwì mvwe' sə̀ yà' sap càsə. Yi dʉk fa Jisòs də, “A ye-a də wu mo Nwì, wù li gbʉ tsooŋ mʉ ndùndap fɛɛŋ.
42004010	Yà' cu ndzənə ŋwàk Nwì də, ‘Nwìi nə fa masinjàa ye ŋàŋ ŋgò jə ŋkərə̀ bohò wù.’
42004011	Yà' cu nja sə̀' də, ‘Wo nə kotse' wu mʉtsə̀ bə bo awo, ya wu nə kà kù nə̀ kù ta.’ ”
42004012	Jisòs dʉk fa nà' də, “Wo də, ‘Wù ka tse' ŋgò bʉə ja'a Tà nə̀ yi Nwì yò yeŋ.’ ”
42004013	Satà nə ànə mumsə wes Jisòs vɛ'nə, fana yi me'rə tse' nà' ghàr.
42004014	Fana Jisòs bwi foho lo mvwe' nzeŋgòŋ Galìli. Ŋàaŋ Yòŋsə̀ nə̀ Rərɛŋ à ye bohò yi. Bwìŋ anə yuk wes nzu Jisòs mvwe' tòʼo lak yà'sə pwe'.
42004015	Yi a sə yə'rə fa bʉ̀ʉ sə mʉmvwe' ndap pìriyà bʉ̀ʉ Jus wèŋ, fana bwìŋ pwe' sə kuksə yi.
42004016	Jisòs ànə bwi foho lo mʉ Nazarə̀, lak sə̀ yi ànə kuk fo'. À ye nùmbu dzə̀ bʉ̀ʉ Jus, yi lo mʉ ndap pìriyà, sə̀' mvə̀'nə̀ yi ànə sə lo mantombì. Yi lokok təəŋ mʉtsə̀, nə taŋ ndzənə ŋwàk Nwì.
42004017	Wo ànə fa yi ŋwàk Ìzayà, nə̀ yi ànə ye ŋgà tsòhò bum Nwì. Yi fiŋ, nə muk ŋwàk nə, nə ye mvwe' sə̀ wo ànə com nja də,
42004018	Tà Nwì a fa mʉ yòŋsə̀ ye, bʉsə̀ yi a cok fis mʉ də mʉ tsoho fa Ntirə̀ nə̀ Bə̀boŋ bohò bʉ̀ ŋgàa jìŋ wèŋ. Yi a tum mʉ də mʉ kə tsoho fa bʉ̀ʉ sə̀ wo cu ndapndzəm də wo nə fis me'rə wo. Mʉ tsok fa bʉ̀ ŋgàa ntwìlis wèŋ də wo nə ye bum sə̀mok. Mʉ fiŋ me'rə bʉ̀ʉ sə̀ wo cu bə ŋgə'.
42004019	Nə tsok fa bwìŋ də lùmŋgòŋ nə̀ Tà Nwìi nə kə luŋsə bʉ̀ʉ ye wèŋ nə və̀ laŋ.
42004020	Yi ànə taŋ mesə vɛ'nə fana yi lok nà', nə fa nà' bohò ŋwə̀ nə̀ yi tɛsəgə̀ mʉmvwe' ndap pìriyà nə, nə cum tsoŋ nze, nə ye ŋgò tsòho. Bʉ̀ʉ sə̀ wo ànə ye mʉmvwe' ndap pìriyà nə wèŋ à sə kʉ̀k tse' mègù mok yi.
42004021	Yi ye ŋgò tsə̀' fa bʉ̀ʉ sə də, “Yusə̀ yà'a ndzənə ŋwàk Nwì sə bʉ̀ʉŋ və̀ ntinə zìnə mʉmvə̀'nə̀ wèŋ yuk ŋga mʉ̀ ta yè'sə.”
42004022	Bwìŋ à kwa bohò yi, bə lə̀lʉm ncèep sə̀ yà' à sə tesə kə̀ cùhù yi. Wo sə feʼrə də, “Nèʼe ka mo Jòsep ye àlɛ?”
42004023	Jisòs dʉk fa wo də, “Mʉ̀ riŋ də wèeŋ nə mak fa mʉ gbʉ' nèʼe də, ‘Ŋgà ncə̀p, gʉŋsə-a ni' yò.’,a yàʼa də wu gʉ̀ bum sə̀ vès a yuk də wù a sə gʉ̀ yà' mvwe' lak Kàpanùm yà'a, mʉ ntòla'à wù fɛɛŋ sə̀'.’ ”
42004024	Yi dʉk fa fe'lə wo də, “Mʉ̀ sə tsə̀ʼ fa weŋ nə̀ zìnə də, bʉ̀ʉ sə̀ mʉ ntòlak kà ŋgà tsòhò bum Nwì nə̀ yi tesə sə̀' mvwe' ntòlak ànə co yumok jəgə̀.
42004025	Mʉ̀ sə tsə̀' fa weŋ zìnə də, ghà nə̀ Àlajà à cu fo' nà'a, bàa yepmfə à ye mvwe' lak Izùrɛ ŋkʉ̀ʉŋntɛ̀ŋ. Mvə̀k nə̀ mbʉ̀ŋ à sə kà ligə̀ mʉnə lùumŋgòŋ tɛ' bə bwes fana, njè ko nzeŋgòŋ nə pwe'.
42004026	Nwì ànə ka Àlajà bohò bàa yepmfə avès ŋgò fa yi zʉzʉ sə̀ʼ tum, yi à tum lò nà' bohò ŋwà ŋgwemfə nə̀ mvwe' lak Zarefà nə̀ mvwe' nzeŋgò Sidòŋ.
42004027	Ŋgàa yiyaŋ nze ànə ye mvwe' lak Izùrɛ sə̀' ŋkʉ̀ʉŋntɛ̀ŋ mʉmvə̀k nə̀ Àlasà ànə cum fo' nà'a. Fana yi ànə ka ŋwə̀ àvès nə̀ mò'fis luŋsə, yi à lùŋsə mègù Namàn nə̀ yi ŋwə̀ Sìriyà.”
42004028	Bʉ̀ʉ sə̀ wo ànə ye mʉmvwe' ndap pìriyà anə, à yuk bum sə̀ Jiòs à cèep fana ntʉm cʉəp wo nə̀bʉp.
42004029	Wo lokok, nə soŋ dapsə fis Jisòs mʉntòlak anə, nə jəŋ lo yi mʉ tu nda nə̀ wo a ci lak awo mbwa, ya wo dusə mak tsoŋ lo yi sə bamə̀ anə.
42004030	Fana yi swɛ'ɛ tesə ndzə bohò wo anə, nə gi ca mʉtsətsəʼrə wo anə nə lo yuye.
42004031	Jisòs à lò mvwe' lak Kàpanùm nə̀ mvwe' nzeŋgò Galìli, fana yi sə yə'rə bwìŋ fo' nùmbu dzə̀.
42004032	Wo à mərə pwe', bʉsə̀ ncèp nə̀ yi à sə cèp nə, à ye nsàp nə̀ nje zok bə ŋàŋ.
42004033	Ŋwə̀ nəmòk ànə ye mʉ ndap pìriyà anə, nə̀ yi à tse' yòŋsə̀ ze' nə̀bʉp ndzə ni'ì yi. Yi cep torə fis bə ŋàŋ dʉk də,
42004034	“Hàva', Jisòs nə̀ mvwe' lak Nazarə̀, wù tse' yà vesùwèŋ nɛ? Wù və̀ yè'sə ŋgò zə ves à? Mʉ̀ riŋ wu bə̀boŋni, wu mo Nwì nə̀ wu rərɛŋ nə.”
42004035	Jisòs ghamsə yòŋsə̀ nə, nə dʉk fa yi də, “Lok cùu yò, nə ca tesə ndzə ni'ì ŋwə̀ ènə.” Ze' nə bwi' mak ŋwə̀ nə sə nze, nə tesə gɛsə lo, nə kà yi yumok gʉ̀.
42004036	Bwìŋ à mərə ŋkʉ̀ʉŋntɛ̀ŋ, nə sə feʼrəfek kɛ'ca də, “Hàva', yè'sə yà vɛ'nə ɛ? Ŋwə̀ nèʼe sə cep bə ncèep sə̀ yà' tse' ŋàŋ, fana yòŋsə̀ ze' sə tesə ndzə ni'ì bwìŋ.”
42004037	Fana nzu bum sə̀ Jisòs à gʉ̀ yè'sə yuhu lo mvwe' nzeŋgò anə pwe'.
42004038	Jisòs à mè'rə mʉ ndap pìriyà anə, nə lo mʉ nda'à Saimʉ̀. À ye ŋga mali Saimʉ̀ nə sə ya yiyaŋ wùriŋ. Fana wo tsok fa Jisòs bə zeŋ.
42004039	Yi lo kə təəŋ ŋgʉ kèe nà', nə cep bohò yiya nə. Yiya nə à mè'rə yi ghà nà'nə. Yi lokok, nə lap fa wo zʉzʉ.
42004040	Nùm à co, fana bʉ̀ʉ sə̀ wo à tse' ŋge' awo sə̀ wo à tse' yiyaŋ zok zok jə və yà'wèŋ bohò Jisòs. Yi jwɛŋ wo bə bo ye, fana yiyaŋ awo me.
42004041	Yòŋsə̀ə ze' wèŋ à sə tesə ndzə ni'ì bwìŋ ŋkʉ̀ʉŋntɛ̀ŋ, nə sə cep saʼrə də, “Wu mo Nwì.” Jisòs ghamsə yà'wèŋ də yà'wèeŋ kà cèp, bʉsə̀ wo anə riŋ də a yi Ŋkum ŋgà gèm bwìŋ nə̀ Nwì ànə kak də yi nə tum və anə.
42004042	Tsok à rɛŋ, Jisòs me'rə ntòlak nə, nə lo mvwe' səmok yiìyi. Bʉ̀ʉ sə wèŋ ye ŋgò làp yi. Wo ànə ye yi fana wo lap mandzə̀ ŋgò gʉ̀ də yi kà lò.
42004043	Yi dʉk fa yà'wèŋ də, “Mʉ̀ tse' ŋgò tsòho lò Ntirə̀ nə̀ Bə̀boŋ, nə̀ nà'a bə gaŋ ŋkum Nwì nə mvwe' buhu lak mok sə̀'. Bʉsə̀ yà'a yusə̀ Nwì a tum mʉ də mʉ gʉ sə.”
42004044	Fana yi sə tsoho kɛ' lo mʉnə ndap pìriyà wèŋ mvwe' nzeŋgòŋ Jùdiyà nə pwe'.
42005001	A ye nùmbu mòk ŋga Jisòs tə ŋgʉ tə̀m Jènesarè fana bwìŋ kə rwiŋ fo' vɛ'ɛ fak fak. Bwìŋ sə nik kʉəp lo ŋgʉ ni'ì yi, ŋgò yuk ncèp Nwì.
42005002	Jisòs ye ŋga ŋgwes tə ŋgʉ tə̀m anə ba ŋga ŋgàa ko fuk wèŋ ànə tes yà', nə lo ŋgò cùk ram awo.
42005003	Yi ni lo sənə ŋgwes nə̀ Saimʉ̀ ànə tse' nà' yi, nə dʉk nà' də nà'a bwi' gɛsə ŋgwes nə mvwe' ŋgʉ ndzəp nə momjo. Fana yi cum sənə ŋgwes nə, nə sə yə'rə bʉ̀ʉ sə.
42005004	Yi à mèsə yəyə'rə̀ nə fana yi dʉk fa Saimʉ̀ də, “Bwi' lo ŋgwes nə mvwe' sə̀ ndzəp nə cəco ya weŋ ŋge' yòo gesə nzuŋ sə ndzəpə̀, nə ko fuk.”
42005005	Saimʉ̀ dʉk fa yi də, “Tɛ̀', ves fuk nòoŋ tè tsok rɛŋ vès kà fuk nə̀ mò'fis ko. Anə mègù-a mʉ bwɛ̀rɛ mʉ̀ ka vɛ'nə gʉ, fana bʉsə̀ wù cèp vɛ'nə, mʉ nə mak gesə ram nə sə ndzəpə̀ anə.”
42005006	Wo ànə mak gesə nzu nə sə ndzəpə̀ anə, nə ko fuk vɛ'ɛ nə̀bʉp, fana nzu nə ye ŋgò tiŋ.
42005007	Fana wo to bak gesə lo fa ŋge' awo sə̀ bə ŋgwes mòk nə bo, də yà'a və kə tɛsə wo. Wo və, nə rusə ŋgwes awo sə bə fuk fana yà' ye ŋgò cəəŋ lò sə ndzəpə̀.
42005008	Saimʉ̀ ànə yeŋ nsàp fuk nə̀ wo anə ko fana yi gbʉ təəŋ bə tumfərə kù mantombìi Jisòs, nə dʉk fa nà' dʉk də, “Dù lo yuyo, tà, bʉsə̀ mʉ ŋwə̀ nə̀ mʉ̀ rwiŋ bə bʉp.”
42005009	Saimʉ̀ bə bʉ̀ʉ sə̀ wo ànə ko nsàp fuk yè'sə ànə mərə vɛ'ɛ nə̀bʉp.
42005010	Fana ŋge' ye wèŋ Jem bə Jon, bwe Zebèdi ànə mərə sə̀'. Jisòs tsok fa Saimʉ̀ dʉk də, “Kà wəp, ye jəŋ ŋga'a wu nə kà fuk mok ko, wu nə sə ko jə və fa mʉ bwìŋ.”
42005011	Bʉ̀ʉ sə bwi' lo ŋgwes nə ndzə ŋgʉ ndzəp anə, nə mak noŋsə yà' mʉmvwe' anə, nə bɛ'lo Jisòs.
42005012	Jisòs ànə cum bə lak mok fana ŋwə̀ ŋgà yiyaŋ nze ye yi ŋga yiyaŋ nə à wes yi vɛ'ɛ pwe' nə̀ pwe'. Yi ye Jisòs, fana yi gbʉ buʼrə kù mantombìi nàʼ, nə lɛŋ nà' də, “Tà, a bò-a wu co wù tɛsə mʉ na, wù gʉ fa mʉ yiya àm nèʼe me.”
42005013	Jisòs fis bo, nə jwɛŋ nà' bə zeŋ, nə dʉk də, “Mʉ̀ dzəm laŋ, yiya yò nə nà'a me.” Yiya ye nə à mè mègù fo' sə̀' ghà ànə.
42005014	Jisòs tipsə yi də, “Nə kà ŋwə̀ nəmòk tsə̀' fa, du mvwe' ŋgà fa satikà' ya yi nə kʉk ja'a wu,fana wù fa fəfa mvə̀'nə̀ Musì ànə dʉk ŋgò nì də yiya nə mè laŋ.”
42005015	Fana nzu nə̀ də Jisòs gʉ̀ yu yè'sə yuhu lo ŋkʉ̀ʉŋntɛ̀ŋ, maŋgòŋ tesə və ŋgò yuk bum sə̀ Jisòs à sə tsòho, nə ye ŋgò fek yi də nà'a mesə fa wo yiyaŋ awo.
42005016	Fana yi sə loho yuye ŋgəà kə̀kɛ̀ʼ ŋgò lɛŋ pìriyà.
42005017	A ye nùmbu mòk ŋga Jisòs sə yə'rə fa bwìŋ ncèp Nwì, fana bʉ̀ʉ Faràsi bə bʉ̀ʉ sə̀ wo yə'rə fagə̀ bwìŋ lʉ̀k Nwì à ye mʉtsətsəʼrə̀ə wo. Wo ànə tesə və pwe' mvwe' nzeŋgòŋ Galìli, Jùdiyà, bə ntòlak Jòrosalèm. Ŋàaŋ Tà Nwì à ye bohò Jisòs ŋgò mèsə yiyaŋ.
42005018	Bʉ̀ʉ səmok bək və ŋwə̀ nəmòk mʉnə dak, nə̀ yi à tse' yiya nə̀ nà'a bu'rəgə̀ bwìŋ. Wo lap mandzə̀ ŋgò nisə lo yi mʉ nda'à anə mantombìi Jisòs.
42005019	Bʉsə̀ maŋgo bwìŋ à ye wùriŋ fana wo kà mandzə̀ ŋgò jə lò yi mbwa tse'. Wo bək kok lo ŋgà yiya nə mʉ ndùndap, nə cok tosə mvweʼ sə̀ Jisòs tə sə, nə le' gesə tsoŋ ŋwə̀ nə kù mantombìi Jisòs mʉtsətsəʼrə̀ə bwìŋ anə.
42005020	Jisòs à yə də wo tse' dzədzəm nə̀ də aco yi gʉ yiya ŋwə̀ nə me. Yi dʉk bohò ŋwə̀ nə̀ yi kà gìgə̀ nə də, “Mo àm, mʉ̀ swìfa wu bʉp yò laŋ.”
42005021	Bʉ̀ ŋgàa yə'rə̀ lʉ̀ʉk Nwì wèŋ bə bʉ̀ʉ Faràsi wèŋ à yuʼ vɛʼnə wo ye ŋgò ŋwʉrə kɛ'cà də, “Nèʼnə ndà nə̀ yi sə gʉ bʉpsə liŋ Nwì ɛ? Kaco ŋwè swifa ŋwè bʉp yeŋ, mègù Nwì yiìyi.”
42005022	Jisòs à rì bum sə̀ wo ànə sə tsərə sə ntʉʉ̀ wo vɛ'ɛ pwe', nə fek wo dʉk də, “Wèŋ sə tsərə bum yè'sə sə ntʉʉ̀ wèŋ vɛ'nə bʉ̀ʉ yà?
42005023	Co joho gha' yèʼe nə̀ ŋgò dʉk də, ‘mʉ̀ swì fa wu bʉp yò laŋ’, kè nə̀ ŋgò dʉk də, ‘Lòkok mʉtsə̀, nə gi lo yuyo’ ɛ?
42005024	Fana mʉ nə ni fa weŋ də mʉ̀ʉ mo ŋwè, mʉ̀ tse' ŋàŋ sə nze ŋgò swìfa bwìŋ bʉp awo.” Fana yi dʉk fa ŋgà' nə̀ yi kà gìgə̀ nə də, “Mʉ̀ dʉk wu də lòkok, nə te' kà yò, nə lo la'à wù.”
42005025	Yi à cèp vɛ'nə fana ŋwə̀ nə lokok təəŋ kù mantombìi wo ghà ànə. Yi te' lim bək kà ye, nə lo yuye mʉ nda'à yi, nə sə kuksə lo Nwì.
42005026	Bwìŋ ànə mərə vɛ'ɛ ŋkʉ̀ʉŋntɛ̀ŋ, nə wəp nə̀bʉp, nə kuksə Nwì dʉk də, “Vès yə nsàp maŋgəŋgèŋ mòk ntinə.”
42005027	Yè'sə a mè fana Jisòs tesə lo, nə kə ye Levì ŋgà ko mbàm tas mvwe' sə̀ yi fàkgə̀ fo'. Jisòs dʉk fa yi də, “Bɛ' və mʉ.”
42005028	Levì nə lokok, nə me'rə bum fàak ye pwe', nə bɛ' lo Jisòs.
42005029	Fana Levì nə à kə̀ gʉ̀ fa Jisòs dinà nə̀ ghaŋ mʉ nda'à yi. Ŋgàa ko tas wèŋ ànə və, bə bwìŋ ŋkʉ̀ʉŋntɛ̀ŋ, nə sə zʉ zʉzʉ fo'.
42005030	Bʉ̀ʉ Faràsi bə bʉ̀ awo mok sə̀ wo bʉ̀ ŋgàa yə'rə̀ lʉ̀ʉk Nwì wèŋ ànə ye vɛʼnə wo fek bwe fàak Jisòs də, “Wèŋ sə zʉ be'lə weŋ ŋgàa ko tas nə ye bə bʉ̀ ŋgàa gʉ̀ bʉp wèŋ bʉ̀ʉ yà?”
42005031	Jisòs dʉk fəsə fa wo də, “Bʉ̀ʉ sə̀ wo ka yiyaŋ tse', wo kà doktà làpgə̀, a làpgə̀ doktà ŋwə̀ nə̀ yi sə yaya.
42005032	Fana mʉ̀ a ka njo bʉ̀ʉ sə̀ kə̀kʉrə̀ wèŋ və̀, mʉ̀ a və̀ ŋgò to bʉ̀ ŋgàa gʉ̀ bʉp wèŋ, ya wo nə kupsə ntʉm awo, nə bwi fa bʉp awo ŋkwɛ̀ŋ.”
42005033	Bʉ̀ʉ səmok à fek Jisòs də, “Bwe fàak Jon sə dzə̀gə̀ zʉzʉ kə̀kɛ', nə sə gʉ pìriyà, nə ye də bwe fàak bʉ̀ʉ Faràsi wèeŋ gʉ̀gə̀ sə̀' vɛ'nə, bwe fàak yo sə zʉ nə sə no nùubu pwe' bʉ̀ʉ yà lɛ?”
42005034	Jisòs fek wo də, “Aco wo dʉk fa bʉ̀ʉ sə̀ wo və̀ mvwe' sə̀ wo sə zʉ gù də yà'wèeŋ dzə zʉzʉ ŋga ndugù nə cu fo' nùumbu yà'sə à? Ka vɛ'nə sə̀ yeŋ.
42005035	Nə yeè nə də, mvə̀k nəmòk cu nə̀ wo nə jəŋ gɛsə lo ndugù nə, fana bʉ̀ʉ sə nə dzə zʉzʉ mvə̀k ànə.”
42005036	Jisòs mak fa wo gbʉ' nèʼe də, “Kaco ŋwè sa jəŋ cə̀k nini nə̀ fi, nə te' lok cə̀k nə̀ zəm bə zeŋ yeŋ. A ye-a vɛ'nə, cə̀k nə̀ fi nə nə sarə ghasə cə̀k nə̀ zəm nə, fana yà' kà kʉ̀rə̀.
42005037	Kaco ŋwə̀ nəmòk kep gesə dzə̀ rùk sənə bɛ̀s nə̀ zəm yeŋ. A ye ŋga yi gʉ-a vɛ'nə, dzə̀ rùk nə nə duk, nə vok bɛ̀s nə, rùk sə maha wà, bɛ̀s nə bʉp sə̀' wà.
42005038	Hai', ka vɛ'nə yeŋ, gesə rùk sə̀ fi sənə bɛ̀s nə̀ fi.”
42005039	Jisòs dʉk fe'lə sə̀' də, “Ŋwè no-a rùk sə̀ zəm, fana yi nə kà ŋgò no rùk sə̀ fi dzəm. Anə boŋ ghak gu yi mok rùk sə̀ zəm sə.”
42006001	Jisòs à gì cà mvwe' nzum nzaŋ mok ŋga a nùmbu dzə̀. Bwe fàak ye kʉp tu nzaŋ mok, nə sə nuk yà' ndzə bohò wo, nə sə zʉ mvə̀əm nzaŋ sə.
42006002	Bʉ̀ʉ Faràsi səmok fek wo də, “Lʉ̀k avès ka də ŋwèe fak nùmbu dzə̀ dzəm, wèŋ sə kʉp nzaŋ ŋga a yà'sə fàk bʉ̀ʉ yà?”
42006003	Jisòs fek wo dʉk də, “Wèŋ ànə ka yusə̀ Devìd bə bʉ̀ʉ ye wèŋ ànə gʉ taŋ ŋga njè sə ya wo yuk à?
42006004	Yi à ni lò mʉ nda'à Nwì, nə jəŋ zʉzʉʉ sə̀ wo à jə və̀ ŋgò kwasə Nwì bə zeŋ, nə zʉ yà', nə fa bʉ̀ʉ ye wèŋ yà' sə̀'. Wo à zʉ vɛ'nə ŋga lʉ̀k sə bɛŋ də kaco ŋwè zʉ yeŋ, tse'ŋga wu ŋgà fa satikà' ŋkuŋ.”
42006005	Jisòs cep ləsə ncèp nə də, “Mʉ̀ nə̀ mʉ̀ a və̀ co mo ŋwè, mʉ̀ tse' ŋàŋ bə nùmbu dzə̀ mʉ̀.”
42006006	À ye nùmbu dzə̀ nəmòk sə̀', Jisòs lo mʉ ndap pìriyà ŋgò tsòho fa bwìŋ ncèp Nwì. Ŋwə̀ nəmòk à ye mʉtsətsəʼrə wo anə nə̀ bo ye ànə kpʉ ma màk.
42006007	Ànə ye mvə̀k ànə bʉ̀ ŋgàa yə'rə̀ lʉ̀k Nwì bə bʉ̀ʉ Faràsi sə̀ wo à ye fo' sə kʉk gosə kɛ' Jisòs. Wo à sə kʉ̀' ŋgò ko yi bə nzak də yi gʉ̀ fàk nùmbu dzə̀.
42006008	Fana Jisòs riŋ yusə̀ wo à sə tsərə sə ntʉʉ̀ wo sə, nə dʉk fa ŋwə̀ nə̀ bo à kpʉ yi də, “Lokok təəŋ və mantombì fɛɛŋ.” Ŋwə̀ nə lokok tə megu sə̀ vɛ'nə.
42006009	Jisòs dʉk fa wo də, “Mʉ̀ sə fek yèʼe weŋ dʉk də, lʉ̀k avès sə dzəm də vesùwèeŋ gʉ nùmbu dzə̀ yà? Nà' sə dʉk də vesùwèeŋ tɛsə ŋwè kè a yeŋsə yi ŋgə' ɛ? Nà' sə dʉk də vesùwèeŋ gem yòŋsə̀ ŋwè kè a mesə nà' ɛ?”
42006010	Fana yi kʉk dzooŋ yak wo pwe', nə dʉk fa ŋgà yiya nə də, “Nep fis yak kwiŋ yo sə.” Ŋwə̀ nə à gʉ̀ sə̀ vɛ'nə fana bo ye sə gʉŋ.
42006011	Bʉ̀ʉ sə ànə jok vɛ'ɛ wùriŋ, nə sə cep kɛ' ca mʉtsətsəʼrə wo yusə̀ aco wo ko Jisòs.
42006012	Ànə ye mvə̀k ànə fana Jisòs kok lo mʉ tu nda nəmòk, nə lɛŋ Nwì. Yi lɛŋ vɛ'ɛ, tè tsok rɛŋ, yi kà lo dzəm.
42006013	Tsok à rɛɛŋ fana, yi to benə bwe fàak ye sə wèŋ mvwe' mò'fis, nə cok fis jəŋ bwìŋ hum-ncòp-ba, nə to yà'wèŋ də ŋgàa ntum.
42006014	Liŋ bʉ̀ʉ sə̀ yi à cokfis sə, à ye Saimʉ̀ nə̀ yi à fa nɛ̀ʼ liŋ də Pità bə moma ye Andrù, Jem bə Jon, Filìp bə Bàtòlomì,
42006015	Màtiyò, bə Tomos, Jem mo Alfòs bə Saimʉ̀ nə̀ wo ànə to yi də Zèlot,
42006016	Judàs mo Jem bə Judàs Iskarəyà nə̀ yi ànə seŋ Jisòs.
42006017	A ye ŋga Jisòs tsoŋ tesə və mʉ tu nda nə, fana yi kə təəŋ mvwe' nəmòk nə̀ à ye lò fo' rə̀əm. Yi à ye fo' bə bwe fàak ye wèŋ ŋkʉ̀ʉŋntɛ̀ŋ. Fana bwìŋ tesə və mvwe' nzeŋgòŋ Jùdiyà bə ntòlak Jòrosalèm, nə ye ntòlak Tayà bə Sidòŋ sə̀ yàʼa ŋgʉ ndzəp, nə kə maŋ fo'.
42006018	Wo ànə və ŋgò yuk yusə̀ Jisòs anə sə yə'rə, nə ye ŋgò lɛŋ Jisòs də nà'a mesə fa wo yiyaŋ awo zok zok sə̀ yà' sə ya wo. Bʉ̀ʉ mok à ye fo' sə̀ wo à tse' yòŋsə̀ə ze' sə̀ yà' sə fa wo ŋgə' fana Jisòs bɛ'fis fa wo yà'.
42006019	Fana bʉ̀ʉ sə pwe' sə lap mandzə̀ ŋgò jwɛ̀ yi, bʉsə̀ ŋàŋ anə sə tesə ndzə ni'ì yi, nə sə mesə fa wo yiyaŋ awo.
42006020	Jisòs à kʉ̀k ŋgàa fàak ye, nə dʉk də, “A rɛŋsi bohò ŋgàa jìŋ wèŋ, bʉsə̀ tse' gaŋ sə̀ Nwì nsàap bʉ̀ʉ yè'sə.
42006021	A rɛŋsi bohò bʉ̀ʉ sə̀ njè sə ya weŋ ŋga'a, bʉsə̀ wèeŋ nə ze' ntsə'mòk. A rɛŋsi bohò wèŋ sə̀ wèŋ sə wa ŋga'a bʉsə̀ wèeŋ nə̀ ywì ntsə'mòk.
42006022	A rɛŋsi bohò wèŋ sə̀ bwìŋ nə bɛŋ weŋ, nə sə bɛ' weŋ, nə yak weŋ, nə cep bum sə̀ bʉp bohò wèŋ bʉ̀ʉ mʉ̀ nə̀ mʉ mo ŋwè.
42006023	A ye ŋga wo gʉ̀ weŋ vɛ'nə, weŋ kwa, nə sə kaŋ dzeŋ, bʉsə̀ wèeŋ nə tse' lə̀là' mʉbu ŋkʉ̀ʉŋntɛ̀ŋ. Wèeŋ riŋ sə̀' də, tàcicii bʉ̀ʉ yè'sə wèŋ ànə gʉ ŋgàa tsòhò bum Nwì wèŋ sə̀' vɛ'nə.
42006024	Fana anə bʉp wesə bohò wèŋ ŋgàa ghàk vɛ'ɛ wùriŋ, bʉsə̀ wèŋ a yuk wes lʉ̀m ma njàwèŋ laŋ.
42006025	Anə bʉp bohò wèŋ sə̀ wèŋ cu ŋga'a zəze', bʉsə̀ njèe nə yaŋ weŋ ntsə'mòk. Anə bʉp bohò wèŋ sə̀ wèŋ sə ywì ŋga'a, bʉsə̀ wèeŋ nə tɛ' nə waŋ nùmbu mòk.
42006026	Anə bʉp bohò wèŋ sə̀ bwìŋ pwe' sə gɛ̀ŋ to liŋ awèŋ bə̀boŋ, bʉsə̀ yà'a sə̀' mʉmvə̀'nə̀ tàcici awo wèŋ à sə gɛ̀ŋ kwasə liŋ bʉ̀ ŋgàa mvwès sə̀ wo à dʉk də wo ŋgàa tsòhò bum Nwì sə̀' vɛ'nə.
42006027	“Nə yeè nə də, mʉ̀ sə cèp bohò wèŋ sə̀ wèŋ sə yuk yusə̀ mʉ̀ sə cèp yèʼe də, dzəm bʉ̀ʉ sə̀ wo sə bɛ̀ŋ weŋ, nə sə gʉ bə̀boŋ bohò bʉ̀ʉ sə̀ wo sə bɛ̀ŋ weŋ.
42006028	Wèeŋ se bʉ̀ʉ sə̀ wo sə yak weŋ, nə lɛŋ fa bʉ̀ʉ sə̀ wo sə fa weŋ ŋgə' pìriyà.
42006029	A ye-a ŋga ŋwə̀ nəmòk sam wu mbumbuk, wù tse' fa yi mamòk yi lʉp sə̀'. A ye-a ŋga ŋwə̀ nəmòk fep jə cə̀k yò, wù me'rə yi fep jəŋ cə̀k yò nə̀ ndzə tsətsəʼrə̀ sə̀ʼ.
42006030	Fa ndàaŋwè pwe' nə̀ yi lɛŋ yumok bohò wù. A ye-a ŋga ŋwə̀ nəmòk jə yumok sə̀ yà'a sə̀ yò, wù kà də wu fek yi ŋgò fa fəsə wu yà' dʉk.
42006031	Mʉmvə̀'nə̀ wù dzəm də bwìŋ gʉ fa wu fana wù gʉ fa wo sə̀' vɛ'nə.
42006032	A ye-a ŋga wù dzəm bʉ̀ʉ sə̀ wo sə dzəm wu, Nwìi nə kwasə wu bʉ̀ʉ yà? Bʉ̀ʉ sə̀ bʉp wèeŋ dzəmgə̀ sə̀' bʉ̀ʉ sə̀ yà' dzəm wo.
42006033	A ye-a ŋga wù gʉ̀ bə̀boŋ bohò ŋwə̀ nə̀ yi gʉ̀gə̀ wu bə̀boŋ, Nwì se wu bʉ̀ʉ yà? Bʉ̀ʉ sə̀ bʉp gʉ̀gə̀ sə̀' vɛ'nə.
42006034	A ye-a ŋga wù fòsə fa mègù bʉ̀ʉ sə̀ wo nə fòsə fagə̀ wu, Nwì nə kwasə wu bʉ̀ʉ ya? Bʉ̀ʉ sə̀ bʉp wèeŋ fòsə fagə̀ bʉ̀ʉ sə̀ bʉp mok sə̀', də ya wo nə tse' fe'lə yà' maŋkwɛ̀ŋ.
42006035	Wèeŋ dzəm lɛ bʉ̀ʉ sə̀ wo sə bɛ̀ŋ weŋ, nə gʉ wo bə̀boŋ. Fosə fa wo, nə kà yà' fek fəsə̀. Ya wu nə tse' lə̀là' mʉbu ŋkʉ̀ʉŋntɛ̀ŋ, wu ye sə̀' mo Tà Nwì nə̀ yi Nwì nə̀ ghaŋ nə. Nwìi gʉ̀gə̀ ye bə̀boŋ bohò bʉ̀ʉ sə̀ wo kà yi kwasəgə̀ nə ye bʉ̀ ŋgàa ŋkʉ̀ì' wèŋ sə̀'.
42006036	Wèeŋ sə koksə manziŋ bohò bwìŋ mʉmvə̀'nə̀ Tɛ̀' awèeŋ koksəgə̀ manziŋ sə̀ʼ.
42006037	Fana kà də wèeŋ sak ŋwə̀ nəmòk dʉk, ya Nwìi kà weŋ sə̀' sak. Wèeŋ kà ŋwə̀ nəmòk gʉ̀ bʉpsə̀ ya Nwìi kà weŋ bʉpsə̀. Swifa bwìŋ ya Nwì nə swifa weŋ sə̀'.
42006038	Fa, ya ŋga Nwìi nə fa wu sə̀'. Wo nə fa wu bo dak, ŋga wo bɛ̀ŋ yà', nə tsərə be'lə mvwe' mò'fis, mamòk kɛ'ɛ lo nze, wù kà mvwe' nə̀ ŋgò nə̀msə tse'. Mvə̀'nə̀ wù fʉk fa bwìŋ fana wo nə fʉk fa wu yò sə̀' vɛ'nə.”
42006039	Anə geŋ fana Jisòs mak fa wo gbʉ' mòk də, “Kaco ŋgà ntwìlis niŋ tsok fa ŋgà ntwìlis mok mandzə̀ yeŋ. A ye-a ŋga ŋgà ntwìlis nə gʉ vɛ'nə, wo nə gbʉ ni sə wʉrə̀ wo ba fo'.
42006040	Kaco mo nə̀ yi sə yə'rə fàk riŋ casə ŋwə̀ nə̀ nà' sə yə'rə yi nə yeŋ. Yusə də, a ye-a ŋga ŋwə̀ nə̀ yi sə yə'rə fàk mesə, yi nə riŋ kʉrə megu co ŋwə̀ nə̀ nà' à yə'rə yi nə.
42006041	Njo nə̀ wù kʉ̀kgə̀ mʉdòti nə̀ jo nə̀ nà' cu mʉ lisə̀ moma yo, nə swi də bɛ̀s tʉ nə̀ ghaŋ cu mʉ lisə̀ wùu yèʼe bʉ̀ʉ yà?
42006042	Kènə aco wù dʉk fa to moma yo mòk də, ‘Tse' vèsə lis ya mʉ fis fa wu mʉdòti nə̀ mʉ lisə̀ wù’ nà'a, ŋga wù sə kà ŋkwʉ̀ŋkwʉ̀ dòti nə̀ mʉ lisə̀ wù nà'a yə anə va? Wù ŋgà tè'èŋkup, fis to lɛ ntò dòti nə̀ ghaŋ mʉ lisə̀ wù nà'a ŋkuŋ ya wu nə tse' mandzə̀ nə̀ ŋgò yə rì nə̀ jo nə̀ nà' cu mʉ lisə̀ moma yo nə.
42006043	“Kaco tʉ nə̀ bə̀boŋ zəm nto' nə̀bʉp yeŋ, nə ye sə̀' də, kaco tʉ nə̀ bʉp zəm nto' nə̀ bə̀boŋ sə̀' yeŋ.
42006044	Bwìŋ nə riŋ tʉ bə nsàp ntoʼ nə̀ tʉ nə sə zəm. Kaco wù kwiŋ lemu mʉnə ntwìnə̀nɛ' yeŋ, nə ye də, kaco wù kwiŋ pià mʉnə tʉ nàk sə̀' yeŋ.
42006045	Ŋwə̀ nə̀ bə̀boŋ cep fis kokgə̀ ncèp nə̀ bə̀boŋ bʉsə̀ ntʉm ye bə̀boŋ. Ŋwə̀ nə̀bʉp cep fis kokgə̀ ncèp nə̀bʉp bʉsə̀ ntʉm ye bʉp. A vɛ'nə bʉsə̀ cùu ŋwèe cep fis megu yusə̀ yà' rwiŋ cu sə ntʉʉ̀ ŋgə̀ŋgàŋ.
42006046	“Wèeŋ togə̀ mʉ də Tà, Tà, nə kà bum sə̀ mʉ̀ sə dʉk də wèeŋ gʉ gʉ̀ bʉ̀ʉ yà?
42006047	Ŋwə̀ nə̀ yi və̀-a bohò mʉ̀, nə yuk yusə̀ mʉ̀ sə cèep, nə noŋsə yà', fana mʉ tsok fa weŋ nsàp ŋwə̀ nə̀ yi ye nə.
42006048	Yi co ŋwə̀ nə̀ yi dzəm ŋgò ci ndap, yi tuŋ lo sə nze cəco, nə kə yeto kùmndap sə mʉnə lìs. Fana ndzəp rwiŋ, nə bwi' ndap nə, nà' kà tsòhò, bʉsə̀ yi a ci kùmndap nə bə̀boŋ.
42006049	Fana ŋwə̀ nə̀ yi yuk-a ncèp àm, nə kà yà' nòŋsə̀, ye də yi co ŋwə̀ nə̀ yi à ci ndap ye sə nze wà, nə kà kùmndap bom. Fana ndzəp à rwi, nə bwi' ndap nə, nà' gbʉ ghà ànə. Ndap nə à gbʉ̀ nsàp nə̀ co wù kà cèp to.”
42007001	À ye ŋga Jisòs cèp mèsə bum sə̀ yi à tse' ŋgò cèep ŋga bʉ̀ʉ sə sə yuk fana yi lo mvwe' lak Kàpanùm.
42007002	Ŋkwà' ŋwə̀ sojà mòk nə̀ mvwe' lak Rumà à ye fo' nə̀ yi à tse' moŋkwɛ̀ŋ ye mòk nə̀ yi à dzəm nà' vɛ'ɛ wùriŋ. Moŋkwɛ̀ŋ ye nə à sə ya vɛ'ɛ co yi kpʉ li.
42007003	Ànə geŋ yi yuk nzu bum sə̀ Jisòs à sə gʉ̀ʉ, fana yi tum lo ŋkwàha bʉ̀ʉ Jus mok wèŋ də yà'a kə dʉk Jisòos və kə luŋsə moŋkwɛ̀ŋ ye nə.
42007004	Wo à lòo, nə kə lɛŋ gbərə Jisòs. Wo dʉk fa yi də, “Ŋwə̀ ènə kʉ̀rə̀ co wù tɛsə yi,
42007005	bʉsə̀ yi dzəm bʉ̀ʉ lak avès ŋkʉ̀ʉŋntɛ̀ŋ, nə ci fa ves ndap pìriyà àvès sə̀'.”
42007006	Fana Jisòs bə yà'wèŋ lo. À kə̀ kʉəp və mvwe' ndap sojà nə, fana sojà nə tumsə ŋge' ye mok wèŋ də yà'a kə dʉk fa Jisòs də, “Tà, kà də wu ye ŋgə' ŋgwàŋ dʉk. Mʉ̀ ka kə̀kʉrə̀ co wù kə ni mʉ nda'à mʉ̀ yeŋ.
42007007	Yà'a yusə̀ yà' gʉ̀ ŋkuŋ mʉ̀ kà bohò wù mʉ̀ bə tu am və sə. Cep megu lɛ bə cù fana ya mofàk àm nə nə luŋ.
42007008	Mʉ̀ rì vɛ'nə bʉsə̀ mʉ yè'sə ŋwə̀ nə̀ mʉ tse' ŋkwàha bʉ̀ʉ mok mantombìi mʉ̀ sə̀ mʉ̀ sə yuk bohò wo sə̀'. Sojàa mok cu sə̀ wo yukgə̀ bohò mʉ̀ sə̀' yo. Aco mʉ̀ to mok dʉk də, Və̀ə, yi və. Mʉ̀ dʉk fa mok də, lò fa', yi geŋ. Nə dʉk fa mali mòk də, Gʉ yu yèʼe, yi gʉ yà'.”
42007009	Jisòs à yuk vɛ'nə, fana yi mərə bohò ŋkwà' ŋwə̀ nə dʉk fa bohò bʉ̀ʉ sə̀ wo à yù və̀ yi fo' də, “Mʉ̀ sə tsə̀' fa weŋ də, a mègù-a sə̀ mʉtsətsəʼrəə bʉ̀ʉ Izùrɛ ma, mʉ̀ ka ŋwə̀ nəmòk fo' nə̀ yi tse' nsàp dzədzəm nə̀ ŋkʉ̀ʉŋ ènə vɛ'nə ye yuk.”
42007010	Bʉ̀ʉ sə̀ ŋkwà'ŋwè sojà à tum sə à bwìŋ foho lo, nə kə ye ŋga mo ye nə cu mok bə̀boŋ.
42007011	À ka sap fana Jisòs bə bwe fàk ye nə ye bʉ̀ʉ mok wèŋ ŋkʉ̀ʉŋ sə̀ wo à sə bɛ' lò yi, bə yà'wèŋ kə ni mvwe' ntòlak mòk nə̀ wo to nà' də Neèn.
42007012	Yi à kʉəp və̀ mvwe' ncùu ŋka' lak sə, fana yi ye ŋga wo sə bə̀k və̀ vèŋ ŋwə̀ nəmòk nə̀ ma ye à ye ŋwà ŋgwemfə. Ŋwà nèʼnə à tse' megu mo nə̀ mò'fis ènə ŋga nà'a ŋwə̀mbam. Bwìŋ ŋkʉ̀ʉŋ à və̀ ŋgò tsəpsə yi.
42007013	Tà Jisòs à yə ŋwà nə, nə koksə manziŋ bohò nà' nə dʉk fa nà' də, “Tsəp, kà wa.”
42007014	Yi lo, nə kə jwɛŋ ŋkùp nə̀ vèŋ ŋwə̀ nə cu ca nə. Bʉ̀ʉ sə̀ wo à sə bə̀k tse' ŋkùp nə wèŋ à foho təəŋ, fana yi dʉk də, “Wà'ŋwè, mʉ̀ sə cèp bohò wù də, yə̀ə nə lokok.”
42007015	Ŋwə̀ nə à lòkok cu mʉtsə̀, nə ye ŋgò cèp cù. Jisòs jəŋ yi, nə fa yi bohò ma ye.
42007016	wʉə à ko bwìŋ pwe' fana wo kuksə Nwì. Wo sə dʉk də, “Ŋgà tsòhò bum Nwì mòk nə̀ ghaŋ tesə mʉtsətsəʼrə vesùwèŋ laŋ. A yè'sə də Nwì a və̀ ŋgò tɛsə bʉ̀ʉ ye wèŋ.”
42007017	Nzu bum sə̀ Jisòs à gʉ̀ yè'sə à yuhu mvwe' nzeŋgòŋ Jùdiyà nə ye lak sə̀ yà' kʉəp Jùdiyà pwe'fo'.
42007018	Bʉ̀ ŋgàa fàak Jon wèŋ ànə yuk bum sə̀ Jisòs à sə gʉ̀ʉ fana wo və, nə tsok fa Jon. Jon to bwe fàak ye mok ba,
42007019	nə tum wo bohò Tà Jisòs də wo kə fek nà' də, “Wu yà'sə ŋwə̀ nə̀ wo à dʉk də yi nə̀ və̀ə nə, kè vèes sə kʉk də yi cu ntò zok ɛ?”
42007020	Wo kə̀ dzèŋ bohò Jisòs, fana wo dʉk fa yi də, “Jon ŋgà bàptɛsə̀ bwìŋ tum və̀ ves də vèes kə fek wu də, wu yè'sə ŋwə̀ nə̀ wo à dʉk də yi nə̀ və̀ə nə, kè vèes kʉk də yi cu ntò zok ɛ?”
42007021	À ye mègù sə̀' mvə̀k ànə fana Jisòs luŋsə bʉ̀ ŋgàa yiyaŋ wèŋ ŋkʉ̀ʉŋntɛ̀ŋ, nə bɛ'fis ze' ndzə ni'ì bwìŋ, nə muk lis bʉ̀ʉ sə̀ yà' ànə loho sə̀'.
42007022	À kə̀ dzèeŋ fana Jisòs dʉk fa wo də, “Wèeŋ du, nə kə tsok fa Jon yusə̀ wèŋ yuk, nə ye sə̀ wèŋ yə bə lis awèŋ. Bʉ̀ʉ sə̀ wo à loho lis wèŋ sə yə fe'lə bum sə̀mok, bʉ̀ʉ sə̀ wo ànə sə kà gìgə̀ sə gìi, ŋgàa kuturu wèŋ sə gʉŋ. Bʉ̀ʉ sə̀ wo à loho ntu' wèŋ sə yuk fe'lə bum, mʉ̀ sə lòkoksə bwìŋ mvwe' kpʉ, nə sə tsoho fa ŋgàa jìŋ wèŋ Ntirə̀ nə̀ Bə̀boŋ nə sə̀'.
42007023	Nə tsok ləsə fa yi də mʉ̀ dʉk də, rɛŋsi bohò ŋwə̀ nə̀ yi ka məmərə̀ sə və̀ə yi bʉ̀ʉ mʉ̀ tse' lok.”
42007024	Ghà nə̀ ŋgàa fàak Jon sə à bwìŋ foho lò fana Jisòs ye ŋgò tsòho fa bʉ̀ʉ sə̀ fo' bə liŋ Jon nə. Yi sə cep də, “Wèŋ ànə lo ŋgəà fa' ŋgò kə̀ ja'a yà? À ye ŋgò kə̀ ja'a ŋwə̀ nəmòk nə̀ yusə̀ bwìŋ cèep, yi sə dzəm kɛ' gu yusə̀ wo sə cep sə nduk à? Ka lɛ vɛ'nə yeŋ.
42007025	Ye də wèŋ ànə lo ŋgò kə̀ ye yè'sə yu yà lɛ? Ànə ye də wèeŋ kə ye ŋwə̀ nəmòk nə̀ yi à ni tse' cə̀ək sə̀ bə̀boŋ à? Nə yeè nə sə̀' də nsàp bʉ̀ʉ sə̀ wo nigə̀ cə̀ək sə̀ bə̀boŋ, nə sə zʉ ghàk awo yè'sə kà ŋgəà cugə̀. Wo cugə̀ ma mʉmvwe' nto'o ŋkum wèŋ.
42007026	Ye də wèŋ ànə tesə lo yè'sə ŋgò yə yà? À ye ŋgò kə̀ yə ŋgà tsòhò bum Nwì à? ‘Ŋ̀, a vɛ'nə zìnə, yi yam gha' ŋgàa tsòhò bum Nwì nsàp nə̀ wèŋ rì yàwèŋ ànə laŋ.
42007027	Nà'a yi nə̀ wo à còm nòŋsə bum mok ndzənə ŋwàk Nwì bə liŋ ye nə. Wo à còm yusə̀ Nwì à cèp də, ‘Nèʼe masinjà àm, mʉ nə tum gesə lo yi mantombìi wù ŋgò gʉ̀ fʉ̀hʉ tsəʼrə fa wu mandzə̀.’ ”
42007028	Fana Jisòs nə cep mali sə̀mok də, “Mʉ̀ sə tsə̀' weŋ də, bwe sə̀ wo à dzə wo sə nzeŋgòoŋ fɛŋ pwe'fo', wo ka mòk nə̀ yi càsə Jon ntò dzə. Yi ye-a sə̀' vɛ'nə fana ŋwə̀ nə̀ də yi jə'rə càsə gha' mvwe' gaŋ Nwì yi nə yam ghak Jon nə.”
42007029	Bʉ̀ ŋgàa ko tas bə bʉ̀ʉ sə̀ wo à ye fo' pwe' ànə rɛɛŋ bum yè'sə fana wo kwasə Nwì. Wo ànə kwasə Nwì də fàak sə̀ Jon à gʉ̀ʉ sə yà'a bə̀boŋ. Wo ànə ye bʉ̀ʉ sə̀ wo ànə baptɛsə bohò Jon.
42007030	Fana bʉ̀ʉ Faràsi bə bʉ̀ ŋgàa yə'rə̀ fa bwìŋ lʉ̀k Nwì wèŋ à bɛ̀ŋ yusə̀ Nwì à fʉ̀hʉ noŋsə fa wo sə, bə mandzə̀ nə̀ də Jon ka wo baptɛsə.
42007031	Jisòs dʉk də, “Aco mʉ̀ fʉhʉ kok ŋgwì bʉ̀ʉ sə̀ nie' yè'sə bə yà lɛ-o? Wo səsə yè'sə yà?
42007032	Wo yè'sə co bwe mok sə̀ wo tə mʉ ntɛɛ̀ŋ, nə sə dʉk fa ŋge' awo də, ‘Vès yəm ŋkìi sə̀ wo fisgə̀ ŋwàŋwè fo', wèŋ kà dzèŋ nə kà. Vès yəm ŋkìi kpʉ, wèŋ kà mbɛŋ sə̀' kom lok.’
42007033	Mʉ̀ dʉk vɛ'nə bʉsə̀ Jon nə ànə və ye, yi kà rùk sə no, nə sə gʉ sumà'. Wèŋ à yə vɛ'nə, wèŋ də yi tse' yòŋsə̀ ze' ndzə ni'ì yi anə.
42007034	Mʉ̀ʉ Mo Ŋwè, mʉ̀ a və̀ yàm, mʉ̀ sə zʉ bɛŋ, nə sə no rùk sə̀'. Bwìŋ à yə vɛ'nə, wo dʉk də, ‘Wèeŋ ye ŋgà no jʉhʉ rùk bə tà zʉ bum, kà ze' mòok nè'.’ Wo to mʉ də ŋge' ŋgàa gʉ̀ bʉp bə ŋgàa ko mbàam tas wèŋ.
42007035	Mègù də yumok kə̀ lə̀gə̀ ŋkuŋ bwìŋ riŋ də a bə̀boŋ kè bʉp àlɛ.”
42007036	Ŋwə̀ə Faràsi nəmòk à to Jisòs də nà'a və bə nà'a kə zʉ zʉzʉ mʉ nda'à yi, fana Jisòs lo mʉ nda'à yi anə, nə cum nze də bə yà'wèeŋ zʉ.
42007037	Ŋwà nəmòk nə̀ yi à ye ŋwà sàhà mvwe' lak yà'sə yuk də Jisòs sə zʉ zʉzʉ mvwe' ndap ŋwə̀ Faràsi anə. Yi jəŋ və ndo wurdì' nə̀ wo ywigə̀ nà' mbàm ŋkʉ̀ʉŋ,
42007038	nə kə təəŋ kok fʉ ŋkwɛ̀ŋ Jisòs mvwe' kùu ye. Yi ye ŋgò wa, nə sə tsəp kùu Jisòs bə ndzəplis ye sə, nə sə yisə yà' bə nə̀əmtu ye. Yi sə kum kùu Jisòs sə bə ŋgùpcù ye, ŋgò nìtsə̀' də yi sə wəp nà', nə sə yok yà' bə wurdìiʼ sə.
42007039	Ŋwə̀ Faràsi nə̀ yi à to Jisòs nə ànə ye vɛ'nə fana yi dʉk sə və̀ə yi də, “Ŋwə̀ ènə nə ye-a ŋgà tsòhò bum Nwì, bwɛ̀rɛ yi rì də ŋwà nə̀ nà' sə jwɛ̀ŋ yi ènə ŋwà sàhà laŋ.”
42007040	Jisòs to yi də, “Saimʉ̀, mʉ̀ tse' yumok ŋgò tsə̀' fa wu.” Saimʉ̀ fek bwi ye də, “Cicà, yusə də yà?”
42007041	Jisòs də, “Ŋgà samsə fa bwìŋ mbàm mòk à tse' ŋgàa kəa ba. Yi sə bɛ' ŋgà kəa mòk bàam mbàm tàŋ, nə bɛ' megu mòk nə ncùhù hum tàŋ.
42007042	Wo kà yà' là' to, fana yi swi fa yà' ba fo'. Bohò bʉ̀ʉ sə̀ ba yè'sə, anə dzəm ghak yi nə̀ fò?”
42007043	Yi də, “Mʉ̀ tsəm də, a ŋwə̀ nə̀ wo swifa yi mbàm ŋkʉ̀ʉŋ nà'a.” Jisòs də, “A zìnə.”
42007044	Yi bʉʉŋ kʉk ŋwà nə, nə dʉk fa Saimʉ̀ də, “Wù sə yə ŋwà nèʼe na? Mʉ̀ və̀ mʉ nda'à wù fɛŋ, wù kà mʉ ndzəp sə̀ wo cùkgə̀ kù bə zeŋ fa. Fana ŋwà nèʼe cùk fa mʉ kùu sə bə ndzəplis ye, nə yisə fa mʉ yà' bə nə̀əmtu ye.
42007045	Mvəsə̀ wo cèpsəgə̀ ŋwè, nə jwɛŋ yi bə ŋgùpcù yà'a, wù kà mʉ vɛ'nə sə̀' cèpsə̀. Mvə̀'nə̀ yà' yè yèe, yi ka ŋgò jwɛ̀ŋ kùu am bə ŋgùpcù ye teŋsə.
42007046	Wù ka tu am bə mve' yok fana ŋwà nèʼe yok kùu am bə wurdì'.
42007047	Ye də mʉ̀ sə tsə̀' wu də, bʉp sə̀ ŋwà nèʼe a gʉ̀ yà' ŋkʉ̀ʉŋ sə, wo swìfa yi yà' laŋ. Yè'sə rɛɛŋ də a vɛ'nə bʉ̀ʉ nsàp dzədzəm nə̀ ŋkʉ̀ʉŋ nə̀ yi nìtsə̀' ènə. Fana ŋwə̀ nə̀ wo swìfagə̀ yi momjo, nìtsə̀'gə̀ sə̀' dzədzəm nə̀ momjo.”
42007048	Fana Jisòs bʉʉŋ dʉk fa ŋwà nə də, “Mʉ̀ swìfa wu bʉp yo laŋ.”
42007049	Bʉ̀ʉ mok sə̀ wo à ye bə Jisòs wèŋ sə à yuk vɛ'nə fana wo sə cèp də, “Nèʼnə yè'sə ndà, nə̀ aco yi swifa ŋwè bʉp ye-ɛ?”
42007050	Jisòs tsok fa ŋwà nə də, “Mvə̀'nə̀ wù fa ntʉm yò bohò mʉ̀ fana yà' fa wù lùŋ. Gèŋ bə̀boŋ.”
42008001	À cu momjo fana Jisòs bə bwe fàak ye sə̀ hum-ncòp-ba sə wèŋ à gìhi kɛ' mʉmvwe' buhu lak sə̀ yà' à ye fo' sə, Jisòs sə tsoho Ntirə̀ nə̀ Bə̀boŋ nə̀ nà'a bə gaŋ ŋkum Nwì.
42008002	Fana bə̀ba səmok à sə gì bə Jisòs nə. Bə̀ba yè'sə, Jisòs ànə bɛ'fis fa wo yòŋsə̀ə ze' ndzə ni'ì wo, nə mesə fa wo yiyaŋ awo sə̀'. Mòk à ye fo' Mèri Màdàlinà nə̀ ze' sàmba à tesə ndzə ni'ì yi nà'a.
42008003	Mòk à ye Jòanà nə̀ yi à ye ŋgwe Cuzà, mofàk ŋkum Herò, nə̀ yi à sə kʉ̀kgə̀ lis bə ndap Herò. Sùsanà à ye sə̀' fo', bə bə̀ba səmok ŋkʉ̀ʉŋ. Wo à sə jə bum awo sə̀ wo tse', nə sə tɛsə Jisòs bə bwe fàak ye wèŋ bə zeŋ.
42008004	Bwìŋ à sə və̀ bohò Jisòs mvwe' bòop lak zəzok, fana wo à kə̀ mà, Jisòs cèp bohò wo bə gbʉ'.
42008005	Yi à cèp də, “Ŋgà bì ŋgwìi bum mòk à lò ŋgò kə̀ ŋwə̀ ŋgwìi bum ye. Mvə̀'nə̀ yi à sə ŋwə̀ yà' fana ŋgwìi bum mok gbʉ sə mandzə̀. Bwìŋ sə nərə yà' bə ŋki', fana swiŋ dzooŋ və, nə kə te' zʉ lo yà'.
42008006	Mok gbʉ mvwe' lìs, nə to. Mvəsə̀ yà' à sə kùuʼ, fana yà' yum, bʉ̀ʉ jì ndzəp.
42008007	Mok gbʉ mvwe' ndik, nə kuk. Yà' kuk bə ndik sə, fana ndik sə lim zə yà', yà' kpʉ.
42008008	Mok gbʉ mvwe' nze nə̀ bə̀boŋ, nə kuk, nə zəm ŋgwì co ŋkʉ̀ mò'fis.” Jisòs ànə dʉk wes vɛ'nə fana yi cep torə fis bə ŋàŋ də, “Ŋwə̀ nə̀ wù tse'-a ntu' ŋgò yuk yusə̀ mʉ̀ cèp yè'sə, wù yuk.”
42008009	Ànə geŋ bwe fàak ye wèŋ fek yi də gbʉ' ènə yè'sə dalɛ?
42008010	Yi dʉk fa yà' də, “Nwì à gʉ̀ weŋ yàwèŋ ŋgò rì bum səmok bə gaŋ ye sə̀ yà'a sə̀swihì bohò bʉ̀ʉ səmok. Fana bʉ̀ʉ sə̀ wo yàwo sə mbiŋ, wo yuk gù yàwo gbʉ' nə. Fana wo tse' lis, nə kà bum sə yə, wo tse' ntu', nə kà bum sə̀' sə yuk.
42008011	Mbwè gbʉ' nə nè'. Ŋgwìi bum sə ncèp nə̀ Nwì.
42008012	Ŋgwìi bum sə̀ yà' à gbʉ sə mandzə̀, a bʉ̀ʉ sə̀ wo a yuk ncèp Nwì, Satà və, nə kə jəŋ gɛsə ncèp nə sə ntʉʉ̀ wo, ya kà də wo dzəm ncèp nə, nə tse' lùŋ dʉk.
42008013	Mok sə̀ yà' à gbʉ̀ mvwe' lìs, a ntʉʉm bʉ̀ʉ sə̀ wo yuk ncèp nə̀ Nwì, nə dzəm bə kwəkwa, fana nà' kà ŋgàŋ sə ntʉʉ̀ wo sò. Ye'e bʉ̀ʉ sə̀ wo dzəmgə̀ mvə̀k momjo, ŋga mə̀mumsə̀ və̀ə fana wo gbʉ gɛsə lo fo'.
42008014	Ŋgwìi bum mok sə̀ yà' à gbʉ̀ mʉmvwe' ndik yà'a, a ntʉʉm bʉ̀ʉ sə̀ wo yuk, wo cu fana bum nzeŋgòŋ lim te'lə tse' ncèp nə. Bum nzeŋgòŋ sə, a bum sə̀ ŋwè sə tsərə ŋgò gʉ̀ yà' nùubu pwe', bə ntʉm nə̀ ŋgò tse' ghàk, nə ye ntʉm nə̀ ŋgò yuʼ lʉ̀ʉm sə̀ sənə nzeŋgò nə. Yà'a bum sə̀ yà' lim tè'lə tse' ncèp nə fana nà' kà kùk.
42008015	Nə ye də, ŋgwìi bum sə̀ yà' à gbʉ̀ yàwo mvwe' nze nə̀ bə̀boŋ, a ntʉʉm bʉ̀ʉ sə̀ wo yuk ncèp Nwì, fana wo ko ntʉm, nə kotse' yà' cʉ̀k bə ntʉm nə̀ zìnə, nə zəm nto'.
42008016	“Kaco ŋwè bwe' lam, nə fə'ə lok nà' sənə yumok yeŋ. Kaco yi tes nà' sə mbwè kè sə̀' yeŋ. Yi nə tes nà' mʉnə dak, ya ŋga bwìŋ ni və̀ə, nà' sə rɛɛŋ bohò wo.
42008017	Yàʼ cu sə̀ʼ də yumok sə̀ yà'a sə̀swihì, də yà'a nə kà kə̀ yəə̀ŋ ka yeŋ. Yumok sə̀ də wo fə'ə lok yà' də bwìŋ nə kà yà' jəja yəəŋ bʉ̀ə̀.
42008018	Ye də wèeŋ sə jəŋ ŋkərə̀ mvəsə̀ wèŋ sə yuk bum, bʉsə̀ ŋwə̀ nə̀ yi tse'-a yumok, Nwìi nə jo naaŋ fa fe'lə yi mok sə̀' ya yi tse' ŋkʉ̀ʉŋntɛ̀ŋ. Nə ye də ŋwə̀ nə̀ yi ka ye yumok tse' fana Nwìi nə jəŋ gɛsə nə̀ momjo nə̀ yi tsəm də yi tse' nə.”
42008019	Ma Jisòs bə bwema ye wèŋ à və̀ ŋgò kə̀ yə yi, fana wo kà yi yə, bʉsə̀ bwìŋ à ye fo' ŋkʉ̀ʉŋ.
42008020	Wo tsok fa Jisòs də, “Ma yo bə bwema yo wèŋ tə sə mbiŋ, wo sə dzəm ŋgò yə wu.”
42008021	Jisòs dʉk fa wo də, “Ma am bə bwema am wèeŋ bʉ̀ʉ sə̀ wo yuk ncèp Nwì, nə gʉ sə̀' vɛ'nə.”
42008022	Nùmbu mòk à ye Jisòs bə bwe fàak ye ni sənə ŋgwes. Yi tsok fa yàʼ də, “Vesùwèeŋ to lo ndzə ŋgʉ ndzəp mamòk.” Mvə̀'nə̀ wo à sə lòo, fana yi dzəm lo.
42008023	Wo à sə lò sə ŋgwesə̀ anə fana, fə̀fə̀ nə̀bʉp tseŋ wo, nə sə ci rwiŋsə ŋgwes nə bə ndzəp, fana ŋgwes nə ye co nà'a nə cəəŋ.
42008024	Wo lo kə to yəmsə Jisòs, nə dʉk fa yi də, “Tà, vesùwèŋ sə kpʉ yèʼe kpʉ.” Jisòs à lòkok mʉtsə̀, nə dʉk fa fə̀fə̀ nə dʉk də, “Teŋsə, kà mok cà fe'lə̀,” nə dʉk bohò ndzəp sə̀' dʉk də, “Naŋ yò sə̀' gəe'.” Fə̀fə̀ à dʉk gù dok, fana cì'i təəŋ fo' mok wʉmm.
42008025	Fana yi fek yàʼ də, “Kaco wèŋ dzəmtse' bohò mʉ̀ yeŋ yè'sə bʉ̀ʉ yà?” Bwe fàak ye wèŋ wəp, nə mərə də, “Nèʼe nsàp ŋwə̀ nə̀ fò nə̀ yi cèep fə̀fə̀ bə ndzəp pwe' sə yuk yi-ɛ?”
42008026	Wo à to tesə lò nto ndzəp ma nja, nə kə tesə və mvwe' lak Gerasàn. Lak yè'sə yà'a ma ndzə nto ndzəp mamòk mvwe' nze Galìli.
42008027	Jisòs tesə sənə ŋgwes nə, fana yi kʉrə bə ŋwə̀ nəmòk nə̀ yi tesə mvweʼ lak yàʼsə ŋga nàʼ tse' yòŋsə̀ə ze' səmok ndzə ni'ì yi. À sàp ŋkʉ̀ʉŋntɛ̀ŋ ŋga ŋwə̀ ènə sə gì ni' to, nə kà nda'à sə cu. Yi sə nooŋ kɛ'lo mvwe' sə̀ wo tuugə̀ bwìŋ.
42008028	Yi ànə ye Jisòs fana yi gbʉ tsoŋ sə nze ŋgʉ ni'ì nà', nə sə waŋ furə fis də, “Jisòs mo Nwì nə̀ ghaŋ, wù sə làp bohò mʉ̀ yà? Mʉ̀ lɛŋ wu də wu kà mʉ ŋgə' fa.”
42008029	Yi à dʉk vɛ'nə bʉsə̀ Jisòs à dʉk fa yòŋsə̀ ze' nə də nà'a tesə ndzə ni'ì yi anə. Ze' nə ànə sə ci' kotse' ŋwə̀ nà'nə kɛ̀' ŋkʉ̀ʉŋntɛ̀ŋ fana wo à sə kì yi bo bə kù lòoŋfo' bə kwaŋ nə sə kʉk yi, fana yi sə sòoŋ tirə yà' pwe' zeʼ nə sə jamsə lo yi ŋgəà.
42008030	Jisòs fek yi də, “Liŋ yòo ndà?” Yi dʉk də, “Liŋ aam Bòp.” Yi dʉk vɛ'nə bʉsə̀ ze' sə à ye ndzə ni'ì yi anə ŋkʉ̀ʉŋ.
42008031	Ze' sə lɛŋ Jisòs də nà'a kà wo sə mvwe' wʉ sə̀ cəco yàʼa gèsə̀ lò.
42008032	Ŋgùnaaŋ mok à ye fo' ŋkʉ̀ʉŋntɛ̀ŋ ŋga wo sə zʉ mvwe' mbwè nda mòk fo'. Fana ze' sə lɛŋ Jisòs də nà'a me'rə wo, wo kə ni ndzə ni'ì ŋgùnaaŋ sə. Jisòs dzəm fa wo.
42008033	Ze' sə tesə ndzə ni'ì ŋgà' nə, nə kə ni ndzə ni'ì ŋgùnaaŋ sə. Ŋgùnaaŋ sə à ca durə tsoŋ ndzə baàŋ anə, nə kə gbʉ kpʉ lo wes sənə ndzəp Galìli.
42008034	Bʉ̀ʉ sə̀ wo à sə gʉ̀msə ŋgùnaaŋ sə wo à carə lòo, nə kə tsoho fa bʉ̀ʉ sə̀ mvwe' lak yà'sə pwe'.
42008035	Fana bwìŋ tesə və ŋgò kə̀ ja'a nsàp yu nə̀ nà' gʉ̀ nə. Wo à və̀ bohò Jisòs, nə ye ŋga ŋwə̀ nə̀ yi ànə tse' yòŋsə̀ ze' ndzə ni'ì yi nə ŋga yi cu kok ŋgʉ ŋki'ì Jisòs, nə ni tse' cə̀k, nə cum fe'lə bə ŋkərə̀ ye bə̀boŋ làaŋ vɛ'. Fana wə ko wo nə̀bʉp.
42008036	Bʉ̀ʉ sə̀ wo à yə bum yè'sə à tsòho fa bʉ̀ʉ sə̀ wo à və̀ə yusə̀ Jisòs gʉ̀ bohò ŋgà' ànə.
42008037	Bʉ̀ʉ sə̀ mvwe' ntòlak Gerasàn wèŋ à wəp vɛ'ɛ, nə dʉk fa Jisòs də nà'a lo gɛsə fo'. Yi ni ŋgwes, nə bwi foho lo yuye.
42008038	Ŋwə̀ nə̀ ze' à tesə ndzə ni'ì yi nə à lɛŋ Jisòs də bə nà'a lo.
42008039	Jisòs à tum fəsə yi maŋkwɛ̀ŋ, nə tsok fa nà' də, “Dù la'à wù, nə kə tsok fa bwìŋ yusə̀ Nwì gʉ̀ bohò wù.” Yi à lò, nə kə tsok fa bwìŋ mʉ ntòlak pwe' yusə̀ Jisòs gʉ̀ bohò yi sə.
42008040	Jisòs à to tə̀m nə, nə bwi foho və fana, bòp bʉ̀ nə̀ wo à ye fo' nə à kwa ŋgò yə yi wùriŋ, bʉsə̀ wo à sə tək yi.
42008041	Ŋwə̀ nəmòk à və̀ fo' nə̀ wo to yi də Jairòs. Ŋwə̀ ànə ànə ye ŋkwà' ŋwə̀ nəmòk mʉnə ndap pìriyà. Yi à yə Jisòs ntɛ̀ŋ, yi kə gbʉ nooŋ mantombìi nà', nə lɛŋ nà' də nà'a və mʉ nda'à yi.
42008042	Yi à lɛŋ nà' vɛ'nə bʉsə̀ mo ye à ye mvə̀k kpʉkpʉ. Yi à tse' mègù mo nə̀ mò'fis ànə ŋga nà'a ŋwàŋwè. Mo nə à ye lùumŋgòŋ hum-ncòp-ba. Jisòs à lò bə nà' fana bwìŋ yuŋ yi, nə sə bwi'lə yi nsàp nə̀ co ndùrə̀ to yi.
42008043	Ŋwà nəmòk à ye fo' nə̀ ndʉəm à sə ca yi ndzə ni'ì mʉnə lùumŋgòŋ hum-ncòp-ba. Ŋwə̀ nə̀ ŋgò fa yi ncə̀p ŋga yà'a me kà ye.
42008044	Yi à nɛɛ və̀ fʉ ŋkwɛ̀ɛŋ Jisòs, nə jwɛŋ gesə cù cə̀k nà' bə bo. Mvə̀'nə̀ yi à jwɛ̀ŋ gèsə nà' ntɛ̀ŋ, ndʉəm sə teŋsə ŋgò ca.
42008045	Jisòs fek də, “Jwɛ̀ŋ mʉ ndà?” Bwìŋ pwe' pweʼ à bɛ̀ɛŋ, fana Pità dʉk də, “Masà, bwìŋ sə bwiʼlə wu ma nə̀ fò pwe'.”
42008046	Jisòs dʉk də, “Ŋwə̀ nəmòk jwɛ̀ŋ mʉ laŋ. Mʉ̀ yuk ŋga ŋàŋ tesə ndzə ni'ì mʉ̀.”
42008047	Ŋwà nə riŋ də kaco yi swihi yeŋ. Yi və, nə sə kaŋ, nə bʉhʉ mantombìi Jisòs, nə cep fis mvwe' bwìŋ. Yi tsok fa nà' njo nə̀ yi anə jwɛŋ cə̀k nàʼ nə, də ndʉəm ye sə ci'i sə̀'.
42008048	Jisòs dʉk bohò moŋwà nə də, “Njɛ̀'gù, dzədzəm yò nə̀ wù tse' nə gʉŋsə wu laŋ. Dù, gèŋ bə̀boŋ.”
42008049	Jisòs à sə dʉk də yi cep mesə bə ŋwà ènə ntɛ̀ŋ, ŋwə̀ nəmòk caŋ və ŋgò tsə̀' fa Jairòs də, mo nà' nə kpʉ laŋ.Də nà'a kà cicà nə ŋgə' mok ŋgwàŋ fa yis kok.
42008050	Jisòs ànə yuk vɛ'nə, yi dʉk də, “Kà yumok wəp, tse' megu yò dzədzəm fana mo ŋwà nə nə luŋ.”
42008051	Jisòs à kə̀ dzèŋ mvwe' ndap nə, yi kà dzəm də ŋwə̀ nəmòok ni yuŋ lo yi mʉ nda'à anə dzəm. Yi à dzəm də a ni megu Pità bə Jon bə Jem, nə ye ma bə tɛ̀'ɛ mo nə.
42008052	Bwìŋ pwe' à sə wa gùrə kpʉ mo nə. Jisòs dʉk fa wo də, “Wèeŋ kà wa. Mo nə ka kpʉ, yi sə dzəmlo.”
42008053	Bʉ̀ʉ sə à ywì'lə yi swee, bʉsə̀ wo à rì də mo nə kpʉ laŋ.
42008054	Jisòs ko mo ŋwà nə bo, nə dʉk də, “Mweŋ, lòkok.”
42008055	Yòŋsə̀ mo nə à bwìŋ foho və̀ sə̀mok, fana yi lokok kɛ̀' mò'fis. Jisòs dʉk də wo fa mo nə bɛŋ ya yi zʉ.
42008056	Ma bə tɛ̀'ɛ mo nə à mərə wùriŋ. Jisòs dʉk fa wo də wo kà ŋwə̀ nəmòk tsə̀' fa.
42009001	Jisòs to benə bwe fàak ye sə̀ hum-ncòp-ba, nə fa wo ŋàŋ ŋgò jùm fis yòŋsə̀ə ze' pwe' ndzə ni'ì bwìŋ, nə mesə fa bwìŋ yiyaŋ zəzok.
42009002	Fana yi tum lo wo ŋgò tsòho lò gaŋ ŋkum Nwì, nə mesə fa bwi yiyaŋ.
42009003	Yi tip wo dʉk də, “Kà yumok bə gì nè'nə jə lo': ntòk è', bàm è', bum è', zʉzʉ è', mbàm è', nə kà cə̀ək nini ba sə̀' jə tse'.
42009004	A ye-a ŋga ŋwə̀ nəmòk jəŋ weŋ co ŋkʉ̀ìŋ mʉ nda'à yi, fana wèŋ cum megu bə ndap ànə tè wèŋ me'rə ntòlak anə.
42009005	A ye-a ŋga bʉ̀ʉ sə̀ bə ntòlak ànə ka weŋ mvwe' ndap awo dzəm, mvə̀k nə̀ wèeŋ nə me'rə mvwe' ànə, wèŋ kɛ'sə mak nəm mfə̀mfəə kùu awèŋ fo' ŋgò nì tsə̀' də wo à ka weŋ fo' dzəm.”
42009006	Fana bwe fàak Jisòs sə à gì kɛ'cà bohò bwe buhu lak sə̀ fo' sə pwe', nə sə tsoho lo Ntirə̀ nə̀ Bə̀boŋ nə, nə sə gʉ mesə fa bwìŋ yiyaŋ awo pwe'.
42009007	Ànə geŋ, Herò nə̀ yi à sə sak Galìli yuk bum sə̀ Jisòs bə bwe fàak ye à sə gʉ̀ yè'sə. Fana ŋkərə̀ jip yi vɛ'ɛ, bʉsə̀ bʉ̀ʉ səmok à sə cèp də, Jon ŋgà bàptɛsə̀ bwìŋ a tesə və̀ fe'lə mvwe' kpʉ.
42009008	Fana bʉ̀ʉ səmok sə dʉk kɛ'cà yàwo də, yi Àlajà. Mok sə dʉk yàwo də ŋgà tsòhò bum Nwì mòk nə̀ taŋ a lòkok və̀ mvwe' kpʉ.
42009009	Anə geŋ Herò dʉk də, “Mʉ̀ anə gwɛ' cokfis tu Jon sə laŋ, ŋwə̀ nə̀ mʉ̀ sə yuk fe'lə nzu ye yè'sə ndà lɛ?” Fana yi sə lap mandzə̀ ŋgò yə Jisòs nə.
42009010	Ŋgàa ntum Jisòs à bwìŋ və̀, nə kə tsoho fa Jisòs yusə̀ wo gʉ̀ʉ. Fana yi jəŋ wo, nə lo mvwe' buk lak mòk nə̀ wo to fo' də Bèsadà.
42009011	Mvə̀'nə̀ bwìŋ à rì də wo à sə lò sə, wo tesə mvwe' buhu lak sə̀ yà' kʉəp fo', nə yuŋ lo wo bə kù. Yi dʉk fa wo də wo və bə̀boŋ, nə ye ŋgò yə'rə wo bum bə gaŋ ŋkum Nwì. Yi sə mesə fa bʉ̀ʉ sə̀ wo tse' yiyaŋ yiyaŋ awo sə̀'.
42009012	Mvə̀k à càa, ŋgàa fàak ye və bohò yi, nə dʉk də, “Tà, tumsə bʉ̀ʉ yè'sə wo lo mvwe' buhu lak nə ye nzum yà'a, ya wo lap yumok ŋgò zʉ, nə lap mvwe' nòòŋ sə̀'. Bʉsə̀ ka fɛɛŋ la'à yeŋ.”
42009013	Yi dʉk fa wo dʉk də, “Wèeŋ kʉk fa wo yumok wo zʉ.” Wo də, “Vès tse' mègù ntuhu brɛd tàŋ, nə ye fuk ba. Wù dzəm də vèes lo kə bʉpsə mbàm ŋkʉ̀ʉŋ, nə ywiŋ bɛŋ ŋgò fa wo à?”
42009014	À ye ŋga bʉ̀ʉ sə̀ wo cu fo' à ye mbəmbam ncùhù tàŋ. Jisòs dʉk fa bʉ̀ ŋgàa fàak ye də, “Cumsə bʉ̀ʉ sə sə nze bə bòp zəzok hum tàŋ, hum tàŋ wèŋ.”
42009015	Fana wo cumsə bʉ̀ʉ sə sə nze bə bòp vɛ'nə.
42009016	Fana Jisòs jəŋ ntuhu brɛd sə̀ tàŋ, nə ye fuk sə̀ ba sə. Yi kʉk gesə lis mʉbu, nə kwasə Nwì, nə bə'rə brɛd sə, nə fa bwe ŋgàa fàak ye də yà'a gap fa bʉ̀ʉ sə.
42009017	Wo à zʉ wo pwe', nə ze' bə̀boŋ. Wo te'e benə sə̀ yà' à bwehe cu sə kwès hum-ncòp-ba.
42009018	Ànə ye mvə̀k nəmòk ŋga Jisòs cu mègù bə bwe fàak ye fana yi sə gʉ pìriyà. Yi fek wo də, “Bwìŋ dʉkgə̀ də mʉ yè'sə ndà?”
42009019	Wo dʉk fəsə fa yi də, “Bʉ̀ʉ mok dʉkgə̀ də, wu Jon ŋgà bàptɛsə̀ bwìŋ. Mok dʉk də wu Àlajà, mok dʉk də wu ŋgà tsòhò bum Nwì mòk nə̀ yi à lòkok və̀ mvwe' kpʉ.”
42009020	Fana Jisòs fek wo də, “Wèŋ yàwèŋ nɛ? Wèŋ dʉkgə̀ yàwèŋ də mʉ yè'sə ndà?” Fana Pità cep fəsə fa yi də, “Wu Ŋkum ŋgà gèm bwìŋ nə̀ Nwì ànə dʉk də yi nə tum vèsə nə.”
42009021	Fana Jisòs tipsə wo bə ŋàŋ də wo kà ŋwə̀ nəmòk tsə̀' fa lok.
42009022	Nə tsok fa yà'wèŋ də, “Mʉ̀ nə̀ mʉ mo ŋwè, mʉ nə ye ŋgə' ŋkʉ̀ʉŋntɛ̀ŋ. Fana ŋkwàha bwìŋ bə ŋgàa fa satikà' sə̀ ghaŋ, nə ye bə bʉ̀ʉ sə̀ wo yə'rəgə̀ lʉ̀ʉk Nwìi nə bɛŋ mʉ. Wo nə zə mʉ, fana nùmbu nə̀ tɛ' ye, mʉ lokok mvwe' kpʉ.”
42009023	Fana yi dʉk fa bwìŋ də, “A ye-a ŋga ŋwə̀ nəmòk dzəm-a ŋgò yù lò mʉ, fana yi nə bɛŋ to ntò bum sə̀ ni' ye sə dzəm yà', nə bək jəŋ ntə̀ə ye nùumbu pweʼ ŋkuŋ nə bɛ' lo mʉ.
42009024	Bʉsə̀ ŋwə̀ nə̀ yi gəhə tse'-a yòŋsə̀ ye fana nà'a nə bisə wà. Nə ye də ŋwə̀ nə̀ yi jə yòŋsə̀ ye co yusə̀ wà bʉ̀ʉ mʉ̀ fana yi nə kə tse' nà'.
42009025	Swe'e sə̀ ŋwèe nə tse' yà, ŋga yi tse'-a nzeŋgòŋ nə pwe'fo', nə kə bisə tu ye ɛ?
42009026	Ŋwə̀ nə̀ yi koksə-a marè'tu bohò mʉ̀ nə ye ncèp àm, mʉ̀ nə̀ mʉ mo ŋwè fana ghà nə̀ mʉ bwi və bə ŋàaŋ sə̀ tɛ̀' àm fa mʉ, nə ye bə ŋàaŋ sə̀ Tɛ̀' nə, bə ŋàaŋ masinjàa Nwì fana, mʉ̀ koksə marè'tu bohò yi sə̀'.
42009027	Nə ye nə də, mʉ̀ sə tsə̀' fa weŋ ŋkèm də, bʉ̀ʉ mok tə fɛɛŋ sə̀ wo nə kà kpʉ tə̀tè wo ye gaŋ sə̀ Nwì ŋga yà' sə sak sənə nzeŋgòŋ.”
42009028	À cà co nùubu fwame', fana Jisòs to jəŋ Pità, bə Jem nə ye Jon, bə yà'wèŋ kok lo mʉmvwe' nda mòk ŋgò gʉ̀ pìriyà.
42009029	Mvə̀'nə̀ yi à sə lɛŋ Nwì fana nsəsə̀ ye kupsə bʉ̀sə nsàp mok nə̀ zok, fana cə̀ək sə̀ yi ni tse' mʉ ni'ì yi à bʉ̀ʉŋ fəfəp tap tap.
42009030	Wo ye Àlajà bə Musì ŋga wo tesə və̀ mʉbu, bə Jisòs wèŋ sə taaŋ ŋgàm.
42009031	Bʉ̀ʉ yè'sə à tse' nsàap nsəsə̀ə co marɛŋ. Wo à sə cèp bə mvə̀'nə̀ yi kʉəp ŋgò gʉ̀ yusə̀ Nwì ànə dzəm, də yi nə lo mvwe' lak Jòrosalèm, nə kpʉ.
42009032	À ye ŋga Pità wèŋ sə dzəmlo. Ànə geŋ, wo lokok, nə ye Jisòs bə bʉ̀ʉ sə̀ ba yè'sə ŋga wo tə foʼ, ŋga nsəsə̀ ye kupsə vɛ'nə.
42009033	Bʉ̀ʉ sə̀ ba yè'sə à yè ŋgò lòo, Pità dʉk fa Jisòs dʉk də, “Cicà, yà' bò vɛ'ɛ wùriŋ mvə̀'nə̀ vesùwèeŋ fɛŋ yè'sə. A ci ba'rə tes bwe duŋ fɛɛŋ nə tɛ', mò'fis nə̀ njò, mòk nə̀ Musì, mòk nə̀ Àlajà.” Yi ànə cep tsoŋ gù yè'sə, nə kà yusə̀ yi sə cèp rì.
42009034	Mvə̀'nə̀ yi à sə cèep, mbàk à və̀ə kə̀ təhə lok wo, fana wə ko wo.
42009035	Fana wo yuk ŋga ŋgì mòk cèp vesə ndzənə mbàk nə dʉk də, “Nèʼe mo àm, mʉ̀ a cok fis yi. Yusə̀ yi cèp pwe', wèeŋ yuk yi.”
42009036	Wo à yuk ŋgì ènə vɛ'nə, wo kʉ̀ksə kɛ', nə kà ŋwə̀ nəmòk nə̀ zok yə, wo ye megu Jisòs yiìyi. Wo à sə kà bwìŋ yusə̀ wo à yə yà'sə ghà ànə tsòhò fa.
42009037	Tsok à rɛŋ, wo à bwìŋ və̀ə, bwìŋ wùriŋ kə̀ tseŋ yi.
42009038	Ŋwə̀ nəmòk cèp vèsə mʉtsətsəʼrə bʉ̀ʉ sə də, “Cicà, kwəkwè', kə kʉk mo àm nə̀ mʉ̀ tse' mègù yi.
42009039	Yi tse' yòŋsə̀ ze' ndzə ni'ì yi, nə̀ nà'a kogə̀ yi. Nà'a ko yi, yi sə waŋ nə̀bʉp, fana ni' gʉrə yi njʉk njʉk tè sə dùk yi kə̀ cùhu. Nàʼ sə sərə yi nə kà ŋgò mè'rə yi dzəm.
42009040	Mʉ̀ dʉk bwe yo də wo bɛ' fis fa nà', fana wo ka nà' bɛ' fis to.”
42009041	Jisòs dʉk fa wo də, “Ja'a na mvəsə̀ wèeŋ yè'sə gʉgʉtu, wèŋ ka dzədzəm nə̀ co wèŋ gʉŋsə ŋwè fo' sə ntʉʉ̀ wèŋ tse' ɛ̀. Mʉ nə cum geŋ vesùwèŋ, nə sə ko ntʉm vɛ'nə kə dzeŋ sèŋ? Jəŋ və fa mʉ mo yò nə fɛŋ.”
42009042	Mvə̀'nə̀ wo à sə jə və̀ mo nə, yòŋsə̀ ze' nə ko yi, fana ni' gʉrə wes yi njək njək. Jisòs jwa yòŋsə̀ ànə, nə luŋsə mo nə, nə fa nà' bohò tɛ̀' ye nə.
42009043	Bwìŋ pwe' à mərə bə ŋàaŋ Nwì sə̀ wo à yə sə. Mvə̀'nə̀ wo à sə mərə vɛ'nə, Jisòs dʉk fa bwe fàak ye wèŋ də,
42009044	“Yuk yusə̀ mʉ nə tsok fa weŋ bə̀boŋ. Wo nə fa mʉ̀ʉ mo ŋwè ndzə bohò bʉ̀ʉ mok.”
42009045	Bwe sə à ka bə yusə̀ yi à cèp yè'sə rɛɛŋ. Nwì ànə swìhi yà' bohò wo də ya wo ka bə zeŋ rɛɛ̀ŋ, fana wo sə koksə wʉə ŋgò fek rɛŋsə.
42009046	À ye ŋga'a ŋga wo yè ŋgò fenə də ŋwə̀ nə̀ ghaŋ mʉtsətsəʼrə wo ndà lɛ.
42009047	Jisòs à rì yusə̀ wo à sə tsərə sə ntʉʉ̀ wo bə ncèp ènə, fana yi ko lòkoksə tes mo nəmòk də nà'a kə təəŋ ŋgʉ ni'ì yi.
42009048	Fana yi dʉk fa wo də, “Ŋwə̀ nə̀ yi jə-a nsàp mo nè'nə mʉnə liŋ am, fana ye də yi jə yà'sə mʉ̀. Ŋwə̀ nə̀ yi jə-a mʉ, nə dʉk ‘Və̀ bə̀boŋ’, fana ye də yi sə dʉk yà' bohò ŋwə̀ nə̀ yi à tum mʉ nə sə̀'. Mʉ̀ sə dʉk yèʼsə də ŋwə̀ nə̀ yi maŋkwɛ̀ŋ bohò wèŋ pwe', yi ŋwə̀ nə̀ yi nə̀ mantombì yi.”
42009049	Jon à cèp bohò Jisòs də, “Cicà, vès yə ŋwə̀ nəmòk ŋga yi bɛ' fis ze' mʉnə liŋ yò. Fana vès dʉk yi də yi teŋsə, bʉsə̀ yi ka mòk mʉtsətsəʼrə̀ə vès yeŋ.”
42009050	Jisòs dʉk ye də, “Kà də wu gʉ co yi teŋsə dʉk, bʉsə̀ ŋwə̀ nə̀ yi ka weŋ bɛŋ, ye də yi cu venəwèŋ.”
42009051	Mvə̀k ànə kʉrə də Jisòs nə kpʉ ya yi lo mʉbu, yi ko ntʉm, nə lokok bɛ' lo mandzə̀ nə̀ nà' lo Jòrosalèm.
42009052	Yi tum lo masinjàa mok mantombì də wo lo mvwe' ntòlak Sàmariyà, nə kə gʉ tsəʼrə fa yi bum pwe' ŋkuŋ yi və.
42009053	Bʉ̀ʉ Sàmàriyà wèŋ bɛŋ də nà'a kà fo' nooŋ, bʉsə̀ wo à yə də yi sə cà lò Jòrosalèm.
42009054	Jon bə Jem à yə vɛ'nə, fana wo dʉk də, “Tà, wù dzəm də vèes lɛŋ pìriyà ya ŋga Nwìi tumsə tsoŋ mis mʉbu ŋgò kə̀ tɛ̀ŋ səsə bʉ̀ʉ yè'sə à?”
42009055	Jisòs bʉʉŋ kʉk ja'a wo, nə jwa wo, nə dʉk də, “Wèŋ ka nsàp yòŋsə̀ nə̀ wèŋ sə cèp bə zeŋ ànə riŋ. Mʉ̀ nə̀ mʉ mo ŋwè, mʉ̀ a ka ŋgò bʉpsə yòŋsə̀ ŋwè və, mʉ̀ a və̀ ŋgò lùŋsə wo lùŋsə.”
42009056	Ànə geŋ, wo lokok, nə lo mvwe' ntòlak nəmòk.
42009057	Wo à sə lò mandzə̀ fana, ŋwə̀ nəmòk cep bohò Jisòs də, “Mʉ̀ dzəm də mʉ nə bɛ'lo wu ma nə̀ fò pwe' nə̀ wù sə lòo.”
42009058	Jisòs tsok fa yi də, “Còp wèŋ tse' mvòk co wo cum ca, swiŋ wèŋ tse' ndap awo, fana mʉ̀ʉ mo ŋwè mʉ̀ ka mvwe' sə̀ co mʉ noŋsə tsoŋ tu am, nə noo yoŋsə tse'.”
42009059	Jisòs dʉk bohò ŋwə̀ nəmòk də, “Mʉ̀ dzəm də vesùwèeŋ lo, nə fak mvwe' mò'fis.” Ŋwə̀ ènə dʉk də, “Tà, mʉ foho lo-a maŋkwɛ̀ŋ, nə kə tuuŋ tɛ̀'làm ŋkuŋ-ɛ.”
42009060	Jisòs tsok fa yi də, “Me'rə bʉ̀ʉ sə̀ wo kpʉ laŋ tuuŋ bʉ̀ kpʉkpʉ awo. Bohò wù yò dù nə kə tsok ncèp nə də ŋkum Nwì nə ye ŋgò sak sə nzeŋgòŋ laŋ.”
42009061	Ŋwə̀ nəmòk à yə Jisòs, yi dʉk də, “Mʉ nə bɛ' wu Tà, fana mʉ̀ sə fek wu də mʉ lo, nə tsok fa bʉ̀ʉ am də wo cum bə̀boŋ.”
42009062	Jisòs tsok fa ŋwə̀ ènə də, “A ye-a ŋga ŋwè yèto ŋgò fàk bohò Nwì, nə sə kʉk lis maŋkwɛ̀ŋ, ye də yi ka kə̀kʉrə̀ ŋgò ye mòk mʉ lak Nwì yeŋ.”
42010001	Yà'sə ànə ca wes fana Tà Jisòs cokfis bwìŋ hum sàmba-ncòp-ba, nə tumsə lo yà'wèŋ ba, ba. Yi à tumsə lò wo ŋgò lò mvwe' buhu lak, nə ye bə mvwe' sə̀ yi nə sə və fo' sə pwe'fo'.
42010002	Yi dʉk fa yà'wèŋ dʉk də, “Nzum sə̀ ŋgò kʉp sə ŋkʉ̀ʉŋntɛ̀ŋ fana bʉ̀ʉ sə̀ ŋgò fàk fo' sə momjo wùriŋ. Ye də wèeŋ lɛŋ bohò Tà ŋgà nzum nə də ya yi tumsə ŋgàa fàk wèŋ, ŋgò kə̀ kʉp nzum ye sə.
42010003	Yeè, wèeŋ du, mʉ̀ tumsə lò weŋ co nsùŋgaŋ mʉtsətsəʼrəə furù' wèŋ.
42010004	Ŋwèe kà posà jə, kà bàm jə, kà kùuŋgùp sə̀' jə; nə kà ŋwè mandzə̀ sə̀' cèpsə̀ lok.
42010005	Ndap nə̀ wèŋ ni mbwa pwe'fo', wèŋ cepsə wo də, ‘Fifi ye bohò ndap ènə!’
42010006	Wèeŋ dʉk vɛ'nə fana a ye-a ŋga ŋwə̀ ŋgà fifi mbwa fana fifi àwèŋ nə, nə ye bohò yi. A ye-a ŋga ŋwə̀ nə̀ vɛ'nə nə mbwa bʉ̀ə̀ fana fifi àwèŋ nə bwi foho və bohò wèŋ.
42010007	Cum megu mʉmvwe' ndap ànə, nə sə zʉ, nə sə no yusə̀ wo fa weŋ, bʉsə̀ ŋwèe fak laŋ, wo lak yi. Kà dʉk də wèeŋ coho nooŋ kupsə kɛ'ca ndap dʉk.
42010008	A ye ŋga wèŋ kə̀ ni mvwe' ntòlak mòk, wo jəŋ weŋ fo' co bwìŋ fana wèŋ zʉ nsàp yu nə̀ wo fa weŋ lòoŋ fo'.
42010009	Wèeŋ luŋsə ŋgàa yiyaŋ sə̀ wo cu mvwe' lak yà'sə wèŋ, nə dʉk fa bʉ̀ʉ sə̀ fo' sə wèŋ dʉk də, ‘Gaŋ ŋkum sə̀ Nwì sə yà' kʉəp və̀ bohò wèŋ laŋ.’
42010010	A ye-a ŋga wèŋ kə̀ ni mvwe' ntòlak nə̀ wo ka wèŋ də wèeŋ və bə̀boŋ dʉk fa fana wèŋ sə gihi kɛ' mvwe' mandzə̀ə sə̀ mʉ ntòlak anə sə, nə sə cep dʉk də,
42010011	‘A megu-a sə̀ mfə̀mfəə sə̀ yà' ko kùu avès mvwe' lak awèŋ yà'sə fana vès kɛ̀'sə nòŋsə yà', yà' sə kʉk weŋ. Wèeŋ riŋtse' də gaŋ ŋkum sə̀ Nwì sə yà' kʉəp və̀ weŋ laŋ.
42010012	Ves tsok fa weŋ də, nùmbu nə̀ wo sak nzeŋgò nə fana anə boŋ ghak bohò lak Sodòm nə noŋsə nsàp lak ànə.’
42010013	“Wèŋ bʉ̀ʉ Corazì, wèŋ cu bʉp! Wèŋ bʉ̀ʉ Bèsadà, wèŋ cu sə̀' bʉp! A vɛ'nə bʉsə̀ nsàap bum maŋgəŋgèŋ sə̀ wo a gʉ̀ tsə̀' fa weŋ yà'a, wo ànə gʉ tsok fa-a yà' bohò bʉ̀ʉ Tayà bə Sidòŋ wèŋ bwɛ̀rɛ də wo a kupsə, nə bwi fa bʉp awo ŋkwɛ̀ŋ tè, nə ni tse' gàa cək, nə yok və.
42010014	Nùmbu nə̀ wo nə sak nzeŋgòŋ fana anə boŋ ghak bohò bʉ̀ʉ Tayà bə Sidòŋ nə noŋsə weŋ.
42010015	Wèŋ bʉ̀ʉ Kàpanùm, wèŋ a sə nɛ̀ni' co wèŋ də wèeŋ kok lo mʉbu à? Wèeŋ nə lo tsətsoŋ mvwe' ŋgə' vɛ'ɛ bòŋ.
42010016	“Ŋwə̀ nə̀ yi yuk-a weŋ, ye də yi yuk mʉ. Ŋwə̀ nə̀ yi dzeeŋ-a weŋ, ye də yi dzèeŋ mʉ; nə ye də ŋwə̀ nə̀ yi dzeeŋ-a mʉ, ye də ŋgə̀ŋgàŋ dzèeŋ ŋwə̀ nə̀ yi a tum və̀ mʉ nə.”
42010017	Bʉ̀ʉ sə̀ hum sàmba-ncòp-ba sə wèŋ à bwìŋ və̀ bə kwəkwa. Wo à dʉk də, “Tà, yòŋsə̀ə ze' wèŋ ye bohò vès yusə̀ ŋgwàŋ bʉ̀ʉ liŋ yò.”
42010018	Yi dʉk fa yà'wèŋ dʉk də, “Mʉ̀ yə Satà ŋga yi sə gbʉ̀ tsoŋ mʉbu co mbʉ̀ŋ sə ba'a tsoŋ yi.
42010019	Yeè, mʉ̀ a fa weŋ ŋàŋ ŋgò gì cà mʉnə no bə ŋgam wèŋ, nə ye bə ŋàaŋ sə̀ bʉ̀ʉ sə̀ wo bɛ̀ŋgə̀ weŋ tse' yà' pwe'fo'. Kaco yumok gʉ lok weŋ yeŋ.
42010020	Nə yeè nə də kà də wèeŋ sə kwa də bʉsə̀ ze' wèŋ sə wəp weŋ dʉk, wèeŋ kwa lɛ bʉsə̀ də wo còm nòŋsə liŋ awèŋ mʉbu.”
42010021	Ghà ànə à ye, Yòŋsə̀ nə̀ Rərɛŋ nə gʉ Jisòs yi rwiŋ bə kwəkwa fana yi cep dʉk də, “Mʉ̀ kwasə wu tɛ̀', nə̀ wu Tà mʉbu bə sə nze nə, bʉsə̀ wù a swìhi gɛsə bum yè'sə bohò ŋgàa ŋkərə̀ wèŋ, nə niŋ fa yà' bohò bwe sə̀ lə wèŋ. A zìnə Tɛ̀', wù a gʉ̀ yè'sə mʉmvə̀'nə̀ yà' a bò kok wu sə və̀ə wù vɛ'nə.
42010022	Tɛ̀' àm a fa wes mʉ bum pwe'fo'. Ŋwə̀ nəmòk ka mwe nə riŋ, rì mègù yi Tɛ̀' nə. Ŋwə̀ nəmòk ka Tɛ̀' nə sə̀' riŋ, rì mègù yi mwe nə, nə ye bʉ̀ʉ sə̀ mwe nə dzəm də yi niŋ tsok fa yà'wèŋ sə.”
42010023	Ànə geŋ yi bʉʉŋ dʉk swihi fa ŋgàa fàak ye sə wèŋ dʉk də, “A rɛŋsi bohò ŋwə̀ nə̀ yi yə bum sə̀ wèŋ sə yə yè'sə!
42010024	Mʉ tsok weŋ də ŋgàa tsòhò bum Nwì wèŋ, nə ye bə bʉ̀ ŋkəŋkum wèeŋ ŋkʉ̀ʉŋntɛ̀ŋ sə̀ wo a dzəm ŋgò yə bum sə̀ wèŋ yə yè'sə, nə kà mandzə̀ nə tse'. Wo dzəm ŋgò yuk bum sə̀ wèŋ sə yuk yè'sə, nə kà yà' sə̀' yuk.”
42010025	Ŋwə̀ ŋgà yə'rə̀ fa bwìŋ lʉ̀k mòk à lòkok də yi bʉə ja'a Jisòs nə fana yi fek nà' də, “Cicà, yusə̀ aco mʉ̀ gʉ yè'sə yà, ya mʉ kə tse' lùŋ nə̀ nà'a nə̀ kà mè yuk nə ɛ?”
42010026	Jisòs fek bʉsə bwi nà' də, “Wo à còm nòŋsə ndzənə lʉ̀k də yà? Wu tagə̀ nja da?”
42010027	Ŋgà' nə dʉk də, “Wù tse' ŋgò dzəm Tà Nwì yò bə ntʉm yò pwe'fo', dzəm yi bə yòŋsə̀ yò pwe'fo', nə ye bə ŋàaŋ yo pwe', nə ye bə ŋkərə̀ yò sə̀' pwe'fo', fana nə dzəm moma yo co mvə̀'nə̀ wù dzəm ni' yò.”
42010028	Jisòs dʉk fa nà' də, “Wù cèp bə̀boŋ laŋ; gʉ̀ vɛ'nə ya wu nə tseʼ lùŋ.”
42010029	Ŋgà' nə à dzəm də yi niŋ tsok də yi ŋwə̀ nə̀ bə̀boŋ, fana yi fek fe'lə Jisòs nə də, “Moma àm nə yè'sə ndà?”
42010030	Jisòs tsok bʉsə fa yi gbʉʼ mòk də, “Ŋwə̀ nəmòk à tsə mʉ Jòrosalèm ŋgò lò Jèrikù. À kə̀ wɛ̀s mandzə̀, ŋgàa yə̀ wèŋ ko fweŋ fis yi cə̀k pwe', nə lʉp yi. Wo me'rə mak noŋsə yi ŋga yi sə tʉ̀hʉ mègù mok ŋgwàŋ, nə lo yu awo.
42010031	Fana ŋgà fa satikà' mòk à sə yù tsə lò sə̀' mandzə̀ ànə. Yi ànə ye nà' ŋga nà' nòo fana yi lək ca yuye ndzə ŋgʉ mandzə̀.
42010032	Ŋwə̀ə Levì mòk à gʉ̀ sə̀' vɛ'nə. Yi à kə̀ dzèŋ fo', nə ye ŋgà' nə mvə̀'nə̀ nà' nòo fana yi ca yuye ndzə ŋgʉʉ̀ŋ.
42010033	Ŋwə̀ Sàmàriyà mòk à və̀ ye fo', fana yi ye nà'. Yi koksə manziŋ bohò nà'.
42010034	Yi geŋ fo', nə gesə fa nà' mve' bə rùk ndzənə mvwe' nà' sə, nə kiŋ lok fa nà'. Yi leʼ koksə naaŋ nà' mʉnə nàmbàʼrə̀ ye, nə jəŋ lo nà' mvwe' ndap nəmòk nə̀ ŋwèe nòoŋ mbwa yi lak, nə sə jəŋ ŋkərə̀ bohò nà' fo'.
42010035	Tsok à rɛŋ, yi fis mbàm ncùhù ba, nə fa ŋgà ndap nə. Yi dʉk fa ŋgà ndap nə dʉk də, ‘Sə kʉk fa mʉ yi bə̀boŋ. Mʉ bwìŋ foho və̀ fana mʉ̀ lak fəsə fa wu mbàam sə̀ wù bʉpsə yà' bʉ̀ʉ yi pwe'.’
42010036	Bohò bʉ̀ʉ sə̀ tɛ' yè'sə, wù tsəm də ŋwə̀ nə̀ yi à nìtsə̀' də yi moma bə ŋwə̀ nə̀ ŋgàa yə̀ wèŋ à lʉ̀p yi nə yèʼe nə̀ fò?”
42010037	Yi dʉk də, “A ŋwə̀ nə̀ yi à tse' koksə̀manziŋ bohò nà' nà'a.” Fana Jisòs dʉk fa nà' dʉk də, “Dù a, nə kə gʉ yò sə̀' vɛ'nə.”
42010038	Jisòs bə bwe ye wèŋ à sə lòo fana wo kə dzeŋ mvwe' lak mok. Ŋwà mòk à ye fo' nə̀ wo to liŋ ye də Matà. Ŋwà ènə à fa Jisòs mvwe' nòòŋ mʉnda'à yi.
42010039	Yi ànə tse' moma ye mòk nə̀ wo to yi də Mèri. Mèri nə à kə̀ cu ŋgʉ ni'ì Tà ànə, nə sə yu'rə yusə̀ nà' sə yə'rə fa bwìŋ sə.
42010040	Matà ye də fàk yam bohò yi wùriŋ fana yi kə dʉk fa Jisòs də, “Tà, wù yə də moma àm me'rə mʉ mʉmʉ̀, fàk sə ghak mʉ, wù kà mbɛŋ kom à? Tsok fa yi də yi kə tɛsə mʉ.”
42010041	Tà nə dʉk fa nà' də, “Matà, Matà, wù sə jìk, nə sə ye ŋgə' bə bum ŋkʉ̀ʉŋntɛ̀ŋ.
42010042	Yu nə̀ nà' tse' ghaʼ fàk, a yu nə̀ mò'fis. Mèri cok jə fis ma nə̀ bə̀boŋ nə laŋ. Kaco mʉ̀ dzəm də ŋwèe fep fis yuk nà' bohò yi yeŋ.”
42011001	Nùmbu mòk à ye ŋga yi sə lɛŋ pìriyà mʉmvwe' nəmòk, yi ànə mesə fana mo fàk ye mòk və bohò yi, nə dʉk fa yi də, “Tà, yə'rə fa ves ŋgò lɛŋ pìriyà mʉmvə̀'nə̀ Jon ànə yə'rə fa bwe fàak ye yà'a.”
42011002	Yi dʉk fa wo də, “Wèeŋ cu ŋgò lɛŋ, wèŋ cep dʉk də: Tɛ̀', kə̀kùksə̀ə ye bə liŋ yo. Gaŋ ŋkum yo sə və.
42011003	Fa ves bɛŋ sə̀ co vès zʉ nùubu pwe'.
42011004	Swì fa ves bʉp avès, bʉsə̀ vès swì fagə̀ ndàaŋwè pwe' nə̀ yi gʉ̀gə̀ ves bʉp sə̀'. Kà ves mvwe' sə̀ co mə̀mumsə̀ kə tseŋ ves jə lò.”
42011005	Jisòs dʉk fa bwe ye sə wèŋ də, “A dʉk-a də ŋwə̀ nəmòok mʉŋgorə̀ wèŋ nə̀ aco yi lokok nə̀ tsətsəʼrə̀ə tsok, nə kə dʉk fa ŋge' ye mòk də, ‘Ŋge' àm, samsə fa mʉ ntuk brɛd tɛ',
42011006	bʉsə̀ ŋge' àm mòk tesə və̀ gì fana mʉ̀ ka yumok co mʉ̀ fa yi zʉ tse'.’
42011007	Yi dʉk vesə mʉnda'à anə də, ‘Kà mʉ ŋgə' fa nòŋ, mʉ̀ lok ncù laŋ, ves bwe am wèŋ nò nze, kaco mʉ̀ lokok ŋgò fa wu yumok ŋga'a yeŋ.’
42011008	Mʉ tsok weŋ də a ye-a sə̀ də yi nə kà ŋgò fa nà' yumok bʉsə̀ nà'a ŋge' ye lòkok fana bʉsə̀ nà' sə lɛŋ malì gʉgʉŋ, yi nə lokok kə fa nà' yusə̀ nà' dzəm sə pwe'.
42011009	Mʉ tsok weŋ də, lɛŋ Nwì ya yi nə fa wu, làap ya wu nə tse', kùum ya wo nə muk fa wu.
42011010	Bʉsə̀ ŋwə̀ nə̀ yi lɛŋ-a, ŋgə̀ŋgàaŋ nə tse', ŋwə̀ nə̀ yi làp-a, yi nə ye, ŋwə̀ nə̀ yi kum-a, wo nə muk fa ŋwə̀ ànə.
42011011	A nsàp tɛ̀' nə̀ fò nə̀ də a ye-a ŋga mo ye lɛŋ fuk bohò yi, yi kà nà' fuk fa, nə fa nà' no ɛ?
42011012	Kènə də yi lɛŋ-a mbùmvəp nà' fa yi ŋgam ɛ?
42011013	A ye-a ŋga wèŋ sə̀ wèeŋ bʉp yèʼe riŋ ŋgò fa bwe awèŋ bum sə̀ bə̀boŋ, ye də aco Tɛ̀' nə̀ mʉbu nə, nə fa Yòŋsə̀ nə̀ Rərɛŋ nə bohò bʉ̀ʉ sə̀ wo lɛŋ yi sə wèŋ wùriŋ!”
42011014	Jisòs à sə bɛ' fis yòŋsə̀ ze' mòk nə̀ yi gʉ̀gə̀ ŋwè yi kà cù cèp fana ze' nə ànə tesə lòo fana ŋgà' nə ye ŋgò cèp cù, bwìŋ mərə.
42011015	Bʉ̀ʉ mok wèŋ dʉk yàwo də, “Yi bɛ' fisgə̀ ze' sə bə ŋàaŋ Bezebù nə̀ yi ŋkum ze' wèŋ yi nə.”
42011016	Bʉ̀ʉ mok wèŋ sə lap mandzə̀ ŋgò bʉə yi fana wo sə lap də nà'a niŋ tsok fa wo maŋgəŋgèŋ mòk nə̀ nà' tesə ma mʉbu.
42011017	Yi riŋ yusə̀ wo sə tsərə sə fana yi dʉk fa wo dʉk də, “A ye-a ŋga lak mok ga'a-a ba fana ye də yà' kà fàk tse'. Nə ye sə̀' də ndap nə̀ nà' ga'a-a ba, ye də nà'a nə gbʉ.
42011018	Ye də a ye-a də Satà gapsə ni' ye bòp ba fana aco gaŋ sə̀ ye sə təəŋ yè'sə va? Bʉsə̀ wèŋ sə dʉk də mʉ̀ sə bɛ'fis ze' bə ŋàaŋ Bezebù.
42011019	A ye-a də mʉ̀ sə bɛ' fis ze' bə ŋàaŋ Bezebù fana bʉ̀ʉ awèŋ wèeŋ bɛ' fisgə̀ yàwo bə ŋàaŋ sə̀ ndà? Nsàp fàk bʉ̀ʉ awèŋ sə, sə nìtsə̀' dʉk də wèeŋ bə jòŋ.
42011020	Mvə̀ʼnə̀ mʉ̀ sə bɛ'fis yà' bə ŋàaŋ sə̀ Nwì fana ye də gaŋ ŋkum sə̀ Nwì sə yà' kʉəp və̀ bohò wèŋ laŋ.
42011021	“A ye-a ŋga ŋwə̀ ŋgà ŋàŋ, nə̀ yi tse' bum dzè' ŋap, sə sò nto' ye yi fana ye də bum ye pwe' cu bə̀boŋ.
42011022	Fana a ye-a ŋga ŋwə̀ nəmòk nə̀ nà' gʉ ghak yi və-a, nə lʉ bə nà', nə ghak yi fana yi nə fep jəŋ bum dzè'e ye sə̀ yi anə sə naaŋ tu bə zeŋ sə, nə gapsə bum ye sə̀ yi tse' sə bə ŋgeʼ ye wèŋ.
42011023	“Ŋwə̀ nə̀ yi ka-a vesə yeŋ, ye də yi ŋwə̀ nə̀ yi sə bɛ̀ŋ mʉ. Ŋwə̀ nə̀ yi sə kà-a vesə te'e benə̀ ye də yi sə sɛ̀sə ye sɛ̀sə.
42011024	“A ye ŋga yòŋsə̀ ze' tesə ndzə ni'ì ŋwè fana yi gihi ca mvwe' sə̀ ndzəp fo' bʉ̀ə̀, ŋgò làp mvwe' sə̀ yi yoŋsə fo'. Yi kà mvwe' sə̀ co yi yoŋsə yə fana yi dʉk də, ‘Mʉ nə bwi foho lo fe'lə mvwe' ndap àm nə̀ mʉ̀ a tesə fo' nə.’
42011025	Yi bwìŋ foho və̀-a, nə ye ŋga wo kùrə nà' nə gʉhʉ tsəʼrə nà' bə̀boŋ,
42011026	fana yi lo, nə kə to jəŋ və yòŋsə̀ə mok sàmba, sə̀ wo bʉp càsə yi wo. Wo nə ni cum mʉmvwe' ndap nə. A ye vɛ'nə fana ncu ŋwə̀ ànə nə̀ maŋkwɛ̀ŋ nə, nə bʉp casə nə̀ ànə ye to mantombì nə.”
42011027	Jisòs ànə cep bum yè'sə fana ŋwà nəmòk nə̀ yi ànə ye mʉŋgorə̀ bwìŋ fo' cep fis də, “A rɛŋsi bohò və̀əm sə̀ yà' à dzə wu, nə ye mbwi sə̀ wù à no!”
42011028	Yi dʉk bwi ye də, “Rɛŋsi nə lɛ bohò ŋwə̀ nə̀ yi yuk ncèp Nwì, nə noŋsə nà'.”
42011029	Bwìŋ ànə sə yam ghaha fo' ghaha fana Jisòs ye ŋgò cèp də, “Bʉ̀ʉ sə̀ nie' yèʼe wo bʉ̀ʉ sə̀ bʉp, wo sə dzəm ŋgò yə yumok sə̀ maŋgəŋgèŋ. Mʉ nə kà wo maŋgəŋgèŋ gʉ̀ nì tsə̀' fa, anə megu maŋgəŋgèŋ nə̀ Jonà nà'a.
42011030	Bʉsə̀ mvə̀'nə̀ Jonà nə ànə ye co maŋgəŋgèŋ mòk ŋgò nìŋtsə̀ʼ fa bʉ̀ʉ Nenevì yà'a fana mʉ̀ʉ mo ŋwè, mʉ nə ye sə̀' vɛ'nə bohò bʉ̀ʉ yè'sə.
42011031	Nùmbu nzak nə ye sə̀', ŋkum nə̀ yi ŋwàŋwè nə̀ yi à tesə və̀ mvwe' lak Sibà nà'a nə cep bʉp bohò bʉ̀ʉ sə̀ ŋgaʼa yè'sə də wo gbʉ̀ nzak. Bʉsə̀ yi à tesə və̀ mvwe' sə̀ nzeŋgòŋ nə lə̀sə, ŋgò kə̀ yuk nsàp ŋkərə̀ nə̀ Sòlomù à tse' fana yeè, yumok sə̀ yà' ghak Sòlomù nə ŋga'a yè'.
42011032	Nùmbu sak nzak ye fana bʉ̀ʉ Nenevì wèeŋ nə lokok dʉk fa bʉ̀ʉ sə̀ nie' yè'sə wèŋ də wo gbʉ̀ nzak. Bʉsə̀ Jonà ànə tsoho, wo kupsə ntʉm; fana yumok sə̀ yà' ghak càsə Jonà nə ŋga'a yè'.
42011033	“Wo bwe'-a laàm, kaco wo swihi nà' swìhi kè wo jəŋ nà', nə tes gesə sənə kʉ̀ŋ yeŋ. Wo nə tes nà' mvwe' sə̀ jəja ya bwìŋ sə ni və̀ə wo sə ye marɛŋ nə.
42011034	Lis yo marɛŋ nə̀ ndzə ni'ì wù yi. A ye-a ŋga lis yo bə̀boŋ fana ye də ni' yò nə, nə̀ rwiŋ bə marɛŋ. Yà'a sə̀' də a ye-a ŋga lis yo ka bə̀boŋ yeŋ fana ye də ni' yò rwiŋ bə mandzəm.
42011035	Ye də wèeŋ jəŋ ŋkərə̀, bwɛ̀rɛ marɛŋ nə̀ ndzə ni'ì wèeŋ nə bʉʉŋ mandzəm.
42011036	Fana ye də a ye-a ŋga ni' yò pwe'fo' rwiŋ mègù bə marɛŋ, də mandzəm nja mvwe' mok bʉ̀ə̀, fana ye də nà'a nə ye pwe' marɛŋ anə, co mvə̀'nə̀ marɛŋ laàm rɛŋgə̀ yàʼa.”
42011037	Jisòs anə sə cep fana ŋwə̀ə Faràsi mòk dʉk nà' də bə nà'a kə zʉ bɛŋ. Fana yi lo kə cum tsoŋ də ya bə nà'a zʉ.
42011038	Ŋwə̀ə Faràsi nə à mərə vɛ'ɛ mvəsə̀ yi à yə də Jisòs ànə zʉ ŋga yi ka mvə̀'nə̀ wo cùkgə̀ ŋkuŋ nə sə zʉ yumok sə cuk.
42011039	Ànə geŋ Tà Jisòs dʉk fa nà' də, “Wèŋ bʉ̀ʉ Faràsi, wèeŋ cùkgə̀ yàwèŋ ŋkwɛ̀ɛŋ ŋgàp bə ŋkwɛ̀ɛŋ tasà, fana rwiŋ cum ma sə tsətsəʼrə̀ wèŋ anə ŋgwap bə wa bum bwìŋ.
42011040	Wèeŋ ləm! Ŋwə̀ nə̀ yi ànə gʉ̀ ŋkwɛ̀ŋ nə à ka ma sə tsətsəʼrə̀ sə̀' yi gʉ à?
42011041	Wèeŋ fa-a ŋgàa jìŋ wèŋ mbo sə nə ŋgàp nə fana ye də yusə̀ yà'a ma nə̀ njàwèŋ pwe' mok rərɛŋ.
42011042	“Wèŋ bʉ̀ʉ Faràsi, wèŋ cu bʉp. Wèeŋ jəgə̀ ŋkərə̀ ŋgò gàpsə fa Nwì bwe mvùu bum sə̀ jo yèʼe pwe'fo' ma nje, nə me'rə noŋsə ŋgò fàk bə zìnə, nə ye ŋgò dzəm Nwì vɛ'nə. Anə ye co wèŋ sə gʉ yà'sə, nə kà mok sə̀' mè'rə̀ màk.
42011043	Wèŋ bʉ̀ʉ Faràsi, wèŋ cu bʉp! Wèeŋ dzèŋ mʉmvwe' ndap pìriyà fana wèŋ sə dzəm dzòok sə̀ bə̀boŋ, wèŋ sə dzəm sə̀' də bwìŋ sə cepsə weŋ mʉntɛɛ̀ŋ bə wəwəp wùriŋ.
42011044	Wèŋ cu bʉp bʉsə̀ wèeŋ co sèe sə̀ bwìŋ sə kà yà' yə fana wo sə gi ca mbwa, nə kà rì.”
42011045	Ànə geŋ ŋgà yə'rə̀ fa bwìŋ lʉ̀k mòk dʉk də, “Cicà, wu cèp vɛ'nə, ye də wù sə yà' vès sə̀'.”
42011046	Jisòs dʉk bwi fa nà' də, “Wèŋ ŋgàa yə'rə̀ lʉ̀k, wèŋ cu sə̀' bʉp bʉsə̀ wèeŋ jə bum sə̀ yà' rwì' vɛ'ɛ co ŋwè kà bə̀k to, nə sə naaŋ fa bwìŋ. Wèŋ kà yàwèŋ bum sə bə ndubo àwèŋ nə̀ mò'fis jwɛ̀ŋ ja'a lok.
42011047	Wèŋ cu bʉp, bʉsə̀ wèŋ sə ci tsərə sèe ŋgàa tsòhò bum Nwì sə̀ ànə zə wo sə̀' tɛ̀' awèŋ.
42011048	Ye də wèŋ dzəm də yusə̀ tɛ̀' awèŋ ànə gʉ sə bə̀boŋ bʉsə̀ wo à zə wo fana wèŋ ci yàwèŋ sèe sə.
42011049	Ye də nà'a njo nə̀ ŋkərə̀ Nwì sə cèp də, ‘Mʉ nə tumsə fa wo ŋgàa tsòhò bum Nwì bə ŋgàa ntum wèŋ. Wo nə zə mok, nə yeŋsə mok wèŋ ŋgə'.’
42011050	Ya ndʉəm ŋgàa tsòhò bum Nwì wèŋ sə̀ yà' ànə fe'e mvə̀'nə̀ nzeŋgòŋ à yè yèe pwe'fo' nə ye ndzə bohò bʉ̀ʉ sə̀ nie' yè'sə.
42011051	Ye jəŋ bə ndʉəm Abè kə dzeŋ mʉ ni'ì Sàkàriyà nə̀ wo à zə yi mʉtsətsəʼrə̀ə kàm sə̀ wo tɛ̀ŋgə̀ satikà' mbwa bə mvwe' sə̀ rərɛŋ sə. A zìnə də wo nə fek ndʉəm awo sə bohò bʉ̀ʉ sə̀ nie' yè'sə.
42011052	“Ŋgàa yə'rə̀ lʉ̀k, wèŋ cu bʉp, njo nə̀ wèŋ a jə lòksə ki sə̀ ŋgò mùk ncùu ŋkərə̀ bə zeŋ sə. Wèŋ bə tu awèŋ, wèŋ a ka ni, fana nə lok bwi fa bʉ̀ʉ sə̀ wo à sə ni sə mandzə̀.”
42011053	Jisòs ànə me'rə fa'nə fana ŋgàa yə'rə̀ lʉ̀k bə bʉ̀ʉ Faràsi sə wèŋ sə saʼrə yi nə nɛ' tse' yi bə cù cʉ̀k, də ya nà'a cep bum ŋkʉ̀ʉŋ.
42011054	Wo sə bʉə yi vɛ'ɛ də ya wo ko yi bə yumok sə̀ bʉp sə̀ yi cèp-a na.
42012001	Ghà ànə à ye ŋga bwìŋ kə̀ benə vɛ'ɛ ncùhù ŋkʉ̀ʉŋntɛ̀ŋ, nə sə nəŋ ca mok mʉ ni'ì bə kù fana Jisòs ye ŋgò tsə̀' to fa bwe fàak ye wèŋ də, “Wèeŋ jəŋ ŋkərə̀ bə yis bʉ̀ʉ Faràsi wèŋ. Mʉ̀ sə dʉk yè'sə mʉmvə̀'nə̀ wo gʉ̀ basə kɛ'gə̀ bum awo yà'a.
42012002	Yumok ka sə̀ də wo à sèʼlə lok yàʼ də wo nə kà yà' yə yeŋ. Yumok ka sə̀ wo a swìhi yà' də bwìŋ nə kà yà' rìŋ yuk sə̀' yeŋ.
42012003	Ye də yusə̀ wu cèp-a yà' ndzə ndzəmə̀, yà'a nə̀ kə̀ yuhu mvwe' marɛŋ. Yusə̀ ŋwè làrə swìhi yà' mà mbwèndap fana wo nə̀ fu yà' ma mʉ ndùndap.
42012004	“Ŋge' am wèŋ, mʉ tsok weŋ də kà də wèeŋ wəp bʉ̀ʉ sə̀ wo zə-a ŋgùpni' fana wo kà yumok ŋgò gʉ̀ fe'lə bohò wù tse' yà'a dʉk.
42012005	Mʉ tsok fa weŋ ŋwə̀ nə̀ aco wèŋ wəp yi nə. Wəp Nwì nə̀ yi zə wes fana yi tse' mali ŋàŋ ŋgò gèsə wu mvwe' ŋgə' nə̀ sə misə̀ nà'a. Mʉ̀ sə tsə̀' weŋ zìnə də wəp yi ànə.
42012006	Wo kà ləŋbu tàŋ dolà ba sèŋgə̀ à? Nwìi kà nə̀ mò'fis swìgə̀.
42012007	Nʉ̀əmtu sə̀ mʉ tuhù wèŋ yèʼe, yi a ta yà' ta. Ye də wu kà yumok wəp, bʉsə̀ wù yam ghak ləŋbu ŋkʉ̀ʉŋntɛ̀ŋ laŋ.
42012008	“Mʉ tsok fa weŋ də ŋwə̀ nə̀ yi cèp fis-a jəja mvwe' bwìŋ də yi ŋwə̀ àm fana mʉ̀ mo ŋwè, mʉ nə̀ kə̀ dʉk fa yi sə̀' vɛ'nə ŋga masinjàa Nwì wèeŋ fo'.
42012009	Ŋwə̀ nə̀ yi bɛ̀ŋ-a mʉ mantombìi bwìŋ fana mʉ nə̀ kə̀ bɛ̀ŋ yi sə̀' mvwe' sə̀ masinjàa Nwì wèŋ cu.
42012010	Ŋwə̀ nə̀ yi cèp-a yumok bʉp bə liŋ am, nə̀ mʉ mo ŋwè fana wo nə̀ swì fa yi yà'; ŋwə̀ nə̀ yi cèp-a yumok bʉp bə liŋ Yòŋsə̀ nə̀ Rərɛŋ nə fana kaco wo nə̀ swì fa yuk yi yeŋ.
42012011	A ye-a ŋga wo jə lo wu mʉmvwe' ndap pìriyà, nə ye bohò bʉ̀ ŋkəŋkum nə ye bə bʉ̀ʉ sə̀ wo sakgə̀ bum wo fana wù kà də wu sə jik də wu nə cep fəsə yàlɛ, kè də wu nə dʉk yè'sə dalɛ dʉk.
42012012	Bʉsə̀ Yòŋsə̀ nə̀ Rərɛŋ nə, nə tsok fa wu yusə̀ wu cep sə sə̀ ghà nà'nə.”
42012013	Ŋwə̀ nəmòk à ye mʉtsətsəʼrəə bʉ̀ʉ sə̀ wo à benə wùriŋ sə, nə dʉk vesə fa nà' də, “Cicà, dʉk fa moma am də yi gapsə bum mfə tɛ̀' am vesə.”
42012014	Jisòs dʉk fəsə fa nà' də, “Ŋgàta, ŋwə̀ nə̀ yi a gʉ̀ mʉ də mʉ sak fa weŋ nzak kè mʉ gapsə fa weŋ bum yè'sə ndà?”
42012015	Ànə geŋ yi dʉk fa bʉ̀ʉ sə̀ fo' sə wèŋ də, “Wèeŋ jəŋ ŋkərə̀ ŋgò wa bum bwìŋ, bʉsə̀ yòŋsə̀ ŋwè ka bʉ̀ʉ bum sə̀ də yi tse' yà' ŋkʉ̀ʉŋntɛ̀ŋ yeŋ.”
42012016	Fana yi mak fa wo gbʉ' nèʼe də, “Ŋgà ghàk mòk ànə tse' nzum sə̀ bum ànə tesə mbwa wùriŋ.
42012017	Yi ye ŋgò tsərə də, ‘Mʉ̀ ka mvwe' sə̀ co mʉ noŋsə wes zʉzʉʉ am yèʼe tse'. Mʉ nə gʉ kok yè'sə valɛ-ò?’
42012018	Yi dʉk də, ‘Mʉ nə gʉ lɛ vɛ': mʉ nə kʉəmsə mak tàap am, nə ci sə̀ ghaŋ, ya mʉ gesə zʉzʉʉ am bə bum am pwe' mbwa.
42012019	Fana mʉ nə dʉk fa ni' àm dʉk də, mʉ̀ tse' zʉzʉ nduk co mʉ̀ zʉ yà' lùumŋgòŋ ŋkʉ̀ʉŋntɛ̀ŋ; cum yoŋsə yuyo, zʉ, no, nə sə roŋ.’
42012020	Ànə geŋ Nwì dʉk fa yi də, ‘Ləm yu ènə, yòŋsə̀ yòo nə me bə ndzəm nə̀ ntinə nèʼe. Bum sə̀ wù fʉ̀hʉ yà'sə nə ye mok sə̀ ndà?’ ”
42012021	Jisòs dʉk ləsə də, “Yà'a mʉmvə̀'nə̀ yà' cu vɛ'nə bohò ŋwə̀ nə̀ yi kotse' bum ghàk, nə kà ŋgà ghàk bohò ma nə̀ Nwì ye.”
42012022	Jisòs à dʉk fa bwe ye wèŋ dʉk də, “Kà də wèeŋ sə jik bə yòŋsə̀ə awèŋ də mʉ nə zʉ kok yàlɛ, kènə bə ni' yò də wu nə ni kok yàlɛ-o dʉk.
42012023	Bʉsə̀ yòŋsə̀ ghak bɛŋ fana ŋgùpni' ghak cə̀k sə̀'.
42012024	Wèeŋ kʉk ja'a nɛ ŋwə̀ŋwɛ', wo kà bìgə̀ nə kà sə̀' kʉp loksə̀. Wo ka tàp tse', nə kà zok sə̀' tse', fana Nwì sə fa wo zʉzʉ. Ghak yè'sə wèŋ kè swiŋ ɛ?
42012025	A mʉŋgorə̀ wèŋ ndà, nə̀ də aco yi naaŋ gesə nùubu mok mʉnə nùubu ye də bʉsə̀ yi jìk ɛ?
42012026	A ye-a də kaco wù gʉ to yumok bə nə̀ nà'a jo nà'nə yeŋ, ye də wù sə jik bə mok bʉ̀ʉ yà?
42012027	Tsərə-a bə nzàamŋgaŋ sə̀ yà'a fomgə̀ yèʼe mʉmvə̀'nə̀ yà'a kùkgə̀ ɛ̀. Wo kà ndàp caŋsə̀gə̀, nə kà cə̀k sə̀' ba'. Mʉ tsok fa weŋ də a mègù-a sə̀ Sòlomù, nə̀ yi à tse' bum maŋgəŋgèŋ nà'a, yi à ka cə̀k co mòk nə̀ mò'fis vɛ'nə ni yuk.
42012028	A ye-a ŋga Nwìi ni fagə̀ ngaŋ sə̀ yà'a təəŋ fə ŋgəà ntinə, a ye zòŋ ŋga wo tɛ̀ŋ səsə yà' laŋ sə vɛ'nə, ye də aco yi ni fa wesə weŋ cə̀ək yàwèŋ yè'sə nsàp nə̀ fò? Bʉ̀ am a, dzədzəm àwèeŋ momjo!
42012029	Kà də wèeŋ sə tsərə də mʉ nə zʉ yà, mʉ nə no yà? kènə də wu sə jik dʉk.
42012030	Bʉ̀ʉ sə̀ sə nzeŋgò nə làpgə̀ yàwo nsàap bum yà'sə; fana Tɛ̀' awèŋ rìŋ dʉk də wèŋ tse' ŋgò tse' bum yè'sə sə̀ʼ.
42012031	Yusə də wèeŋ lap lɛ gaŋ ye sə, ya bum yè'sə nə ye sə̀' sə̀ yàwèŋ.
42012032	“Bwe sə̀ mʉ gʉ̀msəgə̀ weŋ, wèeŋ kà wəp bʉsə̀ Tɛ̀' àwèŋ nə sə dzəm bòŋsə wùriŋ ŋgò fa weŋ gaŋ ŋkum sə̀ ye sə.
42012033	Wèeŋ seŋ bum awèŋ, nə fa mbàam sə bohò ŋgàa jìŋ wèŋ. Wèeŋ tse' posàa sə̀ kaco yà' reŋ yuk yeŋ, nə loksə ghàak awèŋ mʉbu mvwe' sə̀ kaco yumok gʉ yà' yeŋ; mvwe' sə̀ kaco ŋgà yə̀ kə dzeŋ to fo' yeŋ, nzək kà yà' sə̀' zʉ bʉpsə̀.
42012034	Bʉsə̀ mʉmvwe' nə̀ ghàak yo cu fana ntʉm yòo nə ye sə̀' fo'.
42012035	“Wèeŋ cum fə̀fʉhʉ̀, swi' cə̀ək awèŋ sə gamə̀ bə̀boŋ, nə bwe' tse' laàm awèŋ.
42012036	Wèeŋ ye co bʉ̀ʉ sə̀ masà àwo nə lo mvwe' ŋkàha gù ŋgò bwìŋ və̀ə, fana wo sə tək nà' də ya nà'a kùm ncù ntɛ̀ŋ, wo muk fa yi mvèsə̀.
42012037	A rɛŋsi bohò bwe fàak sə̀ masà nə bwìŋ və̀ə, fana yi tseŋ yà'wèŋ ŋga wo cu nca. Mʉ tsok fa weŋ zìnə də masà nə nə kiŋ tsəʼrə cə̀k ye, yà'wèŋ cum nze fana yi fa wo zʉzʉ.
42012038	A rɛŋsi bohò bwe fàak sə̀ yi və-a sə̀ ndzəmə̀ kè tsətsəʼrəə tsok àlɛ, nə tseŋ wo ŋga wo cu fə̀fʉhʉ̀.
42012039	Wèeŋ riŋtse' yumòk nè' sə̀' də, a ye-a ŋga tà ŋgà ndàp nə riŋ-a ghà nə̀ ŋgà yə̀ə nə və, bwɛ̀rɛ yi kà ndap ye də nà'a ni mbwa mèʼrə̀ nòŋsə̀.
42012040	Wèeŋ nə sə kʉk yàwèŋ sə̀' kʉ̀'ʉ, bʉsə̀ mʉ̀ʉ mo ŋwè, mʉ nə və ghà nə̀ wèŋ ka vɛ'nə tsərə.”
42012041	Pità à fek də, “Tà, wù sə màk fa gbʉ' nèʼe yè'sə bohò vès kè bohò bwìŋ pwe' ɛ?”
42012042	Fana Tà cep də, “Mofàk nə̀ yi zìnə nə tse' ŋkərə̀ə yè'sə nə̀ fò? A nə̀ masà ye nə a fa bum sə̀ mʉ nda'à yi pwe' bohò nà', nə dʉk də, nà'a nə sə fa bwe fàak mok wèŋ bum zʉzʉ bə mvə̀k nə̀ kə̀kʉrə̀.
42012043	A rɛŋsi bohò mofàk nə̀ masà ye bwìŋ və̀ə, nà' tseŋ yi ŋga yi sə gʉ̀ mvə̀'nə̀ nà' anə dʉk noŋsə lo yi sə.
42012044	Mʉ tsok weŋ zìnə də, masà nə nə fa nsàp mofàk ànə ŋàŋ ŋgò kotse' bum ye sə̀ yi tse' pwe'fo' nà'.
42012045	A ye-a ŋga mofàk nə dʉk-a də, ‘Masà àm nə nə kà ntə̀ntɛ̀ŋ bwìŋ fohò və̀,’ nə yeto ŋgò lʉ̀p bwe fàak sə̀ mbəmbam bə sə̀ bə̀ba sə wèŋ, nə zʉ, nə no jʉhʉ rùk.
42012046	Fana masà ye nə bwìŋ foho və̀ nùmbu mòk nə̀ mofàk nə nə sə ka tsərə fʉk, nə ye bə mvə̀k nə̀ yi ka sə̀' riŋ, fana masà nə nə gbɛ' ci'lə nà' ba, nə noŋsə be'lə yi bə bʉ̀ʉ sə̀ wo ka zìnə tse'.
42012047	Mofàk nə̀ yi riŋ yusə̀ masà ye dzəm də yi gʉ yà', nə kà də yi yeto ŋgò gʉ̀ yà' dʉk fana wo nə lʉp yi cùu ŋkwɛ̀s ŋkʉ̀ʉŋntɛ̀ŋ.
42012048	Ŋwə̀ nə̀ yi anə ka ye riŋ, nə gʉ yumok sə̀ co wo lʉp yi bʉ̀ʉ zeŋ nə̀bʉp fana wo nə lʉp ghasə yi ye ŋgwàŋ. Ŋwə̀ nə̀ Nwì a fa bohò yi ŋkʉ̀ʉŋ fana Nwìi nə dzəm bohò yi sə̀' ŋkʉ̀ʉŋ. Ŋwə̀ nə̀ Nwì a nòŋsə ndzə bohò yi ŋkʉ̀ʉŋntɛ̀ŋ fana Nwìi nə kʉk bohò yi sə̀' ŋkʉ̀ʉŋntɛ̀ŋ anə.
42012049	“Mʉ̀ a və̀ ŋgò kə̀ tɛ̀ŋ gèsə mis sənə nzeŋgò nə. Yà' sə bò mʉ də anə ye co mis nə kʉə ŋga'a laŋ.
42012050	Mʉ̀ tse' bàptɛ nə̀ ŋgò bàptɛsə nà', tse'ŋga mʉ bàptɛsə wes nà' ŋkuŋ ntʉm fi mʉ!
42012051	Wèŋ tsəm də mʉ̀ a və̀ sə nzeŋgòŋ anə ŋgò jə və̀ fifi à? Hai' ka vɛ'nə yeŋ, mʉ tsok weŋ də mʉ̀ a jə və̀ gə̀gàpsə̀.
42012052	Bʉsə̀ ye jəŋ ŋga'a nə lo mantombì, bwìŋ tàŋ sə̀ wo cugə̀ ndap mò'fis nə ga'a. Bwìŋ tɛ' nə tse' cùu sə̀ zok bə bʉ̀ʉ sə̀ ba, sə̀ ba tse' bwi yàwo zok bə sə̀ tɛ'.
42012053	Wo nə ga'a, tɛ̀' wèŋ sə dzeeŋ yusə̀ bwe mbəmbaam awo wèŋ sə tsərə fana bwe mbəmbam sə, sə dzeeŋ sə̀ tɛ̀' wèŋ. Ma sə dzeeŋ sə̀ mo ye nə̀ ŋwàŋwè, mo ŋwàŋwè sə dzeeŋ sə̀ ma. Maligù sə dzeeŋ sə̀ ŋgwegù, ŋgwegù sə dzeeŋ maligù nə sə̀'.”
42012054	Jisòs à dʉk fa bwìŋ dʉk də, “Wèeŋ yəgə̀ ŋga mbàk yəəŋ ma nconùm fana wèŋ də, ‘Mbʉ̀ʉŋ nə li’, nà' li sə̀'.
42012055	Wèeŋ yuk ŋga fə̀fə̀ bwìŋ nə̀ kəkok fana wèŋ dʉk də, ‘lùm lòo’, lùm nə lo sə̀'.
42012056	Wèŋ ŋgàaŋ tè'èŋkup! Wèŋ rìŋ mègù ŋgò kʉ̀k gèsə mʉbu, nə ye nzeŋgò nə, nə sə cep də anə ye ŋga'a vɛ'ɛ, nə kà bum sə̀ yà'a nie' yèʼe rɛɛŋ bʉ̀ʉ yà?
42012057	“Kaco wèŋ bə tu awèŋ sak yusə̀ yà'a kə̀kʉrə̀ yeŋ yè'sə bʉ̀ʉ yà?
42012058	A ye-a ŋga ŋwə̀ nəmòk somsə wu mʉ kot fana wù lap mandzə̀ gʉgʉŋ də wenə mesə nzak nə ŋga wèŋ cu ntò mandzə̀. Ya ŋga yi kà wu bohò ŋgà sak nzak jə lò. Bʉsə̀ ŋgà sak nzak nə fa wu bohò ŋgàa tàm wèŋ, fana ŋgàa tàam sə nisə wu ndapndzəm.
42012059	Mʉ tsok fa weŋ də kaco wù tesə yeŋ, tə̀tè tse'ŋga wù làk wes mbàm nə̀ wo tiŋ fa wu nə pwe'fo'.”
42013001	Ghà ànə à ye fana bʉ̀ʉ mok wèŋ à ye fo' sə̀ wo à tsə̀' fa Jisòs bə nzak bʉ̀ʉ Galìli mok sə̀ Palè à zə wo, fana ndʉəm awo torə bə ndʉəm nàam sə̀ wo à sʉə yà' ŋgò fa Nwì satikà' bə zeŋ.
42013002	Ànə geŋ Jisòs fek wo də, “Wèŋ tsəm də bʉsə̀ bʉ̀ʉ Galìlii yà'sə wèŋ kpʉ nsàp kpʉ ŋgə' ànə vɛ'nə ye də wo gʉ̀ ghakgə̀ bʉp wo, nə noŋsə bʉ̀ʉ Galìlii mok sə wèŋ pwe' wo à?
42013003	Hai' ka vɛ'nə yeŋ. Mʉ tsok weŋ də tse'ŋga wèŋ kupsə, nə bwi fa bʉp awèŋ ŋkwɛ̀ŋ bwɛ̀rɛ wèeŋ nə kpʉ sə̀'.
42013004	Bʉ̀ʉ sə̀ hum-ncòp-fwame' sə̀ ndap nə̀ nà' à sàp lò mʉbu wùriŋ à kəəŋ zə wo Silòm yà'a, wèŋ tsəm də wo à sə gʉ̀ bʉp wo, nə ghak casə bʉ̀ʉ sə̀ wo cu mvwe' lak Jòrosalèm pwe' wo à?
42013005	Mʉ tsok weŋ də ka vɛ'nə yeŋ. Tse'ŋga wèŋ kupsə, nə bwi fa bʉp awèŋ ŋkwɛ̀ŋ bwɛ̀rɛ wèŋ kpʉ sə̀'.”
42013006	Ànə geŋ Jisòs tsok fa wo gbʉ' nèʼe də, “Ŋwə̀ nəmòk à bì tes nsàp tʉ mòk nə̀ wo togə̀ nà' də fik mʉ nzuù yi. Yi sə və fo' də yi kə kwiŋ jəŋ ŋgwìi fik nə fana yi kà nə̀ mò'fis kwì yuk.
42013007	Ànə geŋ yi dʉk fa bohò ŋwə̀ nə̀ nà'a kʉ̀kgə̀ fa yi nzum ye sə nə də, ‘A ŋga'a lùumŋgòŋ tɛ' nə̀ mʉ làpgə̀ fik mʉ tʉhʉ̀ fɛɛŋ, nə kà mò'fis yə yuk. Gbɛ̀' mak nà', nà' sə gʉ̀ bʉpsə nze nə fo' wà vɛ'nə bʉ̀ʉ yà?’
42013008	Ŋgà kʉ̀k nzum nə dʉk fa nà' də, ‘Ŋkwà'ŋwè, mè'rə tes nà' lùmŋgòŋ nèʼe vɛ'nə ntɛ̀ŋ. Mʉ nə tuŋ mbwè nə, nə gesə gə̀p ca.
42013009	Lùmŋgòŋ nə̀ nà' tsə nà'a, a ye-a ŋga nà' zəm fana ye də a bə̀boŋ; nà'a kà-a zəm ŋkuŋ wù gbɛ' mak nà'.’ ”
42013010	Jisòs à sə yə'rə bwìŋ nùmbu dzə̀ mòk mʉmvwe' ndap pìriyà.
42013011	Ŋwà nəmòk à ye fo' nə̀ yi à tse' yòŋsə̀ nə̀ bʉp, nə̀ nà' à sə gʉ̀ yi, yi yaaŋ mʉnə lùumŋgòŋ hum-ncòp-fwame'. Ŋwà nə à zòoŋ nsàp nə̀ co yi kà mʉtsə̀ rərəŋ təəŋ lok fʉ̀k.
42013012	Jisòs ànə ye gesə ŋwà nə fana yi to nà', nə dʉk fa nà' də, “Mamwe, wù ga'a weŋ yiya yò nà'a laŋ.”
42013013	Fana yi naaŋ fa nà' bo, ŋwà nə təəŋ kok mok rərəŋ ghà ànə, nə kwasə Nwì.
42013014	Ŋkwà' ŋwə̀ nə̀ mʉmvwe' ndap pìriyà nə à jòk vɛ'ɛ də Jisòs lùŋsə ŋwè nùmbu dzə̀, nə dʉk fa bʉ̀ʉ sə̀ fo' sə wèŋ də, “A tse' nùubu ntùŋfu sə̀ aco a gʉ fàk ca. Wèeŋ sə və nùubu yà'sə ŋga wo sə luŋsə weŋ, kà nùmbu dzə̀ ye.”
42013015	Ànə geŋ Tà Jisòs cep fəsə fa nà' də, “Wèŋ ŋgàaŋ tè'èŋkup wèŋ! Ye'e ka sə̀ wèŋ sə̀ a yegə̀ nùmbu dzə̀, wèŋ sə fiŋ fis mbòoŋ kè mvomdèe awèŋ mvwe' sə̀ wo tsòoŋ tes yà', nə sə jə lo wo ŋgò no ndzəp sə yeŋ à?
42013016	Ye də ŋwà nèʼe, nə̀ yi mo Abràham, nə̀ Satà a kìiŋ tse' yi lùumŋgòŋ hum-ncòp-fwame' ènə, kaco wo fiŋ fis yi ye nùmbu dzə̀ yeŋ à?”
42013017	Yi à cèp vɛ'nə fana marè'tu ko bʉ̀ʉ sə̀ wo à sə bɛ̀ŋ yi sə wèŋ pwe'fo'. Bʉ̀ʉ sə̀ wo à ye fo' sə wèŋ à kwa bə nsàap bum maŋgəŋgèeŋ sə̀ yi à gʉ̀ʉ sə pwe'.
42013018	Jisòs à dʉk mok sə̀' də, “Gaŋ ŋkum sə̀ Nwì sə yè'sə co yàlɛ-ò? Aco mʉ̀ fʉhʉ kok yà' yè'sə bə yà?
42013019	Yà'a co mʉ ŋgwì tʉ nə̀ wo togə̀ nà' də mostà nà'a, nə̀ ŋwə̀ nəmòk à jə, nə bi mʉnzuù yi. Nà' kuk bʉʉŋ tʉ nə̀ ghaŋ fana swiŋ wèŋ və kə ci ndap awo mbwa.”
42013020	Jisòs nə dʉk sə̀mok də, “Aco mʉ̀ fʉhʉ kok gaŋ sə̀ Nwì sə yè'sə bə yàlɛ-ò?
42013021	Yà' mègù co yis sə̀ ŋwàŋwèe jəgə̀ yà', nə gesə sənə kwèes mfòŋ tɛ', nə top yà' tə̀tè yà' kok pwe' yèʼe.”
42013022	Jisòs à gì, nə sə ca kɛ' mvwe' buhu lak sə̀ jo bə sə̀ ghaŋ wèŋ ŋgò lò Jòrosalèm, fana yi sə yə'rə lo bwìŋ fo' sə̀'.
42013023	Ŋwə̀ nəmòk fek yi də, “Tà, bʉ̀ʉ sə̀ wo nə tse' lùŋ nə̀ nà'a nə̀ kà mè yuk nə, nə ye megu bwìŋ jo à?” Jisòs nə dʉk fa wo də,
42013024	“Nikok mvwe' ncùu ŋka' sə̀ fəferə̀ ya'a, bʉsə̀ bwìŋ ŋkʉ̀ʉŋ nə lap mandzə̀ ŋgò ni lò fo', fana wo kà ni to.
42013025	Tà ŋgà ndap nə lok ncùu ye fana wèeŋ nə təəŋ sə mbiŋ, nə sə kum ncùu sə. Wèŋ kum yà', nə sə cep də, ‘Tà mùk fa ves ncù.’ Yi nə dʉk fa weŋ də, ‘Mʉ̀ ka mvwe' sə̀ wèŋ və̀ə riŋ.’
42013026	Wèŋ ye ŋga'a ŋgò cèp də, ‘Vesùwèŋ à sə zʉgə̀, nə sə no sə̀' mvwe' mò'fis; wù à sə yə'rə bwìŋ mvwe' mandzə̀ə sə̀ ntòla'à vès.’
42013027	Yi nə cep ye də, ‘Mʉ̀ tsok fa weŋ də mʉ̀ ka yàm mvwe' sə̀ wèŋ və̀ə riŋ. Wèeŋ coho gɛsə lo ŋgʉ ni'ì mʉ̀ fo', wèŋ ŋgàaŋ gʉ̀ bʉp wèŋ.’
42013028	Yà'a mvwe' sə̀ wèeŋ nə waŋ, nə zʉ nzòŋ, ŋga wèŋ yə Abràham bə Azìk bə Jàkop, nə ye ŋgàa tsòhò bum Nwì wèŋ pwe' ŋga wo cu mʉla'à Nwì, fana wèŋ mam yàwèŋ sə mbiŋ.
42013029	Bwìŋ nə tesə və mvwe' ŋkùup nzeŋgòŋ ma kwè fo', nə cum sə zʉ roŋ mʉla'à Nwì anə.
42013030	A kə̀ dzèŋ mvə̀ʼ ànə bʉ̀ʉ mook sə̀ wo ŋga'a maŋkwɛ̀ɛŋ nə̀ kə̀ ye mantombì; mok sə̀ wo ŋga'a mantombìi nə ye mok maŋkwɛ̀ŋ.”
42013031	Mvə̀k ànə à ye, bʉ̀ʉ Faràsi mok wèŋ və kə dʉk fa Jisòs də, “Lò gɛsə fɛnə fo', bʉsə̀ ŋkum Herò sə làp mandzə̀ ŋgò zə wu.”
42013032	Yi dʉk fa yà'wèŋ də, “Dù kə̀ tsok fa kəkərə̀ còp ànə də mʉ̀ sə bɛ'fis yòŋsə̀ə ze', nə sə luŋsə bwìŋ ntinə bə zòŋ, nùmbu nə̀ tɛ' dzèeŋ fana mʉ̀ mesə fàak am sə.
42013033	Fana mʉ nə sə geŋ mali mantombì ntinə bə zòŋ, nə ye bə nùmbu nə̀ nà'a bɛ'ɛ nə sə̀'; bʉsə̀ ka bə̀boŋ ŋgò zə ŋgà tsòhò bum Nwì mvwe' mok sə̀ zok nə casə Jòrosalèm yeŋ.
42013034	Ho lak Jòrosalèm, lak Jòrosalèm. Wèeŋ zəgə̀ ŋgàaŋ tsòhò bum Nwì wèŋ, nə sə təm ŋgàa gə̀ ntum Nwì wèŋ bə lìs. A yè'sə ghɛ̀' swì nə̀ mʉ̀ sə làp də mʉ ko wumsə gesə weŋ ndzə ni'ì mʉ̀ co məma mvəp sə wumsə bwe ye, wèŋ kà dzəm-ɛ?
42013035	Bo am ka mok bə lak àwèŋ yà'sə mok yeŋ. Mʉ tsok weŋ də, ye jəŋ ŋga'a lo mantombì, wèeŋ nə kà mʉ mok yə fe'lə̀ tə̀tè nùmbu nə̀ wèeŋ yə fe'lə mʉ, ye mok ŋga wèŋ sə dʉk də, ‘Nwìi se ŋwə̀ nə̀ yi və̀ mʉnə liŋ sə̀ Tà nə’ ŋkuŋ.”
42014001	Nùmbu dzə̀ mòk à ye, Jisòs lo ŋgò kə̀ zʉ zʉzʉ mʉmvwe' ndap ŋkwà' ŋwə̀ Faràsi mòk. Fana bwìŋ sə kʉk tse' yi vɛ'ɛ pap.
42014002	Ŋwə̀ nəmòk à ye fo' nə̀ yi à tse' yiya kəkokrə̀.
42014003	Ànə geŋ Jisòs fek ŋgàa yə'rə̀ lʉ̀k bə bʉ̀ʉ Faràsi wèŋ dʉk də, “Lʉ̀k dzəm də aco wo luŋsə ŋwè nùmbu dzə̀ kè njo-ɛ?”
42014004	Bʉ̀ʉ sə wèŋ kà cù mùk. Fana yi luŋsə ŋgà' nə, nə me'rə nà' lo.
42014005	Yi fek wo də, “A fɛɛŋ ndà nə̀ a ye-a ŋga mo ye kè mbò ye gbʉ̀ ni-a sənə wʉ ndzəp nùmbu dzə̀, yi kà nà' mvèsə̀ fis-ɛ?”
42014006	Wo à ka yusə̀ co wo cep fəsə fa yi tse' lok.
42014007	Jisòs à yə mʉmvə̀'nə̀ bʉ̀ʉ sə̀ wo à to wo mvwe' dinà wèŋ sə swè' mègù mvwe' ncum sə̀ bə̀boŋ fana yi tsok fa yà'wèŋ ncèp nèʼe.
42014008	Yi də, “A ye-a ŋga ŋwè to wu də wu və mvwe' dinà gùu ye fana kà də wu kʉk mvwe' sə̀ bò ghak fo' pwe' zeŋ, nə kə cum fo' dʉk. Bʉsə̀ kàmòk wo to ŋwə̀ nəmòk nə̀ yi ghak wu ye sə̀'.
42014009	Yi və̀ə fana ŋwə̀ nə̀ yi to weŋ ba fo' yi nə, nə kə dʉk fa wu də, ‘Lòkok, nə fa mvwe' yà'sə bohò ŋwə̀ nèʼe.’ Fana marè'tu nə ko wu, wù kə cum mok bə dzòk nə̀ nà' ka bə̀boŋ yeŋ.
42014010	A bə̀boŋ də wo to-a wu, wù kə cum lɛ bə dzòk nə̀ nà' ka bə̀boŋ wùriŋ yeŋ, ya ŋga ŋwə̀ nə̀ yi to weŋ nə və̀ə fana yi dʉk fa wu də, ‘Ŋge' àm, lòkok cum lo mʉmvwe' dzə̀' nə̀ bə̀boŋ nèʼe.’ Yà'sə nə gʉ wu, wù ye co ŋwə̀ nə̀ ghaŋ mʉ lisə̀ bʉ̀ʉ sə̀ wenə wèŋ cu fo' sə.
42014011	Bʉsə̀ ŋwə̀ nə̀ yi jə kok lò-a ni' ye mʉbu, wo jəŋ tsoŋ yi sə nze; ŋwə̀ nə̀ yi jə tsoŋ lò ni' nje sə nze fana wo jə fis kok yi mʉbu.”
42014012	Jisòs dʉk fa ŋwə̀ nə̀ yi to bwìŋ dinà ye nə də, “A ye-a ŋga wù də wu to bwìŋ mvwe' dinà kè mvwe' ŋkàk àlɛ, kà də wu to ŋge' yo wèŋ kè bwema yo, kè njàaŋ yo wèŋ kè ŋgàaŋ ghàk sə̀ wenə wèŋ nò kʉəp fo' dʉk. Bʉsə̀ wo nə to fəsə wu sə̀ʼ fana ye də wo làk fəsə wu yà'sə laŋ.
42014013	Yusə də wu to bwìŋ mvwe' dinà fana wù to ŋgàaŋ jìŋ, ŋgàaŋ jì bo bə sə̀ jì kù, nə ye sə̀ jì lis wèŋ.
42014014	Ya Nwìi nə se wu. Bʉsə̀ kaco nsàp bʉ̀ ènə lak fəsə to wu yeŋ. Nwìi nə lak wu ghà nə̀ bʉ̀ʉ sə̀ bə̀boŋ wèŋ lòkok mvwe' kpʉ.”
42014015	Ŋwə̀ nəmòk nə̀ bə yà'wèŋ ànə cum, nə sə zʉ mvwe' mò'fis ànə yuk ncèp ènə fana yi dʉk də, “A rɛŋsi cɛ̀bʉ̀ə̀ bohò ŋwə̀ nə̀ yi nə zʉ ŋkàk nə̀ mʉ la'à Nwì.”
42014016	Jisòs nə dʉk fa fe'lə nà' bə gbʉʼ də, “Nùmbu mòk à ye, ŋwə̀ nəmòk to ŋkàk nə̀ ghaŋ, nə to bwìŋ vɛ'ɛ ŋkʉ̀ʉŋntɛ̀ŋ.
42014017	Mvə̀k ŋkàk nə à kʉ̀rə fana yi tumsə lo mofàk nə̀ nà'a fàkgə̀ bohò yi də nà'a kə tsok fa bʉ̀ʉ sə̀ yi to yà' sə də wo və bʉsə̀ wo fʉ̀hʉ wes bum pwe' laŋ.
42014018	Bʉ̀ʉ sə̀ wo à to wo sə pwe' sə dʉhʉ lo də wo nə kà və̀ bʉ̀ʉ vɛ' bə vɛ'. Ŋwə̀ nə̀ wo à to to ntò yi nə à dʉk fa nà' də, ‘Mʉ̀ ywiŋ nzum am, mʉ̀ də mʉ lo kə kʉk ja'a zeŋ. Mʉ̀ lɛŋ wu nə kà jòk.’
42014019	Mòk dʉk ye də, ‘Mʉ̀ ywiŋ ndum mbòŋ hum fana mʉ̀ də mʉ kə kʉk ja'a yà' ŋkuŋ. Kwəkwè' nə kà jòk.’
42014020	Mòk dʉk ye də, ‘Mʉ̀ a bʉ̀ə̀k ŋwàŋwè, fana ye də kaco mʉ̀ geŋ to yà'sə yeŋ.’
42014021	Ànə geŋ mofàk ye nə bwi və kə tsok fa masà ye nə. Ŋgà ndap nə jok, nə dʉk fa mofàk ye nə də, ‘Dù sə ntòlak mvwe' mandzə̀ vɛ'ɛ wàp, nə to və ŋgàaŋ jìŋ bə sə̀ jì bo bə sə̀ jì lis, nə ye sə̀ jì kù wèŋ.’
42014022	Mofàk ye nə à və̀, nə dʉk də, ‘Mʉ̀ gʉ̀ mʉmvə̀'nə̀ wù dʉk sə laŋ fana mvwe' ncum bwehe cu malìi.’
42014023	Masà nə dʉk fa yi də, ‘Yeè, dù lo sə mandzə̀, nə kʉk bə bwe mandzə̀ sə̀ ŋgəà pwe', nə to ŋwə̀ nə̀ wu yə pwe' də yi və, ya ndap àm nə rwiŋ.’
42014024	Mʉ tsok weŋ də bʉ̀ʉ sə̀ mʉ̀ anə to to wo yà'a, nə̀ mò'fis nə kà zʉzʉʉ am sə zʉ ja'à.”
42014025	Bwìŋ à gì bə Jisòs wùriŋ fana yi tsok fa yà'wèŋ də,
42014026	“A ye-a ŋga ŋwè dzəm ŋgò bɛ' və̀ mʉ, fana ŋgə̀ŋgàŋ sə dzəm tɛ̀' ye kè ma ye, kè ŋgwe ye, kè bwe ye, kè bwe tɛ̀' ye, kè njɛ̀', nə ghak casə mʉmvə̀'nə̀ yi dzəm mʉ fana ye də kaco ŋwə̀ ànə ye to mo fàk àm yeŋ. Ŋwèe dzəm-a mʉ fana yi tseʼ ŋgò dzəm mʉ nə casə mvə̀'nə̀ yi dzəm ni' ye.
42014027	A ye-a ŋga kaco ŋwè bək jəŋ ntə̀ə ye, nə bɛ' və mʉ yeŋ, ye də kaco ŋwə̀ ànə ye to mofàk àm yeŋ.
42014028	A ye-a ŋga ŋwè dzəm ŋgò ci ndap, yi nə cum to ntò sə nze, nə kʉk ja'a də ndap nə nə jəŋ yi mbàm swì nɛ ŋkuŋ. Yi nə ja'a də yi tse' mbàam sə̀ aco yi ci wes to ndap nə bə zeŋ àlɛ.
42014029	A ye-a ŋga wù ka vɛ'nə gʉ fana kàmòk aco wù yeto fàak sə, nə kà yà' mèsə̀. A ye-a ŋga wù yèto fàak sə nə kà mèsə̀ fana bʉ̀ʉ sə̀ wo yə wu pwe' nə ywi wu.
42014030	Wo nə sə cep kɛ' də, ‘Ŋwə̀ nèʼe a yèto ndap, nə kà nà' ci wes to.’
42014031	“A ye-a ŋga ŋkum mòk dzəm ŋgò kə̀ lʉ̀ bə mòk fana yi nə cum to ntò nze, nə tsərə bə̀boŋ. A ye-a ŋga ŋkum nə tse' mègù bwìŋ ncùhù hum fana yi nə kʉk ja'a də aco yi kə ghak to ŋkum mòk nə̀ nà' tse' sə̀ nà' bwìŋ ncùhù hum ba nə àlɛ?
42014032	A ye-a ŋga kaco yi ghak to ŋkum mòk nə yeŋ fana yi nə tumsə bʉ̀ʉ ye mok wèŋ ŋga nàʼ cu ntò mvweʼ sə̀sap də wo kə tsok fa nàʼ də yi sə dzəm ye mok fifi.
42014033	Yà'a bohò wèŋ pwe'fo' sə̀' mʉmvə̀k ànə də, wèŋ tse' ŋgò tsərə to bə̀boŋ ŋkuŋ. Wèŋ tse' ŋgò me'rə bum sə̀ wèŋ tse' yà' pwe'fo' ŋkuŋ wèŋ bɛ' və mʉ. A ye-a ŋga wèŋ ka vɛ'nə gʉ kaco wèŋ ye to bwe fàk am yeŋ.
42014034	“Ci' yusə̀ bə̀boŋ fana, a ye-a ŋga ci' cwɛ̀'lə bʉp, mandzə̀ nə̀ ŋgò gʉ̀ yà' lʉm fe'lə kà mok ye.
42014035	Kaco yà' boŋsə ncàk, kè yàʼ gəpsə yumok sə̀ wù a bì yà' sə̀ʼ yeŋ. Bwìŋ màk mègù yà' ma'à. Bʉ̀ʉ sə̀ wèŋ sə yuʼrə yusə̀ mʉ̀ sə cèp yèʼe, wèŋ yuk nə rɛɛŋ.”
42015001	Ŋgàaŋ ko mbàam tas bə ŋgàaŋ gʉ̀ bʉp mok wèŋ à və̀ ŋgò yu'rə yusə̀ Jisòs à sə cèep sə.
42015002	Fana bʉ̀ʉ Faràsi bə ŋgàaŋ yə'rə̀ bwìŋ lʉ̀k wèŋ sə cep ŋwəm kɛ'ca. Wo sə dʉk də “Ŋwə̀ nèʼe sə dzəm ŋgàaŋ gʉ̀ bʉp, nə sə zʉ be'lə bɛŋ bə yà'wèŋ.”
42015003	Ànə geŋ Jisòs mak fa wo gbʉ' nèʼe də,
42015004	“A mʉŋgorə̀ wèŋ fɛɛŋ ndà nə̀ də yi tse'-a nsùŋgaŋ ŋkʉ̀ mò'fis, nə̀ mò'fis bisə mbwa, kaco yi me'rə noŋsə sə̀ hum və̀ke'-ncòp-və̀ke' sə ŋgəà, nə lap lo nə̀ mò'fis nə tə̀tè tse'ŋga yi yə nà' ŋkuŋ yeŋ ndà?
42015005	Yi yə nà' fana yi bək naaŋ nà' mʉ ŋkambə̀hə yi, nə sə kwa.
42015006	Yi kə̀ dzèŋ lak fana yi to benə ŋge' ye bə bʉ̀ʉ sə̀ wo nò kʉəp yi wèŋ. Yi dʉk fa yà' də, ‘Vesùwèeŋ kwa bʉsə̀ mʉ̀ a yə nsùŋgaŋ àm nə̀ nà' a bisə nə.’
42015007	Mʉ tsok fa weŋ də a ye-a ŋga ŋgà gʉ̀ bʉp nə̀ mò'fis kupsə, nə bwi fa bʉp ŋkwɛ̀ŋ fana kwəkwaa nə ye mʉbu ŋkʉ̀ʉŋntɛ̀ŋ mʉtuhù yi, nə casə bʉ̀ʉ sə̀ hum və̀ke' ncòp və̀ke' sə̀ wo yàwo bʉ̀ʉ sə̀ wo kə̀kʉrə̀.
42015008	“Kè a dʉk-a də ŋwà nəmòk a tse' mbàam ye hum, fana nə̀ mò'fis bisə ca. Yi nə bwe' laàm ŋgò làp bə zeŋ, nə kurə ndap nə, nə lap se tə̀tè yi ye nà' ŋkuŋ, ka vɛ'nə yeŋ à?
42015009	Yi yə nà' fana yi to benə ŋge' ye bə bʉ̀ʉ sə̀ wo nò kʉəp kok fo' wèŋ. Yi dʉk fa wo də, ‘Vesùwèeŋ kwa bʉsə̀ mbàm àm nə̀ nà' a bisə nə, mʉ̀ a yə fe'lə nà' laŋ.’
42015010	Mʉ tsok fa weŋ də yà' mègù sə̀' vɛ'nə də kwəkwa cu mʉtsətsəʼrəə masinjàa Nwì wèŋ ŋga ŋgà gʉ̀ bʉp nə̀ mò'fis kupsə a ntʉm ye na.”
42015011	Jisòs à cèp malì gbʉʼ mòk sə̀' də, “Ŋwə̀ nəmòk à tse' bwe ye ba, ŋga wo pwe' mbəmbam.
42015012	Nə̀ mweŋke' nə dʉk fa tɛ̀' awo nə də, ‘Pàpa, fa fis mʉ bum yàm sə̀ yà'a nə̀ kə̀ ye yàm sə ŋga'a.’ Ànə geŋ yi gapsə fa yà'wèŋ bum ye sə̀ yi tse' sə.
42015013	À ka nùubu ŋkʉ̀ʉŋ sap fana nə̀ mweŋke' nə te'e benə bum sə̀ ye sə pwe', nə bɛ' mandzə̀ nə lo mvwe' lak mok sə̀ sə̀sap. À dzèŋ fo' yi sə zʉ sɛsə bum ye sə bə mandzə̀ njɛsə̀.
42015014	Mvə̀'nə̀ yi à wes bum ye sə fana njè nə̀bʉp ko mvwe' lak yà'sə fana yi ye ŋga'a ŋgò jamə.
42015015	Yi lo, nə sə cum mok bə ŋwə̀ nəmòk nə̀ mvwe' yà'sə. Ŋgà' nə à sə tumsə lò yi ŋgò sə fa ŋgùnaaŋ ye wèŋ zʉzʉ.
42015016	Njè sə yaŋ yi vɛ'ɛ co yi zʉ zʉzʉʉ ŋgùnaaŋ sə fana ŋwə̀ nəmòk kà yi yumok fa lok.
42015017	Ŋkərə̀ ye ànə foho və fana yi dʉk də, ‘Bwe sə̀ wo sə fàk bohò tɛ̀' àm tse' bɛŋ co wo kà zʉ wes to, mʉ̀ sə də mʉ kpʉ yàm njè.
42015018	Mʉ nə lokok lo kə tseŋ tɛ̀' am, ya mʉ nə dʉk fa yi də, “Pàpa, mʉ̀ a gʉ̀ bʉp bohò Nwì nə ye bohò wù sə̀' laŋ.
42015019	Mʉ̀ ka mok kə̀kʉrə̀ co wo to fe'lə mʉ də mo yò yeŋ; jəŋ tse' mʉ mok co mo ŋgà fàk yò mòk.” ’
42015020	Ànə geŋ yi lokok lo bohò tɛ̀' ye nə. “À ye ŋga yi sə və̀ mandzə̀ mweè sə̀sap, ŋga yi ka ntò wɛs fana tɛ̀' ye nə ye gesə lo yi, nə koksə manziŋ bohò nà'. Yi caŋ lo, nə kə ko wumsə gesə lo nà' ndzə ni'ì yi, nə cepsə nà' bə̀boŋ.
42015021	Mo ye nə dʉk fa yi də, ‘Pàpa, mʉ̀ a gʉ̀ bʉp bohò Nwì, nə ye bohò wù sə̀' laŋ. Mʉ̀ ka mok kə̀kʉrə̀ co wo to fe'lə mʉ də mo yò yeŋ.’
42015022	Tɛ̀' ye nə dʉk fa ye bohò ŋgàaŋ fàak ye wèŋ də, ‘Wèeŋ jəŋ və cə̀k nə̀ nà' bò gha' pwe' wàp, nə ni gesə fa yi mʉ ni'ì. Wèeŋ gesə fa yi kwàŋ ndzə bohò yi sə̀', nə so fa yi kùuŋgùp sə̀'.
42015023	Ya wèeŋ kə jəŋ və mbò nə̀ nà' fʉ̀ə̀ càsə pwe' nà'a, nə sʉə ya vesùwèeŋ zʉ nə kwa.
42015024	Bʉsə̀ mo àm ènə à kpʉ yè'sə laŋ, nə lùŋ fe'lə̀ nə sə̀mok; yi à bisə laŋ, nə yəə̀ŋ nə sə̀mok.’ Wo à yè ŋga'a ŋgò sə kwa.
42015025	“Bum yè'sə ànə sə ye vɛ'nə ŋga mo tu ye nə cu ŋgòŋ. Yi ànə və, nə kʉəp və nda'à wo fana yi yuk ŋga bwìŋ sə yəm ŋkì, nə sə kaŋ dzeŋ.
42015026	Yi to mo ŋgà fàk tɛ̀' ye nəmòk, nə fek nà' də a bʉp yiskok yàlɛ?
42015027	Yi tsok fa nà' də, ‘Moma yò bwìŋ foho və̀ yi, fana tɛ̀' yo sʉə mbò nə̀ nà' fʉ̀ə̀ gha' pwe' nə də bʉsə̀ mo ye nə a kə̀ tsèŋ yi bə̀boŋ ŋga yumok ka bʉp.’
42015028	Yi à yuk vɛ'nə, yi jok, nə də yi kà mʉ nda'à mok ni. Tɛ̀' ye nə tesə və sə mbiŋ, nə sə kə lɛŋ mo tu ye nə.
42015029	Mo nə dʉk fa tɛ̀' ye nə də, ‘Ja'a na yòo lùumŋgòŋ sə̀ mʉ̀ a fàk turə bohò wù, mʉ̀ ka dʉk yo bɛŋ yuk; wù nə kà mʉ mo ndzə mòk də ves ŋge' am wèeŋ kwa bə zeŋ fa yuk.
42015030	Fana mo yò nèʼe və̀ə, yi a bʉpsə wes mbàm bə bàa sàhà pwe', fana wù sʉə fa yi mbò nə̀ nà' fʉ̀ə̀ càsə pwe'!’
42015031	Tɛ̀' nə dʉk fa yi də, ‘Mo àm, wu cugə̀ yò vesù fɛŋ, fana bum sə̀ mʉ̀ tse' yà' pwe'fo', a sə̀ yò.
42015032	A kə̀kʉrə̀ co a kaŋ, nə kwa anə, bʉsə̀ moma yò nèʼe à kpʉ, nə lù nə sə̀mok, yi à bisə mè laŋ nə yəə̀ŋ nə sə̀mok!’ ”
42016001	Jisòs à màʼ fa bwe ye wèŋ gbʉʼ mòk sə̀mok də, “Ŋgà ghàk mòk à ye, nə̀ yi à tse' ŋwə̀ nəmòk nə̀ yi à fa bum ye sə̀ yi à tse' pwe' ndzə bohò nà'. Bwìŋ sə kə tsoho fa yi nə də mo fàk ye nə sə njɛsə bum ye sə.
42016002	Ŋgà ghàk nə to nà', nə fek nà' də, ‘Mʉ̀ yuk də wù sə gʉ̀ yà ɛ? Tsok rɛŋsə fa mʉ bə fàak sə̀ wù a gʉ̀ pwe', bʉsə̀ wu nə kà ŋgà fàk àm mok ye fe'lə̀.’
42016003	Ŋgà fàk nə tsərə sə və̀ə yi də, ‘Masà àm jə fis-a fàak yè'sə ndzə bohò mʉ̀, mʉ̀ gʉ yè'sə va? Mʉ̀ ka gʉgʉŋ co mʉ̀ tuŋ to nze yeŋ, mʉ dʉk-a də mʉ lɛŋ, yà' ye sə̀' marè'tu.
42016004	Mʉ̀ rì yusə̀ mʉ nə gʉ sə laŋ, ya bwìŋ nə ko mʉ ŋge' ghà nə̀ mʉ̀ mè'rə fàak sə.’
42016005	Fana yi to benə bʉ̀ʉ sə̀ wo tse' masà ye nə kəa pwe'fo'. Yi dʉk fa nə̀ mantombì nə də, ‘Wù tse' masà àm kəa mbàm sʉ̀?’
42016006	Ŋgà' nə dʉk də, ‘A bʉhʉ mve' ŋkʉ̀ mò'fis.’ Ŋgà fàk nə dʉk fa fe'lə nà' də, ‘Cum nze, nə kò jəŋ ŋwàk nèʼe com də a hum tàŋ.’
42016007	Fana yi dʉk fa fe'lə mòk də, ‘Kəa yò ɛ sʉ̀?’ Nà' də, ‘A tasàa gòmbì ŋkʉ̀ mò'fis.’ Ŋgà fàk nə dʉk fa nà' də, ‘Kò ŋwàk nə̀ njò, nə com gesə nja də a hum fwame'.’
42016008	Masà ye nə à kʉ̀k ja'a mo fàk ye nə, nə kwasə nà' bə nsàp ŋkərə̀ nə̀ nà' tse' nə. Bʉsə̀ wèŋ rì də bʉ̀ʉ sə̀ wo bɛ' megu mandzə̀ nzeŋgòŋ wèŋ rì ŋgò kərə bə bʉ̀ʉ awo nə casə bwe sə̀ wo mvwe' marɛŋ Nwì.”
42016009	Fana Jisòs dʉk də, “Wèeŋ sə ko fa ni' awèŋ ŋge' bə ghàha nzeŋgòŋ sə̀ ntɛ̀ŋ, ya ŋga yà'a kà fàk mok tse' fana wo ko jəŋ nisə lo weŋ mvwe' lak sə̀ wèeŋ nə cum mam fo' mvèsə̀.
42016010	“Ŋwə̀ nə̀ yi ye-a zìnə bə yusə̀ yà'a jo fana yi nə ye zìnə bə yusə̀ yà'a sə̀ ghaŋ sə̀'. Ŋwə̀ nə̀ yi ye-a ye ŋgà mvwès bə yusə̀ jo fana yi nə ye mali ŋgà mvwès bə yusə̀ yà'a sə̀ ghaŋ.
42016011	A ye-a də wù ka ŋwə̀ nə̀ zìnə bə ghàk nə̀ wà nə̀ sə nzeŋgòŋ nèʼe yeŋ, ye də aco fa ghàk nə̀ zìnə nə ndzə bohò wù yè'sə ndà?
42016012	A sə̀' də, a ye-a ŋga wù ka zìnə bə yusə̀ yà'a sə̀ ŋwə̀ nəmòk yeŋ, ŋwə̀ nə̀ yi nə fa wu sə̀ yà'a nə ye sə̀ yò-ɛ ndà?
42016013	Kaco ŋwə̀ nə̀ mò'fis fak ŋkwɛ̀ŋ bohò masà ba yeŋ; yi nə dzəm fis mòk, nə bɛŋ mòk, kènə aco yi sə fàk bohò mòk nə̀ zìnə, nə kà mòk nə co yumok jə. Kaco wù fak bohò Nwì, nə fak bohò mbàm yeŋ.”
42016014	Bʉ̀ʉ Faràsi sə̀ wo à dzəm mbàm wèŋ à yuk bum yè'sə fana wo ywi'lə yi.
42016015	Jisòs nə dʉk fa ye yà'wèŋ də, “Yà'a wèŋ sə̀ wèeŋ gʉ̀gə̀ də wèeŋ yəəŋ mʉ lisə̀ bwìŋ co bʉ̀ʉ sə̀ bə̀boŋ, ŋga Nwì rì wes yusə̀ yà' cu sə ntʉʉ̀ wèŋ laŋ; bum sə̀ bwìŋ tsərə də yà' tse' fàk wùriŋ fana ŋga yà'a yusə̀ Nwì bɛ̀ŋ yà'.
42016016	Lʉ̀ʉk Musì bə bum sə̀ ŋgàaŋ tsòhò bum Nwì wèŋ à còom sə à tse' ŋàŋ kə wɛs mvə̀k nə̀ Jon ŋgà bàptɛsə̀ bwìŋ à yèto ye; ye jəŋ mvə̀k ànə fana wo sə tsòho mok Ntirə̀ nə̀ Bə̀boŋ, nə̀ nà'a bə nzak gaŋ ŋkum Nwì fana ndàaŋwè pwe' sə kurə ni fo' bə ŋàŋ.
42016017	A ye-a sə̀' vɛ'nə fana a jəjo bohò ntòbu bə nzeŋgòŋ ŋgò cà gɛsə lò fo', nə noŋsə mvə̀m lʉ̀k nə̀ mò'fis ŋgò bʉ̀ʉŋ yusə̀ wà.
42016018	“Ŋwə̀ nə̀ yi mè'rə-a ŋgwe ye, nə jəŋ mòk fana ye də ŋgə̀ŋgàŋ ko nto; ŋwə̀ nə̀ yi jə-a ŋwà nə̀ ndum a mè'rə yi fana ye də ŋwə̀ ànə ko sə̀' sàhà.
42016019	Jisòs à màʼ feʼlə gbʉ mòk sə̀ʼ də“Ŋgà ghàk nəmòk à ye, yi sə ni megu cə̀ək sə̀ yà' gʉ ntɛŋ, nə sə zʉ megu zʉzʉʉ sə̀ bə̀boŋ nùubu pwe'.
42016020	Ŋgà jìŋ mòk à sə kə̀ nòoŋ mvwe' ncùu ŋka' ye. Ni' ŋgà jìŋ nə à mègù mvweè mvwe'.
42016021	Yi à sə dzəm də yi sə te'e zʉ zʉzʉʉ sə̀ ŋgà ghàk nə sə zʉ fana yà' sə bəhə gbʉ tsoŋ sə nze sə. Ŋgbʉ à sə və̀ kə̀ bə̀rə mvwe' ye sə.
42016022	Ŋgà jìŋ nə à kpʉ fana masinjàa Nwì wèŋ bək lo yi bohò Abràham. Ŋgà ghàk nə à kpʉ sə̀', wo tuuŋ yi.
42016023	Yi a cu mvwe' ŋgə' nə̀ sə misə̀, nə sə ye ŋgə' fo' wùriŋ. Fana yi fəsə kok lis, nə ye gesə lo Abràham mvwe' sə̀sap, bə Lasorò ŋgʉ ni'ì nà'.
42016024	Yi to fis də, ‘Tɛ̀' àm Abràham, koksə-a manziŋ bohò mʉ̀, nə tum Lasorò yi so gesə ndubo ye sə ndzəpə̀, nə kə fisə fa mʉ lʉm àm bə zeŋ, bʉsə̀ lʉm mis ènə sə tɛŋ barə mʉ wùriŋ.’
42016025	Abràham nə dʉk fa nà' də, ‘Mo àm, wù riŋ də wù à sə tse'gə̀ bum sə̀ bə̀boŋ yo ghà nə̀ wù à cu ntò ŋwəm, fana Lasorò sə tse' ye bum sə̀ bʉp. Yi cu ye ŋga'a nè', sə yuk lʉ̀m fana wù sə ye bwi yò mok ŋgə' nə̀ bʉp.
42016026	A mè'rə-a yà'sə sə̀ vɛ'nə fana wo gʉ̀ maŋkì mòk nə̀ cəco wùriŋ mʉtsətsəʼrəə wù bə vès. Wo à gʉ̀ nà' də ya ŋwèe kà ma ndzə̀ bohò wù to lò to, ŋwə̀ nə̀ ma nja kà bohò vès fɛɛŋ sə̀' to yaʼ və̀ to.’
42016027	Ànə geŋ ŋgà' nə dʉk fe'lə də, ‘Ye də tɛ̀' àm, mʉ̀ lɛŋ wu də wu tum gesə lo yi nda'à tɛ̀' àm.
42016028	Bwema am sə̀ mbəmbam cu mbwa tu awo tàŋ. Yi tipsə yà'wèŋ bwɛ̀rɛ aco wo kə ni sə̀' mvwe' ŋgə' yè'sə.’
42016029	Abràham dʉk fa nà' də, ‘Ŋwàha Musì bə ŋgàaŋ tsòhò bum Nwì wèŋ sə̀ njamòk cu ca, wo yuk bohò yà'.’
42016030	Yi dʉk də, ‘Tɛ̀' àm Abràham, ka vɛ'nə yeŋ, bʉsə̀ ŋwə̀ nə̀ yi tesə mvwe' kpʉ kə̀ tsèŋ-a wo yi fana wo nə kupsə lì.’
42016031	Abràham dʉk də, ‘A ye-a ŋga wo ka bohò Musì bə ŋgàaŋ tsòhò bum Nwì wèŋ yuk fana ye də ŋwèe lòkok-a sə̀ mvwe' kpʉ, nə geŋ fana kaco wo kupsə wo yeŋ.’ ”
42017001	Jisòs à dʉk fa bwe ye wèŋ də, “Mə̀mùmsə̀ə nə və tsoŋ li bohò bwìŋ yo; nə ye də a ŋgə' nə̀bʉp bohò ŋwə̀ nə̀ yi sə jə və mə̀mumsə̀ nə.
42017002	Anə boŋ bohò nsàp ŋwə̀ ànə co wo swi' fa yi ŋgòk mòk kə̀ mìhi, nə mak gesə lo yi bə zeŋ sə mvwe' ndzəp mòk nə̀ cəco, nə noŋsə nə̀ də yi gʉ bwe yèʼe də mòok gʉ bʉp.
42017003	Wèeŋ sə jəŋ ŋkərə̀ bə tu awèŋ; a ye-a ŋga moma yò gʉ̀ wu bʉp wù sa'rə yi; a ye-a ŋga yi kupsə ntʉm fana wù swifa yi.
42017004	A ye-a ŋga yi gʉ̀ bʉp bohò wù kɛ̀' sàmba nùmbu nə̀ mò'fis, nə bʉʉŋ dʉk sə̀' kɛ̀' sàmba pwe' də ‘Swìfa mʉ’ fana, wu nə swifa tsoŋ yi.”
42017005	Ŋgàaŋ ntum Jisòs sə wèŋ à dʉk fa Tà də, “Kùksə fa ves dzədzəm avès co ves naaŋ tu bohò wù.”
42017006	Tà dʉk fa wo də, “A ye-a ŋga wù tse' mègù-a dzədzəm momjo co mʉ ŋgwì tʉ nə̀ wo togə̀ nà' də mostà nà'a, fana aco wù dʉk fa ntseŋ tʉ càŋ nèʼe də, ‘Coho mvwe' yèʼe, nə kə təəŋ ndzə tsətsəʼrəə ndzəp nà'a’ fana, tʉ nə nə yuk dʉk yò nə.
42017007	“A dʉk-a də mòk mʉŋgorə̀ wèŋ tse' mofàk ye, nə̀ nà' sə wom fa yi fàk kè də yi sə gʉ̀msə fa yi nsùŋgaaŋ ye àlɛ. A ye-a ŋga yi bwìŋ foho və̀ ŋgòŋ anə, aco wu nə dʉk fa yi də, ‘Cà cum nze nə̀nàk, nə zʉ zʉzʉ’ à?
42017008	Wu nə kà vɛ'nə dʉk. Wu nə dʉk lɛ də, ‘Lam fa mʉ zʉzʉ am, nə fʉhʉ ŋgò càsə fa mʉ yà' fana wu nə yoŋsə mʉ̀ zʉ nə no wes yàm ŋkuŋ, wù zʉ nə no yò.’
42017009	Yi nə kwasə mofàk nə də bʉsə̀ nà' gʉ̀ mvəsə̀ yi dʉk də nà'a gʉ sə à? Hai' ka ye lok!
42017010	Yà' mègù bohò wèŋ yàwèŋ sə̀' vɛ'nə, a ye-a ŋga wèŋ gʉ̀ wes yusə̀ wo dʉk weŋ də wèeŋ gʉ fana wèŋ dʉk megu də, ‘Vèes yè'sə bwe fàk wà, vès gʉ̀ mègù fàak avès, sə̀ vès tse' ŋgò gʉ̀ yà' co bwe fàk.’ ”
42017011	Mʉmvə̀'nə̀ Jisòs à sə cà ŋgò lò Jòrosalèm fana yi ca mʉtsətsəʼrəə nzeŋgòŋ Sàmàriyà bə Galìli.
42017012	Yi ànə sə ni lo mvwe' mʉbuk lak mòk fana yi kʉrə bə ŋgàaŋ kuturu mok wèŋ bwìŋ hum. Wo ànə sə təəŋ vèsə mvwe' mok mweè sə̀sap,
42017013	nə sə fuŋ torə fis də, “Masà, Jisòs, koksə-a manziŋ bohò vès-ɛ̀.”
42017014	Yi ànə ye yà' fana yi dʉk fa wo də, “Wèeŋ du kə niŋ tsok fa ni' awèŋ sə bohò ŋgà fa satikà' ya yi ye weŋ də ni' awèŋ rɛŋ mok laŋ.” Wo à sə lòo, yiya àwo nə me.
42017015	Mòk mʉŋgorə̀ wo anə mò'fis, yi à yə də yiya ye nə mèe fana yi bwi foho və maŋkwɛ̀ŋ, nə sə fuŋ kwasə və Nwì.
42017016	Yi kə gbʉ nooŋ sə kùhu Jisòs sə nze, nə sə kwasə nà'. Ŋwə̀ ènə ànə ye ŋwə̀ə Sàmàriyà.
42017017	Ànə geŋ Jisòs nə fek də, “Mʉ̀ lùŋsə ka bwìŋ hum yeŋ à? Sə̀ və̀ke' fò?
42017018	Ye də ŋwə̀ nəmòk ka nə̀ co yi kə kwasə Nwì yeŋ, mègù ŋgà ŋkʉ̀ìŋ nèʼe à?”
42017019	Fana yi bʉʉŋ dʉk fa ŋgà' nə də, “Lòkok mʉtsə̀, nə lo yuyo, dzədzəm yò lùŋsə wu laŋ.”
42017020	Bʉ̀ʉ Faràsi mok wèŋ à fek Jisòs də gaŋ ŋkum Nwì sə nə̀ kə̀ və̀ yè'sə sèŋ-nɛ? Fana yi dʉk fa yà'wèŋ də, “Gaŋ sə̀ Nwì sə və̀ə, ŋwè kà yà' bə lis jəja yə.
42017021	Kaco bwìŋ nə dʉk də, ‘Wèeŋ ye yà'a yè'’ kè də, ‘Wèeŋ ye yà'a yà'’ sə̀ yeŋ, bʉsə̀ gaŋ sə̀ Nwì sə yà'a mʉŋgorə̀ wèŋ.”
42017022	Ànə geŋ Jisòs nə dʉk fa bwe ye wèŋ dʉk də, “Mvə̀k mòk sə və̀ə nə̀ wèeŋ nə dzəm vɛ'ɛ co wèŋ ye nùmbu mòk nə̀ Mo Ŋwèeŋ nə ye fo' fana wèŋ kà nà' yə.
42017023	Bwìŋ nə sə dʉk fa weŋ də, ‘Kʉ̀k gèsə ndzə fa', yi nà'’, kè də, ‘Kʉ̀k gèsə ndzə fɛŋ, yi nè'.’ fana wù kà gə̀, nə kà wo sə̀ʼ yù.
42017024	Mvə̀'nə̀ mbʉ̀ʉŋ ba'agə̀ mʉbu, nə rɛŋ jəŋ mamòk kə dzeŋ mamòk yà'a fana, nùmbu njàam ye, mʉ̀ʉ mo ŋwè, mʉ nə ye sə̀' vɛ'nə.
42017025	Megu də mʉ nə ye tsoŋ ŋgə' ŋkʉ̀ʉŋntɛ̀ŋ, bʉ̀ʉ sə̀ nie' wèŋ bɛŋ mʉ sə̀' ŋkuŋ.
42017026	Mvə̀'nə̀ yà' ànə ye mʉnə nùubu sə̀ Nuà yà'a fana nùubu sə̀ yàm, mo ŋwèe nə̀ ye sə̀' vɛ'nə.
42017027	Wo à sə zʉ, sə no, wo sə caŋ gù, nə sə geŋ gù tə̀tè kə wɛs nùmbu nə̀ Nuà ànə ni ŋgwes fana ndzəp rwiŋ və kə zə wes wo pwe'.
42017028	Yà'a sə̀' mʉmvə̀'nə̀ ghà nə̀ Lot ànə ye yà'a. Bwìŋ à sə zʉ, nə sə no, wo sə ywiŋ bum, nə sə seeŋ bum, nə sə bi bum, nə sə ci ndap;
42017029	fana nùmbu nə̀ Lot ànə tesə gɛsə lo mvwe' lak Sodòm fana mis tsooŋ mʉbu bə nsàp lìs mòk nə̀ nà'a kʉəgə̀ mis maŋgəŋgèŋ, nə kə tɛŋ zə wes wo pwe'.
42017030	Nùmbu nə̀ mʉ̀ʉ mo ŋwè mʉ nə yəəŋ fana yà'a nə̀ ye sə̀' vɛ'nə.
42017031	“Nùmbu ànə ye, ŋwə̀ nə̀ yi na mʉ ndùndap ŋga yi tse' bum mʉ nda'à kà ŋgò kə̀ jə yà' suhù tsoòŋ. Ŋwə̀ nə̀ yi mʉnə nzum fàak nə kà maŋkwɛ̀ŋ sə̀ fohò.
42017032	Wèeŋ sə tsərə tse' yusə̀ yà' ànə ye bohò ŋgwe Lot.
42017033	Ŋwə̀ nə̀ yi làp-a də yi noŋsə yòŋsə̀ ye fana yi nə bisə nà', fana ŋwə̀ nə̀ yi dzəm-a də yi bisə yòŋsə̀ fana yi nə tse' nà'.
42017034	Mʉ tsok fa weŋ də nə̀ ndzəmə̀ ànə nə̀ ye ŋga bwìŋ nò bə kè mò'fis ba, wo nə jəŋ fis lo mò'fis, nə me'rə noŋsə mòk fo'.
42017035	Bə̀ba nə sə gok bɛŋ mvwe' mò'fis wo ba; wo nə jəŋ fis lo nə̀ mò'fis fana, nə me'rə noŋsə mòk fo'. ((
42017036	Mbəmbam baa nə sə fak nzum, wo jəŋ fis lo mòk, nə me'rə mòk.))”
42017037	Ànə geŋ bwe fàak ye sə wèŋ fek yi də, “Anə ye ma fò Tà?” Yi dʉk fa yà' də, “Mvwe' sə̀ vè ni' nòoŋ, jìgawà' wèeŋ nə kə benə fo'.”
42018001	Jisòs à tsə̀' fa bwe ye wèŋ gbʉ' nèʼe də ya yà'a sə lɛŋ pìriyà, nə kà wò.
42018002	“Ŋgà sak nzak mòk à ye mvwe' lak mòk, nə̀ yi à sə kà Nwì wəpgə̀, nə kà bwìŋ sə̀' wəp.
42018003	Ŋwà ŋgwemfə mòk ye mvwe' lak yà'sə sə̀', nə̀ yi à sə və̀gə̀ bohò ŋgà sak nzak nə riŋriŋ. Ŋwà nə à sə və̀, nə sə dʉhʉ fa ŋgà' nə dʉk də, ‘Sak gapsə-a mʉ ves ŋwə̀ nə̀ yi bɛ̀ŋgə̀ mʉ nèʼe-nɛ̀.’
42018004	Ŋgà' nə à sə bɛ̀ŋ togə̀ ntò bɛ̀nə fana ànə cum kok ghàr ŋgà' nə dʉk sə və̀ə yi də, ‘A ye-a sə̀ də mʉ kà Nwì wəpgə̀, nə kà bwìŋ sə̀' wəp fana
42018005	megu bʉsə̀ ŋwà nèʼe sə kə̀ fa mʉ ŋgə' wùriŋ, fana mʉ nə sak fa yi nzak ye nə, bwɛ̀rɛ yi sə və̀hə mali ŋgò loksə mʉ ntu'.’ ”
42018006	Fana Tà Jisòs dʉk fa wo də, “Wèeŋ yuk-ɛ yàwèeŋ yusə̀ ŋgà sak nzak nə̀ yi ka zìnə tse' nə cèep-ɛ̀.
42018007	Ye də kaco Nwì tɛsə bʉ̀ʉ sə̀ yi à coʼfis, sə̀ wo sə lɛŋ bohò yi nùm bə ndzəm sə yeŋ àlɛ? Aco yi cum casə mvə̀k ŋga yi ka yà' ntò yuk fa à?
42018008	Haiʼ, mʉ tsok fa weŋ də yi nə təəŋ fa yàʼ gèm nə sak nzak nə nə̀nàk nə ye kə̀kʉrə̀. A ye-a sə̀ vɛ'nə fana ghà nə̀ mʉ̀ʉ mo ŋwèe nə̀ bwìŋ və̀ə, mʉ nə̀ yə bwìŋ ŋga wo tse' dzədzəm ŋgò lɛŋ Nwì, nə kà wò yo àlɛ-ò?”
42018009	Jisòs à màʼ gbʉ' nèʼe bohò bʉ̀ʉ mok sə̀ wo à sə tsərə də wo bʉ̀ʉ sə̀ kə̀kʉrə̀ mʉ lisə̀ Nwì fana wo sə jəŋ bʉ̀ʉ mok wèŋ co yusə̀ wà.
42018010	“Bwìŋ ba à lò mʉmvwe' ndap Nwì nə̀ ghaŋ ŋgò kə̀ lɛŋ pìriyà. Mòk à ye ŋwə̀ə Faràsi fana mòk ye sə̀ ye ŋgà ko mbàam tas.
42018011	Ŋwə̀ə Faràsi nə à təəŋ, nə lɛŋ pìriyà nə̀ nje də, ‘Mʉ̀ kwasə wu Nwì, bʉsə̀ mʉ̀ ka yàm co bʉ̀ʉ mok wèŋ yà'a yeŋ. Bʉ̀ʉ mok yàwo ŋgàaŋ limzʉ bum bwìŋ, ŋgàaŋ cì' mvwès nə ye ŋgàaŋ kohò nto. Mʉ̀ kwasə wu də mʉ̀ ka co ŋgà ko mbàam tas nə̀ yi nèʼe sə̀' yeŋ.
42018012	Mʉ jəgə̀ sənə ntɛŋ nə̀ mò'fis nùubu ba, nə dzə zʉzʉ ŋgò lɛŋ wu. Yusə̀ mʉ̀ tse' pwe', mʉ cokfisgə̀ mamòk ca ŋgò fa wu.’
42018013	Ŋgà ko mbàam tas nə ànə təəŋ ye mvwe' sə̀sap. Yi kà lis mʉbu sə̀ kʉ̀k jaʼà gèsə̀, yi wa'a tse' bo, nə lɛŋ də, ‘Nwì, koksə manziŋ bohò mʉ̀ nə̀ mʉ ŋgà gʉ̀ bʉp!’
42018014	Mʉ tsok weŋ də ŋwə̀ ènə ànə bwìŋ foho lo la'à yi co ŋwə̀ nə̀ kə̀kʉrə̀ mʉlisə̀ Nwì nə noŋsə mòk nà'a. Bʉsə̀ ŋwə̀ nə̀ yi jə fis kok lò-a ni' ye mʉbu fana wo nə jəŋ tsoŋ lo yi tsətsoŋ; ŋwə̀ nə̀ yi jə tsoŋ lò-a ni' nje sə nze fana wo nə jəŋ fis kok lo yi mʉbu.”
42018015	Wo à sə jə və̀ fa Jisòs bəbweŋke' də ya yi jwɛŋ yà' bə bo nə se yà' fana bwe fàak ye wèŋ ànə ye vɛ'nə, wo jwa sa'rə bʉ̀ʉ sə də yà'a kà vɛ'nə gʉ̀.
42018016	Jisòs ànə ye vɛ'nə, yi to bwe sə, nə dʉk də, “Wèeŋ me'rə bəbweŋke' wèeŋ və bohò mʉ̀, nə kà wo mandzə̀ lok; bʉsə̀ gaŋ ŋkum sə̀ Nwì sə, tse' yà' nsàap sə̀ co wo yè'sə.
42018017	Mʉ tsok fa weŋ ŋkèm dʉk də, ŋwə̀ nə̀ yi ka-a gaŋ sə̀ Nwì sə co mvə̀ʼnə̀ bweŋke' jəgə̀ bum jə ye də kaco ŋgə̀ŋgàŋ kə ni fo' yeŋ.”
42018018	Ŋkwà' ŋwə̀ bʉ̀ʉ Jus mòk à və̀ kə̀ fek Jisòs də, “Cicà nə̀ bə̀boŋ, yusə̀ aco mʉ̀ gʉʉ yè'sə yà, ya mʉ nə kə tse' lùŋ nə̀ nà'a nə̀ kà mè-ɛ?”
42018019	Jisòs dʉk fa nà' dʉk də, “Wù to mʉ də ŋwə̀ nə̀ bə̀boŋ bʉ̀ʉ yà? Ŋwə̀ nə̀ bə̀boŋ bʉ̀ə̀, mègù Nwì yiìyi.
42018020	Wù rì lʉ̀ʉk sə laŋ də, ‘Kà sàhà ko, kà ŋwè zə, kà yə̀yə̀, kà gèem mvwès ko, nə wəp tɛ̀' yo bə ma yo.’ ”
42018021	Ŋgà' nə dʉk də, “Mʉ̀ à gʉ̀ yè bum sə̀ wù taŋsə yè'sə ŋga mʉ̀ cu ntò mʉwà'ŋwè.”
42018022	Jisòs ànə yuk vɛ'nə fana yi dʉk fa nà' də, “Wù sə jamə mok yu nə̀ mò'fis. Lò kə̀ sèŋ bum sə̀ wù tse', nə gapsə fa ŋgàaŋ jìŋ wèŋ mbàam sə, ya wu nə tse' ghàk mʉbu; nə bɛ' mandzə̀ yuŋ və mʉ.”
42018023	Yi ànə yuk vɛ'nə fana ŋgùpcù gbʉ yi yə̀k, bʉsə̀ yi à ye ŋgà ghàk nə̀ wù kà fʉ̀k.
42018024	Jisòs à kʉ̀k ja'a nà', nə dʉk də, “Yà' gʉ vɛ'ɛ wùriŋ bohò ŋgàaŋ ghàk ŋgò kə̀ ni mvwe' gaŋ Nwì sə!
42018025	Joho cà bohò nàm nə̀ yi yam co nàmbàʼrə̀ nà'a ŋgò cà torə tesə ndzənə wʉ batà', nə noŋsə bohò ŋgà ghàk ŋgò kə̀ ni mvwe' gaŋ sə̀ Nwì sə.”
42018026	Bʉ̀ʉ sə̀ wo à yuk ncèp ènə à dʉk də, “Ye də aco ŋwə̀ nə̀ yi tse' to lùŋ yè'sə ndà?”
42018027	Jisòs dʉk fəsə də, “Yusə̀ yà' gʉ bohò ŋwè ŋgò gʉ̀ to fana aco Nwì gʉ ye yà' yo.”
42018028	Ànə geŋ Pità dʉk də, “Ja'a na, vès a mè'rə wes ndap avès pwe', nə bɛ' və̀ nə wu.”
42018029	Jisòs dʉk də, “Mʉ̀ sə tsə̀' fa weŋ zìnə də, ŋwə̀ nə̀ yi me'rə-a ndap ye kè ŋgwe ye kè bwema kè tɛ̀' bə ma, kè bwe ye də a njo gaŋ ŋkum sə̀ Nwì sə fana,
42018030	ŋgə̀ŋgàaŋ nə tse' sə̀ yà' càsə yà'sə nie', nə tse' lùŋ nə̀ nà'a nə̀ kà mè nə ntsə'mòk sə̀'.”
42018031	Jisòs ànə jəŋ fəsə gɛsə bwe ye sə̀ hum-ncòp-ba sə wèŋ, nə tsok fa wo də, “Wèeŋ yeè, vesùwèŋ sə kok lò yèʼe mʉ Jòrosalèm, fana bum sə̀ ŋgàaŋ tsòhò bum Nwì wèŋ ànə com bə liŋ àm Mo Ŋwèe nə bʉʉŋ və zìnə.
42018032	Wo nə fa mʉ bohò bʉ̀ʉ sə̀ wo ka bʉ̀ʉ Jus yeŋ, fana wo ywi'lə mʉ, nə gʉ fa mʉ bum marè'tu wùriŋ, nə te mʉ bə nte.
42018033	Wo nə lʉp mʉ, nə zə mʉ, mʉ kpʉ fana a kə̀ dzèŋ nùmbu nə̀ tɛ', mʉ luŋ lokok sə̀mok.”
42018034	Ànə geŋ wo kà yusə̀ yi cèp yè'sə rɛɛŋ lok. Ànə ye ŋga ŋkərə̀ awo nsàp nə̀ co wo kà bə ncèp ènə rɛɛ̀ŋ, fana yà' ye bohò wo anə sə̀swihì ŋgò rɛɛŋ yà'.
42018035	Jisòs nə ànə kʉəp və mvwe' lak Jèrikù fana ŋga ŋgà jì lis mòk cu ŋgʉ mandzə̀ anə, nə sə lɛɛŋ bum.
42018036	Yi ànə yuk ŋga bwìŋ sə cà fo' wùriŋ fana yi fek də sə gʉ̀ yàlɛ.
42018037	Fana wo tsok yi də, “Jisòs nə̀ mvwe' lak Nazarə̀ sə cà yi.”
42018038	Fana yi waŋ torə fis də, “Jisòs mo ŋkum Devìd, koksə-a manziŋ bohò mʉ̀-ɛ̀.”
42018039	Bʉ̀ʉ sə̀ wo ànə ye fo' sə wèŋ gham yi də yi cum gəe'. Yi ghaha wesə ye ghaha də, “Mo Devìd, koksə manziŋ bohò mʉ̀!”
42018040	Ànə geŋ Jisòs foho təəŋ, nə də wo jəŋ və nà'. Nà' ànə kʉəp və fana yi fek ŋgà' nə də,
42018041	“Yusə̀ wù dzəm də mʉ gʉ fa wu yè'sə yà?” Ŋgà' nə dʉk də, “Tà, mùk fa mègù mʉ lis ya mʉ ye bum sə̀mok.”
42018042	Jisòs nə dʉk fa nà' də, “Lis yo sə muhu, ntʉm yò nə̀ wù fa bohò mʉ̀ gʉŋsə wu laŋ.”
42018043	Ànə geŋ lis ye sə muhu sə̀ ghà nə fo' fana yi gi yuŋ lo Jisòs nə, nə sə kwasə Nwì. Bʉ̀ʉ sə̀ wo ànə ye nsàp yu ènə pwe' à kwasə Nwì sə̀'.
42019001	Jisòs ànə kə ni mvwe' lak Jèrikù, fana nə sə gi ŋgò cà lòo.
42019002	Ŋwə̀ nəmòk ànə ye fo' nə̀ liŋ yee də Sàkiyò. Yi ànə ye ŋkum ŋgàaŋ ko mbàam tas mòk yi, nə ye sə̀' ŋgà ghàk.
42019003	Yi lap co yi ye Jisòs, mandzə̀ kà ye bʉsə̀ bwìŋ à ye fo' wùriŋ fana yi ye bwi ye ŋwə̀ nə̀ lə̀m.
42019004	Ànə geŋ yi caŋ lo mantombì, nə kə kok tʉ mòk nə̀ wo to nà' də Sikamò də ya yi ye nà', bʉsə̀ Jisòs nə ànə ye ŋgò cà ma nà'nə.
42019005	Jisòs ànə kə wɛs mvwe' sə fana yi kʉk kok gesə lo mbwa, nə dʉk fa nà' də, “Sàkiyò, suhu tsoŋ mbwa nə̀nàk bʉsə̀ mʉ nə nooŋ ntinə nèʼe mʉ nda'à wù.”
42019006	Ànə geŋ yi suhu tsoŋ nə̀nàk, nə kə jəŋ nà' bə kwəkwa.
42019007	Bwìŋ ànə ye vɛ'nə fana wo ŋwəm wes wo pwe' də, “Yi lò ŋgò kə̀ nòoŋ bə ŋwə̀ nə̀ yi ŋgà gʉ̀ bʉp.”
42019008	Sàkiyò nə lokok dʉk fa Tà nə də, “Yeè Tà, mʉ nə gapsə bum am mʉtsətsəʼrə̀ bə tsətsəʼrə̀, nə fa mamòk bohò ŋgàaŋ jìŋ wèŋ. A ye-a ŋga mʉ̀ a limzʉ yu ŋwə̀ nəmòk fana mʉ nə lak fəsə fa yi yà' kɛ̀' kwè.”
42019009	Jisòs dʉk fa nà' də, “Lùŋ və̀ mʉmvwe' ndap nèʼe ntinə, bʉsə̀ wu mo Abràham sə̀'.
42019010	A yèʼsə də mʉ̀ʉ mo ŋwè, mʉ̀ a və̀ ŋgò kə̀ làp nə luŋsə bʉ̀ʉ sə̀ wo à bisə.”
42019011	Mʉmvə̀'nə̀ bʉ̀ʉ sə wèŋ à sə yu'rə bum yè'sə fana yi tsok fa mali wo gbʉ' mòk. Ànə ye ŋga yi kʉəp lò Jòrosalèm fana bʉ̀ʉ sə̀ bə yà'wèŋ à ye sə, à sə tsəm yàwo də gaŋ ŋkum sə̀ Nwì sə nə yəəŋ ghà nà'nə.
42019012	Fana yi dʉk də, “Ŋwə̀ nəmòk à ye nə̀ yi à tesə mʉ ntòmbii ŋkum. Yi lò mvwe' lak mok sə̀ sə̀sap də wo kə koksə yi gaŋ ya yi bwi və la'à yi.
42019013	Yi benə bwe fàak ye wèŋ bwìŋ hum, nə fa wo mbàm ncùhù hum. Yi dʉk fa yà' də yà'a sə ywiŋ seŋ bum bə zeŋ tè yi bwi foho və.
42019014	Ànə geŋ bʉ̀ʉ lak ŋkwà' ŋwə̀ nə wèŋ bɛŋ yi. Wo tum lo bʉ̀ʉ mok wèŋ maŋkwɛ̀ɛŋ yi bə ntirə̀ də, ‘Vès ka dzəm də ŋwə̀ ànə ye ŋkum àvès dzəm.’
42019015	“Ànə geŋ wo koksə yi gaŋ sə, yi bwi foho və. Yi to benə bwe fàak sə̀ yi ànə fa wo mbàm sə, də ya yi ja'a də yà' a tse' swe' mbàm swì nɛ.
42019016	Ŋwə̀ nə̀ mantombì à və̀ə, nə dʉk də, ‘Tà, mbàm nə̀ wù a fa mʉ mò'fis nə a bʉ̀ʉŋ mok hum.’
42019017	Ŋkwà' ŋwə̀ nə kwasə nà' də, ‘Wusukù, mo àm-a', wù gʉ̀ bə̀boŋ. Wù nìtsə̀' zìnə yò bə mʉyu nə̀ nà'a momjo laŋ, fana mʉ gʉ wu ŋga'a ŋgò kotse' buhu lak hum.’
42019018	Ŋwə̀ nə̀ ba à və̀ə, nə dʉk də, ‘Tà, mbàm nə̀ mò'fis nə, a bʉ̀ʉŋ mok tàŋ.’
42019019	Yi dʉk fa nà' də, ‘Wù tse' yò sə̀' buhu lak tàŋ.’
42019020	Mòk à və̀ sə̀', nə dʉk ye də, ‘Tà, mbàm yò nə nè', mʉ̀ a kì lòksə nà' ndzənə gàcə̀k.
42019021	Bʉsə̀ mʉ̀ a sə wəp də wu nsàp ŋwə̀ nə̀ wù gʉ wùriŋ. Wu te'e jəgə̀ yusə̀ wù anə ka noŋsə, nə sə kʉp jəŋ yusə̀ wù à ka wù bi.’
42019022	Yi dʉk fəsə fa nà' də, ‘Mʉmvə̀'nə̀ wù cèp də mʉ nsàp ŋwə̀ nə̀ vɛ' yà'sə, mʉ nə sak wu sə̀' vɛ'nə. Wu mo nə̀ bʉp! Wù rìŋ də mʉ ŋwə̀ nə̀ mʉ̀ gʉ wùriŋ, nə̀ mʉ te'e jəgə̀ yusə̀ mʉ̀ à ka noŋsə; mʉ̀ sə kʉp mvwe' sə̀ mʉ̀ à ka bi àlaa?
42019023	Nə gʉ va bwɛ̀rɛ wù à kə̀ gèsə fa mʉ mbàm am sə mvwe' ŋgwa' mòk, də ya mʉ və̀ ŋgò jə yà', ŋga mʉ swe' na mbwa-ɛ?’
42019024	Yi bʉʉŋ dʉk fa bʉ̀ʉ sə̀ wo à ye fo' sə wèŋ də, ‘Wèeŋ fep fis jəŋ ncùhù nə̀ bohò yi nə, nə fa nà' bohò ŋwə̀ nə̀ yi nə tse' fa' ncùhù hum nà'a.’
42019025	Wo dʉk fa yi də, ‘Tà, yi tse' ncùhù hum ye laŋ!’
42019026	Ŋkwà' ŋwə̀ nə də, ‘Mʉ tsok fa weŋ də ŋwə̀ nə̀ yi tse'-a yo fana wo nə fa naaŋ yamsə fa yi mok. Nə ye də bohò ŋwə̀ nə̀ yi ka ye yumok tse' nə, a megu-a sə̀ mʉyu nə̀ jo nə̀ yi tse' nà' nə, wo nə jəŋ fis gɛsə nà' ndzə bohò yi anə fo'.
42019027	A ŋga'a mok bohò bʉ̀ʉ sə̀ wo sə bɛ̀ŋ mʉ də mʉ nə kà ŋkum awo ye yèʼe wèŋ. Wèeŋ jəŋ və wo fɛŋ, nə sʉə wo mʉlisə̀ mʉ̀.’ ”
42019028	Jisòs ànə cep wes yè'sə fana yi sə lo mantombì ŋgò kok lò mʉ Jòrosalèm.
42019029	Yi à kʉəp və̀ mvwe' lak Befà bə Betanì fana wo wɛsə və mvwe' nda mòk nə̀ wo togə̀ nà' də nda Olìp. Yi tumsə gesə bwe fàak ye ba.
42019030	Yi dʉk fa yà'wèŋ də, “Wèeŋ du mvwe' lak sə̀ ndzə yà'a, wèeŋ sə nikok lò ntɛ̀ŋ, wèŋ ye mvomndè' mòk nə̀ ŋwè ka nà' kok yuk; wèŋ fiŋ jəŋ və nà' fɛŋ.
42019031	A ye-a ŋga ŋwə̀ mòk fek weŋ də wèŋ sə fì nà' bʉ̀ʉ yàlɛ fana wèŋ dʉk fa yi də, ‘Tà tse' fàk bə zeŋ.’ ”
42019032	Bʉ̀ʉ sə̀ yi à tum sə à lò, nə kə ye megu sə̀' mvə̀'nə̀ yi dʉk wo sə.
42019033	Mvə̀'nə̀ wo à sə fìrə mvomndè' nə fana ŋwə̀ nə̀ yi tse' nà' nə fek wo də, “Wèŋ sə fìrə mvomndè' nə bʉ̀ʉ yà?”
42019034	Wo dʉk fa nà' də, “Tà tse' fàk bə zeŋ.”
42019035	Ànə geŋ wo jəŋ və fa Jisòs nà'. Wo fweŋ cə̀ək awo, nə naaŋ fa mvomndè' nə mʉŋkwɛɛ̀ŋ, nə cumsə Jisòs mbwa.
42019036	Mʉmvə̀'nə̀ yi à sə kok lò nà' fana wo fweŋ noŋsə lo cə̀ək awo sə mandzə̀ anə.
42019037	Wo ànə kʉəp və Jòrosalèm, ŋga wo sə suhu tsə mok nda Olìp nə fana maŋgo bʉ̀ʉ sə̀ wo à sə yù yi sə wèŋ ye ŋgò kwa, nə sə fuŋ kuksə Nwì bə nsàap bum maŋgəŋgèeŋ sə̀ wo yə sə.
42019038	Wo sə dʉk də, “Nwìi se ŋkum nə̀ yi və̀ mʉnə liŋ Tà! Fifi ye mʉbu, nə ye bə marɛŋ ye bohò Nwì nə̀ yi yam càsə yà lòoŋ foʼ.”
42019039	Ànə geŋ bʉ̀ʉ Faràsi mok sə̀ wo à ye sə̀' mʉŋgorə̀ anə dʉk fa Jisòs də, “Cicà, jwa bwe yo yèʼe də wo cum gəe'.”
42019040	Jisòs dʉk fa wo də, “Mʉ tsok fa weŋ də wo cu-a gəe', lìis yèʼe cep cù.”
42019041	Yi ànə kʉəp və, nə ye ntʉm lak nə fana yi yeto ŋgò wa fa nàʼ də,
42019042	“Anə ye-a ŋgaʼa də wù riŋ yusə̀ aco yà' jəŋ və fifi bwɛ̀rà. Megu də kaco lis yo ye yà' ŋga'a yeŋ.
42019043	Nùmbu mòk sə və̀ bohò wù, nə̀ bʉ̀ʉ sə̀ wo sə bɛ̀ŋ wuu nə və dzè' bohò wù, nə gʉm dzooŋ wu ŋgʉŋ ma nə̀ fò pwe'.
42019044	Wo kʉəmsə mak mbàandap yo sə nze, nə le' mak bʉ̀ʉ yo bə bwe yo sə̀ wo cu mʉmvwe' və̀əm ndap yo sə pwe'. Wo nə kà lìs nə̀ mò'fis mʉnə mòk mè'rə naaŋ bʉsə̀ wù à ka ghà nə̀ Nwì à kə̀ kɛ' yə weŋ nə riŋ.”
42019045	Ànə geŋ yi kə ni lo mʉmvwe' ndap Nwì nə̀ ghaŋ nə, nə sə bɛ'fis bʉ̀ʉ sə̀ wo sə sèeŋ bum mbwa.
42019046	Yi sə cep də, “Wo à còm nòŋsə ndzənə ŋwàk Nwì, sə kum ndap Nwì nə̀ ghaŋ ènə də, ‘Ndap nə̀ njàm nə, nə ye ndap nə̀ ŋgò lɛŋ mbwa pìriyà;’ fana wèŋ jə bʉ̀sə nà' ndap ŋgàaŋ yə̀ wèŋ.”
42019047	Yi à sə yə'rə bwìŋ mʉmvwe' ndap Nwì nə̀ ghaŋ nə nùubu pwe'. Ŋgàaŋ fa satikà' bə ŋgàaŋ yə'rə̀ fa bwìŋ lʉ̀k bə bʉ̀ʉ sə̀ ghaŋ sə wèŋ sə lap ŋgò zə yi.
42019048	Wo kà yusə̀ co wo gʉ sə rì bʉsə̀ bwìŋ pwe' à dzəm tse' mègù ncèp nə̀ nje nə.
42020001	Nùmbu mòk à ye ŋga Jisòs sə yə'rə bwìŋ, nə sə tsoho fa wo Ntirə̀ nə̀ Bə̀boŋ nə mʉmvwe' ndap Nwì nə̀ ghaŋ nə fana ŋgàa fa satikà' sə̀ ghaŋ bə ŋgàa yə'rə̀ fa bwìŋ lʉ̀k nə ye bʉ̀ ŋkwàha bʉ̀ʉ Jus wèŋ kə tseŋ yi.
42020002	Wo à və̀ə, wo fek yi də, “Vès dzəm ŋgò rì də wù gʉ̀ bum yè'sə bə ŋàaŋ sə̀ fò? Kènə fa wu ŋàŋ ndà də wu gʉ yà' ɛ?”
42020003	Yi dʉk fa fəsə yà'wèŋ də, “Mʉ tse' ŋgò fek weŋ yusəmok yàm sə̀', wèeŋ tsok fa mʉ-a də,
42020004	mvwe' sə̀ Jon ànə jəŋ ŋàaŋ sə̀ ŋgò bàptɛsə bwìŋ fo' yà'a ànə və bohò Nwì kè yà' ànə tesə bohò bwìŋ-ɛ?”
42020005	Wo à yèto ŋgò cèp bə zeŋ, nə sə fe'rə ni' awo də, “A tsok fa yi yè'sə da? Bʉsə̀ a dʉk-a də, ŋàaŋ sə à sə və̀ bohò Nwì fana yi nə fek fe'lə ves də, ànə geŋ vesùwèŋ kà yusə̀ Jon à sə cèp dzəm bʉ̀ʉ yà lɛ.
42020006	Nə ye sə̀' də a ye-a ŋga a dʉk də, ŋàaŋ sə à tesə bohò bwìŋ fana bwìŋ nə təm ves bə lìs, bʉsə̀ wo à dzəm yàwo zìnə də Jon à ye ŋgà tsòhò bum Nwì.”
42020007	Fana wo dʉk fa nà' də wo ka mvwe' sə̀ yà' ànə və sə riŋ.
42020008	Jisòs dʉk bwi fa wo ye sə̀' də, “Ye də mʉ nə kà weŋ nsàp ŋàŋ nə̀ mʉ̀ tse' ŋgò gʉ̀ bum yè'sə bə zeŋ nə sə̀' tsə̀'.”
42020009	Ànə geŋ Jisòs ye ŋgò tsə̀' fa bʉ̀ʉ sə wèŋ gbʉ' nèʼe də, “Ŋwə̀ nəmòk à bì nzum ye, nə tes yàʼ bohò bʉ̀ʉ səmok də ya yà'wèeŋ nə sə lak yi. Yi ànə fa wo fana yi yeʼe lo mvwe' lak mok, nə kə cum mam fo' mvə̀k sə̀sap.
42020010	Mvə̀k nə̀ ŋgò kʉp bum sə̀ mʉnzuù sə ànə kʉrə fana ŋgà nzum nə tum ŋgà fàk ye mòk də nà'a lo bohò bʉ̀ʉ sə̀ mʉnzuù yi sə, də yà'a fa yi ma nje. Bʉ̀ʉ sə wèŋ lʉp yi, nə tum fəsə lo yi botu.
42020011	Yi tumsə fe'lə ŋgà fàk ye mòk. Wo lʉp nà'nə sə̀', nə koksə nà' marè'tu vɛ'ɛ, nə tum fəsə lo nà' sə̀' botu.
42020012	Yi tum ŋgà fàk ye mòk sə̀' nə̀ tɛ'. Wo fa nà'nə mvwe', nə bɛ' fis gɛsə yi fo'.
42020013	Fana ŋgà nzum nə dʉk də, ‘Mʉ gʉ kok yè'sə va? Mʉ tum lɛ mo àm nə̀ mʉ̀ dzəm yi wùriŋ nèʼe, kàmòk wo yə-a də a yi, wo nə wəp li tsoŋ yi!’
42020014	Bʉ̀ʉ sə̀ mʉnzuù sə wèŋ ànə ye nà' fana wo dʉk mʉŋgorə̀ àwo anə də, ‘Nèʼe ŋga'a monə̀ ndzə və̀ə yi nə̀ ŋkwà' ŋwə̀ nə kà-a ye, yi nə cum mvwe' kùu nàʼ yi nə. Vesùwèeŋ zə yi, ya bum ye sə ye mok sə̀ yàvès.’
42020015	Ànə geŋ wo kə ko fis yi mʉnzuù anə, nə zə yi. Ye də ŋgà nzum nə nə gʉ bohò bʉ̀ʉ yè'sə wèŋ va?
42020016	Yi nə və kə zə bʉ̀ʉ sə̀ wo tse' nzum ye sə wèŋ, nə jəŋ fa nzum sə bohò bʉ̀ʉ mok sə̀ zok.” Bʉ̀ʉ sə wèŋ ànə yuk wes vɛ'nə fana wo dʉk də, “Nwìi gʉ co yumook kà vɛ'nə ye yuk.”
42020017	Fana Jisòs kʉk ja'a wo jwaaŋ, nə fek wo də, “Ye də yusə̀ wo à còm nòŋsə yà' ndzənə ŋwàk Nwì yèʼe də yà? Də, Lìs nə̀ ŋgàa ci ndap wèŋ à dzèeŋ màk nòŋsə nà' də nà'a bʉp nə kə̀ bʉʉŋ tse' ghak fe'lə fàk mok sə̀' zeŋ.
42020018	Ŋwə̀ nə̀ yi kə̀ gbʉ̀-a mʉnə lìs ànə, ŋgə̀ŋgàŋ tiiŋ sam zəzok, nə ye də a ye-a ŋga nà' gbʉ̀ ŋwə̀ nəmòk mʉni'ì fana nà' gok fam ŋgə̀ŋgàŋ.”
42020019	Ŋgàa yə'rə̀ lʉ̀k bə ŋgàa fa satikà' sə̀ ghaŋ wèŋ sə lap mandzə̀ də wo ko yi ghà nà'nə bʉsə̀ wo à rì də nà' màk fa gbʉ' ànə bohò wo. Fana megu də wo sə wəp də bwìŋ nə jok.
42020020	Ànə geŋ wo sə kʉk yi, nə tum fa yi ŋgàa mfʉəp sə̀ wo sə gʉ borə co wo bʉ̀ʉ sə̀ zìnə. Wo sə gʉ vɛ'nə də ya wo ko nà' bə yumok sə̀ nà'a nə cep, ya wo fa yi bohò ŋgàa fàk sə̀ wo tse' ŋàŋ mvwe' nze govənò nə̀ fo' nə.
42020021	Wo fek yi də, “Cicà, vès rì tse' də wù sə cèp, nə sə yə'rə fa bwìŋ yusə̀ yà'a zìnə; nə ye sə̀' də wu kà ŋwè gèm ko fagə̀, nə sə yə'rə fa bwìŋ bum sə̀ yà'a bə mandzə̀ Nwì bə zìnə.
42020022	Vès dzəm də wu tsok-a ves, lʉ̀ʉk vesùwèŋ sə tsə̀' də, a bə̀boŋ co vès sə lak fa ŋkum Kaisà nə̀ mvwe' lak Rumà tas kè ka' ɛ?”
42020023	Yi riŋ də yà' sə bʉə yi fana yi dʉk fa yà' də,
42020024	“Wèeŋ jəŋ və fa mʉ-a mbàm mòk ɛ̀. Wo còm naaŋ mʉnə mbàm nə yèʼe liŋ ndà, nə ye mbwa yèʼe sə̀' si ndà?” Wo də, “A sə̀ ŋkum Kaisà.”
42020025	Fana Jisòs dʉk də, “‘Ŋ̀hŋ̀. Làk fa Kaisà yusə̀ yà'a sə̀ ye, nə fa Nwì yusə̀ yà'a sə̀ Nwì.”
42020026	Fana wo kà yumok sə̀ co wo ko yi bə zeŋ mvwe' bwìŋ də yi cèp vɛ'ɛ tse'. Megu də wo ànə yuk mvə̀'nə̀ nà' cèp fəsə fa wo sə fana wo mərə, cù loho wo.
42020027	Bʉ̀ʉ mok sə̀ wo à sə to wo də bʉ̀ʉ Sadusì wèŋ à və̀ kə̀ tsèŋ yi. Bʉ̀ʉ yè'sə wèeŋ bʉ̀ʉ sə̀ wo dʉkgə̀ yàwo də kaco ŋwè lokok fe'lə mvwe' kpʉ yeŋ.
42020028	Wo à və̀, nə fek yi də, “Cicà, Musì à còm nə̀m fa ves lʉ̀k mòk də, a ye-a ŋga tə̀tàa ŋwə̀ nəmòk kpʉ me'rə-a ŋgwe ye ŋga bə nà' ka mwe tse' fana moma yee nə jə tsoŋ ŋwà nə, ya bə nà'a dzə fa tə̀tà ye nə̀ yi kpʉ nə bwe.
42020029	Yumook yè' də bwema mok wèŋ à ye tu awo sàmba. Fana nə̀ mwè nə jəŋ ŋwàŋwè, nə kpʉ me'rə nà' ŋga bə nà' ka mwe tse'.
42020030	Ŋwə̀ nə̀ ba jə ŋwà nə, nə kpʉ me'rə nà' sə̀' vɛ'nə.
42020031	Ŋwə̀ nə̀ tɛ' jəŋ bwi ŋwà nə sə̀'. Yà' à mègù vɛ'nə tə̀tè wo sə̀ sàmba sə pwe' à kpʉ wes ŋga nə̀ mò'fis ka mwe bə ŋwà nə dzə.
42020032	À cu, ŋwà nə kpʉ ye sə sə̀'.
42020033	Ye də nùmbu nə̀ bwìŋ nə̀ lòkok mvwe' kpʉ nə ye nùu, ŋwà ènə nə̀ ye ŋgwe ndà, bʉsə̀ wo a jə yi wo sàmba pwe'fo'.”
42020034	Jisòs dʉk fa wo də, “Mbəmbam bə bə̀ba sə̀ nie' cugə̀ co ŋgwe bə ndum.
42020035	Megu də bʉ̀ʉ sə̀ wo kə̀kʉrə̀ ŋgò lòkok mvwe' kpʉ ghà ànə sə nə̀ kà gù mok cu fe'lə̀.
42020036	Bʉsə̀ wo mok co masinjàa Nwì nə ye fe'lə bwe Nwì sə̀', njo nə̀ wo a lòkok mvwe' kpʉ.
42020037	Musì nə à nìtsə̀' bə tu ye jəja də bwìŋ nə̀ lòkok mvwe' kpʉ. Mvwe' sə̀ yi à còm bə nzak tʉ nə̀ mis à sə kʉə mbwa nà'a fana yi sə to Tà də nà'a Nwì Abràham, nə ye Nwì Azìk nə ye Nwì Jàkop ŋga wo à kpʉ lò laŋ.
42020038	Yà'a sə nìtsə̀' də bʉ̀ʉ yè'sə cu fe'lə ŋwəm, njo nə̀ yi ka Nwì bʉ̀ kpʉkpʉ yeŋ, yi Nwì bʉ̀ʉ sə̀ wo cu ŋwəm. Bʉsə̀ bə tsətsərə̀ nə̀ Nwìi də, ndàaŋwè pwe' cu ŋwəm.”
42020039	Ànə geŋ ŋgàa yə'rə̀ fa bwìŋ lʉ̀k səmok wèŋ dʉk fa yi də, “Cicà, yusə̀ wù cèp yà'sə bò wùriŋ.”
42020040	Bʉsə̀ ŋwè à ka nə̀ co nà' fek yi yumok mok ye lok fʉ̀k.
42020041	Ànə geŋ Jisòs fek wo də, “Aco wo dʉk də ŋwə̀ nə̀ wo to yi də ‘Ŋkum ŋgà gèm bwìŋ’ nə ye ŋgwì bʉ̀ Devìd yè'sə va?
42020042	Bʉsə̀ Devìd nə bə tu ye à cèp bə liŋ ŋwə̀ ènə ndzənə ŋwàk Sàam dʉk də, Tà Nwì à dʉk fa Tà àm də, ‘Cum fɛɛŋ bo ma mà'a mʉ̀,
42020043	tə̀tè mʉ nə gʉ bʉ̀ʉ sə̀ wo bɛ̀ŋgə̀ wu, wù nəŋ tes kù mʉ ni'ì wo ànə.’
42020044	A ye-a də Devìd nə sə to nà' də Tà, ye də aco yi ye bwi bohò Devìd anə mwe yè'sə valɛ?”
42020045	Fana yi à cèp fa bwe fàak ye wèŋ ŋga bwìŋ pwe'fo' sə yuk də,
42020046	“Wèeŋ jəŋ ŋkərə̀ bə ŋgàa yə'rə̀ lʉ̀k sə̀ wo dzəm ŋgò ni tse' cə̀ək sə̀ sə̀sap, nə dzəm də bwìŋ cepsə kɛ'ca wo mʉntɛɛ̀ŋ, nə dzəm mvwe' ncum sə̀ bə̀boŋ mʉmvwe' ndap pìriyà, nə dzəm də a dzèŋ mvwe' ŋkàk, wo cum megu mvwe' sə̀ ya bwìŋ wəp wo co bʉ̀ʉ sə̀ ghaŋ.
42020047	Wo lim zə bum bàa yepmfə wèŋ, nə sə gʉ bʉpsə ndap awo, nə sə gʉ basə pìriyàa sə̀ sə̀sap ŋgwàŋ. Ŋgə' nə̀ njàwo nə kə yam gha' pwe'fo' njo bum yè'sə.”
42021001	Jisòs à cu mʉnə ndap Nwì nə̀ ghaŋ, nə kʉk kok mvəsə̀ ŋgàa ghàk wèŋ sə gèsə tsoŋ fəfa awo sənə ŋkùp nə̀ wo gèsəgə̀ ca nə.
42021002	Yi ye ŋga ŋwà ŋgwemfə mòk nə̀ yi ŋgà jìŋ gèsə tsoŋ fap-fraŋ co ba.
42021003	Fana yi dʉk də, “Mʉ tsok weŋ yusə̀ yà'a zìnə də ŋwà ŋgwemfə nə̀ yi ŋgà jìŋ nèʼe fa càsə ghak wo pwe' yi.
42021004	Bʉsə̀ wo sə fa yàwo ŋga wo tse' ŋkʉ̀ʉŋ, fana ŋwà ŋgà jìŋ nèʼe fa wes ye mʉmbàm zʉ nje nə̀ yi tse' nə pwe' nə̀ pwe'.”
42021005	Bʉ̀ʉ mok wèŋ à sə cèp fo' mvə̀'nə̀ də ndap Nwì nə̀ ghaŋ nə bò vɛ'ɛ bə lìis sə̀ wo à ci nà' fo', nə ye bə bum sə̀ wo à fa Nwì ŋgò gʉ̀ bòŋsə ndap ye nə fo'. Jisòs dʉk fa wo ye də,
42021006	“Bum sə̀ wèŋ sə yə yà' yèʼe pwe', nùmbu mòk sə və̀ə nə̀ lìs nə̀ mò'fis nə kà mʉnə mòk fa'nə naaŋ mam. Yà'a nə gbʉhʉ wes pwe'.”
42021007	Fana wo fek yi də, “Cicà, tsok fa a ves ghà nə̀ bum yè'sə nə ye-ɛ̀, nə ye sə̀' də yusə̀ yà'a nə niŋtsok də bum yè'sə kʉəp laŋ sə yè'sə yà?”
42021008	Jisòs dʉk fa wo də, “Wèeŋ jəŋ ŋkərə̀ ya ŋwə̀ nəmòok kà weŋ bòrə̀, bʉsə̀ bwìŋ nə və ŋkʉ̀ʉŋ sə̀ wo nə sə ci' mvwès də, ‘Mʉ yi nə̀ Nwì à dʉk də yi nə tum nə, mvə̀k nə kʉəp laŋ.’ Wèŋ kà wo bɛ' lò swì.
42021009	Nə ye də wèeŋ yuk nzak dzè' nə ye bə mvə̀'nə̀ bwìŋ sə kʉ̀əm kɛ fana wèŋ kà wəp, bʉsə̀ bum yè'sə nə ye to tsoŋ ntò vɛ'nə ŋkuŋ. Bum yè'sə ye-a sə̀' vɛ'nə fana mvə̀'nə̀ bum nə lə nə, nə kà sə̀ ntò kə̀ dzèŋ.”
42021010	Ànə geŋ yi sə tsoho fa mali wo də, “Bòp lak mook nə lʉ bə bòp lak mok, ŋkum mok lʉ bə ŋkum mok sə̀'.
42021011	Nze nə nə sə tsoho vɛ'ɛ wùriŋ fana njè bə ŋgə' ye kɛ' lo mvwe' bòop lak mok zok zok nduk. Fana bum sə̀ co yà' koksə ŋwè wə bə bum mok sə̀ yà' sə nìtsə̀' mvə̀k nə̀ də nzeŋgòoŋ nə me wèeŋ sə yəəŋ mʉbu wùriŋ.
42021012	Ŋkuŋ bum yè'sə nə sə ye fana wo nə ko to ntò wèŋ ŋkuŋ. Wo nə ko weŋ, nə yeŋsə weŋ ŋgə', nə jəŋ lo weŋ mʉmvwe' ndap pìriyà ŋgò sak weŋ, nə jəŋ lo weŋ mʉmvwe' ndapndzəm wèŋ sə̀'. Wo nə kə jəŋ lo weŋ bohò ŋkum bə govənò wèŋ pwe'fo' bʉ̀ʉ liŋ àm.
42021013	Nà'nə nə ye yà'sə sə̀' mandzə̀ bohò wèŋ ŋgò təəŋ, nə tsoho fa bwìŋ ncèp nə̀ njàm.
42021014	Wèeŋ riŋtse' yèʼe sə ntʉʉ̀ wèŋ də ŋwèe kà də yi sə tsərə də wu nə sə cep fəsə fa wo yè'sə də yà dʉk.
42021015	Bʉsə̀ mʉ nə fa weŋ cù bə ŋkərə̀ nsàp nə̀ wù cèp fana cù loho bʉ̀ʉ sə̀ wo sə bɛ̀ŋ weŋ sə, wo kà yusə̀ ŋgò cèp fe'lə mok rì.
42021016	Anə sə seŋ weŋ bʉ̀ʉ awèŋ co bʉ̀ʉ sə̀ wo dzə wu wo, bə moma yo, nə ye bwe tɛ̀' yo bə ŋge' yo wèŋ. Mook sə̀ wo nə zə weŋ zəə.
42021017	Bwìŋ pwe' nə bɛŋ weŋ njo liŋ àm sə.
42021018	Megu də, nʉ̀ə̀mtu àwèŋ nə̀ mò'fis nə kà bisə̀.
42021019	Wèeŋ təəŋ-a gʉgʉŋ, yà'a mvə̀'nə̀ wèeŋ nə tɛsə yòŋsə̀ə awèŋ sə.
42021020	“Ghà nə̀ wèeŋ yə ŋga sojà wèŋ kə̀ gʉm lak Jòrosalèm fana wèŋ riŋ də wo nə kʉəmsə mak yà' mvə̀k momjo.
42021021	Fana bʉ̀ʉ sə̀ wo cu mvwe' lak Jùdiyà wèeŋ caŋ kok lo mʉndahà, bʉ̀ʉ sə̀ wo cu mʉntòlak wèeŋ tesə lo, bʉ̀ʉ sə̀ wo ka mʉntòlak anə yeŋ wèeŋ kà də wo mumsə ŋgò ni foho lò mbwa dʉk.
42021022	Bʉsə̀ a yà'sə nùubu làk fəsə mfò, ya bum sə̀ wo à còm yà' ndzənə ŋwàk Nwì lòoŋ fo' bʉʉŋ və zìnə.
42021023	Ho'm̀, megu də anə ye ŋgə' wùriŋ bohò bàa sə̀ bə zʉm, nə ye sə̀ wo sə fa bwe sə̀ lə mbwi bə nùubu yà'sə. Ŋgə' nə̀ co wù kà cèep nə ye sə nzeŋgòŋ anə ŋga Nwì jòk bohò bʉ̀ʉ yè'sə wèŋ sə̀'.
42021024	Wo nə gbɛ' zə mok wèŋ bə fèk, nə jəŋ lo mok co ŋkwɛ̀ŋ mvwe' bòop lak lòoŋ. Fana bʉ̀ʉ sə̀ wo ka bʉ̀ʉ Jus yeŋ wèeŋ nə nəŋrə lak Jòrosalèm bə kù tə̀tè mvə̀k nə̀ Nwì a fa wo kə wɛs.
42021025	“Bum mok sə̀ yà' sə nìtsə̀' mvə̀ək nə yəəŋ mʉ nùmə bə ŋwə nə ye mʉnə ŋkə̀ŋkàŋ sə̀'. Ma nə̀ sə nze fana bòop lak wèeŋ nə jip, nə wəp mvə̀'nə̀ ndzəp nə̀ ghaŋ cwìŋ, nə sə kɛ'lə li gbʉ.
42021026	Bwìŋ nə sə kpʉ sɛɛŋ bə wʉə mvə̀'nə̀ wo sə tək ŋgò yə yusə̀ yà'a nə ye sə nzeŋgòŋ anə sə, bʉsə̀ ŋàaŋ sə̀ ma mʉbu sə pwe'fo' nə tsoho.
42021027	Fana wo nə ye mʉ̀ʉ mo ŋwè, mvəsə̀ mʉ̀ sə və̀ ndzənə mbàk bə ŋàŋ, nə sə fom rɛŋ boŋsə nə̀bʉp.
42021028	Bum yè'sə yè ŋgò kə̀ ye vɛ'nə, fana wèŋ fis kok tu awèŋ mʉtsə̀, nə sə kʉk, bʉsə̀ mvə̀k nə̀ Nwìi nə fiŋ meʼrə weŋ mvwe' ŋgə' nə kʉəp yà'sə laŋ.”
42021029	Ànə geŋ Jisòs tsok fa wo ncèp nèʼe bə gbʉ' də, “Wèeŋ kʉk ja'a yàwèeŋ tʉ nə̀ wo togə̀ nà' də fik nà'a, nə ye tʉ mok wèŋ lòoŋ-ɛ̀.
42021030	Ghà nə̀ wèeŋ yə ŋga yà' yè ŋgò tse' mvù fana wèŋ riŋ də mbʉ̀ŋ kʉəp laŋ.
42021031	Yà' mègù sə̀' vɛ'nə də ghà nə̀ wèeŋ yə bum yè'sə ŋga yà' sə ye vɛ'nə fana wèŋ riŋ də gaŋ ŋkum Nwì sə yà' kʉəp və̀ laŋ.
42021032	“Mʉ̀ sə tsə̀' weŋ yèʼe ŋkèm ncèp də ŋgwì bʉ̀ nə̀ nie' nèʼe nə kà kə̀ lə̀ wes ŋga bum yè'sə yà' fàʼ laŋ.
42021033	Ntòbu bə nzeŋgòoŋ nə̀ cà gɛsə lò fo', ncèp nə̀ njàm kà ye cà yuk.
42021034	“Wèeŋ sə jəŋ ŋkərə̀ bə tu awèŋ. Kà də wèeŋ me'rə fa ni' awèŋ bohò dinà bə jʉ̀hʉ̀ rùk nə ye bum sə̀ sə nze sə dʉk, bwɛ̀rɛ nùmbu ànə nə kə tseŋ weŋ vak ŋga wèŋ ka riŋ.
42021035	nùmbu ànə nə kə tseŋ ŋwè vak co tam ko wu yi. Bʉsə̀ nùmbu ànə nə və bohò nzeŋgòŋ nə lòoŋ fo'.
42021036	Wèeŋ sə so bə ghà nə̀ fò pwe'fo', nə sə gʉ pìriyà də wèeŋ tse' ŋàŋ ŋgò ca swìrə to bum sə̀ yà'a nə̀ kə̀ ye yè'sə, nə kə təəŋ to mantombìi Mo Ŋwè nə sə̀'.”
42021037	Jisòs à sə yə'rə bwìŋ mʉmvwe' ndap Nwì nə̀ ghaŋ nə nùubu pwe' fana ndzəm seŋ, yi kok lo kə nooŋ mʉmvwe' nda Olìp nə.
42021038	Tsok à sə rɛŋ fana bwìŋ pwe' sə kə tseeŋ yi mʉmvwe' ndap Nwì anə ŋgò sə yuʼrə yusə̀ yi sə tsòho sə.
42022001	Ŋkàha Pasobà, sə̀ wo zʉgə̀ fo' brɛd sə̀ jì yis yà'a ànə kʉəp və ŋga'a mok laŋ.
42022002	Fana ŋgàa fa satikà' sə̀ ghaŋ bə ŋgàa yə'rə̀ fa bwìŋ lʉ̀k wèŋ sə lap mandzə̀ mok ŋgò zə swìhi Jisòs bʉsə̀ wo ànə sə wəp bwìŋ də yàʼa nə jok.
42022003	Ànə geŋ Satà ni sə ntʉʉ̀ Judàs nə̀ liŋ ye mook də Iskarəyà. Judàs nə à ye sə̀' mòk mʉŋgorə̀ ŋgàa fàak Jisòs sə̀ wo à ye hum-ncòp-ba sə.
42022004	Judàs nə à lò, nə kə cep bə ŋgàa fa satikà' sə̀ ghaŋ nə ye bʉ̀ʉ sə̀ mantombì bohò ŋgàa tək mʉmvweʼ ndap Nwì sə wèŋ mvə̀'nə̀ yi nə seŋ fa wo nà'.
42022005	Wo à kwa, nə dʉk də wo fa yi mbàm.
42022006	Judàs nə à dzəm, fana nə sə lap mok mandzə̀ nə̀ co yi seŋ Jisòs ŋga bwìŋ ka fo' yeŋ.
42022007	Nùmbu nə̀ wo à yèto ŋkàk nə̀ wo zʉgə̀ brɛd sə̀ jì yis nə à dzèeŋ, à ye sə̀' nùmbu nə̀ wo sʉəgə̀ nsùŋgaaŋ ŋkàha Pasobà sə ŋgò fa Nwì.
42022008	Ànə geŋ Jisòs tumsə lo Pità bə Jon ŋga yi tipsə wo də, “Wèeŋ du kə fʉhʉ fa ves ŋkàha Pasobà sə ya vesùwèeŋ kə zʉ yà'.”
42022009	Wo fek yi də, “Wù dzəm də vèes kə fʉhʉ yè'sə ma fò lɛ?”
42022010	Yi dʉk fa wo də, “Wèeŋ yu'rə bə̀boŋ. Wèeŋ kə̀ ni lò mʉntòlak anə fana wèŋ ŋwə̀mbam mòok nə kʉrə ŋga yi bə̀k tse' kʉ̀ʉŋ ndzəp; wèŋ bɛ' lo yi mvwe' ndap nə̀ yi nə kə ni fo' nə.
42022011	A kə̀ dzèŋ foʼ fana wèŋ tsok fa ŋgà ndap nə də, ‘Cicà nə də vèes kə fek wu də rum ndap nə̀ bə bwe ye wèeŋ nə zʉ ŋkàha pasobà mbwa nə fò lɛ?’
42022012	Yi nə niŋtsok fa weŋ rum ndap mòk nə̀ ghaŋ ma mʉtùhù, nə̀ bum pwe' mbwa, fana wèŋ gʉhʉ tsərə bum pwe'fo'.”
42022013	Ànə geŋ wo lo, nə kə ye bum sə pwe' mvə̀'nə̀ Jisòs ànə dʉk sə. Wo fʉhʉ zʉzʉ Pasobà sə̀ fo'.
42022014	Mvə̀k nə à kʉ̀rə fana Jisòs cum mvwe' ye mʉ teberə̀ ŋgò zʉ bɛŋ bə bwe fàak ye sə̀ wo ŋgàa ntum ye sə wèŋ.
42022015	Yi dʉk fa wo də, “Mʉ̀ anə dzəm vɛ'ɛ wùriŋ də vesùwèeŋ zʉ be'lə tsoŋ zʉzʉ ŋkàha pasobà yè'sə bəbɛ' ŋkuŋ ya mʉ ye ŋgə'.
42022016	Bʉsə̀ mʉ tsok weŋ də mʉ nə kà yà' mok zʉ fe'lə tə̀tè tse'ŋga yusə̀ zʉzʉʉ yè'sə tə bə tu zeŋ sə kə rɛɛŋ nùmbu nə mvwe' gaŋ ŋkum sə̀ Nwì sə ŋkuŋ.”
42022017	Ànə geŋ yi jəŋ ŋgàp, nə kwasə Nwì, fana yi dʉk fa wo də, “Wèeŋ ko jəŋ, nə gapsə mʉtsətsəʼrəə wèŋ.
42022018	Bʉsə̀ mʉ tsok weŋ də, ye jəŋ nə̀ ŋga'a nèʼe mʉ nə kà rùuk yè'sə mok no fe'lə̀ tə̀tè gaŋ Nwì sə kə wɛs.”
42022019	Fana yi jəŋ fe'lə brɛd; yi ànə kwasə wes Nwì sə̀mok fana yi fa yà'wèŋ, nə dʉk də, “Nèʼe ŋgùpni' àm nə̀ wo a fa nà' bʉ̀ʉ wèŋ. Wèeŋ gʉ vɛʼnə ya wèeŋ sə tsərə tse' mʉ.”
42022020	Yi ànə gʉ megu sə̀' mʉmvə̀k ànə, də ghà nə̀ wo à zʉ wes zʉzʉ sə fana yi fa wo ŋgàp nə, nə sə cep də, “Ŋgàp nèʼe lʉ̀k nə̀ fi nə̀ nà' kì ŋge' ndzənə ndʉəm am, nə̀ nà'a nə fe'e bʉ̀ʉ wèŋ.
42022021	Megu də wèeŋ kʉk ja'a yàwèeŋ, ŋwə̀ nə̀ yi sèŋ mʉ nə cu be'lə venəwèŋ yè' mʉ teberə̀ anə.
42022022	Mʉ̀ʉ Mo Ŋwè, mʉ nə kpʉ lo mvə̀'nə̀ wo ànə dʉk noŋsə sə, megu də ŋwə̀ nə̀ yi sèŋ mʉ nə cu bə ŋgə'.”
42022023	Fana wo ye ŋgò fe'rə yaʼ mʉŋgorə̀ wo də ŋwə̀ nə̀ yi nə seŋ nà' nə yè'sə ndàlɛ?
42022024	Mʉncèp mòk à tesə mʉŋgorə̀ wo anə sə̀' də ŋwə̀ nə̀ nà' yam càsə mok sə pwe'fo' ndàlɛ?
42022025	Fana Jisòs dʉk fa wo də, “Ŋkum sə̀ sə nzeŋgòŋ fɛŋ gʉ̀gə̀ fa bʉ̀ʉ awo sə co də wo yàwo bʉ̀ʉ sə̀ ghaŋ. Wo sə dzəm də bwìŋ sə to wo də ŋgàa fa bwìŋ mbo.
42022026	Yà'a kà bohò wèŋ yàwèŋ vɛ'nə ye. Yusə lɛ də ŋwə̀ nə̀ yi ŋwə̀ nə̀ ghaŋ nə ye co mo nə̀ lʉə, fana ŋwə̀ nə̀ yi mantombì yi nə ye co ŋgà fàk bohò mok sə wèŋ.
42022027	Yèè, ŋwə̀ nə̀ ghaŋ yè'sə nə̀ fò, ŋwə̀ nə̀ yi cu ye mʉ teberə̀ kè ŋwə̀ nə̀ yi sə fàk ŋgò càsə və zʉzʉ mʉ teberə̀ anə-ɛ? A lɛ ŋwə̀ nə̀ yi cu mʉ teberə̀ nə. Fana mʉ yàm bohò wèŋ co ŋwə̀ nə̀ yi sə càsə zʉzʉʉ sə càsə nə.
42022028	“Nùubu sə̀ mʉ̀ a sə tse' ŋgə' sə pwe', wèŋ sə dzəm ŋgò cu malì vesùwèŋ.
42022029	Fana mʉ̀ sə koksə weŋ gaŋ sə̀' mvə̀'nə̀ tɛ̀' àm ànə koksə mʉ.
42022030	Wèeŋ nə zʉ mʉ teberə̀ mʉ̀ mvwe' gaŋ am sə. Wèeŋ nə cum mʉmvwe' kapràk, nə sə sak bòop lak Izùrɛ sə̀ yà'a hum-ncòp-ba sə.
42022031	Fana Jisòs dʉk fa Pità də“Saimʉ̀, Saimʉ̀ yu'rə! Satà lɛŋ də yi dzəm ŋgò jə weŋ, nə swek weŋ co wo sə swek gòmbì.
42022032	Megu də mʉ̀ lɛŋ fa wu pìriyà laŋ də ntʉm nə̀ wù tse' ŋgò dzəm tse' bohò mʉ̀ nà'a kà maŋkwɛ̀ŋ bwìŋ foho lò. Nə ye sə̀' də wu bwìŋ və̀ bohò mʉ̀ fana wù gʉ ya bwema yò ye yàwo gʉgʉŋ sə̀'.”
42022033	Pità nə dʉk fa yi də, “Tà, a dzəm ye mvwe' ndapndzəm bə mvwe' kpʉ pwe', mʉ nə lo yàm vesù.”
42022034	Yi dʉk fa nà' də, “Pità, mʉ tsok wu ŋkèm dʉk də, ŋkuŋ mvəp to ntinə ŋga wù dʉk fis kɛ̀' tɛ' laŋ də wù ka mʉ riŋ.”
42022035	Ànə geŋ Jisòs fek wo də, “Mvə̀'nə̀ mʉ̀ ànə tumsə lo weŋ fa', nə dʉk də wèeŋ nə kà posà mbàm jə, kà bàm jə, nə kà kùuŋgùp sə̀' jə tse' lò yà'a, wèŋ ànə lo, nə kə jamə yumok à?” Wo à dʉk də, “Vès à ka yumok jamə.”
42022036	Fana Jisòs nə dʉk fa wo mok də, “Ŋwə̀ nə̀ yi tse'-a pùp ye kè bàm àlɛ, yi jəŋ tse' nà' ŋga'a. Ŋwə̀ nə̀ yi ka-a kafà' tse', ŋgə̀ŋgàŋ seŋ cə̀k ye, nə ywiŋ tse' mòk bə zeŋ.
42022037	Mʉ tsok fa weŋ də yusə̀ wo à còm yà' ndzənə ŋwàk Nwì bə liŋ am də, ‘Wo à ta be'lə yi bə ŋgàaŋ gʉ̀ bʉp wèŋ’ yà'a nə bʉʉŋ və tsoŋ zìnə. Njo nə̀ bum sə̀ wo à còm yà' bə liŋ am sə, sə bʉʉŋ və̀ zìnə pwe'fo'.”
42022038	Wo dʉk fa yi də, “Tà, vès tse' fèk ba.” Yi dʉk fəsə fa yà' də, “Yà'sə kə̀kʉrə̀.”
42022039	Ànə geŋ yi lokok ŋgò lò mvwe' nda Olìp sə̀ mvə̀'nə̀ yi lòhogə̀ səsa sə fana bwe ye sə wèŋ sə bɛ' lò yi sə̀'.
42022040	À kə̀ dzèŋ fo' fana yi tsok yà' də yà'wèeŋ lɛŋ Nwì də ya mə̀mumsə̀ə kà yà' gha'.
42022041	Fana yi sooŋ gɛsə lo ŋgʉ ni'ì yà'wèŋ anə fo' co wù mak lìs kə dzeŋ, nə təəŋ bə tumfərə sə lɛŋ pìriyà.
42022042	Yi lɛŋ dʉk də, “Tɛ̀', a ye-a ŋga bò-a wu fana wù jəŋ gɛsə lo ŋgàp ŋgə' ènə fo'; mʉ̀ dʉk-a sə̀' vɛ'nə, wù gʉ lɛ mʉmvə̀'nə̀ wù dzəm wù, kà mʉmvə̀'nə̀ mʉ̀ dzəm mʉ̀ gʉ̀.”
42022043	Ànə geŋ masinjà Nwì mòk tesə və mʉbu, nə kə fa yi ŋàŋ.
42022044	Ànə ye ŋga ntʉm sə bʉp yi vɛ'ɛ nsàp nə̀ yi à lɛŋ vɛ'ɛ tə̀tè ndùrə̀ sə cərə yi co sə cərə tsə ndʉəm.
42022045	Ànə geŋ yi lokok, nə kə tseŋ bwe ye sə wèŋ ŋga wo wò bə manziŋ wùriŋ, fana nə sə dzəm mok lo.
42022046	Yi fek yà'wèŋ də, “Wèŋ sə dzəm lo yà? Wèeŋ lokok, nə lɛŋ də ya mə̀mumsə̀ə kà weŋ gha'.”
42022047	Jisòs ànə sə cep mali ntò fo' fana ma ŋgo bʉ̀ mok tesə və, ŋga Judàs nə̀ yi sə̀' mòk mʉŋgorə̀ bwe ye sə̀ hum-ncòp-ba nə to mantombì yi. Judàs nə lo kə cepsə Jisòs nə co ŋgeʼ vɛʼ.
42022048	Jisòs fek nà' də, “Judàs, wù də wu seŋ mʉ̀ʉ mo ŋwè bə cə̀cèpsə̀ à?”
42022049	Bwe Jisòs sə̀ wo ànə ye fo' sə à yə mvə̀'nə̀ bum sə à ye fana wo fek Jisòs də, “Tà, aco vès gbɛ' bə fèk à?”
42022050	Mòk mʉŋgorə̀ wo anə à gbɛ' cì' màk ntu'u mo ŋgà fàk ŋkum ŋgà fa satikà' mòk. Yi à gbɛ' cì' ntu'u nà' sə̀ bo ma zʉ.
42022051	Fana Jisòs dʉk də, “Yà' kʉ̀rə vɛ'nə,” nə jwɛŋ gesə ntu'u sə, fana yà' me.
42022052	Ànə geŋ Jisòs cep bohò ŋgàa fa satikà' sə̀ ghaŋ sə bə ŋgàa fàak sə̀ wo kʉ̀kgə̀ ndap Nwì, nə ye bə ŋkwàha bʉ̀ʉ sə̀ wo à tesə və̀ ŋgò ko yi sə wèŋ də, “Wèŋ tesə co wèŋ sə lò mvwe' bɛ' ŋgà yə̀ bə fèk nə ye ntòk yèʼe bʉ̀ʉ mʉ̀ à?
42022053	Vesùwèŋ yiskokgə̀ mʉmvwe' ndap Nwì nə̀ ghaŋ səsa, wèŋ kà mʉ ko. Nə ye də nèʼe mok ŋga'a mvə̀k nə̀ njàwèŋ, nə̀ ŋàaŋ ndzəm tse' ŋàŋ.”
42022054	Ànə geŋ wo ko yi, nə jəŋ lo yi mvwe' ndap ŋkum ŋgà fa satikà'. Pità sə yuŋ və wo maŋkwɛ̀ŋ mweè sə̀sap.
42022055	Wo à kə̀ fimsə mis mʉ ntòmbi anə, nə cum sə yuk fana Pità nə və kə cum kok ye fo' sə̀'.
42022056	Mvə̀'nə̀ mis à sə kʉə rɛɛŋ fana mʉŋwà nəmòk ye yi, nə kʉk kok nà' jwaaŋ, nə dʉk də, “Ŋwə̀ nèʼe yegə̀ sə̀' bə ŋgà' ànə.”
42022057	Fana Pità nə bɛŋ də, “Njɛ̀'gù, mʉ̀ ka yi riŋ.”
42022058	À cu kok ghàr ŋgà' nəmòk ye yi sə̀', nə dʉk sə̀' də, “Wu sə̀' ŋwə̀ àwo mòk.” Pità nə bɛŋ sə̀mok də, “Hai' mʉ̀ ka mòk yeŋ ŋgàta.”
42022059	À sàp kok mok bə̀boŋ ntɛ̀ŋ fana ŋwə̀ nəmòk dʉk fe'lə sə̀mok dʉk də, “Mʉ̀ rì ŋwə̀ nèʼe bə̀boŋ, yi ŋwə̀ə Galìli, yi yegə̀ bə nà'.”
42022060	Pità nə dʉk fe'lə sə̀mok də, “Ŋgàta, mʉ̀ ka yusə̀ wù sə cèp yà'sə riŋ.” À ye sə̀' ghà ànə, ŋga yi ka ntò cep wes ntɛ̀ŋ, ntomvəp to.
42022061	Fana Tà Jisòs bʉʉŋ kʉk gesə lo Pità. Pità tsəm kok mvə̀'nə̀ Tà anə dʉk fa yi də, “Ntomvəp nə sə kə to ntinə ŋga wù bɛ̀ŋ mʉ kɛ̀' tɛ' də wù ka mʉ riŋ sə.”
42022062	Yi tesə lo sə ntòmbiŋ, nə kə waŋ vɛ'ɛ nə̀bʉp.
42022063	Ànə ye vɛ'nə fana bʉ̀ʉ sə̀ wo à sə kotse' Jisòs sə wèŋ à sə ywì'lə yi, nə sə lʉp yi sə̀'.
42022064	Wo lok yi lis, nə sə fek nà' də, “Lʉ̀p wu ndà, riŋ-a ŋgə̀ŋgàŋ-ɛ̀?”
42022065	Wo à cèp fa yi bum ŋkʉ̀ʉŋntɛ̀ŋ, nə sə yak yi.
42022066	Wo ànə kə dzeŋ fana bʉ̀ ŋkwàha bʉ̀ʉ Jus wèŋ kə benə ni' mvwe' mò'fis bə ŋgàa fa satikà' sə̀ ghaŋ bə ŋgàa yə'rə̀ bwìŋ lʉ̀k wèŋ pwe'. Fana wo jəŋ lo yi mʉ kaŋsurù wo anə, nə sə cep də,
42022067	“A ye-a ŋga wu Ŋkum ŋgà gèm bwìŋ nə wù, wù tsok fa ves.” Yi dʉk fa yà'wèŋ dʉk də, “A ye-a ŋga mʉ̀ tsə̀' fa weŋ, kaco wèŋ dzəm yeŋ;
42022068	nə ye sə̀' də a ye-a ŋga mʉ̀ fek weŋ yumok, kaco wèŋ cep fəsə fa mʉ sə̀ yeŋ.
42022069	Megu də ye jəŋ ŋga'a nə lo mantombì fana mʉ̀ʉ mo ŋwè, mʉ nə cum bo ma ma'à Nwì nə̀ yi tse' ŋàŋ.”
42022070	Fana wo pwe'fo' fek yi də, “Ye də wu mo Nwì à?” Yi dʉk fa yà' də, “Wèŋ cèp mè laŋ.”
42022071	Fana wo dʉk ŋga'a də, “A sə làp də a yuk fe'lə yè'sə yà? Vesùwèŋ yuk ncèp jòŋ sə kə̀ cùhu yi bə ntu'u avès laŋ.”
42023001	Ànə geŋ ma ŋgo bʉ̀ nə pwe'fo' lokok, nə jəŋ lo yi mantombìi Palè.
42023002	Wo yeto ŋgò to fa yi njo də, “Vès ko ŋwə̀ nèʼe ŋga yi sə jipsə bʉ̀ avès, nə sə dʉk də bwìŋ kà tas bohò Kaisà làk, nə dʉk də yi Ŋkum nə̀ yi ŋgà gèm bwìŋ.”
42023003	Fana Palè nə fek nà' də, “Wu ŋkum bʉ̀ʉ Jus wèŋ wù à?” Jisòs nə cep fəsə fa nà' də, “Wù dʉk yà'a mvə̀'nə.”
42023004	Palè bʉʉŋ dʉk fa ŋgàa fa satikàʼa sə̀ ghaŋ sə bə bʉ̀ʉ sə̀ fo' sə pwe'fo' də, “Mʉ̀ ka yàm yusə̀ bʉp sə̀ ŋwə̀ ènə gʉ̀ʉ sə ye.”
42023005	Bʉ̀ʉ sə wèŋ gʉŋ təəŋ mpaaŋ dʉk də, “Yi sə kʉ̀ə̀msə bwìŋ mvwe' nzeŋgòŋ Jùdiyà nə pwe'fo' bə nsàp mandzə̀ nə̀ yi sə yə'rə wo nə. Yi a yè jə Galìli, nə kə wɛs Jòrosalèm fɛŋ pwe'.”
42023006	Palè ànə yuk bum yè'sə fana yi fek də, “Ŋwə̀ ènə yi ŋwə̀ə Galìli àlɛ?”
42023007	Yi ànə rɛɛŋ də Jisòs tesə və̀ mvwe' nze nə̀ tse' fo' ŋkum Herò fana yi tumsə lo nà' bohò Herò anə. Ghà ànə à ye ŋga Herò nə cu sə̀' mvwe' lak Jòrosalèm anə.
42023008	Herò à yə Jisòs fana yi kwa vɛ'ɛ wùriŋ, bʉsə̀ yà' à sàap mʉmvə̀'nə̀ yi à yuk liŋ nà', nə sə dzəm də yi ye nà'. Yi ànə sə tsəm də Jisòos nə gʉ niŋ fa yi maŋgəŋgèŋ mòk.
42023009	Herò nə à fek Jisòs bum mok ŋkʉ̀ʉŋntɛ̀ŋ, Jisòs nə kà cù mùk lok.
42023010	Ŋgàa fa satikàʼa sə̀ ghaŋ bə ŋgàa yə'rə̀ bwìŋ lʉ̀k wèŋ gʉŋ təəŋ megu fo' ŋgò to fa yi njo.
42023011	Herò bə sojàa ye wèŋ à bʉ̀sə yi co ləm awo, nə sə ywi'lə yi. Fana wo à nisə fa yi cə̀k mòk nə̀ co cə̀k ŋkum vɛ'ɛ, nə tum fəsə lo yi bohò Palè.
42023012	Herò bə Palè à yè ko jə ŋge' nùmbu ànə; ŋga bə nà' à sə kà ŋge' mantombì yegə̀.
42023013	Ànə geŋ Palè nə to benə ŋgàa fa satikà' sə̀ ghaŋ bə njì njìi sə̀ fo', nə ye bə bʉ̀ʉ sə̀ fo' sə wèŋ pwe'fo'.
42023014	Yi dʉk fa yà'wèŋ də, “Wèŋ a jə və̀ fa mʉ ŋwə̀ nèʼe dʉk də yi sə jə lò wes bwìŋ ma nə̀ bə jòŋ. Mʉmvə̀'nə̀ mʉ̀ kʉ̀k ja'a yi yàm, ŋga wèŋ sə yə sə̀' fana mʉ̀ ka yàm də yi a gʉ̀ bum sə̀ wèŋ sə dʉk yà'sə riŋ.
42023015	Herò a ka yumok bʉp bohò nà' sə̀' ye bʉsə̀ yi a tumsə fəsə vèsə nà' bohò vès sə̀mok. Yà' nò jəja də ŋwə̀ ènə ka yumok sə̀ bʉp sə̀ co wo zə yi bʉ̀ʉ zeŋ gʉ.
42023016	Mʉ nə fa ŋàŋ də wo lʉp yi, fana nə me'rə yi.” ((
42023017	Yi sə dʉk vɛ'nə ŋga à ye də nùmbu ŋkàha pasobà sə kə̀ dzèŋgə̀ə fana Palè nə fis me'rə tsoŋ fa wo ŋgà ndapndzəm mò'fis.))
42023018	Bʉ̀ʉ sə wèŋ kɛ' tosə ŋgùŋ cù mò'fis də, “Wèeŋ zə gɛsə lo ŋwə̀ ènə fo', nə fis me'rə fa ves lɛ Bàrabà.”
42023019	(Bàrabà nə à ye ŋwə̀ nəmòk nə̀ wo à nisə yi ndapndzəm bʉsə̀ yi à lʉ̀lʉ̀ bə bʉ̀ʉ gomè nə zə bwìŋ.)
42023020	Palè à cèp bohò wo sə̀mok ŋga yi sə làp mandzə̀ co yi me'rə Jisòs nə.
42023021	Bʉ̀ʉ sə wèŋ sə kɛ'ŋgùŋ də, “Wèeŋ tɛ'lə yi, wèeŋ tɛ'lə yi mʉntə̀əŋ!”
42023022	Yi fek fis yà'wèŋ nə̀ kɛ̀' tɛ' dʉk də, “Bʉ̀ʉ yà? Ŋwə̀ ènə gʉ̀ bʉpsə yà? Mʉ̀ ka yàm yumok sə̀ co wo zə yi bʉ̀ʉ zeŋ ye. Mʉ nə lʉp yi, nə me'rə yi lo.”
42023023	Bʉ̀ʉ sə wèŋ gʉŋ təəŋ vɛ'ɛ mpaaŋ nə̀ mpaaŋ, sə kɛ'ŋgùŋ də wo tɛ'lə megu nà' mʉntə̀əŋ. Wo à gʉ̀ vɛ'nə tə̀tè ma nə̀ njàwo nə zʉ.
42023024	Ànə geŋ Palè nə cep, nə fa ŋàŋ bə yusə̀ bʉ̀ʉ sə wèŋ à sə dzəm sə.
42023025	Yi fis me'rə ŋwə̀ nə̀ wo à nisə yi ndapndzəm njo ndàŋ, nə ye bʉsə̀ yi ànə zə ŋwè nə. Nà'a ŋwə̀ nə̀ wo ànə sə dzəm də nà'a fis me'rə nə, fana nə jəŋ Jisòs, nə fa yà'wèŋ də yà'a gʉ bə zeŋ mvə̀'nə̀ yà'wèŋ dzəm.
42023026	Mʉmvə̀'nə̀ wo à sə jə lò Jisòs fana wo kʉrə bə ŋwə̀ nəmòk nə̀ wo to yi də Saimʉ̀, nə̀ mvwe' lak Sìrinì ŋga yi à sə və̀ la'à yi. Wo naaŋ fa yi ntə̀əŋ sə də nà'a bək bɛ' Jisòs bə zeŋ maŋkwɛ̀ŋ.
42023027	Bwìŋ à sə bɛ' və̀ yi maŋkwɛ̀ŋ anə wùriŋ. Bə̀ba mok à ye fo' sə̀', sə̀ wo à sə koksə manziŋ, nə sə waŋ fa Jisòs nə.
42023028	Ànə geŋ Jisòs nə bʉʉŋ kʉk wo, nə dʉk də, “Wèŋ njɛ̀'ɛ gùu Jòrosalèm, wèeŋ kà mʉ wa fa, wèeŋ waŋ fa tu awèŋ bə tu bwe awèŋ.
42023029	Bʉsə̀ mʉ tsok weŋ də mvə̀k mòk sə və̀ nə̀ wo nə dʉk də, ‘Rɛŋsi bohò bàa sə̀ wo nzeŋ, nə ye və̀əm sə̀ yà' ka mwe dzə yuk, nə ye fe'lə mbwi sə̀ mwe ka yà' no yuk!’
42023030	Nà'a ghà nə̀ bwìŋ nə dʉk fa nda də, ‘Kəəŋ gbʉ̀ və̀ mʉ ni'ì vès,’ nə dʉk fa nzès də ‘Kə̀ kəəŋ tsə̀ lok ves.’
42023031	Bʉsə̀ a ye-a ŋga bwìŋ sə gʉ̀ bum sə̀ wèŋ sə yə yèʼe ŋga tʉ cu lì ntò cə̀còŋ ye də nà'a yum-a, ye wesə yè'sə ŋga'a nsàp nə̀ fò?”
42023032	Bʉ̀ ŋgàaŋ gʉ̀ bʉp mok à ye bwìŋ ba sə̀ wo à sə jə be'lə lò wo də wo kə zə be'lə nà' bə yà'.
42023033	Wo à kə̀ dzèŋ mvwe' sə̀ wo togə̀ fo' Nzə̀ Tu Bwìŋ àwo fana wo tɛ'lə yi mʉ ntə̀əŋ anə fo', bə ŋgàaŋ gʉ̀ bʉp sə wèŋ. Wo à tɛ'lə ŋgà gʉ̀ bʉp mòk bo ma zʉ, mòk bo ma ŋkwìp.
42023034	Fana Jisòs dʉk də, “Tɛ̀' àm, swì fa wo bʉsə̀ wo ka yusə̀ wo sə gʉ̀ sə riŋ.” Wo sə təm bèŋ də ya wo gapsə cə̀ək ye sə.
42023035	Bʉ̀ʉ səmok à təəŋ fo', nə sə kʉk. Bʉ̀ ŋkwàha bʉ̀ʉ Jus wèŋ à sə ywì'lə yi. Wo sə dʉk də, “Yi tɛsə riŋ boŋsə megu bʉ̀ʉ mok wèŋ, yi tɛsə-a ni' ye, ŋga a ye-a də yi Ŋkum ŋgà gèm bwìŋ nə̀ Nwì à cok fis, nə tumsə fa ves na!”
42023036	Sojàa sə̀ wo à ye fo' sə à ywì'lə yi sə̀'. Wo sə kə fa nà' nsàp rùk mòk nə̀ cəcʉəp.
42023037	Wo sə cep də, “A ye-a ŋga wu ŋkum bʉ̀ʉ Jus wèŋ nə, wù tɛsə-a ni' yò!”
42023038	Wo à còm naaŋ yumok ma mʉ tu ntə̀ŋ anə də, NE'E ŊKUM B̀ JUS WÈŊ NƏ.
42023039	Ŋgà gʉ̀ bʉp mòk nə̀ yi à kə̀ʼə sə̀' mʉntə̀əŋ anə, à yàk yi də, “Ŋkum ŋgà gèm bwìŋ ka wù nèʼe yeŋ à? Tɛsə ni' yò, nə tɛsə ves sə̀'!”
42023040	Mòk nə cep jwa nà' də, “Wu kà Nwì wəpgə̀ à? Vesùwèŋ pwe'fo' cu sə mvwe' kʉ̀ʉŋ sə̀ mò'fis.
42023041	Vesù sə yə yàvès ŋgə' bə yusə̀ a gʉ̀ yà' laŋ, ŋgà' ènə ka ye yumok gʉ bʉpsə lok.”
42023042	Yi dʉk fa Jisòs nə də, “Wu kə̀ dzèŋ mvwe' gaŋ ŋkum yo, wù kà mʉ swì.”
42023043	Jisòs dʉk fa nà' də, “Mʉ tsok fa wu ŋkèm dʉk də, wu nə ye vesù ntinə mʉ Pàràde.”
42023044	Bʉsə̀ nùm à liiŋ ŋga nùum maràŋ fana ndzəm seŋ mvwe' nzeŋgòŋ nə pwe' tə̀tè kə dzeŋ co num sə̀m.
42023045	fana cə̀k nə̀ nà' à sə gàpsə mbwè ndap mòk mʉmvwe' ndap Nwì nə à sàha tsoŋ ba.
42023046	Fana Jisòs waŋ torə fis mʉtsə̀ də, “Tɛ̀', mʉ̀ fa yòŋsə̀ àm ndzə bohò wù!” Yi ànə cep vɛ'nə fana yòŋsə̀ ye me.
42023047	Ŋkum sojà mòk ànə ye bum sə̀ yà' ye sə fana yi kwasə Nwì, nə cep də, “A zìnə də ŋwə̀ ènə nə ka yumok riŋ!”
42023048	Ma ŋgo bʉ̀ nə̀ wo à ye fo' nə, ànə ye yusə̀ yà' ye sə pwe' fana wo bwi foho lo la'à wo, ŋga wo wa'a tse' lò bo ndzə ŋgùu wo.
42023049	Bʉ̀ʉ sə̀ wo à rì Jisòs nə, bə bə̀ba sə̀ wo à bɛ' və̀ yi mvwe' lak Galìli sə wèŋ à kə̀ təəŋ mvwe' mok sə̀sap, nə sə ja'a bum yè'sə.
42023050	Ŋwə̀ nəmòk à ye nə̀ liŋ ye à ye də Jòsep, yi à tesə və̀ lak Àrìmàtayà mvweʼnze Jùdiyà. Yi à ye mòk mʉmvwe' kwe' kaŋsurù nə̀ bʉ̀ʉ Jus wèŋ nə, nə ye sə̀' ŋwə̀ nə̀ kə̀kʉrə̀ mʉ lisə̀ Nwì. Yi à sə tək ye gaŋ ŋkum sə̀ Nwì sə. Yi à ka ye bə bum sə̀ wo a cèptes, nə sə gʉ yà' sə dzəm.
42023052	Ŋwə̀ ènə à lò bohò Palè, nə kə lɛŋ vè ni' Jisòs nə.
42023053	Fana yi kə ki tsoŋ nà', nə lim gesə ndzənə cə̀k, nə kə tuuŋ nà' ndzənə sèe sə̀ wo à tu yà' ndzənə lìs. À ye ŋga wo ka ŋwè nja ntò tuuŋ yuk.
42023054	Ànə ye nùmbu nə̀ wo à sə fʉ̀hʉ, ya ŋga nùmbu dzə̀ə yeto.
42023055	Bə̀ba sə̀ wo à bɛ' və̀ yi mvwe' nze Galìli sə à yù lòo, nə kə ye sèe sə̀', nə ye mvəsə̀ wo tuuŋ vè ye nə sə̀'.
42023056	Wo à bwìŋ lòo, nə kə fʉhʉ wurdì' bə mve' sə̀ wo nə kə yok vèn niʼ Jisòs bə zeŋ. nùmbu dzə̀ à ye, wo yoŋsə yiskok mʉmvə̀'nə̀ lʉ̀k sə dʉk vɛ'nə ŋkuŋ nə lo kə̀ yoʼ yi.
42024001	Nù Sondè à ye, bàa sə lo mvwe' sèe sə nə̀ zəzòŋ, ŋga wo kotse' lò mve' sə̀ wo à fʉ̀hʉ yà' sə.
42024002	Wo ye ŋga wo dzərə fis lìs nə̀ wo ànə lok ncùu sè sə bə zeŋ nə laŋ.
42024003	Wo ànə ni lo sənə sèe sə fana wo kà vè ni' Tà Jisòs nə ca yə.
42024004	Mʉmvə̀'nə̀ ŋkərə̀ awo à jip fo' fana wo ye bʉ̀ʉ mok fo' ba ŋga wo ni tse' cə̀ək sə̀ fəfəp, yà' sə ba'a vɛ'ɛ.
42024005	wʉə à ko wo, wo gbʉ fə'ə gesə lo si awo sə nze. Fana bʉ̀ʉ sə dʉk fa wo də, “Wèŋ sə làp ŋwə̀ nə̀ yi cu ye ŋwəm mʉtsətsəʼrəə bʉ̀ kpʉkpʉ bʉ̀ʉ yà?
42024006	Yi ka fɛŋ yeŋ, yi lòkok laŋ. Wèeŋ tsərə yusə̀ yi ànə tsok weŋ ŋga yi cu ntò mvwe' lak Galìli yà'a.
42024007	Yi ànə dʉk də, ‘Wo nə fa tsooŋ mʉ̀ʉ mo ŋwè ndzə bohò ŋgàaŋ gʉ̀ bʉp wèŋ, wo tɛ'lə mʉ mʉntə̀əŋ; nùmbu tɛ' ye, mʉ̀ lokok sə̀mok.’ ”
42024008	Ànə geŋ wo tsərə ncèp ye nə.
42024009	Wo à bwìŋ foho və̀ mvwe' sèe sə, wo kə tsok fa bum yè'sə bohò bwe ye sə̀ hum-ncòp-mò'fis sə, bə bʉ̀ʉ mok wèŋ pwe'fo' sə̀'.
42024010	Ànə kə tsok fa ŋgàaŋ ntum sə wèŋ bum yè'sə Mèri Màdàlinà bə Jòanà bə Mèri nə̀ ma Jem, nə ye bàa mok wèŋ.
42024011	Wo à tsəm də bàa yè'sə sə cèp yusə̀ yà' ka zìnə yeŋ fana wo kà yà'wèŋ dzəm fa.
42024012	Pità à lòkok mʉtsə̀, nə caŋ lo mvwe' sèe sə. À kə̀ dzèŋ fo', yi bʉhʉ tsoŋ nze, nə ye megu cə̀ək sə̀ wo à tuuŋ yi bə zeŋ sə, nə kà yumok sə̀ zok yə. Fana yi bwi foho lo lak, nə sə jip bə nsàp yu nə̀ nà' ye ènə wùriŋ.
42024013	Nùmbu ànə à ye, bʉ̀ʉ səmok à sə lò mvwe' lak mok sə̀ wo to yà' də Ɛmòs, ŋga wo bwìŋ ba. Lak Ɛmòs sə à ye co kìlometà hum-ncòp-mòʼfis ŋgò lò Jòrosalèm.
42024014	Wo à sə taaŋ lò bə bum sə̀ yà' ye yè'sə pwe'.
42024015	Wo ànə sə taaŋ ncèp ènə mvwe' mò'fis fana Jisòs à sòoŋ və̀ fo' sə̀' bə tu ye, bə yà'wèŋ sə lo ca.
42024016	Wo ye yi, fana yumok gʉ də wo kà yi rì.
42024017	Yi fek yà'wèŋ də, “Wèŋ sə gì, nə sə taaŋ lo yè'sə yu yà?” Wo foho təəŋ, nə sə kʉk bə manziŋ.
42024018	Mòk nə̀ liŋ ye à ye də Klipàs dʉk fa nà' də, “Co wu yèʼe ŋkʉ̀ìŋ mvwe' lak Jòrosalèm, də mègù wù nə̀ wù ka yusə̀ yà' a ye nùubu yèʼe riŋ à?”
42024019	Yi fek fe'lə yà' də, “A yu yà?” Wo dʉk fa yi də, “Bum sə̀ yà' a ye bə liŋ Jisòs nə̀ mvwe' lak Nazarə̀. Yi à ye ŋgà tsòhò bum Nwì, yi à sə gʉ̀, nə sə cep bum sə̀ yà'a gʉgʉŋ wùriŋ mantombìi Nwì nə ye bwìŋ.
42024020	Ŋgàaŋ fa satikà' bə bʉ̀ ŋkwàha bʉ̀ avès wèŋ a cèp wo ŋkuŋ wo tɛ'lə zə yi mʉ ntə̀əŋ.
42024021	Vès à sə tsərə yàvès də nà'a yi nə̀ yi nə lak tiŋ fis bʉ̀ʉ Izùrɛ. Yà'sə ye-a sə̀' vɛ'nə, a ntinə nùubu tɛ' nə̀ bum yè'sə a ye.
42024022	Fana bàa səmok sə̀ mʉŋgorə̀ vès kə̀ vèsə nòoŋ ves zooŋ, də wo anə yaaŋ lo nooŋ mvwe' sèe ye sə,
42024023	nə kà vèn ni' ye nə yə. Wo bwìŋ və̀, nə sə dʉk də wo ye masinjàa Nwì. Masinjàa Nwì sə tsə̀' fa wo də nà' cu ŋwəm.
42024024	Bʉ̀ʉ mok sə̀ anə ye vesə wèŋ lò mvwe' sèe sə, nə ye ŋga yà' mègù mvə̀'nə̀ bàa sə nə cep sə zìnə, fana wo kà yi ye bə lis yə.”
42024025	Jisòs dʉk bʉsə fa yà'wèŋ də, “Hò! ləm bʉ̀ʉ yèʼe wèŋ; wèŋ tse' ntʉm nə̀ nà' fi bʉp ŋgò dzəm tse' bum sə̀ ŋgàa tsòhò bum Nwì à cèep.
42024026	Yà' ànə ka yeŋ də Ŋkum ŋgà gèm bwìŋ nə nə ye nsàap ŋgə' yè'sə ŋkuŋ nə ca ni mvwe' bòoŋ ye yeŋ à?”
42024027	Fana yi ye jəŋ mʉ ni'ì Musì bə ŋgàa tsòhò bum Nwì wèŋ, nə tsoho rɛŋsə fa wo bum sə̀ ŋwàk Nwì à sə cèp yà' bə liŋ ye sə pwe'fo'.
42024028	Ànə geŋ wo sə kʉəp lo mvwe' lak sə̀ wo à sə lò fo' sə. Yi sə gʉ ye sə co də yi sə cà lò malì mantombì vɛ'ɛ.
42024029	Fana wo sə lɛŋ nà' də, “Vesùwèeŋ nooŋ fɛŋ, bʉsə̀ nùm co wes laŋ, ndzəm sə və̀ə.” Fana bə yà'wèŋ lo ŋgò kə̀ nòoŋ.
42024030	Ghà nə̀ bə yà'wèŋ ànə sə zʉ zʉzʉ fana yi jəŋ brɛd sə, nə kwasə Nwì, nə bə'rə fa yà'wèŋ.
42024031	Fana lis awo muhu, wo riŋ yi; yi nom bisə mʉlisə̀ wo mvwe' sə̀ yi anə ye sə wà.
42024032	Mòk ye ŋga'a ŋgò fek mòk də, “Ghà nə̀ yi anə sə cep bohò vesù mandzə̀, nə sə tsoho rɛŋsə fa ves bum sə̀ ndzənə ŋwàk Nwì yà'a, mʉ̀ də ntʉm nə kaŋ ves vɛ'ɛ wùriŋ àlaa?”
42024033	Wo à lòkok mègù sə̀' mvə̀k ànə, nə bwi lo Jòrosalèm. Wo kə tseŋ bwe ye sə̀ hum-ncòp-mò'fis sə wèŋ, ŋga wo cu mvwe' mò'fis bə bʉ̀ʉ mok wèŋ.
42024034	Bə yà'wèŋ sə cep də, “Tà a lòkok laŋ nə̀ zìnə, Saimʉ̀ yə yi bə lis!”
42024035	Fana wo tsok bwi nga'a yusə̀ yà' anə ye mandzə̀, nə ye mvə̀'nə̀ wo anə riŋ nà' ghà nə̀ nà' anə bə'rə brɛd sə.
42024036	Mʉmvə̀'nə̀ wo ànə sə cep vɛ'nə fana Jisòs nə bə tu ye tesə təəŋ və mʉtsətsəʼrə̀ə wo anə nə dʉk də,“fifi ye bohò wèŋ.”
42024037	Wo à vèhe, nə wəp vɛ'ɛ; wo à tsəm də kàmòk wo yə ze'.
42024038	Yi dʉk fa yà' də, “Wèŋ sə wəp yà? Wèŋ sə mərə kɛ' sə ntʉʉ̀ wèŋ bʉ̀ʉ yà?
42024039	Wèeŋ kʉk ja'a bo am bə kùu am, ya wèeŋ riŋ də a mʉ̀ nə. Wèeŋ jwɛŋ ja'a mʉ bə bo, bʉsə̀ ze' kà njàp bə vəp mvəsə̀ wèŋ yə də mʉ̀ tse' yèʼe tse'gə̀.”
42024040	Yi ànə cep vɛ'nə fana yi niŋ fa wo bo ye bə kùu ye wèŋ.
42024041	Mvə̀'nə̀ wo à ka sə ntʉʉ̀ wo pap ntò dzəm wes bʉsə̀ wo à kwa ti' lə̀la, nə sə mərə, fana yi fek yà'wèŋ də, “Wèŋ tse' yumok fɛɛŋ sə̀ co ŋwè zʉ à?”
42024042	Wo fa yi fuk nə̀ ləla,
42024043	yi jəŋ nà', nə zʉ mʉlisə̀ wo.
42024044	Ànə geŋ yi dʉk fa wo də, “Ye'e yusə̀ mʉ̀ ànə tsok fa weŋ ŋga mʉ̀ cu ntò vesùwèŋ sə, də yusə̀ wo à còm yà' bə liŋ am ndzənə ŋwàk lʉ̀ʉk Musì, nə ye sə̀ ŋgàaŋ tsòhò bum Nwì bə ŋwàk Sàam wèŋ pwe' nə̀ bʉ̀ʉŋ və̀ tsoŋ zìnə.”
42024045	Fana yi rɛŋsə ŋkərə̀ə awo ŋgò rì yusə̀ yà' cu ndzənə ŋwàk Nwì.
42024046	Yi dʉk də, “Ye'e mvə̀'nə̀ wo à còm də, Ŋkum ŋgà gèm bwi nə nə ye ŋgə', fana nùmbu nə̀ tɛ' kə̀ dzèŋ fana yi lokok mvwe' kpʉ sə̀mok.
42024047	Nə ye sə̀' də, wo nə sə tsoho lo sənə nzeŋgòŋ nə pwe'fo' bə liŋ am ŋga wo yèto ntò mvwe' lak Jòrosalèm. Wo nə sə tsoho lo ncèp nə̀ ŋgò kupsə, nə bwi fa bʉp ŋkwɛ̀ŋ, fana Nwì swi fa ŋwè bʉp ye.
42024048	A wèŋ sə̀ wèeŋ nə tsok lo bʉ̀ʉ mok, bʉsə̀ wèŋ yə bə lis awèŋ.
42024049	Wèeŋ ye, mʉ nə tumsə fa weŋ yusə̀ Tɛ̀' àm a kàk mʉ yà' sə; fana wèeŋ cum tse' mʉntòlak fa'nə tə̀tè ŋàaŋ sə̀ yà'a nə tsoŋ ma mʉbu sə və bohò wèŋ ŋkuŋ.”
42024050	Ànə geŋ yi jəŋ fis lo yà'wèŋ mʉntòlak anə, bə yà'wèŋ lo tə̀tè kə dzeŋ mvwe' lak Betanì. À kə̀ dzèŋ fo', yi fis kok bo ye mʉtsə̀, nə se wo.
42024051	Yi à sə sè wes wo ntɛ̀ŋ fana yi me'rə yà'wèŋ, nə kok lo mʉbu.
42024052	Wo à kuksə yi, nə bwi foho lo Jòrosalèm anə bə kwəkwa vɛ'ɛ wùriŋ.
42024053	Wo cum mamgeŋ mʉmvwe' ndap Nwì nə̀ ghaŋ nə, nə sə kuksə Nwì mbwa.
43001001	Ŋkuŋ Nwì sə gʉ nzeŋgòŋ nə ŋga ŋwə̀ nə̀ wo to liŋ ye də Ncèp nà'a cu ye yo. Ncèp nə ànə sə ye bə Nwì mvwe' mò'fis. Yi ànə ye megu Nwì bə tu ye.
43001002	Mvə̀'nə̀ ànə yeto, yi à ye mègù ye sə bə Nwì.
43001003	Nwì à gʉ̀ bum pwe' ndzə bohò yi. Yumòk nə̀ yi à ka nà' yi gʉʉ bʉ̀ə̀.
43001004	Lùŋ pwe'fo' à tesə və̀ bohò Ncèp ènə. Lùŋ nə̀ yi à fa nə, à ye marɛŋ bohò bwìŋ.
43001005	Marɛŋ nə rɛŋgə̀ mvwe' ndzəm nùubu pwe', ndzəm nə ka marɛŋ nə ghak yuk.
43001006	Ŋwə̀ nəmòk à ye, nə̀ Nwì ànə tumsə və yi nə̀ liŋ ye à ye də Jon.
43001007	Yi ànə və ye ŋgò kə̀ tsə̀' rɛŋsə fa bwìŋ marɛŋ nə, ya ndàaŋwè pwe' yuk yusə̀ yi sə cèp sə, nə dzəm bohò marɛŋ nə.
43001008	Yi ànə ka marɛŋ nə yi yeŋ. Yi à və̀ ye ŋgò tsə̀' fa bwìŋ bə marɛŋ nə.
43001009	Marɛŋ nə̀ zìnə, nə̀ nà'a fagə̀ ndàaŋwè pwe' marɛŋ nə à ye ŋgò tesə və̀ sə nzeŋgòŋ anə ghà ànə.
43001010	Yi ànə cum sənə nzeŋgòŋ nə̀ yi à gʉ̀ nə, fana bʉ̀ʉ sə̀ wo cu sənə nzeŋgòŋ nə wèŋ kà yi yu awo rì.
43001011	Yi à və̀ mvwe' lak ye, bʉ̀ʉ lak ye wèŋ sə kà yi dzəm.
43001012	Ma nə̀ bohò bòp bʉ̀ nə̀ wo à jə yi, nə dzəm bohò yi sə fana, yi à fa yà'wèŋ mandzə̀ ŋgò bʉ̀ʉŋ bwe sə̀ Nwì.
43001013	Wo à bʉ̀ʉŋ bwe ye wèŋ vɛ'nə ŋga ànə gʉ megu Nwì. Ànə ka bʉsə̀ wo à dzə yi mvə̀ʼnə̀ bwìŋ dzəgə̀ bwe yàʼa yeŋ. Ka də ŋwè à tsərə kok yi sə̀ʼ yeŋ.
43001014	Ncèp nə à bʉ̀ʉŋ ŋwè sə nze fɛŋ, nə kə cum mʉtsətsəʼrəə vès vɛ'nə fana ves ye yi co ŋwə̀ nə̀ ghaŋ nə̀ Tɛ̀' ye Nwì ànə fa bohò mo ye nə̀ mò'fis nə. Yi a nìtsə̀' fa ves mvə̀'nə̀ Nwì cu sə də yi tse' bòvə̀m wùriŋ, nə tse' zìnə sə̀'.
43001015	Jon ànə tsok rɛŋsə fa bwìŋ bə ŋwə̀ ènə yi. Yi à cèp də, “Nèʼe ŋwə̀ nə̀ mʉ̀ ànə tsok fa weŋ fa' də ŋwə̀ nə̀ yi sə və̀ ma ŋkwɛ̀ɛŋ mʉ̀ nə yam casə mʉ bʉsə̀ yi ànə ye fo' ŋga wo kà mʉ ntò dzə lok.”
43001016	Mvə̀'nə̀ yi rwiŋ mègù bə bòvə̀m bohò vès fana yi a sè ves pwe' kə̀kɛ̀'.
43001017	Musì à jə və̀ fa ves lʉ̀ʉk sə̀ Nwì sə yi fana Jisòs Krɛst jə və fa ves ye bə̀bo nə̀ Nwì nə ye zìnə nə̀ Nwì nə sə̀'.
43001018	Ŋwə̀ nəmòk ka Nwì bə lis ntò ye yuk. Mègù mo ye Jisòs Krɛst nə̀ yi co ntʉm Tɛ̀' ye nə, nə̀ yi a rɛŋsə fa ves mvə̀'nə̀ Nwì cu.
43001019	Nùmbu mòk à ye, ŋkwàha bʉ̀ʉ Jus sə̀ mvwe' lak Jòrosalèm wèŋ tumsə lo ŋgàa fa Nwì satikà'a mok mʉmvwe' Ndap Nwì nə̀ ghaŋ, bə bʉ̀ʉ Levì wèŋ mok, də yà'a kə fek Jon də nà'a nsàp ŋwə̀ nə̀ fò lɛ?
43001020	Jon nə dʉk fəsə fa yà'wèŋ də, “Mʉ̀ ka Ŋkum ŋgà gèm bwìŋ nə̀ Nwì à də yi nə tumsə və̀ ŋgò kə̀ tɛsə bʉ̀ avès nə yeŋ.” Yi à ka dzèeŋ, yi à cèp fis bum yè'sə yuye jəja mvwe' bwìŋ.
43001021	Wo fek fe'lə yi sə̀mok də, “Ye də wu ndà lɛ, wu Àlajà à?” Yi dʉk fe'lə sə̀' də, “Hai', mʉ̀ ka Àlajà sə̀ʼ yeŋ.” Wo fek mali yi sə̀' ŋkuŋ də, “Ye də wu ŋgà tsə̀' bum Nwì nə̀ ŋwàk Nwì sə tsə̀' də nà'a nə̀ və̀ə nə à?” Jon dʉk mali sə̀' də, “Na'à mʉ̀ yàm. Mʉ̀ ka yi ànə yeŋ.”
43001022	Fana wo fek mali yi sə̀ ŋkuŋ də, “Ye də wu yè'sə ndà lɛ? Bʉsə̀ kaco vès lo ŋga wù ka ves tsok fa yeŋ, ya vèes kə tsok bʉ̀ʉ sə̀ wo tum ves sə. Wù dʉk yò bə tu yò də wu ndà lɛ?”
43001023	Yi dʉk də, “Ŋgà tsòhò bum Nwì nə̀ njamòk nə̀ liŋ yee Ìzayà nà'a ànə cep fa' də, Ŋgì ŋwə̀ nəmòk sə cèp yuhu və̀ ŋgəà də, ‘Tà àvès sə və̀ə. Wèeŋ gʉhʉ tsəʼrə fa yi mandzə̀ ya yi kə gi ca ca.’ Ŋwə̀ nə̀ Ìzayà à sə də ŋgì nà' sə cèp ànə mʉ̀ nə.”
43001024	Bʉ̀ʉ Faràsi mok wèŋ à ye mʉŋgorə̀ bʉ̀ʉ sə̀ wo à kə̀ yə Jon sə.
43001025	Fana wo fek Jon nə də, “A ye-a ŋga wù ka ŋgà gèm bwìŋ nə yeŋ, kà Àlajà sə̀ʼ ye, nə kà ŋgà tsə̀' bum Nwì nə sə̀' ye, ye də wù sə bàptɛsə bwìŋ bʉ̀ʉ yà?”
43001026	Jon dʉk fa yà' də, “Mʉ̀ sə bàptɛsə mègù yàm bə ndzəp. Ŋwə̀ nəmòk cu mʉtsətsəʼrə wèŋ nə̀ wèŋ sə kà yi rì, anə kà sàp ŋga yi yèto fàak ye laŋ.
43001027	Ŋwə̀ nə̀ yi sə və̀ ma ŋkwɛ̀ɛŋ mʉ̀ ànə, yi yam càsə mʉ yi. Mʉ̀ ka ŋwə̀ nə̀ co mʉ̀ firə fa yi kʉ̀ʉ kùuŋgùup ye kʉrə.”
43001028	Yè'sə à ye mvwe' lak Betanì. Lak Betanì sə à ye ma ntonùum ndzəp Jòridàŋ. Yà'a mvwe' sə̀ Jon à sə bàptɛsə bwìŋ fo' sə.
43001029	Tsok à rɛŋ, Jon ye ŋga Jisòs sə və̀ sə̀ mvwe' ye sə fana yi cep də, “Wèeŋ yeè, nèʼe ŋwə̀ nə̀ yi mo nsùŋga Nwì nə. Nèʼe yi nə̀ Nwìi nə jəŋ yi co ndzə cop, nə yisə fis gɛsə bʉp bwìŋ sə nzeŋgòŋ bə zeŋ nə.
43001030	Nèʼe yi nə̀ mʉ̀ cèp də ŋwə̀ nəmòk sə və̀ ma ŋkwɛ̀ɛŋ mʉ̀, nə̀ yi yam càsə mʉ nə, bʉsə̀ yi ànə ye fo' ŋga wo ka mʉ ntò dzə.
43001031	Mʉ̀ à sə kà yi yàm də nèʼe yi nə sə̀ rìgə̀. Ànə ye-a sə̀ vɛ'nə fana njo njàm nə̀ mʉ̀ à sə bàptɛsə bwìŋ nə, à ye də ya bʉ̀ʉ Izùrɛ wèeŋ riŋ yi.”
43001032	Jon nə à cèp fe'lə sə̀mok dʉk də, “Mʉ̀ a yə Yòŋsə̀ Nwì ŋga nà' tsə tesə mʉbu co kəkəbʉ̀ŋ, nə kə naaŋ mʉtuhù Jisòs.
43001033	À sə kə̀ dzèŋ mvə̀k ànə ŋga mʉ̀ à ka yi yàm də yi ŋwə̀ ànə ntò riŋ. Megu də Nwì nə̀ yi à tum mʉ də mʉ bàptɛsə bwìŋ bə ndzəp nə à tsə̀' mʉ də, a ye ŋga mʉ̀ yə ŋwə̀ nə̀ yòŋsə̀ ye tsoŋ və̀, nə kə naaŋ nà' mʉtuhù àlɛ, mʉ̀ riŋ də nà'a ŋwə̀ nə̀ yi nə baptɛsə bwìŋ bə Yòŋsə̀ nə̀ Rərɛŋ nə.
43001034	Mʉ̀ nə sə tsə̀' nə weŋ zìnə àm pwe'fo' də mʉ̀ a yə bum yè'sə laŋ, fana mʉ̀ nə sə tsə̀' nə weŋ jəja də ŋwə̀ ènə, yi mo Nwì nə.”
43001035	Tsok à rɛŋ fe'lə sə̀mok ŋga Jon tə bə bwe ŋgàa fàak ye wèŋ ba.
43001036	Yi ye ŋga Jisòs sə càa fana yi cep də, “Wèeŋ ye, nà'a mo nsùŋgaŋ Nwì nə.”
43001037	Ŋgàa fàak sə̀ ba sə à yuk yusə̀ Jon à cèp sə fana wo lokok, nə bɛ' lo Jisòs nə.
43001038	Jisòs à bʉ̀ʉŋ kʉ̀k, nə ye ŋga yà'wèŋ sə yù və̀ yi fana yi fek yà' də, “Wèŋ sə lò fò?” Wo dʉk bwi fa nà' yàwo də, “Cicà, wu cugə̀ ma fò?” Cicà nə bə ncèep lak awo yà'sə də Rabì.
43001039	Jisòs nə dʉk fa wo də, “Wèeŋ və-a kə ja'a.” Wo à lòo, nə kə ye mvwe' sə̀ yi cugə̀ sə. Bə yà'wèŋ nə cum mam fo' ŋga nùm na lò vɛ'ɛ tə̀tè ndzəm kə seŋ tasə cù.
43001040	Bʉ̀ʉ sə̀ ba sə̀ wo ànə yuk ŋga Jon cèp fana wo bɛ' lo Jisòs sə, mòk ànə ye Andrù. Andrù nə à ye moma Saimʉ̀ Pità.
43001041	Yi à ca lòo, nə kə ye tə̀tà ye Saimʉ̀, nə tsok nà' də, “Vès yə Mèzayà nə bə lis laŋ.” (Mèzayà nə yà'sə də Krɛst. A yà'sə də, Ŋkum ŋgà gèm bwìŋ nə.)
43001042	Fana yi jə və Saimʉ̀ nə, bə nà' kə̀ ye Jisòs. Jisòs kʉk ja'a Saimʉ̀, nə dʉk fa nà' də, “Wùu Saimʉ̀ mo Jon, wo nə sə to wu mok sə̀' də Kefàs.” Liŋ sə̀ də Kefàs yà'sə mègù sə̀' co liŋ sə̀ də Pità yà'a. Yàʼa də Lìs.
43001043	Tsok à rɛŋ sə̀mok fana Jisòs də yi lo yuye mvwe' lak Galìli. Ànə geŋ yi ye Filìp, nə dʉk fa nà' də, “Bɛ' və mʉ.”
43001044	Filìp nə à ye mo lak mvwe' lak Bèsadà, Andrù bə Pità ye sə̀' bwe lak fo'.
43001045	Filìp à kə̀ yə Nàtanyà, nə tsok nà' də, “Vès yə ŋwə̀ nə̀ Musì à còm bə liŋ ye ndzənə ŋwàk lʉ̀k, ŋgàa tsòhò bum Nwì sə̀ njamòk wèŋ nə com bə liŋ ye sə̀' nà'a laŋ. A yi Jisòs nə̀ yi tesə və̀ mvwe' lak Nazarə̀, nə̀ yi mo Jòsep.”
43001046	Nàtaniyà nə dʉk fa nà' də, “Me'rə mʉ fɛŋ, wù tsəm də aco yusəmok sə̀ yà' tse' fàk tesə yuk mvwe' lak Nazarə̀ à?” Filìp də, “Və̀ kə̀ ja'a bə lis yo.”
43001047	Jisòs à yə Nàtaniyà ŋga nà' sə gì və̀ə fana yi cep də, “Nèʼe mo Izùrɛ nə̀ yi zìnə nə, yi ka mʉzə̀p limŋgòŋ tse' lok.”
43001048	Nàtanyà nə də, “Hàva', wù riŋ mʉ fò?” Jisòs dʉk də, “Ghà nə̀ wù anə sə cum sə mbwè tʉ nə̀ wo togə̀ nà' də fik nà'a, ŋga mʉ̀ yə wu yàm laŋ ŋkuŋ Filìp sə kə to wu.”
43001049	Nàtanyà dʉk megu mok də, “Cicà, wu mo Nwì, wu Mèzayà nə̀ yi ŋkum bʉ̀ʉ Izùrɛ wèŋ nə.”
43001050	Jisòs dʉk fa nà' də, “Wù dzəm yè'sə bʉsə̀ mʉ̀ tsə̀' wu də, mʉ̀ anə ye wu ŋga wù cu sə mbwè tʉ fik sə à? Nà'nə ka yumok yeŋ. Mʉ̀ sə tsə̀' fa wu zìnə də, wu nə ye bum sə̀ yà' yam càsə nà'nə.”
43001051	Yi dʉk fa mali nà' də, “Wu nə ye ŋga ntòbu mùhu nò to fana masinjàa Nwì wèŋ sə lo kəkok, nə sə tsoŋ tsətsoŋ mʉ tuhù mʉ̀ʉ mo ŋwè.”
43002001	À cà nùubu ba fana bʉ̀ʉ mok də wo gʉ gù mvwe' lak Kanà nə̀ nà'a mvwe' nze Galìli. Ma Jisòs à ye sə̀' fo'.
43002002	Wo à to lò Jisòs bə bwe ŋgàa fàak ye wèŋ sə̀' fo'.
43002003	Mvə̀'nə̀ wo ànə sə no rùk fo' fana rùuk sə me tiŋ. Ma Jisòs kə dʉk fa nà' də, “Wo ka rùk mok tse'.”
43002004	Jisòs nə dʉk fa fəsə nà' də, “Nà'a nzak njò ma àm a, mvə̀k njàm ka ntò kʉrə.”
43002005	Ma ye nə kə dʉk fa ŋgàa fàak sə̀ fo' sə wèŋ də, “Yusə̀ yi tsə̀'-a weŋ lòoŋ, wèŋ gʉ yà'.”
43002006	Ànə ye ŋga bèe mok tə fo' ntùŋfu, sə̀ wo à gʉ̀ yà' bə lìs. Ànə ye bèe ndzəp sə̀ bʉ̀ʉ Jus wèeŋ cùk rɛŋsəgə̀ bo awo bə zeŋ ya wo ye rərɛŋ mʉ lisə̀ Nwì. Bè nə̀ mò'fis à sə rwiŋ ŋga ndzəp ca co jok kwè kè ntùŋfu àlɛ.
43002007	Jisòs dʉk fa wo də, “Wèeŋ tuk rwiŋsə bèe sə bə ndzəp pwe'fo'.” Wo tuk rwiŋsə yà' bə ndzəp vɛ'ɛ leer.
43002008	Yi dʉk fa fe'lə yà'wèŋ də, “Wèeŋ səp fis-a yà' ŋga'a, nə fa ŋwə̀ nə̀ yi gàp fa bwìŋ nə.” Fana wo səp, nə fa lo yi.
43002009	Ndìgàp nə à no ja'a ndzəp sə̀ yi bʉ̀sə yà' rùk sə. Yi kà mvwe' sə̀ yà' və̀ə rì. Ŋgàa fàk sə̀ wo ànə tuk ndzəp sə wo megu wo. Ndìgàp nə to bwi ye ndugù nə.
43002010	Nà' ànə və̀ə, yi dʉk fa nà' də, “Wo fa togə̀ bwìŋ ntò rùuk sə̀ bə̀boŋ tə̀tè a ye ŋga bwìŋ no ze' ŋkuŋ wo fis və sə̀ yà' ka ŋkʉ̀ʉŋ boŋ. Wù jəə̀ nə yò rùuk sə̀ bə̀boŋ sə, nə tes loksə tə̀tè kə wɛs ŋga'a nà?”
43002011	Nèʼe maŋgəŋgèŋ nə̀ Jisòs à gʉ̀ to tsə cap. Yi à gʉ̀ nà' mvwe' lak Kanà nə̀ mvwe' nze Galìli. Yi à nìtsə̀' ŋàaŋ ye bə zeŋ fana ŋgàa fàak ye wèŋ dzəm tsəʼrə wesə bohò yi.
43002012	Yè'sə ànə me fana Jisòs nə yèʼe fa'nə, nə tsoŋlo mvwe' lak Kàpanùm. Yi à lò fo' bə ma ye, nə ye bwema ye, bə ŋgàa fàak ye wèŋ sə̀'. Wo à kə̀ cu yòŋsə fo' nùubu mok jo.
43002013	Ànə ye ŋga ŋkàk bʉ̀ʉ Jus wèŋ nə̀ wo togə̀ nà' də Pasobà nà'a à sə və̀ fana Jisòs yèʼe, nə kok lo mʉ Jòrosalèm.
43002014	À kə̀ dzèŋ mʉmvwe' ndap Nwì nə̀ ghaŋ nə fana, yi ye bwìŋ ŋga wo sə sèŋ mbòŋ bə nsùŋgaŋ nə ye kəkəbʉ̀ŋ wèŋ mbwa. Yi ye bʉ̀ ŋgàa kup mbàm wèŋ ŋga wo sə kupsə nsàp mbàm nə̀ co wo fa Nwì fəfa bə zeŋ.
43002015	Yi fʉəp kʉ̀ mòk co ŋkwɛ̀s, nə bɛ' tosə fis bʉ̀ʉ sə wèŋ sə mbiŋ pwe'fo'. Yi bɛ' fis mbòoŋ sə bə nsùŋgaaŋ sə wèŋ mʉ nda'à Nwì anə. Yi le' bwi' kɛ'mak teberə̀ə ŋgàa kupsə̀ mbàm sə wèŋ tu tsətsoŋ, nə kɛ' sɛsə mbàam awo sə sə nze.
43002016	Nə dʉk fa ŋgàa sèŋ kəkəbʉ̀ʉŋ sə wèŋ də, “Wèeŋ tesə bə yu yèʼe sə mbiŋ. Wèŋ ka tse' ŋgò bʉ̀sə ndap Tɛ̀' àm də a ndap ntɛŋ bum.”
43002017	Mvə̀'nə̀ yi à cèp vɛ'nə fana bwe ye wèŋ tsərə kok yusə̀ wo à còm yà' ndzənə ŋwàk Nwì də, “Nsàp mandzə̀ nə̀ mʉ̀ dzəm ndap yò nə gʉ vɛ'ɛ co nà'a nə ləsə mʉ.”
43002018	Bʉ̀ ŋkwàha bʉ̀ʉ Jus wèŋ fek yi də, “Nsàp yu nə̀ aco wù gʉ tsok fa vees yè'sə yà, ya vèes riŋ də wù tse' ŋàaŋ sə̀ ŋgò gʉ̀ bum sə̀ wù sə gʉ̀ yè'sə ɛ̀?”
43002019	Jisòs dʉk fəsə fa wo də, “Wèeŋ kʉəmsə mak ndap Nwì nèʼe, ya mʉ nə ci wes nà' mʉnə nùubu tɛ'.”
43002020	Bʉ̀ʉ Jus wèŋ sə dʉk də, “Kwɛ'fò, vès à jə lùumŋgòŋ hum kwè-ncòp-ntùŋfu ŋgò ci wes ndap nèʼe, wù də wu nə ci wes nà' yò mʉnə nùubu tɛ' ɛ̀?”
43002021	Ànə ye ŋga yi à sə cèp bə gbʉ', nə sə to də ndap yà'sə ni' ye.
43002022	Ghà nə̀ yi ànə lokok mvwe' kpʉ fana bwe ye wèŋ tsərə fe'lə yusə̀ yi à cèp sə. fana wo dzəm ncèp nə̀ nà'a ndzənə ŋwàk Nwì nə, nə ye bə ncèp nə̀ Jisòs à cèp nə sə̀' də yà'a zìnə.
43002023	Ghà nə̀ yi à ye mvwe' lak Jòrosalèm mvə̀k ŋkà'a pasobà sə, bwìŋ à dzəm bohò yi vɛ'ɛ wùriŋ bʉsə̀ wo à yə maŋgəŋgèeŋ sə̀ yi à sə gʉ̀ʉ.
43002024	Megu də Jisòs kà wo ntʉm ye pap fa, bʉsə̀ yi rì wes bwìŋ pwe'fo' yi.
43002025	Yi à ka njo mòk də ŋwèe tsok fa yi də ŋwə̀ nèʼe vɛ' bə vɛ' tse', bʉsə̀ yi rì wes yusə̀ yà' cu sə və̀ə ŋwè pwe'.
43003001	Ŋwə̀ə Faràsi mòk à ye, wo to liŋ ye də Nìkòdemù. Yi à ye ŋkwà'ŋwè bohò bʉ̀ʉ Jus wèŋ.
43003002	Ŋwə̀ ènə à və̀ nòoŋ bohò Jisòs nə̀ ndzəmə̀, nə dʉk fa nà' də, “Cicà, vès rì tse' də wu yèʼe cicà nə̀ wù a və̀ bohò Nwì. Bʉsə̀ kaco ŋwè gʉ to nsàap bum maŋgəŋgèeŋ sə̀ wù sə gʉ̀ yèʼe yeŋ, tse'ŋga Nwìi bə ŋgə̀ŋgàŋ.”
43003003	Jisòs cep bʉsə fa nà' də, “Mʉ̀ sə tsə̀' wu yèʼe zìnə nə̀ nà'a ŋkèm dʉk də, tse'ŋga wo dzə fe'lə ŋwè sə̀mok, ŋkuŋ yi nə kə ye mvwe' gaŋ ŋkum Nwì.”
43003004	Nìkòdemù nə fek fe'lə yi sə̀mok də, “Aco wo dzə fe'lə ŋwə̀ nə̀ yi gʉ laŋ yè'sə va? Aco yi ni fe'lə lo ndzə və̀ə ma ye, ya wo dzə fe'lə yi nə̀ kɛ̀' ba à?”
43003005	Jisòs dʉk fa fəsə yi də, “Mʉ̀ sə tsə̀' wu zìnə nə̀ nà'a ŋkèm dʉk də, tse'ŋga wo dzə ŋwè bə ndzəp nə ye bə Yòŋsə̀ nə̀ Rərɛŋ nə ŋkuŋ yi kə ni mvwe' gaŋ ŋkum Nwì.
43003006	Ŋwə̀ nə̀ wo a dzə yi bə ŋgùpni', a sə̀' nə̀ bə ŋgùpni'. Ŋwə̀ nə̀ wo a dzə yi bə yòŋsə̀ə, a sə̀' nə bə yòŋsə̀.
43003007	Kà də wu mərə bʉsə̀ mʉ̀ dʉk wu də, tse'ŋga wo dzə fe'lə ŋwè nə̀ kɛ̀' ba dʉk.
43003008	Fə̀fə̀ càgə̀ mvə̀'nə̀ yi dzəm, wèŋ sə yuk, nə kà mvwe' sə̀ yi sə yèto və̀ə kè mvwe' nə̀ yi sə lòo ŋgò kə̀ lə̀ə rì. Ŋwə̀ nə̀ wo dzə-a yi bə yòŋsə̀ nə fana yà' ye megu bohò yi sə̀' vɛ'nə.”
43003009	Nìkòdemù nə fek mali nà' də, “Aco yè'sə ye vɛ'nə yè'sə valɛ?”
43003010	Jisòs dʉk fa fe'lə nà' də, “Wu yèʼe cicà nə̀ ghaŋ mvwe' lak Izùrɛ, nə kà bum yèʼe rì vɛ'ɛ va?
43003011	Mʉ̀ tsə̀' fa wu zìnə nə̀ nà'a ŋkèm dʉk də, vès sə tsə̀' fa weŋ bum sə̀ vès rì yà', nə ye yà' bə lis avès fana wèŋ kà ves yà' dzəm fa.
43003012	Mʉ tsə̀' fa weŋ bum sə̀ yà'a ma sə nze fɛŋ, wèŋ kà mʉ yà' dzəm fa, ye də mʉ tsə̀'-a weŋ bum sə̀ ma mʉbu wèŋ dzəm fa mʉ à?
43003013	Ŋwə̀ nəmòk nə̀ mò'fis ka mʉbu ntò kok lo yuk. Mègù mʉ̀ʉ mo ŋwè nə̀ mʉ̀ à tsooŋ tesə mbwa.
43003014	Yumook də wo nə fis gesə tsoŋ mʉ̀ʉ mo ŋwè mʉtsə̀, mvə̀'nə̀ Musì ànə fis kok no mʉtsə̀ ghà nə̀ wo ànə ye ŋgəà yà'a ŋkuŋ.
43003015	Də ya ŋga a ye-a sə̀ ndà, ŋga nà' dzəm bohò yi fana nà' tse' lùŋ nə̀ nà'a nə̀ kà kə̀ mè yuk.
43003016	“Nwì ànə dzəm bʉ̀ʉ sə̀ sənə nzeŋgòŋ nə vɛ'ɛ wù kà fʉ̀k, nə tumsə vesə kwə'rə̀ mo ye də a ye-a sə̀ ndà ŋga nà' dzəm bohò mo ye nə, ŋgə̀ŋgàaŋ nə kà bisə̀, yi nə tse' lùŋ nə̀ nà'a nə̀ kà mè yuk.
43003017	Njo nə̀ Nwì ànə ka mo ye nə də nà'a və nə kə sak bʉp nzeŋgòŋ nə tum və. Yi à tum nà' də ya nzeŋgòŋ nə pwe' nə luŋ bohò nà'.
43003018	Ŋwə̀ nə̀ yi dzəm-a bohò nà', ye də yi ka nzak tse'. Ŋwə̀ nə̀ yi kà-a bohò nà' dzəm ye də yi gbʉ̀ nzak laŋ tèè, bʉsə̀ yi ka bə liŋ mo Nwì nə̀ yi mègù mò'fis nə dzəm.
43003019	Mvə̀'nə̀ wo sak lə̀sə tes nzak nə də vɛ'. Də marɛŋ a və̀ sənə nzeŋgòŋ nə, bwìŋ dzəm megu ndzəm nə noŋsə marɛŋ nə. Wo gʉ̀ vɛ'nə bʉsə̀ bum sə̀ wo sə gʉ̀ʉ sə bʉp.
43003020	Bʉsə̀ ŋwə̀ nə̀ yi gʉ̀gə̀-a ye bʉp, yi kà ŋge' bə marɛŋ yegə̀. Yi sə caŋ marɛŋ caa. Njo nə̀ yi sə wəp də aco bwìŋ ye yusə̀ yi sə gʉ̀ʉ sə.
43003021	Ŋwə̀ nə̀ yi gʉ̀gə̀ ye yusə̀ yà'a zìnə tesə və̀gə̀ ye sə mvwe' marɛŋ. Yi tesə və̀gə̀ vɛ'nə də ya bwìŋ ye jəja kwaraŋgaŋ də yusə̀ yi gʉ̀ yà'sə, a bə mandzə̀ Nwì.”
43003022	Yè'sə ànə ca fana Jisòs bə bwe fàak ye wèŋ lo mok mvwe' lak Jùdiyà. Yi bə yà'wèŋ à kə̀ cu mam fo', nə sə baptɛsə bwìŋ fo'.
43003023	Jon à sə bàptɛsə bwìŋ ye sə̀' mvwe' mok sə̀ wo to fo' də Anòn, mvwe' sə kʉəp lò lak Salèm. Yi à sə bàptɛsə fo' bʉsə̀ ndzəp à ye fo' ŋkʉ̀ʉŋntɛ̀ŋ. Bwìŋ à sə və̀ə, nə sə kə baptɛsə fo'.
43003024	Yè'sə ànə ye ŋga wo ka Jon nə ndapndzəm ntò ko nisə.
43003025	Ànə geŋ, bwe fàak Jon bə ŋwə̀ə Jus mòk wèŋ yèto ŋgò sə fenə bə mandzə̀ nə̀ wo cùk rɛŋsəgə̀ ni' ŋgò bɛ' mandzə̀ Nwì.
43003026	Fana wo və bohò Jon, nə kə dʉk fa nà' də, “Cicà, wù sə tsərə tse' malì ŋwə̀ nə̀ weŋnə à ye mvwe' ŋgʉ ndzəp Jòridàŋ fa' nà'a nà? Yi nə̀ wù sə tsòho fa bwìŋ bə liŋ ye nà'a, yi sə bàptɛsə sə̀' fana bwìŋ sə kpəəŋ lò wes mok bohò yi.”
43003027	Jon nə cep fəsə fa yà'wèŋ də, “Kaco ŋwè tse' to yumok bə bo ye yeŋ. Tse'ŋga Nwì mʉbu fa yi yà' yi ŋkuŋ yi tse' yà'.
43003028	Wèŋ à yuk fa mʉ bə ntu'u awèŋ sə̀ laŋ mvə̀'nə̀ mʉ̀ a sə dʉk də, mʉ̀ ka yè'sə Ŋkum ŋgà gèm bwìŋ nə mʉ̀ yeŋ. Mʉ̀ mègù yàm ŋwə̀ nə̀ wo a tumsə lò mʉ yàm də mʉ lo tse' mantombìi Krɛst nə.
43003029	Wèŋ rì də ŋwə̀ nə̀ yi tse' ŋgwegù a ndugù nə. Ŋge'e ndugù nə təəŋ ko' ŋgʉ ni'ì nà', nə sə kwa wùriŋ mvə̀'nə̀ yi sə yuk ŋgì ndugù nə sə. Yà'a sə̀' mvə̀'nə̀ kwəkwa nə̀ njàm rwiŋ wesə mʉ ŋga'a sə̀' dak.
43003030	A kə̀kʉrə̀ də yi nə sə lo tsoŋ mantombì, mantombì, fana mʉ̀ sə foho lo tsoŋ yàm ma ŋkwɛ̀ŋ, ma ŋkwɛ̀ŋ.”
43003031	Yà' mègù sə̀' də yi nə̀ yi tsə ma mʉtsə̀ə ŋwə̀ nə̀ ghaŋ nə yi. Yi nə̀ yi ye ŋwə̀ə nzeŋgòoŋ, nzeŋgòŋ nə tse' yi yi, fana yi sə cep megu bə bum sə̀ sə nzeŋgòŋ fɛŋ. Yi nə̀ yi və̀ ye mʉbu nə gha' ndàaŋwè pwe'fo'.
43003032	Yi cèpgə̀ bum sə̀ yi a yə yà' bə lis ye, nə yuk bə ntu'u ye, ŋwə̀ nə̀ mò'fis kà ncèp ye nə dzəm lo' fʉ̀'.
43003033	Ŋwə̀ nə̀ yi dzəm-a ncèp ye nə fana yi sə nìtsə̀' fa bwìŋ bə zeŋ yà'sə də Nwìi zìnə.
43003034	A vɛ'nə bʉsə̀ ŋwə̀ nə̀ Nwì a tumsə və̀ yi nə sə tsòho ncèp nə̀ Nwì. Nwìi fagə̀ yi Yòŋsə̀ nə co wù kà fʉ' to.
43003035	Tɛ̀' nə dzəm mo ye nə, nə fa wes bum pwe' ndzə bohò nà'.
43003036	Ŋwə̀ nə̀ yi dzəm-a bohò mo ye nə fana ye də ŋgə̀ŋgàŋ tse' lùŋ nə̀ nà'a nə̀ kà kə̀ mè yuk. Ŋwə̀ nə̀ yi kà-a mo ye nə yuk, yi nə kà lùŋ bə lis yə yuk. Ma nə̀ nje də, jə̀jòk nə̀ nà' cu sə ntʉʉ̀ Nwì naaŋ mʉtuhù ŋwə̀ ànə.
43004001	Tà Jisòs à rì də bʉ̀ʉ Faràsi wèŋ yuk də yi bàptɛsə ghak bwìŋ yi nə noŋsə Jon.
43004002	(Jisòs à sə kà yi bə bo ye bàptɛsə̀. À sə bàptɛsə bwe ŋgàa fàak ye wèŋ.)
43004003	À ye vɛ'nə, yi yeʼe me'rə Jùdiyà anə, nə bwi lo mvwe' nzeŋgòŋ Galìli.
43004004	Yi à cu ŋgò lòo, yà' ye də yi nə bɛ' tsoŋ li lɛ mandzə̀ nə̀ nà'a càgə̀ mvwe' nzeŋgòŋ Sàmàriyà nà'a.
43004005	Ànə geŋ yi gi ca mvwe' nze Sàmàriyà anə fana yi kə dzeŋ mvwe' mʉbuk lak mòk. Wo to fo' də Sekà. Mʉmvwe' ànə à kʉəp mvwe' nzum sə̀ Jàkop ànə fa fo' bohò mo ye Jòsep njamòk, njamòk.
43004006	Ndzəp nə̀ Jàkop nə à tu nà' sə nze, nə sə tuk, à ye sə̀' mʉmvwe' ànə. Jisòs à kə̀ dzèŋ fo' ŋga yi wò bə gì. Yi cum tsoŋ fo' sə nze ŋgʉ ndzəp anə. Ànə ye ŋga nùum co maràŋ.
43004007	Ŋwà Sàmàriyà mòk tesə və də yi kə tuk ndzəp. Jisòs dʉk fa nà' də nà'a fa yi ndzəp yi no.
43004008	Ànə ye yè'sə ŋga bwe ŋgàa fàak ye sə wèŋ à lò wes ndzə ntòlak ŋgò kə̀ ywi və̀ zʉzʉ. Yi sə cum yòŋsə fo' yiìyi.
43004009	Ŋwà Sàmàriyà nə vehe də wete, nə də, “Ye va ŋkuŋ wù ye yò ŋwə̀ə Jus, nə sə fek mʉ ŋwà Sàmàriyà də mʉ fa wu ndzəp-e?” Yi à sə fek vɛ'nə bʉsə̀ bʉ̀ʉ Jus wèeŋ kà bə bʉ̀ʉ Sàmàriyà wèŋ ŋge' yegə̀.
43004010	Jisòs dʉk fa ŋwà nə də, “Anə ye-a də wù riŋ yusə̀ aco Nwì fa yà', nə riŋ ŋwə̀ nə̀ yi sə lɛŋ ndzəp bohò wù ènə, bwɛ̀rɛ wù fek yi də yi fa wu ndzəp. Ya yi fa wu ndzəp nə̀ nà' tse' lùŋ.”
43004011	Ŋwà nə dʉk fa nà' də, “Tɛ̀'mòk, wù ka yu tuk ndzəp fa'nə tse'. Ndzəp nə nə yeè nə ca sə̀' cəco mwè, ye də wu nə jəŋ ndzəp nə̀ nà' tse' lùŋ ènə ma fò?
43004012	Wù sə də, wu dʉk də wù gha' tàcici àvès Jàkop nə̀ yi à fa ves ndzəp ènə, nə no ye nà' sə̀' nà'a nà? Bwe ye bə mbòoŋ ye wèŋ pwe' à sə no sə̀' ndzəp ènə. Hai' wù ka yi lɛ ghak.”
43004013	Jisòs nə dʉk fəsə fa nà' də, “Ŋwə̀ nə̀ yi no-a ndzəp ènə pwe'fo', njè ndzəp nə sə yaŋ fe'lə mali yi sə̀mok.
43004014	Ŋwə̀ nə̀ yi no-a ye ndzəp nə̀ mʉ̀ fa yi nà' mʉ̀ fana njè ndzəp nə kà yi mok ya yuk fe'lə̀. Ndzəp nə̀ mʉ̀ fa yi nə nə bʉʉŋ ndzə ni'ì yi co ndzəp nə̀ nà' sə to tesə kok sə nze. Nà'a sə tesə vɛ'nə, nà' ye mok lùŋ nə̀ nà'a nə̀ kà mè yuk.”
43004015	Ŋwà nə də, “Tɛ̀'mòk fa mʉ-a nsàp ndzəp ànə mʉ no, ya njè ndzəp kà mʉ mok ya yuk, nə ye sə̀' də ya kà də mʉ sə ye ŋgə' də mʉ̀ sə və̀hə fɛŋ ŋgò kə̀ tuk fe'lə ndzəp mok sə̀' dʉk.”
43004016	Jisòs dʉk fa fe'lə nà' də, “Dù kə̀ to ndu yò, ya wenə və.”
43004017	Ŋwà nə də, “Mʉ̀ ka ndum tse'.” Jisòs də, “A zìnə mvə̀'nə̀ wù cèp də wù ka ndum tse' yà'sə.
43004018	Mʉ̀ dʉk vɛ'nə bʉsə̀ wù ànə tse' to me ndum tàŋ laŋ. Nə̀ wenə cu ŋga'a nèʼe ka ndu yò sə̀' yeŋ. Ye də yusə̀ wù cèp sə a zìnə.”
43004019	Ŋwà nə dʉk də, “Tɛ̀'mòk, mʉ̀ yə co də wu yè'sə ŋgà tsòhò bum Nwì.
43004020	Tsòk fa mʉ-ɛ; tàcicii avès wèŋ à sə kùksəgə̀ Nwì mʉmvwe' nda nèʼe fana wèŋ bʉ̀ʉ Jus wèŋ sə dʉk yàwèŋ də anə ye co bwìŋ kuksə Nwì mvwe' lak Jòrosalèm. Wù dʉk yò bə zeŋ da?”
43004021	Jisòs dʉk fa fe'lə nà' də, “Njɛ̀ʼgù, mʉ tsok fa wu yusə̀ zìnə də, mvə̀k sə və̀ə nə̀ bwìŋ nə kà Tɛ̀' nə mʉ ndahà fɛŋ kè mvwe' lak Jòrosalèm àlɛ mok sə kùksə̀ fe'lə̀.
43004022	Wèeŋ kùksəgə̀ yusə̀ wèŋ ka bə zeŋ rɛɛŋ. Vès sə kùksə yàvès yusə̀ vès rɛɛŋ bə zeŋ laŋ bʉsə̀ Nwì ànə kak də yi nə tɛsə bwìŋ sə nzeŋgòŋ fɛɛŋ ndzə bohò vès bʉ̀ʉ Jus wèŋ.
43004023	Mvə̀k sə və̀ə, aco mʉ̀ dʉk də mvə̀k nə kə̀ dzèŋ laŋ, nə̀ bwìŋ nə sə kuksə Tɛ̀' nə bə zìnə awo pwe', nə sə kuksə yi ndzənə yòŋsə̀ə awo sə̀'. Tɛ̀' nə dzəm də nsàp bʉ̀ ànə wèeŋ kùksə yi.
43004024	Nwì nə, yi yè'sə yòŋsə̀. Yi fagə̀ bwìŋ yòŋsə̀ yi. Ye də bʉ̀ʉ sə̀ wo dzəm-a ŋgò kùksə yi, wo kuksə yi ndzənə yòŋsə̀ nə ye bə zìnə àwo pwe'.”
43004025	Ŋwà nə dʉk də, “Mʉ̀ rì də Ŋkum ŋgà gèm bwìŋ nə̀ Nwì à dʉk də yi nə̀ tum və̀ nà' nə, nə və ntsə'mòk. Mʉ̀ sə dʉk yi nə̀ wo togə̀ yi mok sə̀' də Krɛst nà'a. Yi və̀ə, yi nə niŋtsok fa ves bum lòoŋ fo'.”
43004026	Jisòs dʉk fa ŋwà nə də, “Mʉ̀ nə̀ mʉ̀ sə cèp bohò wù ènə, mʉ yi nə.”
43004027	Bwe Jisòs sə wèŋ à bwìŋ foho və̀ sə̀' ghà nà'nə. Wo mərə vɛ'ɛ wùriŋ də nà' sə cèp bə ŋwàŋwè. Nə̀ mò'fis kà ŋwà nə də, nà' dzəm fɛɛŋ yàlɛ sə fek. Nə kà Jisòs də yi sə cèp bə ŋwà ènə bʉ̀ʉ yàlɛ sə̀' fek lok.
43004028	Ànə geŋ, ŋwà nə me'rə tes kʉ̀ʉŋ ndzəp ye sə fo', nə lo ndzə ntòlak. Yi à kə̀ dzèeŋ, yi à tsòho fa bwìŋ də,
43004029	“Wèeŋ və, nə kə ye yàwèeŋ ŋwə̀ nəmòk nə̀ yi taŋsə tsə̀' wes fa mʉ bum sə̀ wo à dzə mʉ dzəə, mʉ̀ gʉ vɛ'ɛ pwe' nə̀ pwe' ɛ̀. Kàmòk yi ŋgwàaŋ Ŋkum ŋgà gèm bwìŋ nə̀ wo dʉkgə̀ də yi nə vəə nə àlɛ.”
43004030	Wo à yuk vɛ'nə, wo tesə mʉ ntòlak anə, nə kə ye Jisòs.
43004031	Ànə ye sə̀' ŋga bwe ye sə wèŋ sə dʉk fa yi də, “Cicà, zʉ-a yumok le.”
43004032	Yi dʉk fa yà' ye də, “Mʉ̀ tse' bɛŋ yàm sə̀ ŋgò zʉ yo sə̀ wèŋ ka bə zeŋ riŋ.”
43004033	Bwe ye wèŋ sə ye ŋgò fe'rə mʉtsətsəʼrəə wo də, “Ŋwə̀ nəmòk jə və̀ fa yi bɛŋ à?”
43004034	Jisòs nə dʉk fa wo də, “Bɛŋ aam ŋgò gʉ̀ fàak sə̀ ŋwə̀ nə̀ yi à tum mʉ nə dzəm də mʉ gʉ. Nə gʉ wes fàak yà'sə.
43004035	Wèeŋ cèpgə̀ ncèp mòk də, ‘Bwehe cu ŋwə kwè ya bum sə̀ wo bì mʉ nzuù sə kʉrə ŋgò kʉp yà'.’ Mʉ̀ sə tsə̀' weŋ yàm də wèeŋ bʉʉŋ kʉk ja'a yàwèeŋ, nzum sə ŋga'a yè'sə mvə̀k kəkʉp.
43004036	Ŋwə̀ nə̀ yi kʉpgə̀ə wo lak yi yèto fàak ye laŋ. Yi sə benə ŋgwìi bum sə̀ yà'a bwìŋ ya wo nə kə tse' lùŋ nə̀ nà'a nə̀ kà mè yuk nə. Ya ŋga ŋwə̀ nə̀ yi à bìi bə nə̀ yi à kʉp ye kʉpə ba fo' nə kwa mvwe' mò'fis.
43004037	Yà'sə sə nìtsə̀' də ncèp nə̀ wo cèpgə̀ nà' də, Mòok bìgə̀ ye bìi, mòk kə kʉp ye kʉpə, nà'a zìnə.
43004038	Mʉ̀ a tumsə lò weŋ ŋgò kə̀ kʉp bum sə̀ wèŋ à ka fàk. À fàk bʉ̀ʉ sə̀ zok, wèŋ nə kə̀ kʉp nə yàwèŋ kʉpə. Wèŋ zʉ yà'sə swek mʉtuhù bʉ̀ʉ mok.”
43004039	Bʉ̀ʉ Sàmàriyà sə̀ mvwe' ntòlak ànə à dzəm bohò yi vɛ'ɛ wùriŋ njo ncèp nə̀ ŋwà nà'a ànə cep fa' də, “Yi taŋsə tsə̀' wes fa mʉ bum sə̀ wo à dzə mʉ dzəə, mʉ̀ gʉ pwe' nə̀ pwe'” nà'a.
43004040	Bʉ̀ʉ Sàmàriyà sə wèŋ à kə̀ tsèŋ yi, wo ŋwɛ' tse' yi cʉ̀k də nà'a kà ntò lò, də bə yà'wèeŋ cum la'à wo anə ŋkuŋ. Anə geŋ, Jisòs nə cum fo' nùubu ba.
43004041	Mok à dzəm fe'lə bohò yi ŋkʉ̀ʉŋ sə̀mok bʉ̀ʉ bum sə̀ yi sə cèep.
43004042	Wo dʉk fa ŋwà nə də, “Vès sə kà yè'sə mok bʉ̀ʉ ncèp nə̀ wù tsə̀' ves wù nə dzəm mègù. A yè'sə mok bʉsə̀ vès yuk bə ntu'u yàvès, vès nə rì nə də nèʼe gù tsə gù yi nə̀ ŋgà lùŋsə̀ nzeŋgòŋ nə.”
43004043	Nùubu sə̀ ba sə à càa, yi lo yuye mvwe' nzeŋgòŋ Galìli nə̀ a foʼ lak ye.
43004044	Jisòs nə bə tu ye à sə cèp fis də wo kà ŋgà tsòhò bum Nwì mvwe' lak ye sə̀ wo à dzə yi fo' co ŋwə̀ nə̀ ghaŋ jəgə̀.
43004045	Yi à rì vɛ'nə, nə sə lo mali fo'. À kə̀ dzèŋ Galìli anə, bʉ̀ʉ sə̀ fo' sə wèŋ kwa ŋgò yə yi vɛ'ɛ wùriŋ. Wo à gʉ̀ vɛ'nə bʉsə̀ wo ànə lo mvwe' ŋkà' Pasobà nə̀ nà' à ye mvwe' lak Jòrosalèm, nə ye bum sə̀ Jisòs nə à sə gʉ̀ fo' bə lis awo.
43004046	Ànə geŋ Jisòs bwi foho lo fe'lə mvwe' lak Kanà nə̀ mvwe' nzeŋgòŋ Galìli, sə̀ mvwe' sə̀ yi à gʉ̀ ndzəp yà' bʉʉŋ rùk sə. Ŋgà fàk gomè mòk à ye fo' nə̀ ghaŋ, ŋga yi cugə̀ mvwe' lak Kàpanùm. Ghà ànə à ye ŋga mo ye nə nə̀ ŋwə̀mbam nò bə yiyaŋ nə̀bʉp.
43004047	Yi ànə yuk də Jisòs mè'rə və̀ Jùdiyà, nə və̀ nə mvwe' nze Galìli fana yi lo, nə kə tseŋ Jisòs nə. Yi sə lɛŋ nà' də bə nà'a lo Kàpanùm mvwe' sə̀ yi cugə̀ə, ya nà'a kə luŋsə fa yi mo ye. Ànə ye ŋga mo ye nò vɛ'ɛ mvə̀k kpʉkpʉ.
43004048	Jisòs dʉk fa nà' də, “Wèeŋ kà-a yàwèŋ maŋgəŋgèŋ bə lis yə, kaco wèŋ dzəm bohò mʉ̀ yeŋ. Ka vɛ'nə yeŋ à?”
43004049	Ŋgà fàk nə dʉk ye də, “Tɛ̀'mòk, a lo-a ntɛ̀ŋ na, bwɛ̀rɛ mo àm nə nə kpʉ.”
43004050	Jisòs dʉk fa nà' də, “Dù lo yuyo. Mo yò nə gʉ laŋ.” Ŋgà' nə à dzəm ncèp nə̀ Jisòs cèp fa yi nə, nə bɛ' mandzə̀ ye lo.
43004051	Yi à sə lò mandzə̀, yi kʉrə bə ŋgàa fàak sə̀ wo fàkgə̀ bohò yi. Wo tsok fa yi də mo nà' nə gʉ laŋ.
43004052	Yi fek yà' də, mo nə a lòkok yiya nə ŋga nùum ma fò lɛ. Wo dʉk fa yi də, “A ye ŋkwìs ŋga nùum maràŋ kaŋ.”
43004053	Tɛ̀' nə tsərə fəsə, nə riŋ də mvə̀k nə̀ wo tsə̀' yi ànə, mègù sə̀' mvə̀k nə̀ Jisòs a dʉk fa yi də, “Dù lo yuyo. Mo yò nə gʉ laŋ” nə. Ànə geŋ yi dzəm bohò Jisòs bə ndap ye pwe'fo'.
43004054	Nèʼe ŋga'a maŋgəŋgèŋ nə̀ ba, nə̀ Jisòs à gʉ̀ʉ mvə̀'nə̀ yi ànə me'rə Jùdiyà, nə və mvwe' nzeŋgòŋ Galìli.
43005001	Yà'sə ànə me wes fana mvə̀k kʉrə fe'lə nə̀ bʉ̀ʉ Jus wèŋ à tse' ŋkà' mòk Jòrosalèm anə sə̀mok. Jisòs à kok lò mʉ Jòrosalèm anə ye sə̀'.
43005002	Wo à tu nòŋsə tə̀m mòk fo' mvwe' ncùu ŋka' sə̀ nsùŋgaaŋ càgə̀ fo'. Bʉ̀ʉ Hibrù wèeŋ togə̀ tə̀m nə bə ncèep lak awo də, Bèzatà. Wo à ci tes mvwe' mok co mbàndap ya bwìŋ sə caŋ cum nùm fo' bòp tàŋ.
43005003	Ŋgàa yiyaŋ wèŋ à sə nòoŋ fo'. Mok à ye ŋgàa jì lis, mok sə̀ kaco wo gi to yeŋ nə ye bə sə̀ wo à kpʉ yum bo wèŋ. ((Wo à sə nòoŋ fo' ŋgò tək ghà nə̀ tə̀m nə nə tsoho.
43005004	Bʉsə̀ masinjà Nwì à sə və̀gə̀ fo' ŋga mvə̀k kʉ̀rə, nə gʉ ndzəp nə nà' gi tsoho. Ghà nə̀ yi tsə̀'rə wes nà' vɛ'nə fana ŋwə̀ nə̀ yi ni lò to-a ca yi, a dzəm ŋga yi tse' nsàp yiya nə̀ fò pwe'fo', nà' me.))
43005005	Ŋwə̀ nəmòk à ye fo' nə̀ yi à ye bə yiyaŋ mʉnə lùumŋgòŋ hum tɛ'-ncòp-fwame'.
43005006	Fana Jisòs à dzèŋ fo', yi ye ŋga nà' nòo. Yi riŋ sə̀' də nà' à yə ŋgə' bə yiya nə lùumŋgòŋ wùriŋ fana yi fek nà' də, “Wù sə dzəm də yiya yò ènə me à?”
43005007	Ŋgà' nə dʉk də, “Tɛ̀'mòk, mʉ̀ ka ŋwə̀ nə̀ co ndzəp nə tsòho wes fana yi le' so gesə mʉ ca tse'. Mʉ dʉkgə̀ də mʉ dap lokok kə ni ca ŋga ŋwə̀ nəmòk kə ni to ca laŋ.”
43005008	Jisòs dʉk fa nà' də, “Lòkok mʉtsə̀, nə lim kə̀à yò, nə lo.”
43005009	Jisòs ànə cep vɛ'nə ntɛ̀ŋ, ŋgà' nə gʉŋ sə̀' ghà ànə. Yi à lòkok, nə te' lim kə̀à ye, nə bɛ' mandzə̀ lo yuye. Nùmbu nə̀ Jisòs ànə gʉŋsə ŋwə̀ ànə mvwe' yiyaŋ ènə ànə ye nùmbu dzə̀.
43005010	Fana ŋkwàha bʉ̀ʉ Jus wèŋ à gèŋ də wo ye ŋwə̀ ènə ŋga yi kotse' kə̀à ye, nə sə gi bə zeŋ fana wo vehe. Wo fek dʉk də, “Wù ka riŋ də a ntinə nùmbu dzə̀ à? Nsàp yu nə̀ wù gʉ̀ʉ ŋgò bʉ̀ə̀ʼ tse' kɛ' kə̀à ntinə ènə, lʉ̀k ka bə zeŋ dzəm lok.”
43005011	Ŋwə̀ nə̀ yiya ye à mè nə dʉk fa wo də, “Ŋwə̀ nə̀ yi anə gʉ ŋkuŋ mʉ̀ gʉŋ nə, nə dʉk fa mʉ yi də mʉ lim jəŋ kə̀à àm, nə lo bə zeŋ.”
43005012	Wo fek fe'lə nà' sə̀mok də, “Cèp nsàp ŋgwì yu ànə ndà, də wu lim gi bə kə̀à ntinə-ɛ?”
43005013	Ŋgà' nə kà ŋwə̀ nə̀ nà' ànə gʉ ŋkuŋ yiya ye me nə rì bʉsə̀ Jisòs nə à ni bisə lò mʉtsətsəʼrəə bʉ̀ʉ sə̀ wo mà fo' wùriŋ sə laŋ.
43005014	Ànə sap kok fana Jisòs tseŋ ŋwə̀ nə̀ yi ànə luŋsə nà' nə mʉmvwe' ndap Nwì. Yi to nà', nə dʉk fa nà' də, “Yeè, yiya yò nə mè laŋ fana mʉ̀ də mʉ tsok wu də wu jəŋ ŋkərə̀ də wu kà bʉp mok gʉ̀ fe'lə̀, ya ŋgə' nə̀ nà' yam càsə yiya yò ànə kà wu mok kə̀ tsèŋ.”
43005015	Ŋgà' nə à bwìŋ foho lò, nə kə tseŋ bʉ̀ ŋkwàha bʉ̀ʉ Jus sə wèŋ, nə tsok wo də liŋ ŋwə̀ nə̀ nà' anə gʉŋsə yi nə də Jisòs.
43005016	Yà'a bum sə̀ yà' à gʉ̀ ŋkuŋ bʉ̀ ŋkwàha bʉ̀ʉ Jus sə wèŋ ye ŋga'a ŋgò sə fa kɛ' cà Jisòs ŋgə' sə də nà' sə gʉŋsə kɛ' bwìŋ nùubu dzə̀.
43005017	Yusə̀ Jisòs à tsə̀' fa bʉ̀ʉ Jus sə wèŋ bə ncèp ènə à ye də, “Tɛ̀' àm fàkgə̀, nə kà dzə̀ jə fana mʉ̀ tse' ŋgò fàk yàm sə̀' vɛ'nə.”
43005018	Wo ànə yuk mvə̀'nə̀ Jisòs dʉk vɛ'nə fana bʉ̀ ŋkwàha bʉ̀ʉ Jus sə wèŋ lap ghaha wesə mandzə̀ nə̀ ŋgò zə yi nə ghaha. Wo à gʉ̀ vɛ'nə bʉsə̀ wo à dʉk də, nà' gʉ̀ bʉpsə lʉ̀ʉk awo sə̀ ŋgò nòŋsə nùmbu dzə̀, nə ye sə̀' də nà' to Nwì də Tɛ̀'ɛ nà'. Ye də nà' sə fʉhʉ ni' nà' bə Nwì də bə nà'a yəyərə̀.
43005019	Jisòs ànə cep fəsə fa bʉ̀ʉ yèʼsə wèŋ də, “Mʉ̀ sə tsə̀' weŋ yèʼe zìnə nə̀ nà' ŋkèm ncèp də, kaco Mo Nwì nə gʉ yumok bə tu ye yeŋ. Yi gʉ̀ mègù yusə̀ yi yə ŋga Tɛ̀' ye nə sə gʉʉ. Bʉsə̀ yusə̀ Tɛ̀' sə gʉ̀ pwe'fo', Mo ye nə nə gʉ sə̀' zeŋ.
43005020	Tɛ̀' nə dzəm Mo ye nə, nə sə niŋ fa nà' bum sə̀ yi Tɛ̀' nə sə gʉ̀ yà' lòoŋ fo'. Yi nə tsoho fa mali nà' bum sə̀ ghaŋ sə̀ yà' yam càsə sə̀ wèŋ yə laŋ sə. Bum yà'sə nə ye nsàp nə̀ wèeŋ nə sɛɛŋ yà' tə̀tè, nə wo.
43005021	Mvə̀'nə̀ Tɛ̀' nə lòkoksəgə̀ bwìŋ mvwe' kpʉ, nə fa wo lùŋ nə̀ zìnə nə fana Mo ye nə mègù sə̀' vɛ'nə. Yi fagə̀ lùŋ nə̀ zìnə nə bohò ndàaŋwè pwe' nə̀ yà' bò yi də yi fa nà'.
43005022	Nə ye sə̀' də bə ma nə̀ ŋgò sak bwìŋ, Tɛ̀' nə kà yi sakgə̀. Yi a fa ŋàaŋ sə ndzə bohò Mo ye nə, də anə sak bwi nà' ŋgò rì də ŋwə̀ nèʼe nə cum, nèʼe nə kpʉ.
43005023	Yi ànə gʉ vɛ'nə də ya bwìŋ pwe' wəp Mwe nə sə̀' mʉmvə̀'nə̀ wo wəpgə̀ Tɛ̀' nə yà'a. A ye-a ŋga ŋwə̀ nəmòk sə kà Mwe nə wəp, ye də yi sə kà wəp yà'sə Tɛ̀' nə̀ yi ànə tumsə vesə Mo ye sə nzeŋgòŋ nə.
43005024	“Mʉ̀ sə tsə̀' weŋ yèʼe ŋkèm ncèp nə̀ nà'a zìnə də, a ye-a ŋga ŋwè yuk yusə̀ mʉ̀ sə cèep, nə dzəm bohò ŋwə̀ nə̀ yi a tum mʉ nə fana ye də ŋgə̀ŋgàŋ tse' lùŋ nə̀ nà'a nə̀ kà kə̀ mè yuk. Wo nə kà yi mok kə̀ sak, bʉsə̀ yi a càsə mvwe' kpʉ, nə to tesə və mvwe' lùŋ laŋ.
43005025	Mʉ̀ sə tsə̀' weŋ yèʼe sə̀' ŋkèm ncèp mòk də mvə̀k sə vəə, aco mʉ̀ dʉk də mvə̀k nə kə dzeŋ laŋ, nə̀ bʉ̀ kpʉkpʉ wèeŋ nə yuk ŋgì Mo Nwì. Bʉ̀ʉ sə̀ wo yuk ŋgì ànə, nə tse' lùŋ.
43005026	Mvə̀'nə̀ Tɛ̀' nə tse' yòŋsə̀ ŋgò fa bwìŋ fana yi a fa mʉ̀ʉ Mo ye nə ŋàaŋ sə̀ ŋgò fa bwìŋ yòŋsə̀ sə̀'.
43005027	Yi a fa ŋàaŋ sə̀ ŋgò sak bwìŋ sə̀' ndzə bohò Mo ye nə, bʉsə̀ a yi ŋwə̀ nə̀ wo togə̀ liŋ ye də Mo ŋwè nə.
43005028	Kà də wèeŋ mərə bə bum yè'sə dʉk. Mvə̀k sə kʉəp və̀ə nə̀ bʉ̀ kpʉkpʉ wèeŋ nə yuk ŋgì ye nə.
43005029	Wo yuk nà', wo tesə kok sə mvwe' sè awo sə. Bʉ̀ʉ sə̀ wo ànə gʉ bə̀boŋ wèŋ lokok ŋgò tse' lùŋ nə̀ zìnə nə, sə̀ wo à gʉ̀ yàwo bʉp wèŋ lokok və ya wo sak wo bə bʉp awo sə fana wo ye ŋgə'.”
43005030	Jisòs nə à sə cèp malì mok sə̀' də, “Kaco mʉ̀ gʉ fʉk yumok bə tu am yeŋ lok, mʉ gʉ mègù yusə̀ ŋwə̀ nə̀ yi à tum mʉ nə dʉk mʉ vɛ'nə. Mʉ sakgə̀ yàm mvə̀'nə̀ yi dʉk yi. Ye də mʉ̀ kà bə jòŋ sə sak bʉsə̀ mʉ̀ sə kà yusə̀ də ya yà'a ye bə̀boŋ bohò mʉ̀ gʉ̀. Mʉ̀ sə gʉ̀ yàm yusə̀ yà'a ye bə̀boŋ bohò ŋwə̀ nə yi a tumsə və̀ mʉ nə.
43005031	“A ye-a də mʉ̀ sə təəŋ fa niʼ àm gèm fana bwìŋ kà də yusə̀ mʉ̀ sə cèp sə zìnə tsərə̀.
43005032	Yusə də ŋwə̀ nəmòk nə̀ zook yo nə̀ yi sə cèp bə tu am sə yi. Mʉ̀ rì sə̀' də yusə̀ yi sə cèp bə tu àm sə zìnə.
43005033	Ma nə̀ bohò wèŋ yàwèŋ, wèŋ ànə tumsə lo bwìŋ fa' bohò ŋwə̀ nə̀ wo à sə to yi də Jon nà'a, də yi rɛŋsə weŋ bə liŋ am yèʼsə. Ànə geŋ yi tsok rɛŋsə fa weŋ zìnə nə sə̀' laŋ.
43005034	Bohò mʉ̀ yàm, mʉ̀ sə kà ŋwè də yi təəŋ fa mʉ ŋgò nìtsə̀' də mʉ ŋwə̀ nə̀ zìnə làp. Mʉ̀ sə cèp, nə sə kum gesə lo bə bum sə̀ Jon ànə cep bə liŋ am də ya wèeŋ tse' lùŋ.
43005035	Jon à ye laàm nə̀ nà' sə kʉə rɛɛŋ vɛ'ɛ njàaŋ. Wèŋ à dzəm ncèp ye nə mʉnə mvə̀k momjo vɛ'ɛ, nə sə kwa bə marɛŋ nə̀ yi ànə fa weŋ nə sə̀'.
43005036	Bum mok cu sə̀ yà' sə nìtsə̀' fa bwìŋ nsàp ŋwə̀ nə̀ mʉ̀ cu nə, sə̀ yà' gʉ ghak bum sə̀ Jon ànə cep bə tu am. Fàak sə̀ Tɛ̀' àm a fa mʉ ŋàŋ də mʉ gʉ yà' sə, yà' sə nìtsə̀' fa bwìŋ vɛ'ɛ jəja kwaraŋgaŋ də Tɛ̀' àm nə a tumsə və̀ mʉ yi.
43005037	Tɛ̀' àm nə̀ yi à tum mʉ nə a cèp bum mok bə liŋ àm, nə̀ mʉ Mo ye nə̀ yi à tum nə. Wèŋ ka ŋgì ye bə ntu' awèŋ yuk yuk, nə kà si ye bə lis sə̀' yə yuk.
43005038	Fana mòk ye sə̀' də wèŋ kà ncèp ye nə sə ntʉʉ̀ wèŋ sə̀' ko nòŋsə̀. Mʉ̀ sə dʉk vɛ'nə bʉsə̀ wèŋ ka bohò Mo ye nə̀ yi tum və̀ nà' nə dzəm.
43005039	Wèeŋ ta ja'agə̀ ŋwàk Nwì nə nùubu pwe'fo' bʉsə̀ wèŋ rì də aco ŋwàk ènə niŋtsok fa weŋ mandzə̀ nə̀ ŋgò kə̀ tse' lùŋ nə̀ zìnə nə̀ nà'a nə̀ kà mè yuk nə. Mègù sə̀' ŋwàk nə̀ wèeŋ tagə̀ ànə, nə̀ nà' sə cèp bə liŋ àm.
43005040	Nə ye də wèŋ a bɛ̀ŋ ŋgò və̀ bohò mʉ̀ ya wèeŋ tse' lùŋ.
43005041	“Bohò mʉ̀ yàm, a ye-a ŋga ŋwè kuksə mʉ, mʉ̀ kà fàk bə zeŋ tse'.
43005042	Mʉ̀ rì weŋ bə̀boŋ. Mʉ̀ rì də wèŋ ka Nwì sə ntʉʉ̀ wèŋ dzəm.
43005043	Mʉ̀ dʉk vɛ'nə bʉsə̀ mʉ̀ a və̀ bohò wèŋ mʉnə liŋ Tɛ̀' àm fana wèŋ bɛŋ mʉ nə̀ Tɛ̀' am a tum mʉ yi nə. Nə ye də a ye-a ŋga ŋwə̀ nəmòk və-a bohò wèŋ bə liŋ sə̀ ye fana wèŋ ko wumsə gesə nà'nə ndzə ŋgùu wèŋ.
43005044	Wèŋ sə làp mègù mandzə̀ nə̀ də ya bwìŋ kwasə weŋ. Wèŋ ka mvə̀k nə̀ co də Nwì nə̀ yi mò'fis nə kwa bohò wèŋ yi lap. A ye-a də bum yè'sə vɛ'nə, ye də aco wèŋ dzəm mʉ yè'sə va pip!
43005045	“Kà də wèeŋ tsərə də mʉ nə kə jə və nzak mʉ tuhù wèŋ mantombìi Nwì mʉ̀ dʉk. Anə ye bum sə̀ Musì nə̀ wèŋ a fa wes ni' awèŋ bohò yi nə à còom sə.
43005046	Wèŋ ànə dzəm-a bohò Musì bə zìnə də bwɛ̀rɛ wèŋ a dzəm bohò mʉ̀ yàm sə̀', bʉsə̀ Musì nə bə tu ye ànə com bum mok bə liŋ àm sə̀'.
43005047	A ye-a də wèŋ ka bum sə̀ Musì ànə com noŋsə lo me mantombì dzəm, ye də aco wèŋ dzəm ncèp nə̀ njàm ŋga'a va?”
43006001	Bum yè'sə ànə ca gesə wes me fana Jisòs nə lokok, nə bwi lo fe'lə mvwe' nzeŋgòŋ Galìli. Yi à kə̀ dzèŋ fo', yi to ca lo tə̀m Galìli nə mamòk. Wo à sə to tə̀m ènə sə̀' də tə̀m Tɛ̀beriyà.
43006002	Bwìŋ à sə bɛ' kɛ' cà yi vɛ'ɛ wùriŋ, bʉsə̀ wo yə nsàap maŋgəŋgèeŋ sə̀ yi à sə gʉ̀ bə mandzə̀ nə̀ də yi à sə gʉŋsə bwìŋ bə yiyaŋ awo.
43006003	Ànə gèŋ Jisòs bə bwe ŋgàa fàak ye wèŋ kok lo mʉmvwe' nda mòk fo', nə kə cum tsoŋ mbwa nze.
43006004	Ànə ye yè'sə ŋga ŋkà' bʉ̀ʉ Jus wèŋ nə̀ wo togə̀ nà' də Pasobà nà'a à kʉəp sə̀' laŋ.
43006005	Jisòs à kʉ̀ksə, nə ye ŋga bwìŋ sə kok və̀ ŋgò kə̀ tsèŋ yi vɛ'ɛ wùriŋ. Fana yi bʉʉŋ fek Filìp də, “Vesùwèeŋ nə ywiŋ bɛŋ fò, co a fa bʉ̀ʉ yèʼe wèŋ pwe' wo zʉ ze' ɛ?”
43006006	Jisòs nə à fek yè'sə ŋgò fʉ̀ksə Filìp bwɛ̀rɛ yi à rì yusə̀ aco yi gʉ sə laŋ.
43006007	Filìp cep fəsə fa nà' də, “A ywiŋ-a bɛŋ sə̀ bàam mbàm ba, yà' kà yumok bohò bʉ̀ʉ yèʼe səsə̀ lok.”
43006008	Ŋgà fàk Jisòs mòk à ye fo' nə̀ liŋ ye à ye də Andrù. Yi à ye moma Saimʉ̀ Pità. Yi à dʉk fa Jisòs ye də,
43006009	“Mʉmombam mòok fɛɛŋ nə̀ yi tse' ntuhu brɛd tàŋ bə fuk ba. Megu də aco yà'sə ye yà bohò bʉ̀ʉ yèʼe pwe' ɛ?”
43006010	À ye ŋga bʉ̀ʉ sə wèŋ kə̀ dzèŋ laŋ fana Jisòs dʉk fa ŋgàa fàak ye wèŋ də yà'a dʉk bʉ̀ʉ sə pwe' cum nze. Ŋgaŋ ànə ye fo' co bwìŋ cum mbwa. Mbəmbaam sə̀ wo à ye mʉmvwe' kwe' ènə à ye co bwìŋ ncùhù tàŋ.
43006011	Jisòs à jə ntuhu brɛd sə, nə kwasə Nwì bə zeŋ. Fana yi gapsə fa bʉ̀ʉ sə̀ wo à cu nze sə. Yi à gʉ̀ bə fuk sə sə̀' vɛ'nə fana ndàaŋwè pwe' à zʉ tə̀tè nə ze'.
43006012	Wo ànə zʉ wes fana Jisòs nə tsok fa bwe ye wèŋ də, “Wèeŋ benə bwees sə̀ yà' bwehe cu sə mvwe' mò'fis, ya kà də yà'a bʉp wà dʉk.”
43006013	Fana bwe ye sə wèŋ à benə bwees sə, yà' rwiŋ kwès hum-ncòp-ba.
43006014	Bʉ̀ʉ sə wèŋ à yə nsàp maŋgəŋgèŋ nə̀ Jisòs à gʉ̀ʉ nə fana wo dʉk də, “Nèʼe gù tsə mègù ŋgà tsə̀' bum Nwì nə̀ wo à dʉk fa' də Nwìi nə kə tumsə və̀ nà' sə nzeŋgòŋ nə.”
43006015	Jisòs riŋ də wo sə làp də wo ko koksə yi ŋkum bə ŋàŋ fana yi kok lo bisə yuye mʉ ndahà anə ma mòk.
43006016	Nùm à co fana bwe Jisòs nə wèŋ tsooŋ lo sə ŋgʉ ndzəp.
43006017	Wo ni ŋgwes, nə ye ŋgò lòo də wo to tesə lo ŋgʉ ndzəp ma mòk mvwe' lak Kàpanùm. Wo à lò tə̀tè ndzəm kə seŋ wo ŋga wo cu ntò mʉtsətsəʼrəə ndzəp nə. Yè'sə ànə ye ŋga Jisòs ka ye ntò və.
43006018	Fə̀fə̀ nə̀ bʉp à yè ŋgò càa. Fə̀fə̀ nə sə bwi'lə ndzəp nə vɛ'ɛ sə̀' nsàp nə̀ bə jòŋ.
43006019	Yè'sə ànə ye ŋga wo mok ndzə tsətsəʼrəə ndzəp anə sə̀sap co kìlometà tàŋ kè ntùŋfu àlɛ fana wo ye ŋga Jisòs sə gì və̀ mʉ ndzəpə̀. Wo à yə vɛ'nə, wʉə ko wo vɛ'ɛ wùriŋ.
43006020	Jisòs nə dʉk fa wo də, “Wèeŋ kà wəp, a mʉ̀.”
43006021	Wo à yuk vɛ'nə, wo dzəm də wo jəŋ nisə yi sə ŋgwesə̀ anə. Ànə ye vɛ'nə fana wo geŋ də wo kʉk à, ŋga wo dzèŋ ndzə ŋgʉ ndzəp nə mvwe' sə̀ wo anə sə lo sə tè.
43006022	Tsok à rɛŋ ŋga bʉ̀ʉ sə̀ wo à ye wùriŋ sə wèŋ cu malì ŋgʉ ndzəp nə mamòk anə mvwe' sə̀ Jisòs bə bwe ye wèŋ a mè'rə və̀ sə. Bʉ̀ʉ sə wèŋ riŋ də ŋgwes a ye mègù fo' ŋkwìs mò'fis. Wo tsərə sə̀' də bwe Jisòs wèŋ a lò bə ŋgwes ànə woòwo, a ka bə Jisòs wèŋ lo.
43006023	Ŋgwes mok sə̀ zok à tesə və̀ mvwe' lak Tɛ̀beriyà. Wo à və̀ə nə kʉəp və̀ mvwe' sə̀ Tà Jisòs ànə fa bwìŋ zʉzʉ ŋga yi kwasə wes Nwì bə zeŋ yà'a.
43006024	Fana bʉ̀ʉ sə wèŋ à yə də Jisòs bə bwe ye wèŋ ka fa'nə mok yeŋ fana wo kpəəŋ ni ŋgwes sə̀ fo' sə, nə sə lo mvwe' lak Kàpanùm. Wo à sə lò fo' də ya ŋga wo kə ye Jisòs.
43006025	Wo à kə̀ dzèŋ ŋgʉ ndzəp mamòk anə fana wo ye Jisòs nə fo'. Wo fek yi də, “Wù və̀ yò fɛɛŋ sèŋ, Cicà?”
43006026	Jisòs dʉk fa wo də, “Mʉ̀ sə tsə̀' weŋ yèʼe zìnə nə̀ nà'a ŋkèm ncèp də, wèŋ sə làp mègù mʉ yè'sə njo nə̀ wèŋ a zʉ brɛd yà'a ŋkwìs tə̀tè nə ze'. Njo nə̀ wèŋ sə làp mʉ nə, ka bʉsə̀ də wèŋ a yə nsàap maŋgəŋgèeŋ sə̀ mʉ̀ a gʉ̀ nìtsə̀' fa weŋ fana wèŋ nə rɛɛŋ bə zeŋ yeŋ.
43006027	Kà də wèeŋ sə fàk ŋgò tseʼ nsàp bɛŋ nə̀ nà'a nə ca gɛsə wà nè'e dʉk. Wèeŋ fak lɛ bə nsàp bɛŋ nə̀ nà'a nə kà wà kə̀ cà bʉp, nə̀ aco nà' fa ŋwè lùŋ nə̀ zìnə nə̀ nà'a nə̀ kà mè yuk nə. Nà'a bɛŋ nə̀ aco mʉ̀ʉ mo ŋwè, mʉ̀ fa weŋ nà', a mʉ̀ nə̀ Tɛ̀' am Nwì a fa mvə̀k nə̀ ŋgò nìtsə̀' fa kɛ' bwìŋ bə zeŋ də mʉ mo ye nə.”
43006028	Wo fek Jisòs nə də, “Nsàap fàak sə̀ aco vès gʉ yà' ya Nwìi kwa bohò vèes yè'sə yà?”
43006029	Jisòs dʉk fa wo də, “Nsàp fàk nə̀ aco wèŋ gʉ nə də, wèeŋ dzəm bohò ŋwə̀ nə̀ Nwì à tum və̀ə nə.”
43006030	Wo dʉk fa yi də, “A ye-a vɛ'nə, ye də nsàp yu nə̀ aco wù gʉ, wù bə tu yo, ya vèes ye nə dzəm bohò wùu yè'sə yà? Yusə̀ aco wù gʉ niŋ fa ves sə yà?
43006031	Ànə ye njamòk ŋga tàcicii avès wèŋ à sə gì ŋgəà yà'a fana wo sə fa wo nsàp bɛŋ mòk nə̀ wo to nà' də Manà. Yà' mègù mvə̀'nə̀ wo à còm ndzənə ŋwàk Nwì də, ‘Yi ànə fa wo bɛŋ sə̀ yà' à tsə ma mʉbu də wo sə zʉ.’ Ye də aco wù gʉ niŋ fa ves yumook yò vɛ'nə sə̀' à?”
43006032	Ànə geŋ Jisòs dʉk fa wo də, “Mʉ̀ sə tsə̀' weŋ yèʼe zìnə nə̀ nà'a ŋkèm ncèp də, bɛŋ sə̀ Musì ànə fa tàcicii awèŋ yà' ŋgəà sə ànə ka wo yà' yi fa. Tɛ̀' am fagə̀ bwìŋ bɛŋ nə̀ zìnə nə̀ nà' tsə ma mʉbu nə yi.
43006033	Bɛŋ nə̀ Nwìi fagə̀ bwìŋ nə, a nə̀ nà'a tsəgə̀ ma mʉbu, nə fa bwìŋ sə nzeŋgòŋ anə lùŋ nə̀ zìnə nə.”
43006034	Wo dʉk fa yi də, “Tà, fa ves nsàp bɛŋ ànə, nə kà ntsə'mòk càsə̀ yuk.”
43006035	Jisòs dʉk fa wo də, “Ŋwə̀ nə̀ yi və̀-a bohò mʉ̀ njè ndzəp nə kà yi mok ya yuʼ feʼlə̀. Mʉ yèʼe sə̀ʼ bɛŋ nə̀ nà'a fagə̀ bwìŋ lùŋ nə. Ŋwə̀ nə̀ yi dzəm-a bohò mʉ̀, ntəntoŋ kà ŋgə̀ŋgàŋ mok sə̀' sə fe'lə̀.
43006036	Bohò wèŋ yàwèŋ, yà' mègù mvə̀'nə̀ mʉ̀ à tsə̀' weŋ fa' mantombì yà'a də, wèŋ a yə mʉ bə lis awèŋ laŋ fana nə kà bohò mʉ̀ anə dzəm.
43006037	Bʉ̀ʉ sə̀ Tɛ̀' àm fa mʉ wo də wo ye bʉ̀ʉ am pwe' nə və bohò mʉ̀ anə. Ŋwə̀ nə̀ yi və-a bohò mʉ̀ fana gʉ kpʉ yà, kaco mʉ̀ bɛ' fəsə yuk yi maŋkwɛ̀ŋ yeŋ.
43006038	Bʉsə̀ mʉ̀ à tsə mʉbu ŋgò kə̀ gʉ̀ yusə̀ ŋwə̀ nə̀ yi à tum mʉ nə dzəm vɛ'nə. Mʉ̀ à ka ŋgò kə̀ gʉ̀ yusə̀ mʉ̀ dzəm yà' mʉ̀ və.
43006039	Yusə̀ ŋwə̀ nə̀ yi à tum mʉ sə dzəm sə də, yòŋsə̀ ŋwə̀ nə̀ mò'fis kà mʉtsətsəʼrəə bʉ̀ʉ sə̀ yi fa ndzə bohò mʉ̀ sə bisə̀. Yi dzəm də mʉ gʉ lɛ co wo pwe' lokok və mvwe' lùŋ nùmbu nə̀ nzeŋgòŋ nə mèe.
43006040	Yusə̀ yà' bò Tɛ̀' am nə də, ŋwə̀ nə̀ yi yə-a nə riŋ mo ye nə, nə dzəm bohò nà' fana ŋgə̀ŋgàaŋ nə tse' lùŋ nə̀ zìnə nə. Ye də nùmbu nə̀ nzeŋgòŋ nə mèe, mʉ̀ gʉ ŋwə̀ ànə yi lokok ŋwʉm.”
43006041	Bʉ̀ʉ Jus wèŋ à yè ŋgò cèp ŋwə̀m kɛ'cà bə liŋ Jisòs nə də bʉsə̀ nà' dʉk də, “Mʉ bɛŋ nə̀ mʉ̀ tsə ma mʉbu.”
43006042	Wo sə cèp də, nèʼe ka Jisòs mo Jòsep yeŋ ɛ̀? Mʉ̀ də a rì ma bə tɛ̀' lòoŋ fo' àlaa. Ye də yè va ŋkuŋ yi sə cep də, “Mʉ̀ tsə ma mʉbu” ɛ̀?
43006043	Jisòs nə dʉk fa wo də, “Wèeŋ kà də wèeŋ sə cep ŋwəm kɛ'ca mʉtsətsəʼrəə wèŋ dʉk.
43006044	Kaco ŋwə̀ nəmòk və to bohò mʉ̀ anə yeŋ tse'ŋga Tɛ̀' àm nə̀ yi a tumsə və̀ mʉ nə gʉ̀ nà' yi ŋkuŋ yi və bohò mʉ̀ anə. Ŋwə̀ nə̀ yi və-a bohò mʉ̀ fana nùmbu nə̀ nzeŋgòoŋ mee, mʉ̀ lòkoksə yi ŋwəm.
43006045	Ŋgàa tsòhò bum Nwì sə̀ njamòk wèŋ ànə com noŋsə njamòk də, ‘Nwìi nə yə'rə fa bwìŋ bum pwe'fo' yi.’ Ye də ŋwə̀ nə̀ yi yuk-a ncèp Tɛ̀' àm ènə, nə kotse' nà' sə ntʉʉ̀ yi, fana ŋgə̀ŋgàaŋ nə və bohò mʉ̀.
43006046	Mʉ̀ sə kà yè'sə də ŋwə̀ nəmòk a yə yuk Tɛ̀' àm nə bə lis laŋ dʉk. À yə yuk mègù yi mʉ̀, nə̀ mʉ̀ à tsooŋ mbwa nə.
43006047	Mʉ̀ sə tsə̀' weŋ yèʼe zìnə nə̀ nà'a ŋkèm ncèp də ŋwə̀ nə̀ yi dzəm-a bohò mʉ̀ ye də ŋgə̀ŋgàŋ tse' lùŋ nə̀ zìnə nə laŋ.
43006048	Mʉ bɛŋ nə̀ mʉ fagə̀ bwìŋ lùŋ nə̀ zìnə nə mʉ̀.
43006049	Ŋgò cèp bə nsàp bɛŋ nə̀ wo to nà' də manà, nə̀ tɛ̀'ɛ awèŋ ànə zʉ yà' ŋgəà sə fana, wo ànə zʉ yà' vɛ'nə, nə kpʉ mali gu sə̀ʼ kpʉ.
43006050	Bohò ma nə̀ bɛŋ nə̀ zìnə nə̀ nà'a tsoŋ ma mʉbu ye də, ŋwə̀ nə̀ yi zʉ-a nà', yi nə kà kpʉ yuk.
43006051	Mʉ yàm bɛŋ nə̀ nà'a fagə̀ bwìŋ lùŋ ànə, nə̀ nà' tsə ma mʉbu. A ye-a ŋga ŋwə̀ nəmòk zʉ-a bɛŋ ènə, ye də yi nə cum mamgə̀ fo' mvèsə̀. Bɛŋ nə̀ mʉ̀ sə fa bwìŋ pwe' nà' də wo zʉ ya wo tse' lùŋ nə, a ŋgùpni' àm.”
43006052	Ncèp nə̀ Jisòs à cèp ènə à gʉ̀ bʉ̀ʉ Jus wèŋ sə joho, nə ye mok mamfenə̀ mʉtsətsəʼrəə wo. Wo sə cep də, “Aco ŋkwà'kʉ̀ nèʼe fa ves ŋgùpni' ye də a zʉ nà' yè'sə va?”
43006053	Fana Jisòs dʉk wo də, “Mʉ̀ sə tsə̀' weŋ yèʼe ŋkèm ncèp dʉk də, a ye-a ŋga ŋwè ka ŋgùpni' àm, nə̀ a mʉ̀ʉ mo ŋwè nə zʉ, nə kà ndʉəm am sə̀' no fana ye də ŋgə̀ŋgàŋ ka lùŋ nə̀ zìnə nə tse'.
43006054	Nə ye də bohò ŋwə̀ nə̀ yi zʉ ŋgùpni' àm, nə no ndʉəm am sə fana ye də yi tse' lùŋ nə̀ nà'a nə̀ kà mè. nùmbu nə̀ nzeŋgòoŋ mee, mʉ̀ lokoksə nsàp ŋwə̀ ànə ŋwəm.
43006055	Ŋgùpni' àam bɛŋ nə̀ zìnə nə, ndʉəm am ye sə̀ʼ nəno nə̀ zìnə nə.
43006056	Ŋwə̀ nə̀ yi zʉ-a ŋgùpni' àm, nə no ndʉəm am fana ye də ŋgə̀ŋgàaŋ yà'sə mok ŋgùpni' àm mamòk, mʉ̀ ye ŋgùpni' ŋgə̀ŋgàŋ sə̀' mamòk. Vesə mègù mok co ŋwə̀ nə̀ mò'fis.
43006057	Tɛ̀' am nə̀ yi cu ŋwʉm nə tseʼ lùŋ nə a tum və̀ mʉ yi. Yòŋsə̀ nə̀ njàm nə̀ mʉ̀ tse' nə a və̀ bohò yi. Ye də ŋwə̀ nə̀ yi zʉ-a ŋgùpni' àm fana ŋgə̀ŋgàaŋ nə tse' jəŋ yòŋsə̀ nə bohò mʉ̀ ye sə̀'.
43006058	Mʉ tsok fa weŋ sə̀mok də, ŋgùpni' àm nə nà'a bɛŋ nə̀ zìnə nə̀ nà' tsə ma mʉbu. Nà' ka nsàp bɛŋ nə̀ tàcicii avès wèŋ à zʉ nà' ŋgəà nà'a yeŋ. Bʉsə̀ wo ànə zʉ bɛŋ ànə vɛ'nə fana nə kpʉ mali. Ŋwə̀ nə̀ yi zʉ-a ye bɛŋ nə̀ mʉ̀ sə fa yi nà' nə, ye də yi nə kà mok kpʉ fe'lə̀.”
43006059	Jisòs à cèp ncèp ènə ŋga yi sə yə'rə bwìŋ mʉmvwe' ndap pìriyà mvwe' lak Kàpanùm.
43006060	Bwe Jisòs wèŋ ànə yuk ncèp ènə fana wo dʉk də, “Kàcò, ncèp ènə gʉ wesə vɛ'ɛ wùriŋ, aco gʉ to mʉmvə̀ʼ ànə yè'sə ndà pip?”
43006061	Jisòs nə riŋ ye sə̀' də bwe ye sə wèŋ sə cèp ŋwə̀m kɛ'cà bʉ̀ʉ ncèp ye nə fana yi fek wo də, “Ncèp ènə gʉ̀ weŋ co wèeŋ me'rə mʉ, nə bwi foho lo yu awèŋ à?
43006062	A ye-a vɛ'nə, ye də a ye-a ŋga wèŋ yə mʉ̀ʉ mo ŋwè ŋga mʉ̀ sə kok lò fe'lə mʉtsə̀ mvwe' sə̀ mʉ̀ ànə ye to sə, wèŋ dʉk wesə mok də yà?
43006063	Yòŋsə̀ nə gʉ̀gə̀ yi ŋkuŋ ŋwè cum ŋwəm, ŋgùpni' ka ye yumok ŋgò gʉ̀ʉ tse'. Aco wèŋ tse' bum yòŋsə̀ bə bum lùŋ bə ncèp nə̀ mʉ̀ tsə̀' fa weŋ ènə.
43006064	Megu də bʉ̀ʉ mok cu mʉtsətsəʼrəə wèŋ sə̀ wo sə kà ncèp ànə dzəm.” Jisòs à sə cèp bum yè'sə ŋga yi à rì ye bʉ̀ʉ sə̀ wo à ka dzəm, nə riŋ bə ŋwə̀ nə̀ nà'a nə̀ sèŋ yi nə wèŋ mantombì laŋ.
43006065	Yi à cèp fe'lə mok sə̀' də, “Nà'a njo nə̀ mʉ̀ a dʉk weŋ də, kaco ŋwè və bohò mʉ̀ bə tu ye yeŋ, tse' ŋga Tɛ̀' àm gʉ̀ yi yi ŋkuŋ nə.”
43006066	Ye jəŋ fa'nə, bʉ̀ʉ sə̀ wo à sə yù Jisòs nə à mè'rə yi, nə bwi foho lo yu awo vɛ'ɛ ŋkʉ̀ʉŋntɛ̀ŋ.
43006067	Fana Jisòs bʉʉŋ fek bwe ye sə̀ yi à cok fis wo hum-ncòp-ba sə wèŋ də, “Wèŋ yàwèŋ ɛ, wèeŋ bwi foho lo sə̀' à?”
43006068	Saimʉ̀ Pità dʉk fa fəsə nà' də, “Tà, wù tse' ncèp nə̀ nà' tse' lùŋ nə̀ nà'a nə̀ kà mè nə wù. Wù sə fek ves vɛ'nə yè'sə də aco vès yuŋ fe'lə lo ŋga'a mok ndà?
43006069	Vès a dzəm bohò wù, nə riŋ sə̀' də wu ŋwə̀ nə̀ rərɛŋ nə̀ wù a və̀ bohò Nwì.”
43006070	Jisòs dʉk fa fe'lə wo də, “Wèŋ sə dʉk vɛ'nə, wèŋ ka riŋ də wèŋ sə̀ mʉ̀ a to fis weŋ hum-ncòp-ba yèʼe, mòok ca nə̀ yi ye maze' riŋ à?”
43006071	Yi à sə cèp yè'sə bohò Judàs mo Saimʉ̀ Iskarəyà. Yi à rì də Judàs nə̀ nà'a mòk sə mvwe' bwe ye sə̀ hum-ncòp-ba sə nə seŋ yi nà'.
43007001	Bum yè'sə ànə ca wes fana Jisòs sə gihi kɛ' mvwe' nze Galìli. Yi ànə ka ŋgò lò mvwe' nze Jùdiyà dzəm bʉsə̀ bʉ̀ ŋkwàha bʉ̀ʉ Jus wèŋ à sə làp mandzə̀ də wo zə yi.
43007002	Mvə̀k ànə à ye ŋga ŋkà'a bʉ̀ʉ Jus sə̀ wo togə̀ yà' də ŋkà'a Duŋ yà'a à kʉəp və̀ sə̀' laŋ.
43007003	Fana bwema Jisòs nə dʉk fa yi də nà'a lokok, nə lo mvwe' nze Jùdiyà, nə kə gʉ nsàap bum maŋgəŋgèeŋ sə̀ yi sə gʉ̀ sə fo', ya bʉ̀ʉ sə̀ wo sə yù mandzə̀ nà' sə̀ wo cu ma nà'nə ye jəŋ yàwo sə̀'.
43007004	Wo dʉk fa mali yi sə̀' də, “Ŋwèe dzəm-a də bwìŋ riŋ yi, kaco yi sə gʉ swihi kɛ' bum swihi yeŋ. Wù sə gʉ̀ bum yè'sə fana bò də wu sə gʉ yà' mvwe' jəja ya bwìŋ ye.”
43007005	Bwema ye wèŋ ma, à sə kà yi sə̀ʼ dzəm.
43007006	Jisòs nə dʉk fa wo də, “Mvə̀k nə̀ ŋgò lò nə ka bohò mʉ̀ yàm ntò kʉrə. Bohò wèŋ yàwèŋ, mvə̀k nə̀ fò lòoŋ kə̀kʉrə̀.
43007007	Bʉ̀ʉ sə̀ sə nzeŋgòŋ sə ka njo mòk ŋgò bɛ̀ŋ weŋ bʉ̀ʉ zeŋ tse'. Bohò mʉ̀ yàm, wo sə bɛ̀ŋ mʉ bʉsə̀ mʉ tsə̀' fagə̀ wo riŋriŋ də wo sə gʉ̀ bʉp.
43007008	Wèeŋ du lo yàwèŋ mvwe' ŋkà' nə ntɛ̀ŋ. Mʉ nə kà yàm ntò kok lò bʉsə̀ mvə̀k njàm nə ka ntò kʉrə.”
43007009	Yi à dʉk vɛ'nə, nə cum mam yuye Galìli anə.
43007010	Bwema ye sə wèŋ à lò wes fana yi bɛ' lo yà'wèŋ sə̀'. Yi à sə gì swìhi gorə lò ye sə fʉ̀ə̀ fʉ̀ə̀, yi à ka jəja lo.
43007011	Bʉ̀ ŋkwàha bʉ̀ʉ Jus wèŋ à sə làp yi mvwe' sə̀ wo à tse' ŋkàk sə. Wo sə fe'rə kɛ'cà də, “Ŋwə̀ ànə yè'sə fò lɛ-ò?”
43007012	Bwìŋ à sə cèp làrə kɛ'cà bə liŋ Jisòs sə wùriŋ. Mok sə dʉk də yi ŋwə̀ nə̀ bə̀boŋ. Mok bɛŋ də a mvwès, də nà' sə jə lò bwìŋ ma nə̀ bə jòŋ wèŋ.
43007013	Ŋwè à sə kà bə liŋ ye sə jəja taàŋ bʉsə̀ wo à sə wəp bʉ̀ ŋkwàha bʉ̀ʉ Jus wèŋ.
43007014	Ŋkàk nə à kə̀ dzèŋ mok co mʉtsətsəʼrə̀ fana Jisòs nə lo ye sə mʉmvwe' ndap Nwì, nə sə yə'rə bwìŋ mbwa.
43007015	Bʉ̀ ŋkwàha bʉ̀ʉ Jus wèŋ à yuk, nə mərə vɛ'ɛ wùriŋ. Wo sə cep də, “Ŋwə̀ ènə a ka ŋwàak lʉ̀k yə'rə, nə sə rì nə bum vɛ'ɛ valɛ?”
43007016	Ànə geŋ Jisòs cep fəsə fa wo də, “Bum sə̀ mʉ̀ sə yə'rə sə ka sə̀ yàm yeŋ, a sə̀ Nwì nə̀ yi a tum və̀ mʉ nə.
43007017	A ye-a ŋga ŋwè dzəm də yi gʉ yusə̀ co Nwì kwa bə zeŋ fana aco yi riŋ sə̀' də yusə̀ mʉ̀ sə yə'rə sə və̀ bohò Nwì, yà' ka yàm bə ŋàaŋ yàm yeŋ.
43007018	Ŋgò cèp bə nsàp ŋwə̀ nə̀ də mʉ yèʼe ndàlɛ fana, a ye-a ŋga ŋwè sə cèp-a yumok bə ŋàaŋ sə̀ ye, vesùwèŋ riŋ də yi sə làp yà'sə mandzə̀ də bwìŋ jəŋ yi co ŋwə̀ nə̀ ghaŋ. Nə ye sə̀' də a ye-a ŋga ŋgə̀ŋgàŋ sə dzəm də wo kuksə ŋwə̀ nə̀ nà' tum yi fana vesùwèŋ riŋ sə̀' də yi ŋwə̀ nə̀ zìnə, yi sə kà bwìŋ yà'sə bəbòrə̀.
43007019	Wèeŋ ja'a-na yàwèŋ sə̀' ɛ̀. Musì ànə fa weŋ lʉ̀k, ka yi yeŋ nɛ̀? Nə ye də ŋwə̀ nə̀ mò'fis mʉtsətsəʼrə wèŋ nə̀ yi nòŋsəgə̀ yà' lòoŋ bʉ̀ə̀. Njo nə̀ wèŋ sə làp mandzə̀ də wèeŋ zə mʉ kə bʉ̀ʉ yà?”
43007020	Fana bʉ̀ʉ sə̀ wo à mà tə fo' sə wèŋ də, “Hàva', yòŋsə̀ ze' mòk cu ndzə tuhù ŋgà' nèʼe tà. Wù sə ŋaŋaa kènə, wù yə ŋga sə làp mandzə̀ ŋgò zə wu ndà?”
43007021	Jisòs dʉk fa wo də, “Wèŋ pwe' sə mərə də bʉsə̀ mʉ̀ a gʉ̀ yu maŋgəŋgèŋ nùmbu dzə̀.
43007022	Wèeŋ tsərə-a bə nzak kom fa bwe mbəmbam wèŋ tu ɛ̀. Wèŋ rì də Musì a tsə̀' də wu dzə mombam, nùmbu nə̀ fwame' dzèeŋ, wù kom fa yi tu nùmbu ànə. A zìnə də à ka yè'sə Musì dʉk to. Ànə gʉ to bum yè'sə tàcicii avès sə̀ mantombì ŋkuŋ Musì sə və ye sə. Nə yeè nə də njo nə̀ Musì ànə cep vɛ'nə fana wèŋ sə kom fa wo tu sə bə sə̀ yà' kə̀ kʉ̀rə nùmbu dzə̀ wèŋ pwe', nə kà càsə̀.
43007023	A ye-a də wèŋ sə kom fa bwe awèŋ tu bə nùubu dzə̀ wèŋ lòoŋ də ya wèeŋ kà lʉ̀k Musì gʉ̀ bʉpsə̀, ye də mʉ̀ lùŋsə yàm ŋwə̀ nə̀ mim bə tu nùmbu dzə̀, wèŋ jok bohò mʉ̀-ɛ bʉ̀ʉ yà?
43007024	A bə̀boŋ də wèeŋ dzəm-a ŋgò sak nzak, wèŋ kà ma mò'fis kʉ̀k mègù. Wèŋ lap ja'a yusə̀ gʉgʉŋ sə̀ yà' cu sə tsətsəʼrə̀ ànə pwe' ŋkuŋ nə cep.”
43007025	Bʉ̀ʉ lak Jòrosalèm wèŋ mok à dʉk də, “Nèʼe ka ŋwə̀ nə̀ wo sə làp yi də wo zə yi nə yeŋ à?
43007026	Wèeŋ ja'a na yàwèeŋ mvə̀'nə̀ yi tə nè', nə sə cèp nə jəja, ŋwə̀ nəmòk kà yi yumok sə̀ fek lok ɛ̀. Ye də bʉ̀ ŋkwàha bʉ̀ʉ avès wèŋ dzəm mok laŋ də yi yè'sə Ŋkum ŋgà gèm bwìŋ nə kènə va?
43007027	Megu ŋga'a kə də vesùwèŋ rì lak ŋwə̀ ènə mvwe' sə̀ yi və̀ə, ŋga yusə lɛ də Ŋkum nə və-a ye, ŋwè kà mvwe' sə̀ yi a və̀ sə rì yuk fʉ̀'.”
43007028	Jisòs ànə sə yə'rə mʉmvwe' ndap Nwì nə̀ ghaŋ nə fana yi cep torə fis də, “Wèŋ də wèŋ rì mʉ, nə riŋ bə mvwe' lak am mwè pwe' ɛ̀? Ye də wèeŋ rì də mʉ̀ ka fɛɛŋ bə ŋàaŋ yàm və, mʉ̀ və̀ bə liŋ ŋwə̀ nə̀ yi ŋwə̀ nə̀ zìnə nə. Wèŋ ka yi lɛ riŋ.
43007029	Bohò mʉ̀ yàm, mʉ̀ rì yi bʉsə̀ mʉ̀ a tesə və̀ bohò yi, ŋga yi a tum və̀ mʉ sə̀' yi nə.”
43007030	Bwìŋ à yuk bum sə̀ yi à cèp yè'sə, ntʉm yaaŋ mok vɛ'ɛ fana wo lap mandzə̀ də wo ko yi. Mandzə̀ nə̀ co ŋwè kə jwɛŋ gesə fʉk yi bə bo kà ye bʉsə̀ à ye ŋga mvə̀k nə̀ nje nə à ka ntò kʉrə.
43007031	Ànə geŋ bwìŋ ŋkʉ̀ʉŋntɛ̀ŋ dzəm bohò yi. Bʉ̀ʉ sə wèŋ sə dʉhʉ də, “Nèʼe gù tsə gù lɛ Ŋkum nə bwɛ̀rɛ nsàp maŋgəŋgèŋ mòk cu fe'lə nə̀ yi ka nà' ntò gʉ à?”
43007032	Bʉ̀ʉ Faràsi wèŋ à yuk də bwìŋ sə cèp làrə kɛ' bə liŋ Jisòs nə bə nsàp mandzə̀ ànə fana wo lo kə swi' cù bə ŋgàa fa satikà' sə̀ ghaŋ wèŋ mvwe' mò'fis. Bə yà'wèŋ tumsə lo dògarì awo wèŋ də yà'a kə ko və Jisòs nə.
43007033	Ànə geŋ Jisòs nə dʉk fa wo də, “Mʉ nə cum kok vesùwèŋ mvə̀k momjo fana mʉ̀ bwi foho lo fe'lə bohò ŋwə̀ nə̀ yi a tum və̀ mʉ nə.
43007034	Wèeŋ nə lap mʉ, wèŋ kà mʉ yə bʉsə̀ mʉ nə ye mvwe' sə̀ co wèŋ kà fo' kə̀ dzèŋ to.”
43007035	Bʉ̀ʉ Jus wèŋ à sə cèp kɛ'cà mʉtsətsəʼrə wo də, “Ŋkwa'kʉ̀ nèʼe də yi nə lo bisə mvwe' sə̀ co vesùwèŋ kà yi yə yèʼe ŋga a ma fò? A yè'sə də yi nə lo mvwe' lak sə̀ zok, nə kə cum bə bʉ̀ʉ avès sə̀ wo curə kɛ' fo', nə sə yə'rə bʉ̀ʉ sə̀ wo ka bʉ̀ʉ lak avès yeŋ wèŋ nà?
43007036	Yi cep mok sə̀' də vèes nə lap yi, nə kà yi yə. A nə kà mvwe' sə̀ yi cu sə sə̀' kə̀ dzèŋ to wèŋ, ŋga yi sə cu yà'sə fò? Bum sə̀ yi sə cèp yà' yà'sə dalɛ?”
43007037	Nùmbu cok mbwè ŋkàk à dzèeŋ, nə̀ nà'a nùmbu nə̀ ghaŋ nə. Jisòs lokok nùmbu ànə, nə cep torə də, “A ye-a ŋga ntʉm sə sə ŋwə̀ nəmòk, ŋgə̀ŋgàŋ və bohò mʉ̀, nə kə no.
43007038	Yà'a nə̀ ye mvə̀'nə̀ wo à còm nòŋsə yà' ndzənə ŋwàk Nwì də, ‘A ye-a ŋga ŋwè dzəm-a bohò mʉ̀, ndzəp nə̀ nà' tse' lùŋ nə nə sə ki tesə ndzə ni'ì ŋgə̀ŋgàŋ nduk yà'a.’ ”
43007039	Yi ànə sə cep yè'sə bə yòŋsə̀ nə̀ Nwìi fagə̀ ŋwè nà' ŋga ŋwè dzəm bohò yi Jisòs nə. Ghà ànə à ye ŋga bwìŋ ka yòŋsə̀ nə ntò tse' bʉsə̀ Jisòs ànə ka ŋàaŋ ye sə̀ bohò Tɛ̀' ye nə ntò jəŋ.
43007040	Mʉmvə̀'nə̀ wo à yuk bum sə̀ Jisòs a cèp sə fana bʉ̀ʉ mok mʉtsətsəʼrəə ŋgo bʉ̀ nə̀ wo ye fo' nə dʉk yàwo də, “Zìnə, ŋwə̀ ènə lɛ ŋgà tsə̀' bum Nwì nə̀ yi ànə ye ŋgò kə̀ və̀ə nə.”
43007041	Bòp ma mòk dʉk yàwo sə̀' də, “Ŋwə̀ ènə Ŋkum ŋgà gèm bwìŋ nə.” Bòp mòk dʉk yàwo sə̀' də, “Hai' nà'a ka yi nə yeŋ, bʉsə̀ Ŋkum nə à ka ŋgò tesə mvwe' nze Galìli yeŋ.
43007042	Ŋwàk Nwì sə tsə̀' də Ŋkum nə nə tesə mvwe' ŋgwì bʉ̀ Devìd mvwe' lak Betèrèhem. Betèrèhem nə mvwe' sə̀ Devìd nə à sə cugə̀ fo'.”
43007043	Ànə ye vɛ'nə fana bwìŋ ga'a cù ba bʉ̀ʉ Jisòs.
43007044	Bʉ̀ʉ mok wèŋ lap mandzə̀ də wo ko yi fana wo ka yi bə bo nə̀ bo jwɛ̀ŋ lok.
43007045	Dògarì sə wèŋ à bwìŋ foho lò bohò bʉ̀ʉ Faràsi bə ŋgàa fa satikà' sə̀ ghaŋ sə wèŋ bo tu. Fana bʉ̀ ŋkwàha bʉ̀ʉ sə wèŋ fek wo də, “Wèŋ ka yi ko jə və bʉ̀ʉ yà?”
43007046	Dògarìi sə wèŋ dʉk də, “Vès ka ŋga ŋwə̀ nəmòk sə cèp nsàap bum mok co ŋgà' ànə yuk yuk.”
43007047	Bʉ̀ʉ Faràsi sə wèŋ dʉk fa yà' də, “Wotoo, ye də yi bòrə weŋ yàwèŋ sə̀' laŋ à?
43007048	Wèŋ yə də ŋwə̀ nə̀ mò'fis mʉtsətsəʼrəə bʉ̀ʉ sə̀ mantombì bə bʉ̀ʉ Faràsi wèŋ nə̀ də yi dzəm bohò nà' cu yo à? Hai', ka yeŋ.
43007049	Dzəm megu bohò yi anə kwe' bʉ̀ nə̀ wo ka lʉ̀ʉk Musì riŋ yà'a. Wo pwe' cu bohò Nwì bʉp.”
43007050	Ŋwə̀ nəmòk nə̀ yi ànə ye mʉtsətsəʼrəə bʉ̀ʉ Faràsi sə wèŋ à ye Nìkòdemù nə̀ yi à kə̀ tsèŋ nòoŋ Jisòs ndzəmə̀ fa' nà'a. Nìkòdemù nə cep ye dʉk də,
43007051	“A dʉk-a də a bɛ' tse' lʉ̀ʉk avès rərəŋ fana ye də kaco a sak nzak ŋwè ŋga ŋgə̀ŋgàŋ ka fo' sə nze ŋgò cèp ye sə sə̀ yeŋ.”
43007052	Wo à yuk vɛ'nə wo də, “Wu cep vɛ'ɛ va co wu sə̀' ŋkwa'kʉ̀ nə̀ mvwe' nze Galìli mòk nə̀ a lak ŋwə̀ nə̀ a sə dʉk ènə ɛ? Dù kə̀ taŋ ja'a tsəʼrə ŋwàk Nwì sə̀mok. Yumok ka nja də ŋgà tsə̀' bum Nwìi nə kə̀ tesə mvwe' nzeŋgòŋ Galìli ye yuk.” [
43007053	Ànə geŋ ndàaŋwè pwe' lo la'à yi.
43008001	Jisòs lo ye mvwe' nda mòk nə̀ wo togə̀ nà' də nda Olìp.
43008002	Tsok à rɛŋ, ŋga cu ntò nə̀ zəzòŋ fana Jisòs nə bwi foho lo fe'lə mʉ nda'à Nwì sə̀mok. Bwìŋ pwe' à yù lò yi mbwa. Yi cum tsoŋ nze, nə sə yə'rə wo mʉmvwe' ndap Nwì anə.
43008003	Ànə geŋ wo ko jəŋ və ŋwà mòk fo', də wo ko nà' ŋga nàʼ sə ko nto. Wo fis tes gesə lo yi mantombì mvwe' jəja. Ànə ko jəŋ və yi yè'sə bʉ̀ʉ Faràsi bə ŋgàa yə'rə̀ bwìŋ lʉ̀k wèŋ.
43008004	Bʉ̀ʉ sə dʉk fa Jisòs də, “Cicà, wo ko ŋwà nèʼe ŋga yi sə ko sàhà.
43008005	Nə ye də ŋwàk lʉ̀ʉk Musì sə tsə̀' də a ye-a ŋga wo ko ŋwè bə sàhà, wo tərə yi bə lìs tə̀tè ŋgə̀ŋgàŋ kpʉ. A ye-a wù yò, wù dʉk yò bə nsàp ènə da?”
43008006	Wo à sə cèp yè'sə ŋgò yu'rə Jisòs cù. Jisòs à bʉhʉ tsoŋ yuye sə nze, nə sə com sɛsə sənə mfə̀mfə bə ndubo.
43008007	Wo sə fek mali yi fo' tə̀tè Jisòs nə cum kok mʉtsə̀, nə dʉk yà' də, “Ŋwə̀ nəmòok ye-a mʉtsətsəʼrə wèŋ fa'nə, nə̀ yi rì də yi ka bʉp tse' fana ŋgə̀ŋgàŋ mak to vesə ŋwà ènə bə lìs yi.”
43008008	Yi dʉk wes vɛ'nə, yi bʉhʉ tsoŋ sə̀' sə nze anə, nə sə com sə̀mok.
43008009	Wo ànə yuk ncèp ènə fana wo ye ŋgò coho fo' təəŋ, təəŋ mò'fis, mò'fis, nə sə lo. À yè ŋgò tesə lò to ntò sə̀ wo ŋkwàha bwìŋ tə̀tè Jisòs à bwehe cu mègù mok fo' yiìyi bə ŋwà nə mvə̀'nə̀ yi tə kok fo'.
43008010	Jisòs à lòkok cu kok mʉ tsə̀ sə̀mok, nə fek ŋwà nə də, “Njɛ̀'gù, wo fò? Ŋwə̀ nəmòk ka wu yumok gʉ à?”
43008011	Ŋwà nə dʉk də, “Tà, ŋwə̀ nə̀ mò'fis ka mʉ yumok gʉ lok.” Jisòs dʉk fa fe'lə nà' də, “Mʉ nə kà wu yàm yumok sə̀' gʉ̀. Dù lò yuyo, nə kəa cù bə ŋgò gʉ̀ bʉp.”]
43008012	Jisòs à cèp fe'lə ncèp mòk sə̀' də, “Mʉ marɛŋ nə̀ sə nzeŋgòŋ nə mʉ̀. A ye-a ŋga ŋwə̀ nəmòk yù və̀ mʉ, ŋgə̀ŋgàaŋ nə tse' marɛŋ nə̀ nà'a lùŋ nə̀ zìnə nə. Yi nə kà sənə mandzəm gì.”
43008013	Bʉ̀ʉ Faràsi wèŋ kə dʉk fa yi də, “Wù sə ko fa ni' yò gèm sə̀ʼ wù. Ye də yusə̀ wù sə cèp yà'sə yà' ka fàk tse'.”
43008014	Jisòs nə cep ye də, “A ye-a sə̀ də mʉ̀ sə ko fa ni' àm gèm sə̀ mʉ̀ fana mʉ̀ riŋ də yusə̀ yà' sə tesə kə̀ cùhu mʉ̀ʉ zìnə. Mʉ̀ dʉk vɛ'nə bʉsə̀ mʉ̀ rì mvwe' sə̀ mʉ̀ a və̀ə, nə riŋ mvwe' sə̀ mʉ̀ sə lòo. Bohò wèŋ yàwèŋ, wèŋ ka fo' riŋ.
43008015	Wèŋ bʉ̀ʉ sə̀ sə nzeŋgòŋ fɛɛŋ, wèŋ sə fʉ̀hʉ, nə sə sak bwìŋ mʉmvə̀'nə̀ nzeŋgòŋ nə fʉ̀hʉgə̀ bum yàwo. Bohò mʉ̀ yàm, fàak am ka ŋgò fʉ̀hʉ bwìŋ yeŋ.
43008016	A də mʉ̀ anə dzəm-a ŋgò fʉ̀hʉ ŋwè, yusə̀ mʉ̀ cèp bə liŋ ŋgə̀ŋgàŋ sə kə̀kʉrə̀ kap. Yà'a vɛ'nə bʉsə̀ mʉ̀ sə kà mʉmʉ̀ gʉ̀ mègù, mʉ̀ sə gʉ̀ ves ŋàaŋ Tɛ̀' am nə̀ yi à tum mʉ nə.
43008017	Yà' cu ndzənə ŋwàk lʉ̀ʉk awèŋ də, a ye-a ŋga bwìŋ ba sə cèp cù mò'fis bə yumok fana ye də yu yà'sə zìnə.
43008018	Ye də mʉ̀ tə gèm àm, Tɛ̀' am nə̀ yi à tum mʉ nə tə sə̀' gèem àm.”
43008019	Wo fek yi də, “Tɛ̀' yò nə fò?” Jisòs dʉk fa wo də, “Wèŋ ka mʉ riŋ, nə kà Tɛ̀' am sə̀' rì. Wèŋ ànə riŋ-a mʉ, bwɛ̀rɛ də wèŋ rì Tɛ̀' am nə sə̀'.”
43008020	Jisòs à cèp bum yè'sə ŋga yi cu mʉmvwe' ndap Nwì nə̀ ghaŋ, mvwe' rum nə̀ wo kə̀ fagə̀ mbàam Nwì fo' nə. Yi ànə sə yə'rə bwìŋ vɛ'nə, ŋwə̀ nəmòk à ka yi ko bʉsə̀ mvə̀k nə̀ nje nə à ka ntò kʉrə.
43008021	Jisòs à cèp fe'lə mok sə̀' də, “Mʉ nə bisə yu am. Mʉ lò wes fana wèŋ lap mʉ, nə kà mʉ yə. Wèŋ kà mʉ yə vɛ'nə, wèŋ kpʉ maha mok sənə bʉp awèŋ. Wèeŋ nə kà mandzə̀ co wèŋ kə dzeŋ mvwe' sə̀ mʉ̀ lòo sə tse' to.”
43008022	Ŋkwàha bʉ̀ʉ Jus wèŋ sə fek bwi yàwo də, “Yi də mvwe' sə̀ yi lòo, kaco vès kə dzeŋ to fo' yeŋ, ncèp ànə yà'sə da? A yà'sə də yi nə zə ni' ye à?”
43008023	Jisòs dʉk fa wo də, “Wèeŋ yàwèŋ bʉ̀ʉ sə̀ sə nzeŋgòŋ fɛŋ, Mʉ yàm ŋwə̀ nə̀ ma mʉbu.
43008024	Mʉ̀ tsə̀' weŋ də wèeŋ nə kpʉ maha bʉp sənə bʉp awèŋ. A zìnə də wèeŋ nə kpʉ li sənə bʉp awèŋ anə, ŋga a ye-a də wèŋ ka mʉ də mʉ nsàp ŋwə̀ nə̀ mʉ̀ cu nə jəŋ na.”
43008025	Wo fek fe'lə yi də, “Wu yè'sə ndà?” Jisòs dʉk də, “Mʉ ŋwə̀ nə̀ mʉ tsə̀'gə̀ fa weŋ səsa də mʉ yi nə.
43008026	Bum cu wùriŋ sə̀ aco mʉ̀ tsok weŋ də wèŋ gbʉ̀ nzak bə zeŋ. Tɛ̀' am nə̀ yi a tum mʉ nə, yi ŋwə̀ nə̀ zìnə. Bum sə̀ mʉ̀ sə tsòho fa kɛ' bwìŋ yèʼe, a bum sə̀ yi a nìtsə̀' fa mʉ yà' yi.”
43008027	Jisòs à sə cèp bohò wo, nə sə dʉk də, “Ŋwə̀ nə̀ nà' à tum mʉ” fana wo kà yàwo də nà' sə dʉk yà'sə Tɛ̀'ɛ nà' Nwì rɛɛ̀ŋ.
43008028	Fana Jisòs dʉk fe'lə də, “Ghà nə̀ wèeŋ fis gesə lò mʉʉ Mo Ŋwè mʉtsə̀ ŋkuŋ fana wèŋ riŋ də a mʉ̀ nə. Wèeŋ nə riŋ sə̀' də mʉ kà yumok bə liŋ yàm gʉ̀gə̀. Bum sə̀ mʉ̀ cèp yà' pwe'fo', a sə̀ Tɛ̀' àm nìtsə̀' fa mʉ yà' yi ŋkuŋ mʉ̀ cep.
43008029	Ŋwə̀ nə̀ yi a tum və̀ mʉ nə, yi cu venə, yi ka mʉ mʉmʉ̀ me'rə mak bʉsə̀ mʉ gʉ̀ mègù yusə̀ yà' sə kwa yi.”
43008030	Yi ànə cep vɛ'nə fana bwìŋ ŋkʉ̀ʉŋntɛ̀ŋ bʉʉŋ dzəm bohò yi.
43008031	Ànə geŋ Jisòs nə cep bohò bʉ̀ʉ sə̀ yà'wèŋ dzəm bohò yi sə wèŋ də, “A ye-a ŋga wèŋ sə bɛ' tse' gù ncèp àm nə fana ye də wèeŋ bwe fàha am zìnə zìnə.
43008032	A ye vɛ'nə fana wèŋ riŋ zìnə nə, zìnə nə nà' fiŋ me'rə weŋ sə̀'.”
43008033	Bʉ̀ʉ sə wèŋ cep də, “Vèes ŋgwì bʉ̀ Abràham, vès ka yàvès ŋkwɛ̀ŋ bohò ŋwə̀ nəmòk cum yuk. Njo nə̀ wù sə dʉk də wo nə fiŋ me'rə vèes yè'sə nsàp nə̀ fò?”
43008034	Jisòs dʉk də, “Mʉ̀ sə tsə̀' weŋ nèʼe ŋkèm ncèp dʉk də, a ye-a ŋga ŋwè gʉ̀gə̀-a bʉp, ye də yi cu yà'sə ŋkwɛ̀ŋ bohò bʉp.
43008035	Kaco mo ŋkwɛ̀ŋ cum mamgeŋ mʉ nda'à ŋkwà'ŋwə̀ ye nə̀ mvèsə̀ yeŋ. Ŋwə̀ nə̀ yi nə cum mbwa mvèsəə mo ye.
43008036	Ye də a ye-a ŋga mo ye nə fiŋ me'rə wu, ye də wo fìŋ me'rə wu yà'sə laŋ bə nə̀ zìnə.
43008037	Mʉ̀ rì laŋ də wèeŋ ŋgwì bʉ̀ Abràham. Megu kə də wèŋ sə làp mandzə̀ də wèeŋ zə mʉ, bʉsə̀ yusə̀ mʉ̀ sə cèep sə sə kà fʉ ntu'ù wèŋ ni lok.
43008038	Mʉ̀ sə tsə̀' fa weŋ yusə̀ mʉ̀ a yə yà' bə lis bohò Tɛ̀' àm, wèŋ sə gʉ yàwèŋ sə̀' bum sə̀ wèŋ a yə'rə jə sə̀' bohò tɛ̀'ɛ àwèŋ.”
43008039	Wo dʉk fa yi də, “Tàcici àvèes Abràham.” Jisòs dʉk də, “Anə ye-a də wèeŋ ŋgwì bʉ̀ Abràham zìnə bwɛ̀rɛ də wèŋ sə gʉ bum sə̀' mvə̀'nə̀ Abràham nə à sə gʉ̀ʉ.
43008040	Mʉ̀ sə tsə̀' fa weŋ bum sə̀ zìnə sə̀ Nwì a nìtsə̀' fa mʉ fana wèŋ sə lap kə mandzə̀ də wèeŋ zə mʉ wà ŋga mʉ̀ ka weŋ yumok sə̀ bʉp gʉ. Wèŋ à yuk yuk də Abràham à gʉ̀ yuk nsàp yumòk vɛ'nə à?
43008041	Mʉ tsok fa weŋ də yusə̀ wèŋ sə gʉ̀ yà'sə, a nsàp yu nə̀ Tɛ̀' awèŋ nə̀ zìnə nə gʉ̀gə̀ vɛ'nə.” Wo dʉk fa yi də, “Vès ka bwe sàhà yeŋ, Tɛ̀' avèes Nwì yiìyi.”
43008042	Jisòs dʉk sə̀ʼ də, “Ka vɛ'nə yeŋ, bʉsə̀ Nwì anə ye-a Tɛ̀' àwèŋ bwɛ̀rɛ də wèŋ dzəm mʉ yàm sə̀'. Bʉsə̀ mʉ̀ a tesə və̀ bohò Nwì. Mʉ̀ a ka bə liŋ yàm və, a bə liŋ ŋwə̀ nə̀ yi a tum və̀ mʉ nə.
43008043	Mʉ̀ sə cèp bum, wèŋ kà yà' sə yuk bʉ̀ʉ yà? Wèŋ sə kà yuk bʉsə̀ wèŋ ka wabə ŋgò rɛɛŋ bum sə̀ mʉ̀ sə tsə̀' weŋ bə nsàp ŋwə̀ nə̀ mʉ̀ cu nə.
43008044	Wèeŋ yàwèŋ bwe tɛ̀' àwèŋ nə̀ yi Satà nə. Wèŋ sə dzəm mègù ŋgò gʉ̀ bum sə̀ yà' sə bò tɛ̀' àwèŋ nə. Mvə̀'nə̀ à yè yèe, tɛ̀' àwèŋ nə cu mègù ye ŋgà zə bwìŋ haaŋ kə wɛs ntinə. Yi kà yusə̀ zìnə gʉ̀gə̀ bʉsə̀ yi ka zìnə tse' lok fʉk nə̀ mvèsə̀. Yi cu ŋgò cèp sə̀ yumok, yà' megu mvwès pwe' sə̀ mʉmvə̀'nə̀ nsàp ŋwə̀ nə̀ yi cu nə. A yi nə̀ yi à cì' yèto kok mvwès cap yi.
43008045	Mʉ̀ sə cèp yàm ŋga'a zìnə fana wèŋ kà mʉ mok dzəm fa.
43008046	Aco ŋwə̀ nəmòk mʉtsətsəʼrə wèŋ fa'nə niŋtsok fa mʉ bʉp mòk nə̀ mʉ̀ a gʉ̀ʉ à? Nə yeè nə vɛ'nə, mʉ̀ sə tsə̀' fa weŋ zìnə nə, wèŋ kà mʉ kə dzəm fa bʉ̀ʉ yà?
43008047	A ye-a ŋga ŋwèe ŋwə̀ə Nwì, ŋgə̀ŋgàaŋ nə yuk ncèp nə̀ Nwì nə. Njo nə̀ wèŋ sə kà mʉ yuk nə, bʉsə̀ də wèŋ ka bwe Nwì yeŋ.”
43008048	Bʉ̀ ŋkwàha bʉ̀ʉ Jus wèŋ sə dʉk fa Jisòs də, “Nà'a nsàp ncèp nə̀ wù cèp ŋkuŋ vès riŋ də, vèes to-a wu də wu ŋwə̀ə Sàmàriyà, nə dʉk də yòŋsə̀ ze' mòk sə ŋaŋsə wu fana ye də vès ka bə jòŋ cep sə.”
43008049	Jisòs nə də, “Ze' mòk sə kà mʉ ŋaŋsə̀ lok. Mʉ̀ sə wəp yàm Tɛ̀' àm fana wèŋ sə kà mʉ yàwèŋ wəp lok.
43008050	Mʉ̀ sə kà mʉ̀ də bwìŋ jəŋ mʉ co ŋwə̀ nə̀ ŋkʉ̀ʉŋ làp. Tɛ̀' àm nə sə dzəm yi də bwìŋ jəŋ mʉ vɛ'nə. Ncèp ènə, anə kə̀ sak rɛŋsə nà' ntsə'mòk Tɛ̀' àm nə.
43008051	Mʉ tsok fa weŋ ŋkèm ncèp dʉk də, a ye-a ŋga ŋwè noŋsə-a ncèp nə̀ njàm nə fana ŋgə̀ŋgàŋ kà kpʉ bə lis yə yuk.”
43008052	Bʉ̀ʉ Jus sə wèŋ dʉk fa fe'lə yi də, “Ncèp cù yò sə gʉ̀ yi ŋkuŋ vès riŋ də zìnə, sə ŋaŋsə wu ze'. Abràham à kpʉ, ŋgàa tsòhò bum Nwì wèŋ nə kpʉ lo yàwo sə̀'. Ye də ncèp nə̀ wù cèp də ŋwèe noŋsə-a ncèp yò, ŋgə̀ŋgàŋ kà kpʉ yuk nà'a yà'sə da?
43008053	Co wù gʉ ghak Abràham nə̀ yi à kpʉ nə à? Ŋgàa tsòhò bum Nwì wèŋ à kpʉ yàwo sə̀', wù tsəm də wu yè'sə yu yà?”
43008054	Jisòs cep fəsə mok sə̀' də, “Wèŋ sə tsəm də mʉ̀ sə làp mʉ̀ də bwìŋ kuksə mʉ co ŋwə̀ nə̀ ŋkʉ̀ʉŋ. A ye-a də mʉ̀ sə dzəm vɛ'nə mʉ̀ anə zìnə, ye də yà' ye yusə̀ wà. A Tɛ̀' àm, nə̀ wèŋ sə to yi də yi Nwì àwèŋ nə, yi sə làp də bwìŋ jəŋ mʉ vɛ'nə yi.
43008055	Nə ye də wèŋ sə to-a yi sə̀ də Tɛ̀' àwèŋ fana wèŋ ka yi yà'sə riŋ. Mʉ̀ rì yi mʉ̀. A ye-a ŋga mʉ̀ dʉk də mʉ̀ ka yi riŋ fana mʉ̀ ye sə̀' ŋgà cì' mvwès co wèŋ. Mʉ̀ sə tsə̀' weŋ də mʉ̀ riŋ yi, nə sə noŋsə ncèp nə̀ nje nə.
43008056	Tàcici àwèŋ Abràham ànə kwa də yi nə ye mvə̀k nə̀ njàm nə. Yi ànə ye nà', nə kwa bə zeŋ vɛ'ɛ maŋgəŋgèŋ.”
43008057	Bʉ̀ʉ Jus sə wèŋ dʉk də, “Wùu mʉmo nèʼe, wù ka lùumŋgòŋ hum tàŋ ntò dzeŋ, nə ye va ŋkuŋ wù dʉk də wù à yə Abràham ɛ?”
43008058	Jisòs dʉk də, “Mʉ tsok fa weŋ zìnə nə̀ nà'a ŋkèm ncèp dʉk də, ŋkuŋ wo sə dzə Abràham ŋga ‘Mʉ̀ nə’ mʉ yo.”
43008059	Mvə̀ʼnə̀ bwìŋ à yuk ŋga yi to liŋ ye də ‘Mʉ̀ nə’wo te'e lìs də wo təm zə yi bə zeŋ. Yi bisə fo' wà, nə tesə mʉmvwe' ndap Nwì anə, nə lo yuye.
43009001	Nùmbu mòk à ye ŋga Jisòs sə kɛ'kɛ' càa fana yi kə tseŋ ŋwə̀ nəmòk nə̀ wo à dzə yi ŋga yi loho lis.
43009002	Bwe ŋgàa fàak Jisòs ànə ye ŋgà' nə fana wo to Jisòs də, “Cicà”, nə fek nà' də, “Ànə gʉ bʉp yè'sə ndà ŋkuŋ lis ŋwə̀ nèʼe loho nɛ? À gʉ̀ bʉp ma ye kè tɛ̀' ye kè yi bə tu ye ɛ?”
43009003	Jisòs nə dʉk fa wo də, “Yiya ènə ka bʉ̀ʉ bʉp nə̀ ŋwə̀ mòk a gʉ̀ yi yeŋ. Lis ŋwə̀ ènə a loho vɛ'nə də ya ŋga bwìŋ ye ŋàaŋ sə̀ Nwì mʉ ni'ì ŋwə̀ ènə.
43009004	Vesùwèeŋ gʉ tsoŋ fàak ŋwə̀ nə̀ yi tum mʉ nə ŋga cu tse' ntò marɛŋ. Ndzəm sə vəə, nà'a seŋ-na fana, ŋwè kà yumok mok gʉ̀ to.
43009005	Mvə̀'nə̀ mʉ̀ cu tse' sənə nzeŋgòŋ nə fana mʉ marɛŋ bohò nzeŋgòŋ nə mʉ̀.”
43009006	Yi ànə cep wes vɛ'nə fana yi te gesə nte sə nze, nə top ncàk mvwe' sə̀ yi te nte sə bə ndubo. Yi jwɛŋ jəŋ ncàak sə, nə yok gesə fa ŋgà' nə̀ jì lis nə mʉlisə̀.
43009007	Yi ànə yok wes fana yi dʉk fa nà' də, “Dù lo sə mvwe' ndzəp Silòm, nə kə kwak si ca.” (Liŋ sə̀ də Silòm yà'sə də Tumsə.) Ànə geŋ ŋgà' nə lo kə kwak si ye sə ca anə. Yi à kwak, nə bwi foho və ŋga lis mùhu yi laŋ, yi sə ye mok bum.
43009008	Bʉ̀ʉ sə̀ wo cu kʉəp mvwe' sə̀ yi cugə̀ bə bʉ̀ʉ sə̀ wo rì yi də yi lɛɛŋgə̀ bum bʉsə̀ yi jì lis wèŋ à yə yi, nə mərə vɛ'ɛ wù kà fʉ̀'. Wo dʉk də, “Hàva', nèʼe ka ŋgà' nə̀ yi cuuŋ mègù mvwe' mò'fis, nə sə lɛɛŋ bum bohò bwìŋ nə yeŋ ɛ̀?”
43009009	Bʉ̀ʉ mok wèŋ də, “Ŋ̀, a yi;” mok də, “Hai' ka yi yeŋ. A ŋwə̀ nəmòk nə̀ yi səsə nà' səsə.” Wo à sə dʉhʉ vɛ'nə fana ŋgà' nə cep ye sə̀'. Yi dʉk də, “Mʉ̀ ka sə səsə, mègù mʉ̀ nə.”
43009010	Wo fek yi də, “Wù gʉ̀ va ŋkuŋ lis yo muhu ɛ?”
43009011	Yi də, “Ŋwə̀ nə̀ wo togə̀ yi də Jisòs nà'a mùk fa mʉ yà' yi. Yi top ncàk, nə yok fa mʉ yà' fo', nə dʉk mʉ də mʉ kə kwak si am sə sə mvwe' ndzəp Silòm. Mʉ̀ lo, nə kə kwak si sə ca fana lis am sə muhu.”
43009012	Wo fek yi sə̀mok də, “Ŋwə̀ ànə fò?” Yi də, “Mʉ̀ ka riŋ.”
43009013	Ànə geŋ wo ko jəŋ ŋgà' nə̀ wo mùk fa yi lis nə, nə jəŋ lo yi bohò bʉ̀ʉ Faràsi wèŋ.
43009014	Yu səmook də, nùmbu nə̀ Jisòs ànə top ncàk, nə muk fa ŋgà' ànə lis bə zeŋ nə à ye nùmbu dzə̀.
43009015	Bʉ̀ʉ Faràsi sə wèŋ fek ŋgà' nə yàwo sə̀' də nà' gʉ̀ va ŋkuŋ lis nà' muhu ɛ? Ŋgà' nə də, “Yi yok fa mʉ lis sə bə ncàk. Mʉ̀ lo, nə kə kwak si fana lis am sə muhu.”
43009016	Bʉ̀ʉ Faràsi mok wèŋ dʉk də, “Ŋwə̀ nə̀ yi gʉ̀ nsàp yu ènə, ka yi Nwì tumsə, bwɛ̀rɛ yi kà nsàp fàk nə̀ ŋgò kə̀ gʉŋsə ŋwè nùmbu dzə̀ ènə gʉ̀; bʉsə̀ lʉ̀k sə kà vɛ'nə dzəm.” Bòp bʉ̀ ma mòk dʉk yàwo də, “Ŋwə̀ ènə ye-a ŋgà gʉ̀ bʉp bwɛ̀rɛ yi gʉ to nsàp maŋgəŋgèŋ ènə ŋga yè va?” Ànə ye vɛ'nə, bʉ̀ʉ sə wèŋ ga'a mok bòp ba.
43009017	Wo fek ŋwə̀ nə̀ yi mùhu lis nə də, “Wo mùk lis e sə̀ yò, wù tsərə yò bə ŋwə̀ nə̀ yi mùk fa wu lis ànə da?” Yi dʉk də, “Mʉ̀ rì yàm də ŋwə̀ ànə, yi ŋgà tsə̀' bum Nwì.”
43009018	Bʉ̀ʉ Jus yè'sə wèŋ à ka də ŋwə̀ ènə ànə ye to mantombì ŋgà jì lis dzəm. Fana wo kə to və ma bə tɛ̀'ɛ ŋgà' nə̀.
43009019	Ma bə tɛ̀' ye nə à kə̀ dzèeŋ fana wo fek yà' də, “Nèʼe mo àwèŋ à? A zìnə də mvə̀'nə̀ wèŋ à dzə yi, yi kà bum yəgə̀ à? Ye də yà' mùhu ŋga'a va?”
43009020	Tɛ̀' bə ma nə dʉk də, “Vès rì də nèʼe mo àvès. Vès rì sə̀' də mvə̀'nə̀ vès à dzə yi, yi kà yumok yəgə̀.
43009021	Megu də vès ka ŋga'a mvə̀'nə̀ yi gʉ̀ ŋkuŋ nə sə yəə̀ nə bum yèʼe riŋ. Vès ka ŋwə̀ nə̀ yi mùk fa yi lis sə sə̀' riŋ. Yi ŋwə̀ rìŋsə, aco wèŋ fek yi, yi cep bə cùu ye yi.”
43009022	Ma bə tɛ̀' ye nə à dʉk vɛ'nə bʉsə̀ wo à sə wəp ŋkwàha bʉ̀ʉ Jus wèŋ. Bʉsə̀ ànə ye ŋga bʉ̀ʉ Jus sə wèŋ a cèp tes laŋ də a ye-a ŋga ŋwə̀ nəmòk cèp fis jəja də Jisòos Ŋkum ŋgà gèm bwìŋ nə fana wo bɛ' fis gɛsə ŋgə̀ŋgàŋ mʉmvwe' ndap pìriyà àwo nə.
43009023	Nà'a njo nə̀ tɛ̀' ye wèŋ à dʉk də, “Yi ŋwə̀ nə̀ yi gʉ laŋ, fek yi, yi cep bə cùu ye” nə.
43009024	Ànə geŋ wo to və nə sə̀mok, ŋga'a nə̀ kɛ̀' ba. Wo fek yi də, “Wəp Nwì, nə cep zìnə yò. Vès rì yàvès də ŋwə̀ nə̀ wù də yi mùk fa wu lis ànə, yi ŋgà gʉ̀ bʉp.”
43009025	Yi dʉk fa yà' də, “Kè yi ŋgà gʉ̀ bʉp è, mʉ̀ ka yàm riŋ. Mʉ̀ rì mègù yàm yu nə̀ mò'fis dʉk də, mʉ̀ ànə ye to mantombì ŋgà lohò lis fana ŋga'a nèʼe, mʉ̀ sə yə yu am mok bum.”
43009026	Wo fek mali yi sə̀' ŋkuŋ də, “Yi gʉ̀ fa wu lis sə va ŋkuŋ yà' muhu ɛ?”
43009027	Yi dʉk fa yà' də, “Mʉ̀ tsə̀' weŋ mvə̀'nə̀ yi gʉ̀ nə fa' laŋ. A ye-a ŋga wèŋ də wèeŋ kà yuk wèŋ teŋsə. Wèŋ də mʉ sə tsoho fa mali weŋ sə̀mok bʉ̀ʉ yà? Kàmòk wèeŋ nə sə làp sə̀ mandzə̀ ŋgò bʉ̀ʉŋ bwe ye wèŋ àlɛ.”
43009028	Yi ànə dʉk wo vɛ'nə fana wo yak yi də, “Ŋyàm wu mo ŋgà fàk ye wù, vèes yàvès bwe fàak Musì.
43009029	Vès rì də Nwì ànə cep yuk bə Musì, vès ka mvwe' sə̀ ŋkwa'kʉ̀ ànə tesə və̀ ye yà'sə riŋ.”
43009030	Ŋgà' nə̀ lis mùhu nə à yuk vɛ'nə yi də, “Kwɛ'fò ŋgʉrì! Co ŋwè muk fa mʉ lis vɛ'ɛ, wèŋ dʉk də wèŋ ka mvwe' sə̀ yi tesə və̀ə riŋ ɛ̀?
43009031	Vesùwèŋ rì də kaco Nwì fa ŋàaŋ ye bohò ŋwə̀ nə̀ yi ŋgà gʉ̀ bʉp yeŋ. Yi fa mègù ŋàaŋ ye bohò bʉ̀ʉ sə̀ wo kùksəgə̀ yi, nə sə gʉ yi kwa wèŋ.
43009032	Nzeŋgòŋ nə à yè yee, ŋwè ka də wo à dzə ŋwə̀ nəmòk ŋga yi sə kà bum yə fana ŋwə̀ nəmòk kə muk fa yi yà' yuk yuk.
43009033	Yà' nò jəja də ŋwə̀ ènə tesə və̀ bohò Nwì. Anə ka-a vɛ'nə yeŋ bwɛ̀rɛ yi gʉ to nsàp yu nə̀ yi gʉ̀ ènə ŋga yi yè va ŋkuŋ?”
43009034	Bʉ̀ʉ sə wèŋ də, “Kàcò, wùu mo nə̀ wo à dzə wu sənə bʉp wà, wù sə dʉk də wu yə'rə ves yumok kènə.” Fana wo bɛ' fis gɛsə yi mʉmvwe' ndap pìriyà àwo nə.
43009035	Ànə geŋ Jisòs yuk də wo bɛ' fis nà' mʉmvwe' ndap pìriyà àwo nə laŋ. Yi lap kɛ'cà nà' tə̀tè yi kə tseŋ nà', nə fek nà' də, “Wù dzəm bohò yi Mo Ŋwè à?”
43009036	Ŋgà' nə dʉk də, “Tà, Mo Ŋwè nə yè'sə ndà ya mʉ dzəm bohò yi ɛ.”
43009037	Jisòs dʉk fa fəsə yi də, “Wù yə yi laŋ. Wù sə cèp yè'sə sə̀' wenə.”
43009038	Yi à yuk mvə̀'nə̀ Jisòs dʉk vɛ'nə fana yi dʉk də, “Tà, mʉ̀ dzəm bohò wù.” Yi à dʉk vɛ'nə, nə təəŋ sə nze kə̀ mantombì Jisòs anə bə tumfərə.
43009039	Jisòs nə cep də, “Mʉ̀ à və̀ sə nzeŋgòŋ fɛŋ ŋgò sak gàpsə bʉ̀ʉ sə̀ wo dzəm bohò Nwì bə sə̀ wo ka bohò yi dzəm. Mʉ̀ a və̀ ŋgò gʉ̀ bʉ̀ʉ sə̀ wo ləlohò lis wèeŋ ye bum, nə gʉ sə̀ wo tsəm də wo sə yə bum wèeŋ loho lis.”
43009040	Bʉ̀ʉ Faràsi mok wèŋ sə̀ wo à ye fo' ànə yuk ncèp ènə fana wo fek Jisòs nə də, “Ye də wù sə dʉk yèʼe də vèes ləlohò lis à?”
43009041	Jisòs dʉk fəsə fa wo də, “Anə ye-a də wèeŋ ləlohò lis bwɛ̀rɛ də wèŋ ka nzak tse'. Wèŋ nə sə dʉk nə də lis awèŋ cu fo', də wèŋ sə yə bum bə zeŋ fana ye də wèŋ cu bə nzak mʉ tuhù wèŋ.
43010001	“Mʉ̀ sə tsə̀' weŋ zìnə nə̀ nà'a ŋkèm ncèp də, a ye-a ŋga ŋwè dzəm ŋgò ni mʉmvwe' ŋka' nsùŋgaŋ, yi me'rə noŋsə ncùu sə, nə kə ko' ca mvwe' sə̀ zok fana ye də ŋgə̀ŋgàaŋ ŋgà yə̀.
43010002	Ŋwə̀ nə̀ yi ni ye mvwe' ncùu ŋka' sə, yi ŋgà nsùŋgaaŋ sə, nə ye ganakù nə sə̀' yi.
43010003	Ŋwə̀ nə̀ yi sə sò ŋka' sə nə muk fa ŋwə̀ ànə ncùu ŋka' sə. Nsùŋgaaŋ sə̀ ye sə riŋ ŋgì ye mvə̀'nə̀ yi sə to yà' bə liŋ fana yà' sə yuŋ lo yi mvwe' sə̀ yi sə lòo.
43010004	Yi fis və̀ wes yà' sə mbiŋ fana yi to mantombì, nsùŋgaaŋ sə yuŋ yi bʉsə̀ wo rì ŋgì yi nə.
43010005	Kaco wo yuŋ lo ŋwə̀ nə̀ yi ŋkʉ̀ìŋ yeŋ. Wo nə caŋ nsàp ŋwə̀ ànə caa bʉsə̀ wo ka ŋgì ye nə riŋ.”
43010006	Jisòs ànə mak fa wo gbʉ' ènə fana wo kà bə zeŋ rɛɛ̀ŋ lok.
43010007	Ànə geŋ fana Jisòs nə dʉk fa wo də, “Mʉ̀ sə tsə̀' weŋ zìnə nə̀ nà'a ŋkèm ncèp dʉk də mʉ yèʼe ncùu ŋka' nsùŋgaaŋ sə.
43010008	Bʉ̀ʉ mok sə̀ wo à və̀ to mantombìi mʉ̀ yà'a pwe'fo' ŋgàa yə̀ wèŋ, nsùŋgaaŋ sə wèŋ kà wo sə̀ yuk təp.
43010009	Mʉ ncùu sə mʉ̀. Ŋwə̀ nə̀ yi ni cà-a bohò mʉ̀ fana ŋgə̀ŋgàŋ kà ŋgə' mok yə. Yi nə sə nikok, nə sə tesə mvə̀'nə̀ yi dzəm. Yi nə ye ŋgaŋ co yi zʉ, nə zʉ, nə ze'.
43010010	Ŋgà yə̀ və̀gə̀ ye ŋgò yə̀ə, nə zə, nə ye ŋgò gʉ̀ bʉpsə bʉpsə. Bohò mʉ̀ yàm, mʉ̀ a və̀ də ya bwìŋ tse' lùŋ, də ya wo tse' lùŋ ènə nduk nə̀ nduk.
43010011	“Mʉ ganakù nə̀ bə̀boŋ nə. A ye-a də ŋwèe ganakù nə̀ bə̀boŋ fana yi nə dzəm də yi kpʉ mʉ tuhù nsùŋgaaŋ ye sə.
43010012	Ŋwə̀ nə̀ yi sə fàk ye də ya wo lak yi mbàm, yi ka ganakù nə yi yeŋ, nə kà ŋgà nsùŋgaaŋ sə sə̀' ye fana yi sə fàk mègù ye mbàam ye. Nsàp ŋwə̀ ànə yə-a ŋga nàm nə̀ bʉp sə və̀ə, yi so bo bə caŋ, nə me'rə tes nsùŋgaaŋ sə fo'. Nàm nə̀ bʉp nə nə ko zʉ nsùŋgaaŋ mok, nə bɛ' samsə mok.
43010013	Ŋwə̀ nə̀ wo sə làk yi ye mbàm ènə ca vɛ'nə bʉsə̀ ka yi bə nsùŋgaaŋ sə yaaŋ, yà' ka sə̀ ye ndzə bohò yi yeŋ.
43010014	Mʉ ganakù nə̀ bə̀boŋ nə. Mʉ̀ rì nsùŋgaaŋ am, wo riŋ mʉ yàwo sə̀'.
43010015	Yà' mègù co mvə̀'nə̀ Tɛ̀' àm rì mʉ, mʉ̀ riŋ yi sə̀'. Mʉ yàm yəyərə̀ ŋgò kpʉ mʉ tuhù nsùŋgaaŋ sə wèŋ.
43010016	Mʉ̀ tse' nsùŋgaaŋ am mok sə̀ wo ka bə bòp nèʼe mvwe' mò'fis cum. A bə̀boŋ də mʉ jəŋ benə və tsoŋ wo mvwe' mò'fis. Wo nə yuk ŋgì àm fana wo benə mvwe' mò'fis, nə tse' sə̀' ganakù nə̀ mò'fis.
43010017	“Tɛ̀' àm dzəm mʉ bʉsə̀ mʉ̀ sə dzəm də yòŋsə̀ àm nə lo gɛsə ntɛ̀ŋ ya a kə̀ lə̀sə nùu, mʉ tse' fe'lə nà' sə̀mok.
43010018	Ka də ŋwə̀ nəmòk sə fèp jə nà' ndzə bohò mʉ̀ anə bə ŋàŋ yeŋ. Mʉ̀ mè'rə nà' mʉ̀ bə bo am. Mʉ̀ tse' ŋàaŋ sə̀ co mʉ̀ fis me'rə yòŋsə̀ àm nə, nə tse' ŋàaŋ sə̀ aco mʉ te' lokoksə fe'lə nà' sə̀'. Tɛ̀' àm nə a fa ŋàŋ yi də mʉ gʉ vɛ'nə.”
43010019	Yi ànə cep vɛ'nə fana bʉ̀ʉ Jus wèŋ sə̀ wo à yuk ncèp ènə wèŋ à gà'a bòp ba.
43010020	Bòp ma mòk à sə dʉk də, “Ŋgà' ànə ŋgà ŋaŋ, yi tse' yòŋsə̀ ze' ndzə ni'ì yi. Vesùwèŋ sə yu'rə yiskok bohò yi yè'sə yà?”
43010021	Bʉ̀ʉ mok sə dʉk yàwo də, “A ye-a ŋga ŋwè tse' yòŋsə̀ ze' ndzə ni'ì yi, kaco yi cep to nsàap bum sə̀ ŋwə̀ nèʼe sə cèp yèʼe lɛ yeŋ. Aco yòŋsə̀ maze' muk to fa bwìŋ lis yè'sə va?”
43010022	Mvə̀k ànə dzeŋ nə̀ ŋgò gʉ̀ ŋkà'a sə̀ bʉ̀ʉ Jus wèeŋ togə̀ yà' də Hànukà mvwe' lak Jòrosalèm fana yà' ye ŋga a mvə̀k mbʉəp dzə̀ sə̀'.
43010023	Mvə̀k ànə à ye nùmbu mòk ŋga Jisòs sə gìhi kɛ'cà sə mbàandap Nwì. Wo à sə to mʉmvwe' nə̀ yi à sə gìhi fo' nə də, “Mbàandap nə̀ Sòlomù.”
43010024	Bʉ̀ʉ Jus wèŋ ànə kə maŋ fo' sə̀'. Wo fek yi də, “Wù dzəm də vèes cum mam kəkok və̀m vɛ'nə tə̀tè kə dzeŋ sè ŋkuŋ ɛ? A ye-a də wu Ŋkum ŋgà gèm bwìŋ nə, wù tsok rɛŋsə fa-a ves le.”
43010025	Jisòs dʉk fa wo də, “Mʉ̀ a tsə̀' weŋ laŋ, megu də wèŋ kà mʉ dzəm fa. Fàak sə̀ mʉ̀ sə gʉ̀ yà' bə liŋ Tɛ̀' àm sə, sə nìtsə̀' fa weŋ nsàp ŋwə̀ nə̀ mʉ̀ cu nə sə̀'.
43010026	Bə yà'sə pwe', wèŋ sə kà mʉ də mʉ Ŋkum nə dzəm fa bʉsə̀ wèŋ ka nsùŋgaaŋ am yeŋ.
43010027	Nsùŋgaaŋ sə̀ yàm rì ŋgì àm. Mʉ̀ riŋ wo sə̀', fana wo sə bɛ' və mʉ.
43010028	Wo bɛ' və̀ mʉ vɛ'nə, mʉ̀ fa wo lùŋ nə̀ nà'a nə̀ kà mè yuk. Wo nə kà sə̀ kpʉ yuk. Kaco ŋwə̀ nəmòk fep fis to wo ndzə bohò mʉ̀ anə sə̀' yeŋ.
43010029	Tɛ̀' àm nə̀ yi a fa yà' ndzə bohò mʉ̀ nə, yi yam càsə ndàaŋwè pwe' yi. Ye də kaco ŋwə̀ nəmòk fep fis to wo ndzə bohò Tɛ̀' àm nə yeŋ.
43010030	A vɛ'nə bʉsə̀ mʉ̀, ves Tɛ̀' àm nə, vès mègù mò'fis.”
43010031	Bʉ̀ ŋkwàha bʉ̀ʉ Jus wèŋ sə à yuk mvə̀'nə̀ yi cèp vɛ'nə fana wo te' lìs sə̀mok də wo təm zə yi fo'.
43010032	Jisòs a yə vɛ'nə, yi dʉk fa wo də, “Wèŋ a yə fàak sə̀ bə̀boŋ sə̀ mʉ̀ a gʉ̀ yà' bə liŋ Tɛ̀' àm laŋ. Bum sə̀ mʉ̀ a gʉ̀ yà'sə pwe', nə̀ nà'a bʉp nə̀ wèŋ sə də wèeŋ təm zə mʉ bʉ̀ʉ zeŋ nə yèʼe nə̀ fò?”
43010033	Bʉ̀ʉ sə wèŋ də, “Vès sə kà wu bʉ̀ʉ bum sə̀ bə̀boŋ sə̀ wù a gʉ̀ʉ təm zə. Vès də vèes zə wu njo nə̀ wù sə gʉ̀ bʉpsə liŋ Nwì. Wù mègù ŋwè nə̀ ŋwè wà, wù sə lap də wu gʉ ni' yò də wu Nwì bʉ̀ʉ yà?”
43010034	Jisòs dʉk fa wo də, “Wo à còm nòŋsə yà' ndzənə ŋwàk lʉ̀ʉk awèŋ də, ‘Mʉ̀ʉ Nwì, mʉ̀ dʉk də wèeŋ nwì wèŋ.’
43010035	Vesùwèŋ rì sə̀' də ŋwàk Nwì nə nà'a zìnə, nà'a kà kupsə̀gə̀. Ye də a ye-a ŋga Nwì dʉk də bʉ̀ʉ sə̀ wo yuk ncèp ye nə wèeŋ sə̀' co yi,
43010036	njo nə̀ mʉ dʉk yàm də mʉ̀ʉ mo Nwì, wèŋ sə də mʉ gʉ bʉpsə liŋ Nwì nə bʉ̀ʉ yà? Mʉ̀ nə̀ Tɛ̀' àm nə a cok noŋsə mʉ, nə tumsə vesə sə nzeŋgòoŋ fɛŋ nə.
43010037	A ye-a də mʉ̀ sə kà nsàap fàak Tɛ̀' am sə gʉ̀, wèŋ kà mʉ dzəm fa anə ntɛ̀ŋ.
43010038	A ye-a ŋga wèŋ yə də mʉ̀ sə gʉ̀ fàak sə̀ Tɛ̀' am sə fana ye də wèeŋ sə dzəm bohò mʉ̀ bʉ̀ʉ fàak sə, ŋga wèŋ sə dzèeŋ-a yusə̀ mʉ̀ sə cèep sə na. Yà'a ye vɛ'nə fana wèŋ rɛɛŋ də Tɛ̀' nə bə Mo ye nə mò'fis, Mo nə ye bwi bə Tɛ̀' nə sə̀' mò'fis.”
43010039	Bʉ̀ʉ sə wèŋ lap də wo ko yi fana Jisòs swɛ'ɛ tesə ndzə bohò wo wà.
43010040	Ànə geŋ Jisòs bwi foho lo, nə kə to fe'lə ndzəp Jòridàŋ. Yi lo, nə kə cum mvwe' sə̀ Jon à sə bàptɛsə to bwìŋ fo' yà'a.
43010041	Bwìŋ à kə̀ tsèŋ yi fo' vɛ'ɛ wùriŋ. Bʉ̀ʉ sə wèŋ sə dʉhʉ də, “Jon à ka maŋgəŋgèŋ mòk co nà' gʉ ves a tsəm də a tumsə və̀ yi Nwì gʉ yuk. Megu kə də bum sə̀ yi Jon nə à cèp yà' bə liŋ ŋwə̀ nèʼe pwe'fo' a bʉ̀ʉŋ və̀ zìnə laŋ.”
43010042	Ànə geŋ bwìŋ dzəm bohò Jisòs fa'nə ŋkʉ̀ʉŋntɛ̀ŋ.
43011001	Ŋwə̀ nəmòk à ye mvwe' lak Betanì nə̀ liŋ ye à ye də Lasorò. À ye nùmbu mòk yiyaŋ ko yi. À ye ŋga yi tse' njɛ̀'ɛ ye ba. Liŋ awo à ye də Matà bə Mèri. Njɛ̀'ɛ ye sə à sə cugə̀ sə̀' mvwe' lak Betanì anə.
43011002	Mèri nə̀ moma ye Lasorò à sə ya ènə, a yi nə̀ yi à yok Tà Jisòs bə wurdì', nə sə yisə fa nà' kù bə nə̀əmtu ye nà'a.
43011003	Bʉsə̀ Lasorò à sə ya fana Mèri bə Matà tirə gesə lo Jisòs də, “Tà, ŋge' ntʉm yò Lasorò nò yiya nə̀ bʉp.”
43011004	Jisòs nə ànə yuk ntirə̀ ènə fana yi dʉk də, “Yiya ènə nə kà bə kpʉ kə̀ lə̀. Yiya ènə və̀ də ya bwìŋ nə ye ŋàaŋ Nwì bə zeŋ fana nə ye ŋàaŋ Mo Nwì nə sə̀' bə zeŋ.”
43011005	Jisòs à dzəm Matà bə moma ye Mèri, nə ye Lasorò sə̀'.
43011006	Mvə̀'nə̀ yi à yuk ntirə̀ nə̀ də Lasorò nò yiyaŋ fana yi cum mam mali mvwe' sə̀ yi à ye sə mʉnə nùubu ba sə̀ ŋkuŋ.
43011007	Nùubu sə̀ ba sə à càa fana yi dʉk fa bwe fàak ye sə wèŋ də, “Vesùwèeŋ bwi foho lo fe'lə mvwe' nze Jùdiyà sə̀mok.”
43011008	Bwe ye sə wèŋ mərə. Wo də, “A ndò mòk kènə Cicà, bʉ̀ʉ Jus wèŋ a də wo təm zə wu fa'nə bə lìs, wù də a bwi foho lo fo' sə̀ ŋkuŋ ŋgò làp yà?”
43011009	Jisòs dʉk də, “Tsok rɛŋgə̀ nə̀ zəzòŋ haaŋ nùm kə ca co. Ŋwə̀ nə̀ yi gi-a ŋga cu lì ntò marɛŋ, yi nə kà nduk gbʉ̀, bʉsə̀ marɛŋ nə̀ sə nzeŋgòŋ nə nà'a bohò yi yo.
43011010	Ŋwə̀ nə̀ yi gì ye ndzəmə̀ fana yi nə gbʉ bʉsə̀ yi ka marɛŋ tse'.”
43011011	Yi ànə cep wes vɛ'nə fana yi naaŋ gesə fe'lə mòk sə̀' də, “Ŋge' àvès Lasorò sə dzəm lo. Mʉ nə geŋ fo' ŋgò yə̀msə yi.”
43011012	Bwe ye sə wèŋ dʉk də, “Tà, a ye-a də lo ko yi laŋ, ye də yiya ye nə nə me.”
43011013	Wo à sə dʉk vɛ'nə ŋga wo sə tsəm yàwo ŋgwàaŋ də Jisòs də Lasorò sə dzəm lo nə̀ bwìŋ dzəmgə̀ nà'a. Kàmfirə Jisòs dʉk ye də Lasorò kpʉ ciŋ nə̀ ciŋ.
43011014	Ànə geŋ Jisòs tsok rɛŋsə fa wo mok jəja də, “Lasorò kpʉ laŋ.”
43011015	Yi dʉk fe'lə sə̀' də, “Mʉ̀ sə kwa də mʉ̀ a ka fo' ye bʉsə̀ bum yè'sə rɛŋsi bohò wèŋ bʉsə̀ yà'a nə gʉ weŋ ŋgò naaŋ tu bohò mʉ̀.” Fana yi dʉk ləsə də, “Wèeŋ lokok, a lo kə ye yi.”
43011016	Tomos nə̀ wo à sə togə̀ yi də, “Mofɛs”, nə̀ yi sə̀' mo fàk Jisòs nə dʉk fa mok sə wèŋ də, “Wèeŋ ca, a bɛ' lo yi ya a kə kpʉ vesə wèŋ bəbɛ'.”
43011017	Jisòs à kə̀ dzèŋ Betanì anə fana wo tsok yi də a ntinə nùubu kwè mvə̀'nə̀ wo a tuuŋ Lasorò.
43011018	Bʉ̀ʉ Jus wèŋ à yeʼe Jòrosalèm, nə və Betanì anə vɛ'ɛ ŋkʉ̀ʉŋntɛ̀ŋ ŋgò kə̀ cèpsə Matà bə Mèri kpʉ moma awo nə. Ŋgò yèʼe Jòrosalèm, nə lo Betanì ka sə̀sap yeŋ. Yà' mègù co kìlometà tɛ' vɛ'ɛ.
43011020	Matà à yuk də Jisòs sə və̀ə fana yi tesə, nə kə tseŋ nà' mandzə̀. Mèri à cu mam ye mʉ nda'à.
43011021	Matà ànə ye Jisòs fana yi dʉk fa nà' də, “Tà, a ye-a də wù a ye-a fɛŋ, də bwɛ̀rɛ moma am a ka kpʉ.
43011022	Fana mʉ̀ rì sə̀' də, a mègù-a sə̀ ŋga'a nèʼe aco Nwìi nə fa wu yusə̀ wù fek yi yà' pwe'fo'.”
43011023	Jisòs dʉk fa nà' də, “Moma yo Lasoròo nə lokok mvwe' kpʉ sə.”
43011024	Matà nə dʉk də, “Mʉ̀ rì də nùmbu nə̀ nzeŋgòŋ nə nə me ŋga ndàaŋwè pwe' sə lokok mvwe' kpʉ fana yi nə lokok ye sə sə̀'.”
43011025	Jisòs dʉk də, “Mʉ ŋwə̀ nə̀ mʉ lòkoksəgə̀ bwìŋ mvweʼ kpʉ, nə ye də mʉ gʉ̀gə̀ də bwìŋ cum ŋwʉm sə̀ʼ mʉ̀. Ŋwə̀ nə̀ yi dzəm-a bohò mʉ̀, a ye-a sə̀ də yi kpʉ laŋ fana yi nə̀ cum malì fo' ŋwʉm.
43011026	Ŋwə̀ nə̀ yi cu-a ŋwəm, nə dzəm bohò mʉ̀ fana ŋgə̀ŋgàaŋ nə kà kpʉ yuk. Wù dzəm laŋ də ncèp ènə zìnə à?”
43011027	Yi dʉk fa Jisòs nə də, “A zìnə Tà. Mʉ̀ dzəm laŋ də wu Ŋkum ŋgà gèm bwìŋ nə ye Mo Nwì, nə̀ Nwì à dʉk də yi nə̀ tum vèsə sə nzeŋgòŋ nə.”
43011028	Matà nə ànə cep wes vɛ'nə fana yi lo, nə kə to moma ye Mèri. Yi larə fa Mèri nə də, “Cicà və̀ laŋ, yi sə to wu.”
43011029	Mèri ànə yuk vɛ'nə fana yi kurə lokok nə̀nàk, nə kə tseŋ Jisòs nə.
43011030	Ànə ye yà'sə ŋga Jisòs ka mʉ ntòlak anə ntò kə ni. Yi à cu ntò mvwe' sə̀ Matà anə kə tseŋ yi sə.
43011031	Bʉ̀ʉ Jus sə̀ bə yà'wèŋ à cu mʉ nda'à, sə̀ wo à və̀ ŋgò cèpsə wo kpʉ sə à yə mvə̀'nə̀ Mèri à kurə tesə fana wo yuŋ yi. Wo à bɛ' lò yi bʉsə̀ wo à sə tsəm də kàmòk yi sə lò ŋgò kə̀ wa mvwe' sèe Lasorò sə.
43011032	Mèri nə à lò, nə kə dzeŋ mvwe' sə̀ Jisòs cu sə. Yi à yə Jisòs nə fana yi gbʉ tsoŋ sə ŋgʉ kùu nà' anə sə nze, nə sə cep də, “Tà, wù anə ye-a fɛŋ bwɛ̀rɛ moma àm a ka kpʉ.”
43011033	Jisòs ye mvə̀'nə̀ Mèri sə wa. Bʉ̀ʉ mok sə̀ wo à ye fo' bə Mèri nə wèŋ sə waŋ kɛ' sə̀' ŋgùŋ fana ntʉm bʉp yi vɛ'ɛ wùriŋ co wù kà fʉ̀'.
43011034	Yi fek yà' də, “Wèŋ a tuuŋ yi ma fò?” Wo dʉk də, “Tà, və̀ə kə̀ ja'a yòo mvwe' sə ɛ̀.”
43011035	Jisòs waŋ.
43011036	Bʉ̀ʉ sə̀ wo à ye fo' sə wèŋ à yə vɛ'nə fana wo dʉk də, “Wèeŋ ja'a na yàwèeŋ mvə̀'nə̀ yi a dzəm Lasorò nə ɛ̀.”
43011037	Bòp bʉ̀ mòk sə dʉk yàwo də, “Nèʼe ka yi nə̀ yi a mùk fa ŋgà' nà'a lis nə yeŋ à? Anə ye co yi kà də Lasorò nə kà kpʉ gʉ̀ à?”
43011038	Ntʉm à bʉp malì Jisòs nə wùriŋ sə̀mok fana yi lo mvwe' sə̀ wo a tuuŋ Lasorò sə. Sèe sə à ye co mvòk, wo jəŋ lìs, nə dzərə lok ncùu sə bə zeŋ.
43011039	À wɛ̀s fo' Jisòs dʉk fa wo də, “Wèeŋ dzərə fis gɛsə lìs ànə fo'.” Matà nə̀ yi njɛ̀'ɛ Lasorò nə̀ yi kpʉ nə dʉk də, “Anə rəm nə̀ bʉp Tà. Wù rì də a ntinə nùubu kwè mvə̀'nə̀ wo a tuuŋ yi.”
43011040	Jisòs dʉk fa yi də, “Mʉ̀ anə tsok fa wu fa' də wu dzəm-a bohò mʉ̀, wù ye ŋàaŋ Nwì bə lis àlaa.”
43011041	Wo dzərə fis lìs nə. Jisòs bʉʉŋ kʉk gesə lo mʉbu, nə dʉk də, “Mʉ̀ kwasə wu Tɛ̀', bʉsə̀ wù yuk mʉ laŋ.
43011042	Mʉ̀ rì sə̀' də wu yukgə̀ mʉ ghà nə̀ fò lòoŋ. Megu də mʉ̀ sə cèp nə̀ ŋga'a nèʼe njo tu bʉ̀ʉ sə̀ wo tərə yèʼe, də ya wo dzəm zìnə də wù a tum və̀ mʉ tsenə anə wù.”
43011043	Yi ànə cep wes me vɛ'nə fana yi cep fe'lə mok bə ŋàŋ də, “Lasorò, lòkok tesə və.”
43011044	Lasorò nə̀ yi à kpʉ nə lokok tesə və sə̀ ghà ànə. À ye ŋga wo kì bo ye bə kùu ye wèŋ bə cə̀k. Wo à kì lok si ye bə cə̀k sə̀'. Jisòs nə dʉk fa bʉ̀ʉ sə̀ wo ye fo' sə wèŋ də, “Wèeŋ fiŋ me'rə yi lo.”
43011045	Bʉ̀ʉ sə̀ wo à bɛ' lò Mèri sə pwe'fo' à ye bum sə̀ Jisòs à gʉ̀ sə fana bwìŋ ŋkʉ̀ʉŋ dzəm bohò Jisòs nə.
43011046	Ànə geŋ bʉ̀ʉ mok wèŋ yeʼe jəŋ fo', nə kə tseŋ bʉ̀ʉ Faràsi wèŋ, nə tsoho fa yà' bum sə̀ Jisòs gʉ̀ʉ sə làaŋ.
43011047	Wo à yuk yà' fana bʉ̀ʉ Faràsi sə bə ŋgàa fa satikà' sə̀ ghaŋ wèŋ to benə bʉ̀ ŋkwàha bʉ̀ʉ Jus sə fo', bə yà'wèŋ kə cum yiskok kaŋsurù. Wo à kə̀ cu fana wo dʉk də, “Vesùwèeŋ nə gʉ va? Bʉsə̀ wèŋ rì də ŋgà' ànə sə gʉ̀hʉ bum maŋgəŋgèŋ vɛ'ɛ wùriŋ.
43011048	À ye-a ŋga a mè'rə yi də yi sə gʉ mali vɛ'nə fana anə kà tə̀tè ye ŋga bwìŋ pwe'fo' bʉʉŋ dzəm wes bohò yi də yi Ŋkum ŋgà gèm bwìŋ nə zìnə laŋ. A kə̀ ye-a vɛ'nə fana a riŋ də ŋgə' kə̀ tsèŋ ves laŋ bʉsə̀ bʉ̀ʉ lak Rumà wèeŋ nə və kə kʉəmsə mak ndap Nwì àvès nə, nə bʉpsə lak avès sə sə̀'.”
43011049	Ŋwə̀ nəmòk à ye fo' nə̀ liŋ ye à ye də Kayofàs. Yi ànə ye ŋkum ŋgà fa satikà' ghà ànə yi. Yi à lòkok ye, nə cep də, “Bʉ̀ʉ am, wèŋ ka yusə̀ yà' cu sə tsətsəʼrə̀ fɛɛŋ riŋ!
43011050	A ye-a bə ŋkərə̀ nə̀ njàwèŋ, wèŋ tsəm də ka bə̀boŋ də ŋwə̀ nə̀ mò'fis kpʉ lɛ yi nə noŋsə bwìŋ pwe' tsəm à? Kè bò ghak weŋ yàwèŋ də wo zə wes lak àvès sə pwe' ɛ?”
43011051	Bum sə̀ yi à cèp yè'sə, yi à ka yà' yi tsərə kok, à ye ŋga yà' à və̀ mʉ cùhù yi anə bohò Nwì, yi sə cep, nə kà sə rì. Yè'sə ànə sə ye vɛ'nə ŋga Kayofàs cu ŋkum ŋgà fa satikà' bə mvə̀k ànə yi. Yi à tsə̀' bwìŋ yà'sə yumok sə̀ yà'a nə̀ ye ntsə'mòk. Yusə də Jisòos nə̀ kpʉ mʉ tuhù bʉ̀ʉ Jus wèŋ pwe'.
43011052	Yi nə̀ kà bʉ̀ʉ tu bʉ̀ʉ Jus wèŋ woòwo kpʉ mègù. Yi nə kpʉ bʉ̀ʉ tu bwe Nwì sə̀ wo cu lò ma nə̀ fò pwe', də ya yi jəŋ benə və yà' mvwe' mò'fis.
43011053	Ncèp Kayofàs ènə à gʉ̀ fana ye jəŋ nùmbu ànə, bʉ̀ ŋkwàha bʉ̀ʉ Jus wèŋ sə lap mandzə̀ ŋgò zə Jisòs.
43011054	Ànə ye vɛ'nə, Jisòs kà mvwe' nze Jùdiyà anə mok jəja sə gì fe'lə̀. Yi à mè'rə fa'nə, nə lo mvwe' lak mok sə̀ wo to fo' də Efrèm. Lak yè'sə fo' ŋgəà fana Jisòs bə bwe ye wèŋ sə cum mok fo'.
43011055	Bum yè'sə à ye ŋga mvə̀k ŋkàha Pasobà bʉ̀ʉ Jus wèŋ à sə kʉəp və̀ə. Bʉ̀ʉ Jus sə wèŋ sə kpəəŋ tesə mvwe' buhu lak awo, nə sə kok lo Jòrosalèm anə. Wo à sə lò ŋgò kə̀ gʉ̀ rɛŋsə ni' awo mvə̀'nə̀ wo gʉ̀gə̀ə ŋkuŋ ŋkàha sə kə dzeŋ.
43011056	À ye yè'sə ŋga wo à sə làp Jisòs gʉgʉŋ. Wo à kə̀ kʉ̀rə mʉmvwe' ndap Nwì fana wo sə mərə də, “Wèŋ yə va? Sə yəəŋ co yi nə kà mvwe' ŋkàk ènə və̀ kènə da?”
43011057	Mvə̀k ànə à ye ŋga ŋgàa fa satikà' sə̀ ghaŋ bə bʉ̀ʉ Faràsi wèŋ à fa ŋàŋ laŋ də a ye-a ŋga ŋwə̀ nəmòk riŋ mvwe' sə̀ Jisòs cu, nà' kə tsok ya wo kə ko nà' foʼ.
43012001	À bwehe cu mègù mok nùubu ntùŋfu ya ŋkàha Pasobà sə kʉrə fana Jisòs yeʼe lo fe'lə mvwe' lak Betanì sə̀mok, sə̀ a fo' lak Lasorò nə̀ Jisòs à lòkoksə yi mvwe' kpʉ nə.
43012002	À kə̀ dzèŋ fo' fana wo gʉ fa Jisòs bə bwe ye wèŋ dinà. Matà à ye fo', nə sə casə zʉzʉʉ sə. Lasorò à ye sə̀' mòk nə̀ bə Jisòs wèŋ à zʉ fo' bəbɛ' bə bʉ̀ʉ mok wèŋ sə̀'.
43012003	Mvə̀'nə̀ wo ànə sə zʉ fana Mèri wɛhɛ və ye sə̀'. Yi à tse' və̀ bə wurdìʼi mok sə̀ yà'a rə̀m bòŋsəgə̀ vɛ'ɛ wùriŋ. Wo à gʉ̀ nsàp wurdì' anə bə nsàp nzàamŋgaŋ mòk nə̀ wo togə̀ nà' də, “Nad.” Yi à tse' və̀ yà' co botòrò mò'fis vɛ'ɛ ŋga yà' gʉ ntɛŋ vɛ'ɛ sə̀' wùriŋ. Yi jəŋ yà', nə fe' fa Jisòs mʉ kùhu, nə sə yisə kùu nà' sə bə nə̀əmtu ye. Ndap nə pwe' à rə̀m sàaŋ tə mègù mok wurdìʼi sə.
43012004	Ànə geŋ mo fàk Jisòs mòk nə̀ liŋ yee Judàs Iskarəyà, sə̀ yi nə̀ yi nə seŋ Jisòs nə à dʉk də,
43012005	“Kàcò, wurdìiʼ yè'sə co bàam mbàm tɛ'. Anə boŋ ghak co wo seŋ yà', nə fa ŋgàa jìŋ wèŋ mbàam sə.”
43012006	Yi ànə cep yè'sə, ka də bʉsə̀ də yi tse' ntʉm nə̀ bə̀boŋ bohò ŋgàa jìŋ wèŋ yeŋ. À ye bʉsə̀ yi ŋgà yə̀. Yi à sə lòksəgə̀ mbàam awo yi fana yi sə yə fis zʉ swihi mok ca.
43012007	Jisòs dʉk ye də, “Wèeŋ mè'rə yi. Yi nòŋsə wurdìʼi yè'sə ŋgò yok fa mʉ bə mvə̀k nə̀ wo nə tuuŋ mʉ.
43012008	Weŋ ŋgàa jìŋ wèeŋ nə sə yenə mali riŋ, riŋ, fana mʉ̀ kà yàm vesùwèŋ nùubu pwe' sə yiskok.”
43012009	Bwìŋ à yuk də Jisòs cu Betanì fana bʉ̀ʉ sə̀ wo à kə̀ benə Jòrosalèm sə wèŋ kpəəŋ və fo'. Ka də wo à və̀ mègù yè'sə də wo dzəm ŋgò yə mègù Jisòs yeŋ. Wo à sə dzəm də wo ye ja'a Lasorò nə̀ Jisòs à lòkoksə yi mvwe' kpʉ nə.
43012010	Mvə̀'nə̀ yà' à ye vɛ'nə fana ŋgàa fa satikà' sə̀ ghaŋ wèŋ sə làp mandzə̀ də wo zə Lasorò nə.
43012011	Wo də wo zə yi bʉsə̀ bwìŋ à sə mè'rə ma njàwo, nə sə dzəm mok bohò Jisòs bʉ̀ʉ tu Lasorò nə.
43012012	Tsok à rɛŋ, bʉ̀ʉ sə̀ wo anə maŋ mvwe' lak Jòrosalèm, ŋga wo à və̀ mvwe' ŋkàk sə wèŋ yuk də Jisòs sə və̀ sə̀' Jòrosalèm anə.
43012013	Fana wo gbɛ' jəŋ maŋteŋ, nə lo kə tseŋ yi mandzə̀. Wo sə yəm fuŋ də, “Hòsanà; wèeŋ ja'a ŋwə̀ nə̀ yi sə və̀ mʉnə liŋ Tà Nwì, Nwìi gʉ yi bə̀boŋ. Wèeŋ ja'a ŋkum bʉ̀ʉ Jus wèŋ, vesùwèeŋ kuksə yi.”
43012014	Yè'sə ànə sə ye ŋga Jisòs anə lap ye mvomndè' mòk, nə kok cum və yuye mbwa. Yà' à mègù mvə̀'nə̀ wo à còm nòŋsə yà' ndzənə ŋwàk Nwì də,
43012015	Ntòlak Zayò, wèeŋ kà wəp. Ŋkum awèŋ sə və̀ə. Yi sə kok cu və̀ mʉnə mvomndè'.
43012016	Ghà nə̀ bum yè'sə à sə ye sə lòoŋ, bwe ye sə wèŋ kà bə zeŋ sə rɛɛŋ lok. Yà' à kə̀ rɛɛŋ mègù bohò wo ghà nə̀ Jisòs à lòkok mvweʼ kpʉ nə kə ye ŋwə̀ nə̀ ghaŋ nə. Yà'a mvə̀k nə̀ wo à tsərə fəsə də wo à còm nòŋsə yà' ndzənə ŋwàk Nwì də bum yè'sə nə kə ye vɛ'nə fana yà' nə yeè nə sə̀' vɛ'nə anə.
43012017	Bʉ̀ʉ sə̀ wo à ye sə nze mvwe' sə̀ Jisòs à lòkoksə Lasorò mvwe' kpʉ sə wèŋ à lò, nə sə tsoho lo fa kɛ' bwìŋ yusə̀ wo a yə sə.
43012018	Nà'a njo nə̀ bwìŋ à və̀ ŋgò kə̀ tsèŋ Jisòs nə vɛ'ɛ wùriŋ bʉsə̀ wo à yuk nsàp maŋgəŋgèŋ nə̀ nà' à gʉ̀ʉ nə.
43012019	Bʉ̀ʉ Faràsi wèŋ à yə mvə̀'nə̀ bwìŋ sə kpəəŋ yù lò Jisòs nə fana wo də, “Vesùwèŋ sə càsə mvə̀k fɛɛŋ wà a ŋgàk, wèeŋ ja'a-a yàwèeŋ mvə̀'nə̀ maŋgòŋ sə yù yi ɛ̀.”
43012020	Mvə̀k ŋkàk ànə à ye, bʉ̀ʉ mok sə̀ wo à ka bʉ̀ʉ Jus yeŋ wèŋ à və̀ Jòrosalèm ŋgò kə̀ kùksə Nwì fo'.
43012021	Bʉ̀ʉ yè'sə wèŋ à kə̀ tsèŋ mo fàk Jisòs mòk nə̀ wo to yi də Filìp nà'a. Lak Filìp nə à ye Bèsadà nə̀ nà'a mvwe' nzeŋgòŋ Galìli. Wo dʉk fa nà' də, “Tɛ̀'mòk, vès dzəm də vèes ye Jisòs ya vesə wèeŋ taaŋ gesə mweè jo.”
43012022	Filìp à lò, nə kə tsok fa Andrù, fana bə nà' yeʼe ŋga'a bwìŋ ba fo', nə kə tsok fa Jisòs nə.
43012023	Jisòs à yè ŋgò tsòho fa wo də, “Mvə̀k nə kə̀ dzèŋ laŋ nə̀ Nwìi nə niŋtsok fa bwìŋ də mʉ̀ʉ mo ŋwè, mʉ ŋwə̀ nə̀ ghaŋ.
43012024	Mʉ̀ sə tsə̀' weŋ nèʼe ŋkèm ncèp dʉk də, A ye-a ŋga mvə̀m gòmbì ka sə nze co nà' kpʉ kpʉ nooŋ, ye də nà'a nə cum mam megu mvə̀m nə̀ mò'fis nə. Nə ye də a ye-a ŋga nà' nòoŋ sə nze co nà' kpʉ laŋ, nə to fana nà'a nə tse' fe'lə mvə̀əm mok ŋkʉ̀ʉŋ ntɛ̀ŋ.
43012025	Yusə də, ŋwə̀ nə̀ yi dzəm-a yòŋsə̀ ye, ye də yi nə bisə bə zeŋ wà. Fana ŋwə̀ nə̀ yi bɛ̀ŋ-a yòŋsə̀ ye sə nzeŋgòŋ fɛɛŋ fana ye də yi nə tse' mam yòŋsə̀ ye nə fo' nə̀ mvèsə̀.
43012026	Ye də, ŋwə̀ nə̀ yi dzəm-a ŋgò gʉ̀ fàak am fana yi yuŋ və mʉ. Mvwe' sə̀ mʉ̀ lò pwe', ŋgə̀ŋgàaŋ nə ye fo' vesə. Ŋwə̀ nə̀ yi dzəm-a ŋgò yù və̀ mʉ də ya yi gʉ fàak am fana Tɛ̀' àm nə yamsə yi, yi kuk.”
43012027	Jisòs à dʉk mok sə̀' də, “Ntʉm àm sə fa mʉ ŋgə' ŋga'a vɛ'ɛ wùriŋ. Aco mʉ̀ cèp yè'sə də yà? Aco mʉ dʉk fa Tɛ̀' àm də yi yep fis ŋgə' nə̀ nà'a ŋga'a mʉ tuhù mʉ̀ ènə fo' à? Megu ŋga'a kə də mʉ̀ ànə və tsenə fɛɛŋ ŋgò yə ŋgə' ènə.
43012028	A bə̀boŋ co mʉ nə dʉk fa Tɛ̀' am nə də, ‘Gʉ lɛ yusə̀ co yà'a nə gʉ də bwìŋ kuksə liŋ yò.’ ” Yi ànə dʉk vɛ'nə fana ŋgì mòk cep vesə mʉbu. Ŋgì nə sə cep də, “Mʉ̀ a gʉ̀ ya bwìŋ kuksə liŋ am sə laŋ, fana mʉ nə gʉ mali yà' sə̀mok.”
43012029	Bʉ̀ʉ sə̀ wo à mà tə fo' sə à yuk ŋgì nə sə̀'. Mok dʉk də, mbʉ̀ŋ kùm yi. Mok dʉk yàwo də, hai', cèp bohò yi masinjà Nwì.
43012030	Jisòs dʉk fa wo ye də, “Ŋgì nə̀ wèŋ yuk ànə, nà' ka bʉ̀ʉ tu àm cep, nà' cèp bʉ̀ʉ tu awèŋ.
43012031	Mvə̀k kʉ̀rə nə̀ wo nə sak nzeŋgòŋ nə laŋ. Mvə̀k kʉ̀rə nə̀ wo nə bwi' mak gɛsə ŋwə̀ nə̀ yi ŋkum sə nzeŋgòŋ fɛŋ yi nə sə̀' laŋ.
43012032	Bohò mʉ̀ yàm, wo fis gesə mʉ mʉtsə̀ fana mʉ̀ soŋ və bwìŋ pwe'fo' bohò mʉ̀.”
43012033	Jisòs à cèp ncèp ènə ŋgò nìtsə̀' fa bwìŋ nsàp kpʉ nə̀ yi nə kpʉ nà' nə.
43012034	Bʉ̀ʉ sə̀ wo à ye fo' wùriŋ sə wèŋ à dʉk fa yi də, “Wo à còm nòŋsə yà' ndzənə ŋwàk lʉ̀ʉk avès də Ŋkum ŋgà gèm bwìŋ nə, yi nə cum mam nə̀ mvèsə̀. Wù nə sə dʉk nə yò də wo nə fis kok gesə mo ŋwè mʉtsə̀, ŋga mo ŋwə̀ nə̀ wù sə dʉk ènə ndà?”
43012035	Jisòs dʉk də, “Marɛŋ nə nə cum tse' wenə wèŋ mvə̀k momjo wà. Ghà nə̀ marɛŋ nə cu wenə wèŋ ènə fana a bə̀boŋ də wèeŋ gi sooŋ lo mantombì ya ndzəm kà weŋ kə̀ cì'. Bʉsə̀ ŋwə̀ nə̀ yi gìgə̀ ye sənə mandzəm kà mvwe' sə̀ yi sə nə̀ŋ lò kù sə rìgə̀.
43012036	Wèeŋ dzəm bohò marɛŋ nə ŋga'a nə̀ nà' cu tse' wenə wèŋ ènə, ya wèeŋ ye bʉ̀ʉ marɛŋ nə wèŋ.” Jisòs ànə cep wes ncèp ènə fana yi lo gɛsə yuye fo'.
43012037	Yi ànə gʉ bum maŋgəŋgèŋ ŋga wo sə yə vɛ'ɛ wùriŋ fana wo kà bohò yi anə sə̀ dzəm malì.
43012038	Bum yè'sə à kə̀ ye mègù mvə̀'nə̀ ŋgà tsòhò bum Nwì nə̀ liŋ yee Ìzayà ànə cep mantombì fa' yà'a. Yi ànə cep də, Tà, ŋwə̀ nə̀ mò'fis a dzəm fʉ' ncèp àvès nə à? Yà'a sə̀' də ŋwə̀ nə̀ mò'fis ka ŋàaŋ yo sə sə̀' riŋ lok.
43012039	Bʉ̀ʉ yà'sə wèŋ à ka bohò Jisòs dzəm lok sə̀' mvə̀'nə̀ Ìzayà nə ànə com sə̀' də,
43012040	Nwì a lok lis awo sə, ya wo kà bum yə, nə gʉŋsə wo tu sə̀', ya wo kà marɛŋ yə. Wo kà bum yè'sə rɛɛ̀ŋ, fana nə kà mʉʉ Nwì də ya mʉ luŋsə wo yù və̀.
43012041	Ìzayà nə à sə cèp yè'sə ŋga yi sə dʉk yè'sə Jisòs, bʉsə̀ yi ànə ye ye də Ŋkum ŋgà gèm bwìŋ nə ŋwə̀ nə̀ ghaŋ.
43012042	Bum yè'sə ànə ye-a sə̀ vɛ'nə fana, bwìŋ à ye malì mʉŋgorə̀ bʉ̀ ŋkwàha bʉ̀ʉ Jus sə wèŋ yo, sə̀ wo à dzəm bohò Jisòs nə. Megu də wo à sə wəp bʉ̀ʉ Faràsi wèŋ fana wo kà jəja də wo dzəm bohò nà' cèp fis. Wo à gʉ̀ vɛ'nə də ya bʉ̀ʉ Faràsi sə wèŋ kà wo mʉmvwe' ndap pìriyà awo bɛ' fis.
43012043	Wo à dzəm ghak yàwo nə̀ də bwìŋ kwasə wo nə noŋsə nə̀ də Nwìi kwasə wo yi.
43012044	Jisòs à cèp fis fe'lə bə ŋàŋ sə̀mok dʉk də, “Ŋwə̀ nə̀ yi dzəm-a bohò mʉ̀, ye də ŋgə̀ŋgàŋ ka yà'sə bohò mʉ̀ dzəm mègù. Yi dzəm yà'sə bohò ŋwə̀ nə yi a tum və̀ mʉ tsenə nə sə̀'.
43012045	Ŋwə̀ nə̀ yi yə-a mʉ, ye də yi yə ŋwə̀ nə̀ yi tumsə və̀ mʉ nə sə̀' laŋ.
43012046	Mʉ̀ a və̀ yàm sə nzeŋgòŋ anə co marɛŋ. Ya ŋwə̀ nə̀ yi dzəm-a bohò mʉ̀, ye də yi nə kà sənə mandzəm mok cu malì.
43012047	A ye-a ŋga ŋwè yuk ncèp àm nə, nə dzeeŋ ŋgò yù nà' fana ye də a nə kà yi mʉ̀ kə̀ sak. Mʉ̀ à ka tsenə ŋgò kə̀ sak bwìŋ və. Mʉ̀ à və̀ yàm də ya bwìŋ tse' lùŋ.
43012048	Ye də ŋwə̀ nə̀ yi dzeeŋ-a mʉ, nə bɛŋ ncèp àm nə fana, yi tseʼ yusə̀ yàʼa nə sak yi nùmbu nə̀ nzeŋgòoŋ nə me. Wo nə jəŋ mègù sə̀ ncèp nə̀ mʉ̀ à cèp nə, nə sak nsàp ŋwə̀ ànə fo'.
43012049	Bʉsə̀ yusə̀ mʉ̀ sə cèp sə, mʉ̀ sə kà yà' sə və̀ə mʉ̀ bə dzədzəm njàm tsərə̀ kok. Ŋwə̀ nə̀ yi sə tsə̀' mʉ yusə̀ mʉ cep sə, a Tɛ̀' àm nə̀ yi a tum və̀ mʉ tsenə nə.
43012050	Mʉ̀ rì tse' də lùŋ nə̀ nà'a kà mègə̀ nə tesə və̀gə̀ bohò ncèp nə̀ nje nə. Yà'a njo nə̀ mʉ̀ sə tsə̀' fa mègù weŋ yusə̀ Tɛ̀' am a dʉk fa mʉ yi sə.”
43013001	À sə kʉəp wesə lò mok nùmbu ŋkàk pasobà nə fana Jisòs riŋ də mvə̀k nje kʉ̀rə ŋgò bwìŋ foho lò bohò Tɛ̀' ye nə laŋ. Jisòs ànə dzəm bʉ̀ʉ sə̀ sə nzeŋgòŋ sə̀ wo sə̀ ye wèŋ fana yi dzəm yà' tə̀tè kə ləsə pwe' nə̀ pwe'.
43013002	Nconùm à dzèeŋ fana Jisòs bə bwe ye wèŋ kə cum be'lə mvwe' mò'fis, nə sə zʉ zʉzʉ. Yè'sə à ye ŋga Satà ni sə ntʉʉ̀ Judàs mo Saimʉ̀ nə̀ mvwe' lak Iskarəyà nə laŋ, də nà'a seŋ Jisòs.
43013003	Jisòs à rì sə̀' də Tɛ̀' ye a fa bum pwe'fo' ndzə bohò yi. Yi à rì sə̀' də yi à tesə və̀ bohò Nwì, fana yi nə bwi foho lo sə̀' bohò Nwì anə.
43013004	Yi ànə riŋ vɛ'nə fana mvə̀'nə̀ wo à mà cu fo' fana Jisòs lokok, nə fweŋ fis cə̀ək ye sə̀ mʉ ŋkwɛ̀ŋ. Yi jəŋ tawùrə̀, nə swi' yak nà' sə gamə̀ yi.
43013005	Yi jəŋ ndzəp, nə gesə sənə ŋgàp mòk, nə ye ŋgò sə cùhu fa bwe ye wèŋ ŋki' awo bə zeŋ. Yi jəŋ tawùrə̀ nə̀ yi ànə swi' sə gamə̀ nə, nə sə yisə fa yà' ŋki' sə bə zeŋ.
43013006	Yi kə wɛs mʉ ni'ì Saimʉ̀ Pità fana Pità nə dʉk də, “Wù də wu cuk fa mʉ kù ya a gʉ va Tà?”
43013007	Jisòs dʉk fa nà' də, “Wù ka yusə̀ mʉ̀ sə gʉ̀ fa weŋ yè'sə ntò rɛɛŋ. Megu də mvə̀ək nə və nə̀ wèeŋ nə rɛɛŋ bə zeŋ.”
43013008	Pità nə dʉk fa nà' də, “Kaco mʉ̀ dzəm yuk də wu cuk fa mʉ kù yeŋ.” Jisòs də, “A ye-a ŋga mʉ̀ ka wu cuk fa, ye də wù ka yà'sə mok vesù ye.”
43013009	Fana Pità nə dʉk fa nà' mok kə də, “A ye-a bìim vɛ'nə, Tà, wù ka mʉ kù cùk mègù fa. Wu cuk fa mʉ bo am bə tu àm pwe'fo'.”
43013010	Jisòs dʉk fa yi də, “Ŋwə̀ nə̀ yi cuk-a ni' ye laŋ, ye də yi mok rərɛŋ. Wo nə cuk fa megu ŋwə̀ ànə mok kù. Wèŋ pwe'fo' wèeŋ rərɛŋ, mègù ŋwə̀ nə̀ mò'fis nə̀ yi ka rərɛŋ yeŋ.”
43013011	Jisòs ànə riŋ me ye ŋwə̀ nə̀ nà'a nə seŋ yi nə laŋ. Nà'a njo nə̀ yi à dʉk də wèŋ ka rərɛŋ pwe' yeŋ nə.
43013012	Yi ànə cuk wes fa wo kùu awo sə fana yi kə te' ni fe'lə cə̀ək ye sə, nə kə foho cum nze. Fana yi ye ŋgò cèp bohò wo dʉk də, “Wèŋ rɛɛŋ bə yusə̀ mʉ̀ gʉ̀ fa weŋ yà'sə à?
43013013	Wèeŋ togə̀ mʉ də cicà nə ye də Tà. A bə̀boŋ mvə̀'nə̀ wèeŋ togə̀ mʉ vɛ'nə yà'sə bʉsə̀ mʉ bohò wèŋ mvə̀'nə̀ wèŋ sə to yà'sə anə zìnə.
43013014	Mʉ̀ nə̀ mʉ yàm cicà nə ye Tà àwèŋ nə cùk fa-a weŋ kù, ye də wèŋ tse' ŋgò cùhu fa mòk bə mòk kùu yàwo sə̀'.
43013015	Mʉ̀ nìtsə̀' fa weŋ yà'sə mandzə̀ mòk nə̀ də wèeŋ gʉ fa mòk bə mòk sə̀' mvə̀'nə̀ mʉ̀ gʉ̀ fa weŋ yà'sə.
43013016	Mʉ̀ sə tsə̀' fa weŋ ŋkèm ncèp dʉk də, kaco mo ŋgà fàk yam ghak ŋwə̀ nə̀ yi sə fàk bohò nà' nə yeŋ. Kaco masinjà mòk yam ghak ŋwə̀ nə̀ nà' tum yi nə sə̀' yeŋ.
43013017	Mvə̀'nə̀ wèŋ rì bum yè'sə fana kwəkwa nə ye bohò wèŋ, ŋga wèŋ sə gʉ̀-a yà' na.”
43013018	Yi à cèp fe'lə ncèp mòk sə̀' də, “Bum sə̀ mʉ̀ sə cèp yè'sə, mʉ̀ sə kà bohò wèŋ pwe'fo' cèp. Mʉ̀ rì nsàap bʉ̀ʉ yàm sə̀ mʉ̀ a cokfis wo sə mʉ̀. A zìnə də ncèp nə̀ nà' cu ndzənə ŋwàk Nwì nə, nə̀ ye mègù sə̀' mvə̀'nə̀ wo à còm sə də, ‘Ŋwə̀ nə̀ vesə zʉ be'lə zʉzʉ mvwe' mò'fis nə, nə̀ nə̀ŋ tes fa mʉ kù mʉ tuhù sə̀' yi nə.’
43013019	Mʉ̀ sə tsə̀' nòŋsə fa weŋ bum yè'sə ŋga cu ntò cuu, də ya yà'a kə̀ ye sə̀' mvə̀'nə̀ mʉ̀ à tsə̀' weŋ sə fana weŋ riŋ də mʉ ŋwə̀ nə̀ mʉ̀ cu nə.
43013020	Mʉ̀ sə tsə̀' weŋ nèʼe ŋkèm ncèp dʉk də, ŋwə̀ nə̀ yi jə-a masinjà àm co ŋwè, ye də ŋgə̀ŋgàŋ jə yà'sə mʉ̀. Ŋwə̀ nə̀ yi jə-a mʉ, ye də yi jə yà'sə ŋwə̀ nə̀ yi a tumsə və̀ mʉ sə nzeŋgòŋ fɛŋ nə.”
43013021	Jisòs ànə cep wes ncèp ènə fana ntʉm ye fa ghaha wesə yi ŋgə' vɛ'ɛ wùriŋ. Yi cep fis mok jəja kwaraŋgaŋ də, “Mʉ̀ sə tsə̀' weŋ nèʼe ŋkèm ncèp də, ŋwè cu mʉŋgorə̀ wèŋ mò'fis nə̀ yi nə seŋ mʉ.”
43013022	Bwe ye sə wèŋ à kʉ̀ksə kɛ'caa, nə mərə fʉk ŋwə̀ nə̀ yi də nà'a nə seŋ yi nə bʉ̀ə̀.
43013023	Ànə ye ŋga mo fàk ye nə̀ yi à sə dzəmgə̀ nà' wùriŋ nə yəhə na kok lò ŋgʉ ni'ì yi anə.
43013024	Saimʉ̀ Pità sə gʉ gesə fa nà' bə si də nà'a fek Jisòs nə də ŋwə̀ nə̀ nà' dʉk ànə ndàlɛ.
43013025	Fana mo ye nà'nə sooŋ kʉəp wesə lo ŋgʉ ni'ì Jisòs anə, nə fek nà' də, “Tà, ŋwə̀ nə̀ wù dʉk ànə ndà lɛ?”
43013026	Jisòs dʉk də, “A ŋwə̀ nə̀ mʉ nə bək jəŋ zʉzʉ, nə tsəp gesə sənə ndzəpnjàp, nə fa yi.” Fana yi bək jəŋ zʉzʉ, nə tsəp gesə sənə ndzəpnjàp, nə fa Judàs Iskarəyà mo Saimʉ̀.
43013027	Judàs à jə yà' ntɛ̀ŋ, Satà ca ni yi sə ntʉʉ̀. Jisòs dʉk fa nà' də, “Yusə̀ wù sə də wu gʉ sə, gʉ̀ yà' nə̀nàk.”
43013028	Bwe ye sə̀ wo à ye fo' sə pwe' à yuk, nə kà njo nə̀ Jisòs dʉk fa nà' vɛ'nə nə rɛɛ̀ŋ.
43013029	Judàs nə à ye ŋgà lòksə̀ mbàam awo yi. Mok wèŋ tsəm də kàmòk Jisòs dʉk də nà'a kə ywiŋ və bum sə̀ wo nə zʉ ŋkàk bə zeŋ. Bòp mòk tsərə yàwo də kàmòk Jisòs sə dʉk də nà'a kə gap fa ŋgàa jìŋ wèŋ mbàm.
43013030	Ghà nə̀ Judàs nə ànə jəŋ zʉzʉʉ sə̀ Jisòs fa yi sə ntɛ̀ŋ fana yi tesə lo yuye sə mbiŋ. À ye yè'sə ŋga ndzəm seŋ tasə cù laŋ.
43013031	Ghà nə̀ Judàs nə ànə tesə lo ye sə fana Jisòs dʉk fa bwe ye wèŋ də, “Mvə̀k kʉ̀rə ŋga'a mok laŋ nə̀ bwìŋ nə ye də mo ŋwè nə ŋwə̀ nə̀ ghaŋ. Wo nə ye nsàp ŋwə̀ nə̀ ghaŋ nə̀ Nwì cu sə̀' ndzə ni'ì Mo ŋwè anə.
43013032	Mvə̀'nə̀ wo nə ye nsàp ŋwə̀ nə̀ ghaŋ nə̀ Nwì cu ndzə ni'ì Mo Ŋwè fana Nwìi nə niŋ tsok fa bwìŋ nsàp ŋwə̀ nə̀ ghaŋ nə̀ Mo ye nə, nə kà mvə̀k càsə̀.
43013033	“Bwe am wèŋ, mvə̀k nə̀ vesùwèeŋ nə cum mvwe' mò'fis ka mok ŋkʉ̀ʉŋ bwehe cum fe'lə. Wèeŋ nə lap mʉ fana yà' megu mvə̀'nə̀ mʉ̀ ànə tsok fa bʉ̀ʉ Jus wèŋ fa' yà'a də, kaco wèŋ kə dzeŋ to mvwe' sə̀ mʉ̀ sə lòo sə yeŋ.
43013034	Mʉ fa weŋ lʉ̀k nə̀ fi də, wèeŋ dzəm mòk bə mòk. Nsàp mandzə̀ nə̀ mʉ̀ a dzəm weŋ nà'a, wèeŋ nə dzəm tsoŋ mòk bə mòk sə̀' vɛ'nə.
43013035	Nsàp dzədzəm ènə nə gʉ yi ŋkuŋ bwìŋ riŋ də wèeŋ bʉ̀ʉ sə̀ wèŋ sə yù mandzə̀ àm.”
43013036	Saimʉ̀ Pità à fek yi də, “Tà, mvwe' sə̀ wù sə lòo sə ma fò?” Jisòs dʉk də, “Mvwe' sə̀ mʉ̀ sə lòo sə, kaco wù lo to fo' ŋga'a yeŋ. Mvə̀ək nə və nə̀ wu nə yuŋ və mʉ fo'.”
43013037	Pità dʉk də, “Wù də kaco mʉ̀ yuŋ lo to wu ŋga'a yeŋ ŋga kotse' mʉ yà ŋkuŋ ɛ Tà? Mʉ yàm kə̀kʉrə̀ ŋgò kpʉ bʉ̀ʉ tu yò.”
43013038	Jisòs dʉk fa yi də, “Wù dʉk də aco wù kpʉ bʉ̀ʉ mʉ̀ ɛ̀? Mʉ tsok wu ŋkèm dʉk də, mvəp nə sə kə to kàmòk, ŋga wù nèʼe, wù bɛ̀ŋ fis mʉ kɛ̀' tɛ' laŋ də wù ka mʉ riŋ.”
43014001	Ànə geŋ Jisòs nə dʉk fa bwe ye sə wèŋ də, “Kà də wèeŋ gʉ də ntʉʉm awèeŋ sə bʉp weŋ dʉk. Wèeŋ fa ntʉʉm awèŋ bohò Nwì, nə fa yàʼ bohò mʉ̀ sə̀'.
43014002	Rum ndap mʉ la'à Tɛ̀' am àwo ŋkʉ̀ʉŋntɛ̀ŋ. Yà' ànə ka-a vɛ'nə yeŋ bwɛ̀rɛ mʉ̀ a tsə̀' fa weŋ. Mʉ̀ sə lò də ya mʉ kə gʉhʉ tsəʼrə noŋsə fa weŋ mvwe' ncum mbwa.
43014003	Mʉ lo-a, nə kə gʉhʉ tsəʼrə wes fana mʉ̀ foho və, nə kə jəŋ lo weŋ, də ya mvwe' sə̀ mʉ̀ cu sə, wèŋ ye yàwèŋ sə̀' fo'.
43014004	Wèŋ rì mandzə̀ nə̀ ŋgò lò mvwe' sə̀ mʉ̀ sə lòo sə laŋ.”
43014005	Tomos dʉk fa yi də, “Vès ka mvwe' sə̀ wù sə lòo sə riŋ, Tà. Ye də vèes nə riŋ mandzə̀ nə̀ ŋgò kə̀ dzèŋ fo' nə bə yà?”
43014006	Jisòs dʉk wo də, “Mʉ mandzə̀ nə mʉ̀, mʉ zìnə nə sə̀' mʉ̀, nə ye lùŋ nə sə̀' mʉ̀. Kaco ŋwè ca, nə kə ye to si Tɛ̀' àm yeŋ, tse'ŋga ŋgə̀ŋgàŋ cà bohò mʉ̀.
43014007	A ye-a də wèŋ anə riŋ-a mʉ, bwɛ̀rɛ də wèŋ a rì Tɛ̀' àm sə̀' laŋ. Ye jəŋ ŋga'a nə lo mantombì, wèŋ rì yi, nə yəə̀ nə yi bə lis sə̀' laŋ.”
43014008	Filìp fek yi də, “Tà, niŋ fa-a ves Tɛ̀' yo nə ɛ̀? Nà'a mègù yu nə̀ mò'fis nə̀ vès dzəm, nə də vèes yə-a yi, yà' kʉrə ves.”
43014009	Jisòs dʉk də, “Nùubu sə̀ mʉ̀ a cu vesùwèŋ yèʼe pwe', wèŋ ka mʉ ntò riŋ à, Filìp? Ŋwə̀ nə̀ yi à yə-a mʉ, ye də yi a yə Tɛ̀' àm nə laŋ. Ye də wù sə dʉk fe'lə də mʉ niŋ fa weŋ Tɛ̀' àm nə e ŋga'a va?
43014010	Co wù ka sə ntʉʉ̀ wù dzəm də mʉ mo ye nə, mʉ mò'fis bə Tɛ̀' nə, Tɛ̀' nə ye sə̀' mò'fis bə mo ye nə yèʼe dzəm à? Ncèp nə̀ mʉ̀ sə cèp fa wèŋ ènə sə kà sə və̀ə mʉ̀ bə tu àm tesə kok. Sə gʉ̀ Tɛ̀' am nə̀ yi sə fàk ndzə ni'ì mʉ̀ nə.
43014011	Wèeŋ dzəm ncèp àm nə̀ də mʉ ves Tɛ̀' àm mò'fis, Tɛ̀' àm ye bwi vesə sə̀' mò'fis nèʼe. A ye-a də wèŋ sə kà dzəm də bʉsə̀ mʉ̀ sə cèp yà' sə̀' mʉ̀ bə cùu am fana aco wèŋ dzəm yà' bʉsə̀ wèŋ yə nsàap fàak sə̀ mʉ̀ sə gʉ̀ʉ sə.
43014012	“Mʉ tsok fa weŋ ŋkèm ncèp dʉk də, ŋwə̀ nə̀ yi dzəm-a bohò mʉ̀, yi nə gʉ sə̀' nsàap bum sə̀ mʉ̀ sə gʉ̀ʉ. Yi nə gʉ bum sə̀ yà' yam càsə yà'sə sə̀', bʉsə̀ mʉ̀ sə bwìŋ lò yàm bohò Tɛ̀' àm.
43014013	A ye-a sə̀ yà, ŋga wèŋ fek yà' bə liŋ am fana mʉ nə gʉ yà'. Mʉ nə gʉ yà' ya ŋga bwìŋ ye ŋàaŋ sə̀ Tɛ̀' tse' sə ndzənə fàak am sə.
43014014	A ye-a sə̀ yà, ŋga wèŋ fek mʉ yà' bə liŋ am fana mʉ nə gʉ yà'.”
43014015	Jisòs nə dʉk fe'lə mok sə̀' də, “A ye-a də wèŋ dzəm mʉ, wèŋ noŋsə lʉ̀ʉk am.
43014016	Fana mʉ nə fek Tɛ̀' am yi tum fa weŋ ŋgà ntip mòk. Ŋgà ntip ènə, a Yòŋsə̀ nə̀ Nwì nə, nà'a yi nə̀ yi nìtsə̀' fagə̀ bwìŋ zìnə nə. Yi nə cum mam wenə wèŋ sə ntʉʉ̀ wèŋ nə̀ mvèsə̀. Kaco bʉ̀ʉ sə̀ sə nzeŋgòŋ fɛɛŋ tse' to yi yeŋ, bʉsə̀ kaco wo ye nà' yeŋ, nə kà yi sə̀' rì. Wèŋ riŋ yi yàwèŋ rìiŋ bʉsə̀ yi cu wenə wèŋ, nə ye də yi nə kə cum mam wenə wèŋ.
43014018	“Ye də wèeŋ riŋ tse' də kaco mʉ lo, nə me'rə mak noŋsə weŋ co bwe njìŋ yeŋ. Mʉ nə bwi foho və mali ŋgò kə̀ yə weŋ.
43014019	Yusə də, cu mvə̀k momjo ya bʉ̀ʉ sə̀ sənə nzeŋgòŋ nə kà mʉ mok sə yə fe'lə̀. Wèeŋ nə sə ye mali mʉ yàwèŋ yo, bʉsə̀ mʉ̀ cu fo' ŋwəm fana wèeŋ nə cum yàwèŋ sə̀' ŋwəm anə.
43014020	Mvə̀k ànə kə̀ dzèŋ nùu fana wèŋ riŋ də mʉ ves Tɛ̀' am mò'fis, wèŋ ye yàwèŋ vesùwèŋ sə̀' mò'fis fana mʉ̀ ye yàm vesùwèŋ sə̀' mò'fis.
43014021	Ŋwə̀ nə̀ yi yuk-a lʉ̀ʉk am sə, nə noŋsə yà' fana ye də nà'a yi nə̀ yi dzəm mʉ nə. A ye-a ŋga ŋwè dzəm mʉ, ye də Tɛ̀' àam nə dzəm ŋgə̀ŋgàŋ, mʉ̀ dzəm yi yàm sə̀', nə niŋtsok fa yi ni' àm mvə̀'nə̀ mʉ̀ cu.”
43014022	Ànə geŋ Judàs fek yi də, “Aco wù yəəŋ megu bohò vès, bʉ̀ʉ sə̀ sə nzeŋgòŋ sə kà wu yàwo yə anə va Tà?” Ànə cep yè'sə Judàs nə̀ zok, ka Judàs Iskarəyà yeŋ.
43014023	Jisòs cep fəsə də, “Ŋwə̀ nə̀ yi dzəm-a mʉ, yi nə noŋsə ncèp àm. Tɛ̀' am nə dzəm yi fana ves Tɛ̀' am nə nə və kə gʉ mvwe' ncum avès ves ŋwə̀ ànə wèŋ bəbɛ'.
43014024	Ŋwə̀ nə̀ yi kà mʉ dzəmgə̀ə, kà ncèp àm nə sə̀' nòŋsə̀gə̀. Wèeŋ tsərə tse' də ncèp nə̀ mʉ̀ sə tsə̀' weŋ ènə nà' sə kà sə və̀ə mʉ̀ bə tu am tesə kok. A ncèp Tɛ̀' àm nə̀ yi a tum və̀ mʉ nə.
43014025	Mʉ̀ tsə̀' fa weŋ bum yè'sə ŋga mʉ̀ cu ntò vesùwèŋ.
43014026	Anə ye maŋkwɛ̀ŋ fana Tɛ̀' àm nə nə tumsə vesə fa weŋ ŋgà ntip nə ŋgò kə jə mvwe' kùu am. Ŋgà ntip nə, a Yòŋsə̀ nə̀ Rərɛŋ nə. Ghà nə̀ yi və̀ nə, yi nə yə'rə fa weŋ bum, nə gʉ wèŋ tsərə riŋ fəsə bum sə̀ mʉ̀ à tsə̀' weŋ sə pwe'fo'.
43014027	“Mvə̀'nə̀ mʉ̀ sə lò ŋga'a yèʼe fana mʉ̀ fa nòŋsə weŋ fifi. Nsàp fifi nə̀ njàm nə̀ mʉ̀ sə fa weŋ ènə, kaco wèŋ tse' to nà' bohò nzeŋgòŋ nèʼe yeŋ lok. Wèeŋ kà də wèeŋ sə mərə dʉk. Wèeŋ kà wə sə ntʉʉ̀ wèŋ sə̀' tse'.
43014028	Wèŋ yuk mvə̀'nə̀ mʉ̀ tsə̀' fa weŋ də mʉ̀ sə lòo fana nə bwi və kə tseŋ weŋ sə̀mok yà'a laŋ. A ye-a də wèŋ dzəm mʉ, wèŋ kwa də mʉ̀ sə lò ŋgò kə̀ yə Tɛ̀' àm, bʉsə̀ Tɛ̀' àm nə yi yam gha' mʉ yi.
43014029	Mʉ̀ sə tsòho fa weŋ bum yè'sə ŋga cu ntò cu, də ya ŋga yà'a kə̀ ye mvə̀'nə̀ mʉ̀ tsə̀' weŋ sə fana wèŋ dzəm də mʉ ŋwə̀ nə̀ zìnə.
43014030	Mʉ nə kà vesùwèŋ tə̀tè mok cèp yiskok, bʉsə̀ ŋwə̀ nə̀ yi ŋkum sə nze fɛɛŋ yi nə sə də yi və. Megu də yi ka ŋàŋ bohò mʉ̀ tse'.
43014031	Yusə̀ mʉ̀ sə gʉʉ, a bə ŋàaŋ sə̀ Tɛ̀' àm a dʉk fa mʉ yi də mʉ gʉ, ya ŋga bwìŋ nə riŋ də mʉ̀ dzəm Tɛ̀' nə. Lòkok, vesùwèeŋ lo mvwe' sə̀ zok.”
43015001	Jisòs à tsə̀' fa bwe ye wèŋ ncèp mòk sə̀' dʉk də, “Mʉ yèʼe tʉ grep nə̀ nà'a nə̀ zìnə, Tɛ̀' am ye bwi ye co ŋwə̀ nə̀ yi sə jə ŋkərə̀ bə zeŋ yi.
43015002	A ye-a ŋga ntaŋ àm mòk sə kà zəm fana yi gbɛ' ci' mak fis nà'. A ye-a nta nə̀ nà' sə zəm fana yi gʉhʉ tsəʼrə nà' bə̀boŋ də ya nà'a zəm ghaha wesə ŋkʉ̀ʉŋntɛ̀ŋ.
43015003	Wèeŋ yàwèŋ mok rərɛŋ co ntaŋ tʉ nə̀ wo gʉhʉ tsəʼrə nà' gʉhʉ tsəʼrə. Wèŋ rɛŋ vɛ'nə bʉ̀ʉ ncèp am nə̀ mʉ̀ cèp fa wèŋ nə.
43015004	Wèeŋ cum mam ndzə ni'ì mʉ̀ ya mʉ cum mam ndzə ni'ì wèŋ sə̀'. A ye-a ŋga ntaŋ ka ndzə ni'ì mantseŋ tʉ nə yeŋ, kaco yi zəm ŋgwì yeŋ. A bohò wèŋ sə̀' vɛ'nə də, a ye-a ŋga wèŋ ka ndzə ni'ì mʉ̀ cum mam, ye də wèeŋ wà.
43015005	“Mʉ yàm mantseŋ tʉ nə, wèŋ ye yàwèŋ ntaŋ sə. Ŋwə̀ nə̀ yi cu mam-a ndzə ni'ì mʉ̀, mʉ̀ cum ndzə ni'ì yi sə̀' fana yi nə ye co ntaŋ tʉ nə̀ yi sə zəm ŋgwì wùriŋ. Yumook sə̀' də, a ye-a ŋga mʉ̀ ka ye, kaco wèŋ gʉ to lok fʉ' yumok yeŋ.
43015006	Ŋwə̀ nə̀ yi kà-a ndzə ni'ì mʉ̀ cu mam fana yi ye co ntaŋ tʉ nə̀ wo màk nà' màak. Ntaŋ tʉ nə yum fana wo te'e benə nsàap yà'sə, nə kə tɛŋ sə misə̀, fana yà' sə.
43015007	Wèeŋ cu mam-a ndzə ni'ì mʉ̀, ncèp àm cum sə̀' sə ntʉʉ̀ wèŋ fana yusə̀ wèŋ fek mʉ yà' pwe'fo', wèeŋ nə tse' yà'.
43015008	Yusə̀ yà'a gʉ̀gə̀ ŋkuŋ bwìŋ jəŋ Tɛ̀' àm də yi kə̀kuk, a ŋga wèeŋ co ntaaŋ tʉ sə̀ wèŋ sə zəm ŋgwì ŋkʉ̀ʉŋ. Yà'sə nə niŋtsok sə̀' jəja də wèeŋ bwe am.
43015009	“Mʉ̀ a dzəm weŋ nsàp nə̀ co Tɛ̀' àm dzəmgə̀ mʉ. Wèeŋ sə lo mantombì bə nsàp mandzə̀ nə̀ co mʉ̀ sə dzəm mali weŋ.
43015010	A ye-a ŋga wèŋ sə nòŋsə lʉ̀ʉk am sə fana mʉ nə sə dzəm mali weŋ fo'. Yà' mègù sə̀' mvə̀'nə̀ mʉ̀ a nòŋsə lʉ̀ʉk Tɛ̀' àm fana yi sə dzəm mali mʉ sə̀' yèʼe.
43015011	Mʉ̀ tsə̀' nòŋsə fa weŋ bum yèʼe mantombì ya ŋga kwəkwa nə̀ mʉ̀ tse' nə, wèeŋ tse' nà' yàwèŋ sə̀', ya kwəkwa nə̀ njàwèŋ nə nà'a rwiŋ wesə dak nə̀ dak.
43015012	Lʉ̀k àm nə̀ mʉ̀ sə fa weŋ nə nèʼe də, Wèeŋ sə dzəm mòk bə mòk sə̀' mvə̀'nə̀ mʉ̀ a dzəm weŋ.
43015013	“Nsàp dzədzəm mòk ka nsàp nèʼe mok gʉŋ casə fe'lə nə̀ də ŋwè dzəm ŋge' ye wèŋ vɛ'ɛ tə̀tè nə kə fa ni' ye də yi kpʉ bʉ̀ʉ tu yà'wèŋ.
43015014	A ye-a ŋga wèŋ sə nòŋsə lʉ̀ʉk am sə fana ye də wèeŋ ŋge' am.
43015015	Mʉ nə kà weŋ də ŋkwɛ̀ŋ mok sə to, bʉsə̀ kaco moŋkwɛ̀ŋ riŋ wes yusə̀ ŋkwà' ŋwə̀ ye nə sə gʉ̀ pwe'fo' yeŋ. Mʉ nə to weŋ lɛ də ŋge', bʉsə̀ mʉ̀ a tsòho wes fa weŋ bum sə̀ Tɛ̀' àm a tsə̀' mʉ sə pwe' nə̀ pwe'.
43015016	Wèŋ a ka mʉ wèŋ cokfis jəŋ, mʉ̀ a cokfis jə weŋ mʉ̀, nə tumsə lo weŋ də wèeŋ lo, nə kə zəm fa mʉ nto' ŋkʉ̀ʉŋ ya nto'o sə cum mali fo'. Weŋ gʉ̀ vɛ'nə fana yusə̀ wèŋ fek Tɛ̀' àm yà' mʉnə liŋ àm pwe'fo', yi nə fa weŋ yà'.
43015017	Lʉ̀k àm nə̀ mʉ̀ sə fa weeŋ nèʼe də, wèeŋ dzəm mòk bə mòk.”
43015018	Jisòs nə à sə cèp lò malì mantombì də, “A ye-a ŋga bʉ̀ʉ sə̀ sənə nzeŋgòŋ nə bɛ̀ŋ weŋ, wèŋ riŋ də wo à bɛ̀ŋ to ntò mʉ̀ ŋkuŋ nə sə bɛŋ weŋ.
43015019	Wèŋ ànə ye-a bʉ̀ʉ nzeŋgòŋ sə wèŋ bwɛ̀rɛ bʉ̀ʉ sə̀ sənə nzeŋgòŋ sə wèŋ dzəm weŋ bʉsə̀ də wèeŋ bʉ̀ʉ awo. Megu kə də mʉ̀ a cokfis weŋ mʉtsətsəʼrəə bʉ̀ʉ sə̀ sə nzeŋgòŋ sə fana wèŋ ka mok bʉ̀ʉ awo yeŋ. Nà'a njo nə̀ wo sə bɛ̀ŋ weŋ nə.
43015020	Wèeŋ kà də wèeŋ swi ncèp nə̀ mʉ̀ a tsə̀' weŋ fa' nà'a dʉk. Kaco mo ŋkwɛ̀ŋ yam ghak ŋwə̀ nə̀ yi sə fàk bohò nà' yeŋ nà'a dʉk. Bʉ̀ʉ sə̀ wo à bɛ̀ŋ mʉʉ nə bɛŋ li weŋ sə̀'. Bʉ̀ʉ sə̀ wo à dzəm ncèp àam, nə dzəm li ncèp awèŋ sə̀'.
43015021	Wo nə gʉ weŋ nsàap bʉp yà'sə pwe' bʉsə̀ də wèeŋ bʉ̀ʉ am, nə ye sə̀' bʉsə̀ də wo ka ŋwə̀ nə̀ yi tumsə və̀ mʉ tsenə nə riŋ.
43015022	Ànə ye-a də mʉ̀ a ka yumok bohò wo kə cep bwɛ̀rɛ də bʉp awo kà mʉ tuhù wo ye. Nə ye də nə̀ mʉ̀ a və̀, nə kə tsok wo laŋ fana mandzə̀ nə̀ co wo swihi nə mok bʉ̀ə̀.
43015023	Ŋwə̀ nə̀ yi bɛ̀ŋ-a mʉ, ye də yi bɛ̀ŋ Tɛ̀' àm sə̀'.
43015024	Ànə ye-a də mʉ̀ a ka nsàap maŋgəŋgèeŋ sə̀ ŋwə̀ nəmòk ka gʉ yuk mʉ lisə̀ wo gʉ, bwɛ̀rɛ də bʉp awo kà mʉ tuhù wo ye. Nə ye də ŋga'a yèʼe, wo a yə yà' bə lis awo laŋ, nə sə bɛŋ mali mʉ ves Tɛ̀' àm ba fo'.
43015025	Me'rə yà'a ye vɛ'nə ntɛ̀ŋ, ya yà'a kə kʉrə təəŋ mvə̀'nə̀ wo à còm nòŋsə ndzənə ŋwàk Nwì də, ‘Wo à bɛ̀ŋ mʉ wà jì njo yà'a.’
43015026	“Wèeŋ kà swì də ŋgà ntip nə sə və̀ə swì. Ghà nə̀ mʉ̀ lò bohò Tɛ̀' àm fana mʉ nə tumsə vesə fa weŋ yi. Yi yòŋsə̀ nə̀ yi tesə və̀ bohò Tɛ̀' àm. Yi nìtsə̀' fagə̀ bwìŋ zìnə nə yi. Yi nə kə təəŋ ma nə̀ njàm, nə sə tsoho fa bwìŋ nsàp ŋwə̀ nə̀ mʉ̀ cu nə.
43015027	Wèeŋ yàwèŋ sə̀' bʉ̀ʉ sə̀ aco wèŋ tsoho fa bwìŋ bə liŋ àm sə̀', bʉsə̀ à yè yèe, a sə cugə̀ vesùwèŋ mvwe' mò'fis.
43016001	“Mʉ̀ tsə̀' fa weŋ bum yè'sə ya ŋga bwìŋ yè ŋgò fa weŋ ŋgə' fana wèŋ kà maŋkwɛ̀ŋ sòòŋ fohò lò.
43016002	Wo nə jum fis weŋ mʉmvwe' ndap pìriyà. Mvə̀k sə və̀ə nə̀ wo nə zə weŋ bə zə mvwe nə sə tsəm də wo sə gʉ̀ fàha Nwì.
43016003	Wo nə gʉ weŋ nsàap bum yè'sə bʉsə̀ wo ka mʉ ves Tɛ̀' àm ba fo' riŋ.
43016004	Megu də mʉ̀ sə tsòho fa weŋ bum yè'sə ŋga cu nto cuu ya ŋga yà'a kə ye nùu, wèŋ tsərə tse' də mʉ̀ ànə tsok weŋ laŋ də a nə̀ ye vɛ'nə. Mʉ̀ à ka weŋ bum yèʼe mantombì tsok fa bʉsə̀ mʉ̀ a sə cugə̀ vesùwèŋ.
43016005	“Mʉ̀ sə tsə̀' weŋ yà' ŋga'a bʉsə̀ mʉ təəŋ mok ŋgò bwìŋ foho lò yu àm bohò ŋwə̀ nə̀ yi à tum və̀ mʉ tsenə nə. Mègù kə də wèŋ pwe'fo', ŋwə̀ nə̀ mò'fis sə kà mʉ də mʉ̀ sə lò yè'sə fò lɛ sə̀' fek lok.
43016006	Yàwèŋ mègù də bum sə̀ mʉ̀ sə tsə̀' weŋ yè'sə sə gʉ̀ ntʉʉm awèŋ kà kwa.
43016007	Mʉ̀ sə tsə̀' weŋ lɛ zìnə də bò ghak də mʉ me'rə weŋ nə lo, bʉsə̀ mʉ kà-a lò fana Ŋgà Ntip nə nə kà ŋgò kə cu wenə wèŋ və̀. A ye-a ŋga mʉ̀ lò kə̀ dzèŋ mbwa fana mʉ nə tumsə tsoŋ və yi ŋgò kə̀ cu wenə wèŋ.
43016008	Ghà nə̀ yi və̀ə fana yi nə gʉ nzeŋgòŋ nə ŋgò rì ncu nə̀ bʉp nə ye ncu nə̀ kə̀kʉrə̀, nə ye mandzə̀ nə̀ Nwìi nə kə sak nzeŋgòŋ nə.
43016009	Yi nə niŋtsok rɛŋsə fa wo də yà'wèeŋ ŋgàa gʉ̀ bʉp bʉsə̀ wo à ka bohò mʉ̀ dzəm.
43016010	Yi nə rɛŋsə wo də mʉ ŋwə̀ nə̀ kə̀kʉrə̀. Yi nə tsok rɛŋsə fa wo yè'sə bə mandzə̀ nə̀ də mʉ nə me'rə fɛɛŋ, nə lo bohò Tɛ̀' àm fana wèŋ kà mʉ mok sə yə fe'lə̀.
43016011	Yi nə rɛŋsə fa bwìŋ jòŋ awo bə ma nə̀ sak nzak sə̀' bʉsə̀ bwìŋ nə ye də nzak ko ŋkum nə̀ yi tse' nzeŋgòŋ yi nə.
43016012	“Bum cu wùriŋ sə̀ mʉ̀ ka weŋ ntò tsoho fa, megu də mʉ tsoho fa-a weŋ yà' ŋga'a pwe', yà' ghak weŋ ŋàŋ.
43016013	Megu də ghà nə̀ Yòŋsə̀ nə̀ yi rɛŋsə fagə̀ bwìŋ zìnə nə və̀ə fana yi nə sə gʉmsə lo weŋ mvwe' sə̀ ŋgò rì zìnə nə pwe'. Yi nə kà bum bə tu ye sə cèp, yi nə sə cep bum sə̀ yi yuk və̀ ye yà' sə̀' yu'u. Yi nə tsoho rɛŋsə fa weŋ bum mok sə̀ yà' nə kə̀ ye ntsə'mòk mantombì sə̀'.
43016014	Yòŋsə̀ ànə nə gʉ mʉ, mʉ̀ ye ŋwə̀ nə̀ ghaŋ bʉsə̀ bum sə̀ yi nə niŋ tsoho fa weŋ yà' sə nə tesə bohò mʉ̀.
43016015	Bum sə̀ Tɛ̀' àm tse' pwe' a sə̀' yàm, fana nà'a njo nə̀ mʉ̀ dʉk weŋ də Ŋgà Ntip nə nə sə tsoho fa weŋ bum sə̀ yà' tesə və̀ bohò mʉ̀ sə.”
43016016	Jisòs à dʉk fa bwe ye wèŋ dʉk də, “Anə ca mvə̀k momjo wèŋ kà mʉ mok sə yə fe'lə̀. A cà fe'lə mvə̀k momjo sə̀mok fana wèŋ ye fe'lə mʉ.”
43016017	Bwe ye mok wèŋ a fe'rə kɛ'cà mʉŋgorə̀ wo anə də, “Yi sə cèp yè'sə də yà vɛ'nə ɛ? Yi sə dʉhʉ yusə də, ‘Mvə̀k momjo wèeŋ nə kà mʉ yə, a kə̀ cà fe'lə mvə̀k momjo sə̀mok fana wèŋ ye mʉ.’ Yi cèp vɛ'nə, nə sə dʉk də, ‘A bʉsə̀ mʉ̀ sə lò bohò Tɛ̀' àm’ wèŋ yè'sə bʉ̀ʉ yà?
43016018	Ncèp nə̀ yi sə cèp nà' də mvə̀k momjo nə yè'sə dalɛ? Mvə̀k momjo ànə vès ka yàvès bə zeŋ rɛɛŋ.”
43016019	Ànə geŋ Jisòs riŋ də wo sə dzəm ŋgò fek yi yumok fana yi dʉk fa wo də, “Wèŋ sə mərə yèʼe ncèp nə̀ mʉ̀ dʉk fa weŋ də mvə̀k momjo wèeŋ nə kà mʉ mok yə, a cà mvə̀k momjo wèŋ ye fe'lə mʉ sə̀mok nə à?
43016020	Mʉ tsok fa weŋ ŋkèm ncèp də, wèeŋ nə waŋ vɛ'ɛ manziìŋ manziŋ, fana bʉ̀ʉ sə̀ sə nzeŋgòŋ sə wèŋ sə kwa ma njàwo kwaa. Ntʉʉm awèeŋ nə bʉp weŋ wùriŋ fana ntʉʉm awèŋ sə̀ yà' bʉp weŋ vɛ'ɛ sə nə bʉʉŋ kwa fe'lə sə̀'.
43016021	Anə ye co ŋwà nə̀ yi sə ghà mwe. A yèto, ntʉm bʉp yi də mvə̀k ŋgə' ye və̀ laŋ. Ghà nə̀ yi dzə wes mo nə fana yi kà ŋgə' nə̀ yi anə ye nə mok tsərə̀. Yi nə sə kwa mok kə kwaa də yi dzə mwe sə nzeŋgòŋ.
43016022	Anə ye bohò wèŋ sə̀' vɛ'nə. Ŋga'a yèʼe ntʉʉm awèŋ sə bʉp weŋ, megu kə də ghà nə̀ mʉ nə kə̀ ye fe'lə vesùwèŋ sə̀mok fana wèeŋ nə kwa mvə̀k ànə wùriŋ. Mandzə̀ nə̀ co də ŋwə̀ nəmòk gʉ to də ya wèeŋ kà mok kwa fe'lə̀, kà mok sə̀ ye.
43016023	“A kə̀ dzèŋ nùmbu ànə fana yà'a nə rɛɛŋ bohò wèŋ, wèŋ kà mʉ yumok mok fek fe'lə̀. Mʉ tsok fa weŋ ŋkèm ncèp dʉk də, yusə̀ wèeŋ fek-a Tɛ̀' àm yà' mʉnə liŋ àm pwe', yi nə fa weŋ yà'.
43016024	Yà' kə̀ dzèŋ tə̀tè ntinə ŋga wèŋ ka yumok mʉnə liŋ am lɛŋ yuk. Wèeŋ lɛŋ bum bohò Tɛ̀' am, ya yi fa weŋ yà', wèŋ kwa tsəʼrə boŋsə riŋ.”
43016025	Yi à cèp fe'lə fa bwe ye sə wèŋ də, “Mʉ̀ sə màk fa mègù weŋ bum bə gbʉ' bə gbʉ'. Mvə̀k sə və̀ə nə̀ mʉ nə kà gbʉ' mok màk fe'lə̀. Mʉ nə tsok rɛŋsə fa weŋ bum sə̀ yà' cu bə liŋ Tɛ̀' àm sə mok jəja.
43016026	Ghà ànə ye fana wèeŋ nə sə lɛŋ bum bohò Tɛ̀' àm mok bə cùu awèŋ mʉnə liŋ àm. Anə kà mok də mʉ kə lɛŋ fa weŋ mʉ̀ mok ye yiskok.
43016027	Tɛ̀' am bə tu ye yi dzəm weŋ bʉsə̀ wèŋ a dzəm mʉ, nə dzəm tse' sə̀' də mʉ̀ à tesə bohò yi.
43016028	A zìnə, mʉ̀ à tesə və̀ bohò yi ŋkuŋ nə və sə nzeŋgòŋ fɛŋ; nə̀ ŋga'a nèʼe mʉ̀ sə də mʉ me'rə ŋgòŋ nə, nə bwi foho lo fe'lə bohò Tɛ̀' àm nə.”
43016029	Ànə geŋ fana bwe ye sə wèŋ dzəm fa yi də, “A vɛ'nə àlaa. Wù cèp nə ŋga'a mok rərɛŋ, wù sə kà gbʉ' mok màk.
43016030	Fana vès rɛɛŋ nə nə̀ ŋga'a də wù riŋ bum pwe'fo'. Njo mòk nə̀ də ŋwèe fek wu yusə̀ yà' cu sə və̀ə yi ŋkuŋ ya wu riŋ yà'a bʉ̀ə̀. Yà'sə gʉ̀ fana vès dzəm zìnə də wù a tesə və̀ bohò Nwì.”
43016031	Jisòs nə fek wo də, “Co yà'sə gʉ̀ weŋ ŋkuŋ wèŋ dzəm à?
43016032	Wèeŋ yeè, mvə̀k sə və̀ə, aco mʉ̀ dʉk də mvə̀k nə kʉ̀rə laŋ, nə̀ wo nə bɛ' samsə weŋ zəzok fana ndàaŋwè pwe' caŋ lo nda'à yi, wèŋ me'rə tes mʉ mʉmʉ̀. Megu də mʉ nə kà mʉmʉ̀ sə̀ ye bʉsə̀ Tɛ̀' aam nə ye vesə.
43016033	Mʉ̀ cèp bum yè'sə bohò wèŋ ya wèeŋ cum mam vesùwèŋ nə tseʼ fifi. Sənə nzeŋgòŋ nèʼe, wèeŋ nə sə tse' megu ca ŋgə'. Megu də wèeŋ ko ntʉm. Mʉ̀ a ghak nzeŋgòŋ nə laŋ.”
43017001	Jisòs ànə cep wes bum yè'sə fana yi kʉk gesə lo mʉbu, nə dʉk də, “Tɛ̀', mvə̀k nə̀ wù à gʉ̀ fʉ̀hʉ nòŋsə nə kə̀ dzèŋ laŋ. Gʉ-a də ya bwìŋ ye ŋàaŋ mo yò nə. Mʉ nə gʉ yàm sə̀' co bwìŋ ye ŋàaŋ yo.
43017002	Wù a fa mo yò nə ŋàŋ mʉtuhù bwìŋ pwe'fo', ya yi fa lùŋ nə̀ nà'a nə̀ kà mè nə bohò bʉ̀ʉ sə̀ wù a cokfis, nə fa ndzə bohò yi sə.
43017003	Lùŋ nə̀ nà'a nə̀ kà mè yuk nə, a ŋgò rì wu, nə̀ wu Nwì nə̀ wù mègù mò'fis nə ye zìnə nə, nə ye sə̀' ŋgò rì mʉ̀ʉ Jisòs Krɛst nə̀ wù à tum vèsə sə nzeŋgòŋ nə.
43017004	Mʉ̀ a kùksə wu sə nzeŋgòŋ fɛɛŋ. Mʉ̀ a gʉ̀ wes fàak sə̀ wù a tum tsə mʉ də mʉ kə gʉ sə laŋ.
43017005	Ye də Tɛ̀', jəŋ lo-a mʉ, ya mʉ kə cum vesù. Gʉ mʉ ya mʉ kə tse' kə̀kuksə̀ mvweʼ mòʼfis mvə̀'nə̀ vesù ànə tse' to nà' ŋga wù ka nzeŋgòŋ nə ntò gʉ lok yà'a.
43017006	“Bʉ̀ʉ yo sə̀ wù a cokfis wo sə nzeŋgòŋ, nə fa ndzə bohò mʉ̀ sə, mʉ̀ a gʉ̀ wo ŋgò rì wu sə̀ bòŋ. Wo à ye bʉ̀ʉ sə̀ yò, wù nə jəŋ wo, nə fa ndzə bohò mʉ̀. Wo cu sə nòŋsə ncèp nə̀ njò nə sə̀'.
43017007	Wo a rì tse' mok ŋga'a zìnə laŋ də bum sə̀ mʉ̀ tse' yà' pwe'fo' a tesə və̀ bohò wù.
43017008	Mʉ̀ a càsə fa wo ncèp nə̀ wù a fa nà' ndzə bohò mʉ̀ nə fana wo a ko jə nà' laŋ nə riŋ zìnə də mʉ̀ a və̀ bohò wù. Wo a dzəm tse' sə̀' də wù a tum vèsə mʉ sə nzeŋgòŋ anə.
43017009	“Mʉ̀ sə lɛŋ fa wo. Mʉ̀ sə kà bohò bʉ̀ʉ sə̀ sənə nzeŋgòŋ anə nduk pwe' lɛŋ fa. Mʉ̀ sə lɛŋ fa bʉ̀ʉ sə̀ wù a fa wo ndzə bohò mʉ̀ yè'sə, bʉsə̀ wo bʉ̀ʉ yo wèŋ.
43017010	Yàm pwe'fo' sə̀ yò, Yò ye bwi pwe'fo' sə̀' sə̀ yàm. Bwìŋ sə yə də mʉ ŋwə̀ nə̀ghaŋ bʉ̀ʉ tu awo sə.
43017011	Mvə̀k kʉ̀rə ŋga'a nə̀ də mʉ nə bwi foho lo bohò wù laŋ. Mʉ nə me'rə nzeŋgòŋ nə fana wo cum mali yàwo ntò ca. Tɛ̀' nə̀ wu rərɛŋ, sə jəŋ ŋkərə̀ bohò wo bə nsàp ŋàŋ yò nə̀ wù ànə fa mʉ nə, ya wo cum cù mò'fis sə̀' mvə̀'nə̀ vesùu cù mò'fis yèʼe.
43017012	Ghà nə̀ mʉ̀ a cu ntò vesə wèŋ, mʉ̀ sə jəŋ ŋkərə̀ bohò wo bə ŋàaŋ yo sə̀ wù à fa ndzə bohò mʉ̀ sə. Mʉ̀ a jə ŋkərə̀ bohò wo bə̀boŋ fana yumok kà wo gʉ̀. Nà'a njo nə̀ mòk a ka mʉtsətsəʼrə wo bisə nə. A bisə mègù yi nə̀ yi à ye ŋgò bisə tsə nə. Yi a bisə vɛʼnə ya yusə̀ wo à còm nòŋsə yà' ndzənə ŋwàk Nwì də yàʼa nə̀ ye sə kʉrə vɛ'nə.
43017013	“Mʉ̀ sə də mʉ bwi foho lo ŋga'a mok bohò wù. Megu kə də mʉ̀ sə cèp bum yèʼe ŋga mʉ̀ cu ntò sə nzeŋgòŋ anə, ya wo kwa sə̀' dak nə̀ dak mvə̀'nə̀ mʉ kwagə̀ yàm.
43017014	Mʉ̀ a càsə fa wo ncèp nə̀ njò nə laŋ, fana nzeŋgòŋ nə a bɛ̀ŋ wo bʉsə̀ wo ka yàwo mok bʉ̀ʉ nzeŋgòŋ nə yeŋ, sə̀' mvə̀'nə̀ mʉ̀ ka yàm ŋwə̀ə nzeŋgòŋ nə sə̀ ye yèʼe.
43017015	Ka də mʉ̀ sə lɛŋ yè'sə də wu fis gɛsə wo sə nzeŋgòŋ anə yeŋ. Mʉ̀ sə lɛŋ də wu sə jəŋ ŋkərə̀ bohò wo ya ŋwə̀ nə̀ yi ŋwə̀ nə̀ bʉp nə kà wo yumok bʉp gʉ̀.
43017016	Wo ka bʉ̀ʉ nzeŋgòŋ nə yeŋ, sə̀' mʉmvə̀'nə̀ mʉ̀ ka ŋwə̀ə nzeŋgòŋ nə yeŋ yèʼe.
43017017	Niŋtsok fa wo zìnə yò nə ya wo ye gɛsə yàwo zok co bʉ̀ʉ yo. Ncèp nə̀ njòo zìnə nə.
43017018	Mvə̀'nə̀ wù ànə tum gesə lo mʉ sənə nzeŋgòŋ nə fana mʉ̀ sə tum lò wo ca sə̀' vɛ'nə.
43017019	Mʉ̀ sə nòŋsə ni' àm zok bohò wù bʉ̀ʉ wo ya ŋga wo ye yàwo zok bə ncèp nə̀ njò nə̀ zìnə nə.
43017020	“Mʉ̀ sə kà bə tu bʉ̀ʉ sə̀ wo fɛɛŋ yèʼe lɛŋ mègù, mʉ̀ sə lɛŋ bə tu mok sə̀ wo nə yuk ncèp nə bohò yè'sə wèŋ, nə dzəm bohò mʉ̀ sə̀'.
43017021	Mʉ̀ lɛŋ də wo ye pwe' cù mò'fis. Tɛ̀', mʉ̀ lɛŋ də mvə̀'nə̀ vesùu mò'fis yèʼe fana wo ye vesùwèŋ sə̀' vɛ'nə. Wo ye vɛ'nə ya bʉ̀ʉ sə̀ sənə nzeŋgòŋ nə riŋ də wù a tum və̀ mʉ sə nze anə.
43017022	Mʉ̀ a fa wo sə̀ nsàp kə̀kuk nə̀ wù à fa mʉ nə, də ya wo ye cù mò'fis sə̀' co vesù.
43017023	Mʉ nə ye sə ntʉʉ̀ wo, wù ye bwi yò sə ntʉʉ̀ mʉ̀ ya wo pwe' ye cù mò'fis nə̀ mò'fis. A ye vɛ'nə fana nzeŋgòŋ nə riŋ də wù a tum mʉ, nə riŋ sə̀' də wù dzəm bʉ̀ʉ am yè'sə wèŋ sə̀' mvə̀'nə̀ wù dzəm mʉ.
43017024	Tɛ̀', bʉ̀ʉ sə̀ wù a fa mʉ yè'sə, mʉ̀ dzəm də wo ye vesə wèŋ mvwe' sə̀ mʉ̀ cu, ya ŋga wo ye kə̀kuk nə̀ wù ànə fa mʉ ŋga wù ka nzeŋgòŋ nə ntò gʉ nə. Wù à fa mʉ nsàp kə̀kuk ènə bʉsə̀ wù à dzəm mʉ.
43017025	Tɛ̀' nə̀ wu rərəŋ bə mandzə̀ə yo pwe', nzeŋgòŋ nə ka wu riŋ, mʉ̀ rì wu yàm laŋ. Bʉ̀ʉ yo yèʼe wèŋ rì sə̀' də wù a tum və mʉ tsenə.
43017026	Mʉ̀ a gʉ̀ wo, wo riŋ wu. Mʉ nə sə gʉ mali vɛ'nə ya wo tse' sə̀' nsàp dzədzəm nə̀ wù a tse' bohò mʉ̀ nə, ya ŋga mʉ nə ye sə ntʉʉ̀ wo anə sə̀'.”
43018001	Jisòs ànə lɛŋ wes me pìriyà ye nə fana yi jəŋ bwe ye wèŋ bə yà'wèŋ to ndzəp mòk nə̀ wo togə̀ nà' də Kidròŋ, nə tesə lo mvwe' gadì mòk fa'nə.
43018002	Judàs nə̀ yi ànə seŋ Jisòs nə à rì mʉmvwe' ànə sə̀' bʉsə̀ Jisòs bə bwe ye wèŋ à sə kə̀ be'ləgə̀ fo'.
43018003	Fana Judàs nə jəŋ ŋgo sojàa bʉ̀ʉ Rumà wèŋ nə ye bə ŋgàa tək ŋkum ŋgà fa satikà' nə̀ ghaŋ bə bʉ̀ʉ Faràsi wèŋ nə tum wo. Bʉ̀ʉ yè'sə wèŋ à bwe' tse' laàm bə kàk wèŋ nduk, nə bəhə tse' lo bum dzè' sə̀'.
43018004	Wo à kə̀ dzèŋ mvwe' sə̀ Jisòs à ye sə fana ŋga yi riŋ yusə̀ yà'a nə gʉ bohò yi sə laŋ. Ànə geŋ yi tesə təəŋ və mantombìi yà'wèŋ, nə fek yà' də, “Wèŋ sə làp ndà?”
43018005	Wo cep fəsə də, “Vès sə làp Jisòs nə̀ mvwe' lak Nazarə̀ nà'a.” Jisòs dʉk fa wo də, “A mʉ̀.” Ànə ye yè'sə ŋga Judàs nə̀ yi à sèŋ Jisòs nə tə kok sə̀' fo' bə yà'wèŋ.
43018006	Mvə̀'nə̀ Jisòs à dʉk fa wo də, “A mʉ̀” sə fana bʉ̀ʉ sə wèŋ sooŋ lo ma ŋkwə̀ŋkwɛ̀ŋ, nə coho gbʉ sə nze.
43018007	Yi fek fe'lə yà' sə̀mok də, “Wèŋ sə làp ndàlɛ?” Bʉ̀ʉ sə wèŋ cep sə̀' ŋkuŋ də, “Vès sə làp Jisòs nə̀ mvwe' lak Nazarə̀.”
43018008	Jisòs dʉk də, “Mʉ̀ tsə̀' weŋ fa' laŋ də a mʉ̀ nə. A ye-a də wèŋ sə làp mʉ fana wèŋ kà-a bʉ̀ʉ yèʼe wèŋ yumok gʉ̀, wèŋ me'rə wo lo yàwo sə.”
43018009	Yi à cèp vɛ'nə ya yà'a ye megu sə̀' mvə̀'nə̀ yi ànə cep də, “Bʉ̀ʉ sə̀ wù a fa wo ndzə bohò mʉ̀ yèʼe pwe', nə̀ mò'fis nə kà bisə̀ yà'a.”
43018010	Ànə ye vɛ'nə fana Saimʉ̀ Pità cok fis fèk ye mà mba'à, nə sʉə tiŋ mak fa moŋkwɛ̀ŋ ŋkum ŋgà fa satikà' ntu'u ma zʉ sə nze. Liŋ moŋkwɛ̀ŋ ànə à ye Malekù.
43018011	Jisòs à yə vɛ'nə fana yi dʉk fa Pità nə də, “Sò fəsə gesə fèk nə mà mba'à. Wù sə də mʉ kà ŋgə' nə̀ Tɛ̀' àm a fa mʉ də mʉ ye nà' nə yə à?”
43018012	Ànə geŋ ŋkwà' ŋwə̀ sojà nə kə jəŋ ŋgo sojà ye wèŋ, bə yà'wèŋ kə ko kiŋ Jisòs nə. Ŋgàa tək mok sə̀ mʉmvweʼ ndap Nwì nə̀ ghaŋ nə à tɛsə wo sə̀'.
43018013	Wo à ko yi, nə jəŋ lo to yi ntò bohò Anàs. Anàs ènə à ye tɛ̀'ɛ ŋgwe Kayofàs. Kayofàs nə ànə ye ŋkum ŋgà fa satikà' bə lùmŋgòŋ ànə yi.
43018014	Ŋwə̀ nə̀ yi à dʉk fa bʉ̀ ŋkwàha bʉ̀ʉ Jus wèŋ də, a bə̀boŋ co ŋwə̀ nə̀ mò'fis kpʉ mʉnə tu bwìŋ pwe' nə, à ye sə̀' Kayofàs ènə.
43018015	Mvə̀k ànə à ye, Saimʉ̀ Pità bə mofàk Jisòs nəmòk à yù lò Jisòs nə. Ŋkum ŋgàa fa satikà' nə à rì mofàk Jisòs mòk nə fana yi me'rə nà', nà' ni lo mʉmvwe' ntòmbi ye nə.
43018016	Pità à təəŋ mam ye mvwe' ncùu ŋka' sə, nə kà fwa ni lò. Ànə geŋ mofàk Jisòs nə̀ ŋgà fa satikà' ànə riŋ nà' nə kə ye mʉŋwà nə̀ yi sə kʉ̀k ncùu sə, bə nà' cep fana wo to nisə lo Pità sə̀' mbwa.
43018017	Mvə̀'nə̀ wo à sə də wo ni lo fana mʉŋwà nə̀ yi sə kʉk ncùu sə yi nə dʉk fa Pità də, “Mʉ̀ kwà' də wu mofàk ŋgà' ànə mòk, kè ka'-ɛ?” Pità cep fəsə fa nà' də, “Hai', mʉ̀ ka mòk yeŋ.”
43018018	Ànə ye ndzəm ànə ŋga mbʉəp sə ko fana bwe fàak ŋgà fa satikà' bə dògarìi mok wèŋ fimsə mis, nə təəŋ fo' sə yuk. Fana Pità lo kə təəŋ sə̀' bə yà'wèŋ, nə sə yuk ye sə̀'.
43018019	Ŋkum ŋgà fa satikà' nə̀ liŋ yee Anàs nà'a à fek Jisòs bum mok bə liŋ bwe nà' nə ye bə yusə̀ nà' sə yə'rə fa bwìŋ sə.
43018020	Jisòs də, “Mʉ yə'rəgə̀ bwìŋ jəja mʉmvwe' ndaap pìriyà nə ye mʉmvwe' ndap Nwì mvwe' sə̀ bʉ̀ʉ Jus wèeŋ kə̀ tɛsgə̀ tu. Mʉ̀ kà yàm yumok mvwe' sə̀swihì cèp yuk.
43018021	Ye də wù sə fek fe'lə mʉ yè'sə bʉ̀ʉ yà? To fek lɛ bʉ̀ʉ sə̀ wo à yuk bum sə̀ mʉ cèpgə̀ sə, ya wo tsok fa wu wo. Wo riŋ wes bum sə̀ mʉʉ cèpgə̀ sə vɛ'ɛ làaŋ.”
43018022	Jisòs ànə cep vɛ'nə fana dògarì mòk nə̀ yi à ye fo' kə gbɛ' fa yi bo mpaaŋ. Yi də, “Kàcò, yà'a mvə̀'nə̀ wo cèpgə̀ bohò ŋkum ŋgà fa satikà' vɛ'nə à?”
43018023	Jisòs dʉk fa nà' də, “A ye-a də mʉ̀ cèp bə jòŋ bwɛ̀rɛ də wù dʉk sə̀ də mʉ̀ sə cèp bə jòŋ. A ye-a ŋga yusə̀ mʉ̀ cèp sə mvə̀k nə, wù lʉp mʉ kə bʉ̀ʉ yà?”
43018024	Ànə geŋ Anàs tumsə lo Jisòs nə mvə̀'nə̀ wo tasə tse' yi bə kwaŋ bohò Kayofàs nə̀ yi sə̀' ŋkum ŋgà fa satikà' mòk.
43018025	Saimʉ̀ Pità nə à təəŋ, nə sə yuk mali mis sə fana wo dʉk fa yi də, “Vès kwà' də wu lɛ mo ŋgà fàk ŋgà' ànə mòk kè ka'-ɛ?” Pità dzeeŋ də, “Hai' kà mʉ yàm to.”
43018026	Mo ŋkwɛ̀ŋ ŋkum ŋgà fa satikà' mòk, nə̀ yi à ye moma ŋwə̀ nə̀ Pità anə gbɛ̀' tiŋ mak yi ntu' nə cep ye sə̀'. Yi dʉk də, “Mʉ̀ tsəm də mʉ̀ anə ye wu mʉ gadì bə lis am.”
43018027	Pità nə dzeeŋ fe'lə sə̀mok fana ntomvəp to sə̀' ghà ànə.
43018028	Mvəp à sə to nə̀ zəzòŋ fana wo jəŋ fis Jisòs mvwe' ndap Kayofàs, bə yà'wèŋ lo mvwe' nto' Govənò nə yi mo lak Rumà. Bʉ̀ʉ Jus wèŋ à ka yàwo mbwa ni bʉsə̀ wo à sə dzəm ŋgò nòŋsə ni' awo rərɛŋ ya wo kə zʉ ŋkàk pasobà àwo.
43018029	Ànə geŋ Govənò Palè nə kə tseŋ wo sə mbi, nə fek yà'wèŋ də, “Wèŋ ko və̀ ŋwə̀ nèʼe bʉ̀ʉ yà?”
43018030	Wo dʉk fa nà' də, “Anə ye-a də ŋwə̀ ènə kà ŋwə̀ nə̀ bʉp yeŋ bwɛ̀rɛ də vès kà yi bohò wù fɛɛŋ jə və̀.”
43018031	Palè nə dʉk fa wo də, “Wenə wèeŋ foho lo, wèeŋ kə sak yi mvə̀'nə̀ lʉ̀ʉk awèŋ sə dʉk weŋ.” Wo dʉk fa yi də, “Vès ka ŋàaŋ sə̀ ŋgò sak nzak kpʉ bwìŋ tse'.”
43018032	Mvə̀'nə̀ wo à gʉ̀ vɛ'nə fana yà' gʉ də Jisòos kpʉ nsàp kpʉ nə̀ yi à tsə̀' fa bwìŋ də yi nə kpʉ nà' nə.
43018033	Palè à bwìŋ foho ni lò mʉ nto', nə to Jisòs də nà' və. Jisòs à və̀ə, yi fek nà' də, “Wù də wu ŋkum bʉ̀ʉ Jus ɛ̀?”
43018034	Jisòs də, “Yusə̀ wù sə fek mʉ yè'sə tesə kok sə vəə̀ wù kè a cùu bʉ̀ʉ mok wèŋ nɛ̀?”
43018035	Palè dʉk fəsə fa nà' də, “Wù yə mʉ co də mʉ ŋwə̀ə Jus à? Ŋgàa fa satikà' sə̀ ghaŋ bə bʉ̀ʉ yo wèŋ jə və̀ wu bohò mʉ̀ fɛŋ wo. Wù gʉ̀ bʉpsə yà, tsok fa mʉ.”
43018036	Jisòs də, “Gaŋ ŋkum sə̀ yàm sə ka sə̀ sə nzeŋgòoŋ fɛŋ yeŋ. Gaŋ yàm sə nə ye-a sə̀ sə nze fɛŋ, bwɛ̀rɛ də bwe fàak am wèŋ lʉ̀ fa mʉ bʉ̀ʉ Jus sə wèŋ də ya wo kà mʉ yumok gʉ̀.”
43018037	Palè nə fek nà' də, “Wù sə də wu ŋkum ɛ̀ kè yà ɛ?” Jisòs dʉk də, “ Njo nə̀ mʉ̀ à və̀ sə nzeŋgòŋ fɛŋ bʉ̀ʉ zeŋ nə mègù mò'fis də mʉ niŋtsok fa bwìŋ zìnə nə. Nà'a njo nə̀ wo à dzə mʉ nə. Ŋwə̀ nə̀ yi təəŋ-a ma nə̀ zìnə nə fana yi nə yu'rə bohò mʉ̀ mvə̀'nə̀ mʉ̀ sə cèep.”
43018038	Palè də, “Zìnəə yu yà?” Yi à dʉk wes vɛ'nə fana yi lokok, nə tesə lo sə mbi, nə kə tseŋ bʉ̀ʉ Jus sə̀ wo ca sə. Yi dʉk fa yà'wèŋ də, “Mʉ̀ ka yàm jòŋ nə̀ ŋgà' ènə gʉ̀ʉ ye.”
43018039	Yi cep fe'lə mok sə̀' də, “A bum lak awèŋ də ŋkàha pasobàa kə̀ dzèŋgə̀ə, mʉ̀ fis me'rə fa weŋ ŋgà ndapndzəm mòk mò'fis. Ye də wèŋ dzəm də mʉ fis me'rə fa weŋ ŋkum bʉ̀ʉ Jus nə à?”
43018040	Wo à yuk vɛ'nə, wo kɛ'ŋgùŋ dʉk nə̀bʉp də, “Vès ka ŋwə̀ ànə dzəm. Fis me'rə fa ves lɛ Bàrabà.” Bàrabà ènə à ye ncoro' njə̀ nə̀ kpʉ bwìŋ.
43019001	Ànə ye vɛ'nə fana Palè gʉ wo jəŋ Jisòs nə, nə lʉp nà'.
43019002	Sojà wèŋ kə jəŋ ndik sə̀ yà'a njə̀njàk, nə bak yà', nə tes fa Jisòs nə nà' mʉ tuhù co tàm ŋkum. Wo jəŋ cə̀k mòk nə̀ bə̀baŋ, nə ni fa yi nà' co cə̀k ŋkum.
43019003	Wo ye ŋgò və̀hə bohò yi, nə sə cepsə nà' co ŋkum. Wo sə dʉhʉ də, “Mbè ŋkum bʉ̀ʉ Jus wèŋ.” Wo ywi'lə yi, nə sə lʉp yi bə bo.
43019004	Palè nə à tesə və̀ sə mbi mvwe' sə̀ bʉ̀ʉ Jus wèŋ cu sə sə̀mok. Yi dʉk fa yà' də, “Wèeŋ yeè, mʉ nə fis və ŋwə̀ ènə sə mbi ya wèeŋ riŋ tse' də mʉ̀ ka yàm yusə̀ yi bʉpsə sə riŋ.”
43019005	Ànə geŋ Jisòs nə tesə tsoŋ ŋga yi ta tse' mali tàm njə̀njàk nə mʉ tuhù yi, nə ni tse' cə̀k ŋkum nə sə̀'. Fana Palè nə dʉk fa wo də, “Wèeŋ yeè, yi nè'.”
43019006	Ŋgàa fa satikà' sə̀ ghaŋ bə dògarìi sə̀ mʉmvwe' ndap Nwì sə wèŋ à yə yi fana wo kɛ'ŋgùŋ, nə sə dʉk də, “Wèeŋ tɛ'lə yi mʉ ntə̀əŋ. Wèeŋ tɛ'lə yi mʉ ntə̀əŋ.” Palè nə dʉk fa wo də, “Wèeŋ jəŋ lo-a, nə kə tɛ'lə yi wèŋ. Bohò mʉ̀ yàm, mʉ̀ ka yàm bʉp nə̀ yi gʉ̀ʉ ye lok.”
43019007	Bʉ̀ʉ Jus sə wèŋ dʉk də, “A ye-a bə mandzə̀ lʉ̀ʉk avès fana ŋwə̀ ènə nə kpʉ megu kpʉʉ bʉsə̀ yi sə jə ni' ye də yi mo Nwì.”
43019008	Palè nə à yuk vɛ'nə fana wʉə ko yi vɛ'ɛ wùriŋ.
43019009	Yi bwi foho və kə ni lo fe'lə mʉ nto' anə bə Jisòs sə̀mok, nə fek nà' də, “Wù və̀ yè'sə ma fò?” Jisòs nə kà cù mùk.
43019010	Palè nə fek nà' də, “Mʉ̀ sə cèep, wù kà cèp à? Wù ka riŋ də mʉ̀ tse' ŋàaŋ sə̀ ŋgò mè'rə wu, wù lo, nə tse' bwi ŋàaŋ sə̀ co mʉ̀ tɛ'lə wu mʉ ntə̀əŋ sə̀' riŋ à?”
43019011	Jisòs dʉk fa nà' də, “Fa wu ŋàaŋ yà'sə Nwì. Anə ka-a vɛ'nə yeŋ bwɛ̀rɛ də wù kà ŋàŋ mʉ tuhù mʉ̀ tse' to. Ŋwə̀ nə̀ yi jə və̀ mʉ, nə kə fa ndzə bohò wù nə gʉ̀ ghak bʉp yi.”
43019012	Palè ànə yuk ncèp ènə fana yi lap mandzə̀ co yi me'rə Jisòs nə lo. Megu kə də bʉ̀ʉ Jus sə wèŋ sə fuŋ mali fo' də, “A ye-a ŋga wù me'rə ŋwə̀ ènə fana ye də wù ka mok ŋge' Kaisà, ŋkum nə̀ ghaŋ nə̀ yi tse' vesùwèŋ yi mvwe' lak Rumà nà'a yeŋ. Bʉsə̀ wù riŋ də ŋwə̀ nə̀ yi sə jə-a ni' ye co ŋkum fana ye də yi sə nə̀ŋ fa ŋkum Kaisà kù mʉ tuhù.”
43019013	Palè nə ànə yuk ncèp ènə fana yi kə fis və Jisòs nə sə mbi, nə ca kok cum mʉmvwe' kapràak ye. Wo à sə to mvwe' kapràak sə də, “Mbàndap lìs.” Wo to fo' bə ncèep lak bʉ̀ʉ Hibrù wèŋ də, Gàbàtà.
43019014	Bum yè'sə ànə sə ye yè'sə ŋga a nùmbu nə̀ ŋga ndzəm seŋ tsoŋ fana ye dzə̀. Mvə̀k ànə a ye sə̀' ŋga a mvə̀k ŋkàha Pasobà. À sə kʉəp lò co maràŋ fana Palè nə dʉk fa bʉ̀ʉ sə wèŋ də, “Wèeŋ ja'a ŋkum awèŋ nə nè'.”
43019015	Wo kɛ'ŋgùŋ də, “Jəŋ gɛsə lo yi fo'. Yi kpʉ megu kpʉʉ. Wèeŋ kə tɛ'lə yi mʉ ntə̀əŋ.” Palè nə fek wo də, “Mʉ tɛ'lə ŋkum awèŋ nə mʉ ntə̀əŋ nà?” Ŋgàa fa satikà' sə̀ ghaŋ wèŋ sə à dʉk yàwo də, “Vès rì mègù yàvès ŋkum Kaisà yiìyi.”
43019016	Yà'a yusə̀ yà' à gʉ̀ʉ fana Palè me'rə fa wo Jisòs də wo tɛ'lə nà' mʉ ntə̀əŋ. Fana sojàa sə wèŋ jəŋ lo Jisòs nə.
43019017	Yi à bə̀k tse' ntə̀əŋ ye yi mʉ ŋkambə̀hə yi bə tu ye fana bə sojàa sə wèŋ tesə mʉ ntòlak anə, nə lo kə dzeŋ mvwe' mok sə̀ wo to fo' də, Nzə̀ tu bwìŋ. Wo to fo' bə ncèep lak bʉ̀ʉ Hibrù wèŋ də, “Gòrìgotà.”
43019018	Yà'a mvwe' sə̀ sojàa sə wèŋ à tɛ'lə yi sə. Wo à tɛ'lə yi bə bʉ̀ʉ mok wèŋ bwìŋ ba. Mòk ye bo ma màk, mòk ye ye bo ma ŋkwìp, Jisòs nə təəŋ ye mʉtsətsəʼrə̀.
43019019	Palè ànə com naaŋ yak yumok mʉ tu ntə̀ŋ anə. Yi à còm də, NE'E JISÒS NƏ̀ YI TESƏ MVWE' LAK NAZARƏ̀, YI ŊKUM B̀ JUS WÈŊ.
43019020	Wo à còm yà' bə ncèep lak zəzok tɛ'. Mòk à ye ncèep lak Hibrù, mòk Rumà nə ye Gris. Bʉ̀ʉ Jus wèŋ a ta yusə̀ wo à còm naaŋ sə vɛ'ɛ bwìŋ ŋkʉ̀ʉŋntɛ̀ŋ, bʉsə̀ mvwe' sə̀ wo ànə tɛ'lə yi sə à kʉəp lò mʉ ntòlak.
43019021	Ŋgàa fa satikàʼa bʉ̀ʉ Jus sə wèŋ à yə fana wo kə dʉk fa Palè nə də nà' kà də “Nèʼe Ŋkum bʉ̀ʉ Jus wèŋ” còm. Wo də nà'a com lɛ də, “Ŋwə̀ ènə dʉk yi də yi ŋkum bʉ̀ʉ Jus wèŋ.”
43019022	Palè nə dʉk wo də, “Yusə̀ mʉ̀ còm yà' laŋ, ye də yà' mè vɛ'nə.”
43019023	Ghà nə̀ sojàa sə wèŋ à tɛ'lə wes yi mʉ ntə̀əŋ anə fana wo jəŋ cə̀ək ye sə, nə gapsə yà' bòp kwè, sojàa sə jəŋ mò'fis, mò'fis. À bwehe cu megu mok sàro ye, nə̀ nà' à ye lòŋtòŋ, nə kà cù mvwe' sə̀ wo à tè' tè'lə tse'.
43019024	Ànə geŋ wo dʉk də, “Vesùwèeŋ kà nà' sà'rə̀ bʉpsə̀. A təm bèŋ fo' ya a riŋ ŋwə̀ nə̀ yi nə zʉ nà'.” Yè'sə ànə sə ye vɛ'nə fana yà' megu mvə̀'nə̀ wo ànə com yà' ndzənə ŋwàk Nwì sə. Wo ànə com nja də, Wo a jə cə̀ək am, nə gapsə jəŋ yà', nə sə təm bèŋ də ya wo ye ŋwə̀ nə̀ yi nə jəŋ cə̀k àm mòk. Yà'a mvə̀'nə̀ sojàa sə wèŋ à gʉ̀ sə.
43019025	Bʉ̀ʉ sə̀ wo à təəŋ kʉəp lò mvwe' ntə̀əŋ sə̀ wo à tɛ'lə Jisòs mbwa sə à ye ma Jisòs nə bə moma ma ye nə nə̀ ŋwàŋwè. Mòk à ye fe'lə fo' Mèri nə̀ yi ŋgwe Klopà bə Mèri nə̀ mvweʼ lak Màdàlinà nà'a.
43019026	Jisòs ànə ye ma ye bə mofàk ye nə̀ yi à sə dzəmgə̀ nà' wùriŋ nə mvə̀'nə̀ wo tə kok fo' fana yi dʉk fa ma ye nə də, “Màmi, kʉ̀k mo yòo nà'.”
43019027	Nə bʉʉŋ dʉk fa mofàk ye nə sə̀' də, “Kʉ̀k ma yòo nà'.” Ye jəŋ mvə̀k ànə, mofàk ye nə à jə lò ma Jisòs, nə sə kə cum mok bə nà'.
43019028	Yà'sə à mèe, Jisòs riŋ də fàak ye mè mok sə̀ laŋ fana yi dʉk də, “Njè ndzəp sə ya mʉ.” Yi ànə cep yè'sə də ya yusə̀ wo à còm nòŋsə yà' ndzənə Ŋwàk Nwì sə bʉʉŋ və zìnə.
43019029	Ànə ye ŋga ŋgàp mòk à ye fo' bə rùuk sə̀ cəcəp ca. Fana wo jəŋ kùsa, nə tsəp gesə sənə rùuk sə, nə tse' gesə nà' bə ntatʉ kə̀ cùhu Jisòs anə.
43019030	Jisòs à no yà' fana yi dʉk də, “Yà' mè mok laŋ.” Fana yi zəm tsoŋ tu ye sə nze, nə fis me'rə yòŋsə̀ ye.
43019031	Nùmbu ànə à ye nùmbu nə̀ wo à sə fʉ̀hʉ də ndzəm seŋ tsoŋ fana ye dzə̀. Wo à ka dzəm də nùmbu dzə̀ə ye ŋga vèe bwìŋ kə̀ mʉ ntə̀əŋ dzəm. Dzə̀ ànə à ye sə̀' nə̀ ghaŋ wùriŋ. Fana bʉ̀ʉ Jus sə wèŋ kə fek Palè də nà'a fa wo mandzə̀ ya wo kə dzəp kʉ'rə vəp bʉ̀ʉ sə̀ wo tɛ'lə yà'wèŋ sə ya yà'wèeŋ kpʉ toho ŋga wo kə tuuŋ.
43019032	Ànə geŋ sojàa sə wèŋ lo kə dzəp kʉ'rə nə̀ mò'fis, nə kə kʉ'rə nə̀ ba, wo sə̀ wo à tɛ'lə wo bə Jisòs wèŋ sə.
43019033	Wo à kə̀ dzèŋ bohò Jisòs fana wo ye ŋga yi kpʉ ye sə laŋ, wo me'rə yi, nə kà kùu ye sə mok dzə̀p kʉ'rə̀.
43019034	Sojà mòk à jə kòŋ ye, nə sop Jisòs bə zeŋ fʉ nca mvàa vàap. Ndʉəm bə ndzəp caŋ tesə tsoŋ fo'.
43019035	Ŋwə̀ nə̀ yi à yə bum yè'sə bə lis mvə̀'nə̀ yà' ànə ye nə, sə tsə̀' yè'sə yi. Yi sə cèp zìnə, nə riŋ də yi sə cep yusə̀ yà' ànə ye vɛ'nə. Yi sə tsòho fa weŋ bum yè'sə də ya wèeŋ dzəm yàwèŋ sə̀'.
43019036	Bum yè'sə à sə ye vɛ'nə ya yà'a kə bʉʉŋ və megu mvə̀'nə̀ wo ànə com ndzənə ŋwàk Nwì sə. Wo à còm də, “Wo nə kà vəp ye nə̀ mò'fis kʉp.”
43019037	Wo à còm mok mvwe' mòk nja sə̀' də, “Bwìŋ nə yə ŋwə̀ nə̀ wo à sòp yi nə.”
43019038	Yà'sə à mèe, fana ŋwə̀ nəmòk nə̀ wo à sə togə̀ yi də Jòsep à və̀ kə̀ ye Palè, nə lɛŋ nà' də yi kə jəŋ vè Jisòs nə. Palè à dzəm, fana yi lo, nə kə jəŋ nà'. Liŋ lak Jòsep ènə à ye də Àrìmàtayà. Yi ànə ye sə̀' ŋwə̀ nə̀ yi à yù mandzə̀ Jisòs, nə sə swihi, swihi bʉsə̀ yi à sə wəp bʉ̀ʉ Jus wèŋ.
43019039	Nìkòdemù nə̀ yi ànə kə tseŋ nooŋ Jisòs fa' ndzəmə̀ nà'a à ye sə̀' bə Jòsep nə bəbɛ'. Yi à kə̀ jə və̀ nsàap ncə̀əp mok sə̀ wo to yà' də, “Me” bə mòk də, “Alò” wèŋ nduk. Ncə̀əp sə à rwì' dzèŋ co kilù hum tàŋ vɛ'ɛ.
43019040	Wo à jə vè ni' Jisòs nə, nə lim gesə ndzənə cə̀k bə ncə̀əp sə wèŋ, bʉsə̀ yà'a mvə̀'nə̀ bʉ̀ʉ Jus wèeŋ tuuŋgə̀ bwìŋ vɛ'nə.
43019041	Mvwe' sə̀ wo à tɛ'lə Jisòs mʉ ntə̀əŋ sə, gadì mok à kʉəp kok fo'. Sè à ye mʉ gadì anə sə̀ wo à ka ŋwə̀ nəmòk ca ntò tuuŋ yuk.
43019042	Ànə ye də nùmbu ànə à ye nùmbu nə̀ wo sə fʉ̀hʉ də ndzəm seŋ tsoŋ fana ye dzə̀ fana wo caŋ tuuŋ gesə Jisòs nə mok fa'nə bʉsə̀ mvwe' sə à ye mvwe' jəjo.
43020001	Nùmbu nə̀ tɛ' à ye ŋga a nù Sondè, nə̀ zəzòŋ ŋga cu ntò jàrə jàrə fana Mèri nə̀ mvwe' lak Màdalà à lòkok, nə lo mvwe' sèe sə. À kə̀ dzèŋ fo', yi ye ŋga wo dzərə fis gɛsə ma lìs nə̀ wo à lok ncùu sèe sə bə zeŋ nə laŋ.
43020002	Yi caŋ bwi foho lo, nə kə tseŋ Saimʉ̀ Pità bə mo fàk Jisòs nə̀ Jisòs à sə dzəmgə̀ yi wùriŋ nə, fana yi tsok yà' də, “Wo fis gɛsə lò vè ni' Tà nə sə mvwe' sèe sə̀ wo a tuuŋ yi ca sə laŋ. Vès ka mvwe' sə̀ wo jə lò yi sə mok riŋ.”
43020003	Pità bə mo fàk mòk nə caŋ lo mvwe' sèe sə.
43020004	Mo fàk mòk nə caŋ ghak Pità, nə lo ye mantombì kə dzeŋ mvwe' sèe sə.
43020005	Yi à kə̀ bʉhʉ, nə kʉk gesə sənə sèe sə. Yi ye megu cə̀ək sə̀ wo à lim vè Jisòs bə zeŋ sə, nə kà ca ni lò.
43020006	Ànə geŋ Saimʉ̀ Pità nə̀ yi à sə bɛ' və̀ nà' nə à kə̀ dzèŋ ye. Yi ca ni lo sə mvwe' sèe sə jwaŋ. Yi ye cə̀ək sə̀ wo à tuuŋ nà' bə zeŋ sə ŋga yà' nò ca.
43020007	Yi ye cə̀k nə̀ wo à lim tu Jisòs bə zeŋ nə ŋga wo lim benə nà' cak, nà' nooŋ ca zok.
43020008	Fana mo fàk mòk nə̀ yi à kə̀ dzèŋ to fo' yi nə ni lo ca sə̀'. Yi ye, nə dzəm də Jisòs nə ka ca ye anə zìnə.
43020009	À kə̀ dzèŋ haaŋ mvə̀k ànə ŋga wo ka bə ncèp nə̀ wo à còm nà' ndzənə ŋwàk Nwì də Jisòos nə kpʉ, nə lokok nà'a ntò rɛɛŋ.
43020010	Ànə geŋ bwe Jisòs yà'sə wèŋ bwi foho lo lak.
43020011	Mèri à bwìŋ və̀ mvwe' sèe sə, nə kə təəŋ fo' sə mbiŋ, nə sə waŋ. Yi ànə sə waŋ fana yi bʉhʉ tsoŋ, nə kʉk gesə lo sənə sèe sə.
43020012	Yi ye masinjàa Nwì ba ŋga wo nitse' cə̀ək sə̀ fəfəp pup pup. Wo à cu mvwe' sə̀ wo ànə noŋsə vè ni' Jisòs fo' sə. Mòk à cu mvwe' sə̀ tu Jisòs à ye fana mòk cum mvwe' sə̀ kùu ye ànə ye sə.
43020013	Wo fek yi də, “Wù sə wa yà, màmi?” Yi dʉk fa yà' də, “Wo jə lò Tà àm. Mʉ̀ ka mvwe' sə̀ wo kə̀ nòŋsə yi sə riŋ.”
43020014	Yi ànə cep wes vɛ'nə fana yi bʉʉŋ, nə ye Jisòs ŋga nà' tə kok fo' fana yi kà nà' rì.
43020015	Jisòs nə fek yi sə̀' də, “Wù sə wa yà màmi? Wù sə làp ndà?” À gʉ̀ bohò Mèri nə co nà'nə ŋwə̀ nə̀ yi sə kʉ̀k gadì nə̀ fo' nə yi fana Mèri nə dʉk fa nà' də, “Tɛ̀'mòk, a ye-a ŋga wù jə lò yi wù fana wù kə niŋ fa mʉ mvwe' sə, ya mʉ kə jəŋ yi.”
43020016	Jisòs nə to nà' bə liŋ də, “Mèri.” Mèri bʉʉŋ, nə cep fa nà' bə ncèep lak Hibrù wèŋ dʉk də, “Ràbonì.” Ncèp nə̀ də Ràbonì ànə yà'sə də, “Cicà àm.”
43020017	Jisòs dʉk fa nà' də, “Kà mʉ koho tse' bʉsə̀ mʉ̀ ka mʉ bohò Tɛ̀' am ntò lo. Dù lo, nə kə tsok fa bwema am wèŋ də mʉ̀ tə lə̀lò mʉ la'à Tɛ̀' am, nə̀ yi sə̀' Tɛ̀' àwèŋ nə. A yi nə̀ yi Nwì àm, yi sə̀' Nwì àwèŋ pwe'.”
43020018	Mèri nə à lòo, nə kə tsok fa bwe nà' sə wèŋ də yi yə Tà Jisòs laŋ. Yi à tsòho fa wo yusə̀ nà' à cèp bohò yi sə pwe'fo'.
43020019	À kə̀ dzèŋ nùmbu ànə, nə̀ ntɛŋ à yèto ànə ŋga a nconùm, bwe Jisòs sə wèŋ kə be'lə cum mʉmvwe' ndap mòk mvwe' mò'fis. Wo ànə lok ncù bʉsə̀ wo à sə wəp bʉ̀ʉ Jus wèŋ. Wo də wo kʉk à, ŋga Jisòs nə tə nè' mʉtsətsəʼrə wo anə. Yi cepsə yà' də, “Fifi ye bohò wèŋ lòoŋ.”
43020020	Yi ànə cep wes vɛ'nə fana yi niŋtsok fa wo bo ye bə ncanvàaŋ ye. Bwe ye sə à yə yi, wo kwa vɛ'ɛ wù kà fʉ̀'.
43020021	Jisòs nə dʉk fe'lə fa yà' sə̀mok də, “Fifi ye bohò wèŋ.” Nə dʉk mok sə̀' də, “Mvə̀'nə̀ Tɛ̀' àm à tum mʉ, mʉ̀ sə tumsə lò weŋ sə̀' vɛ'nə.”
43020022	Ànə geŋ yi yoŋsə fa yà'wèŋ yòŋsə̀, nə dʉk də, “Wèeŋ jəŋ, mʉ̀ yòŋsə̀ fa weŋ Yòŋsə̀ Nwì.
43020023	Ye də a ye-a ŋga wèŋ swì fa ŋwə̀ nəmòk bʉp ye fana Nwìi nə swi fa ŋgə̀ŋgàŋ sə̀'. A ye-a ŋga wèŋ ka də wèŋ swì fa yi bʉp ye nə dʉk, fana Nwìi nə kà ŋgə̀ŋgàŋ sə̀' swì fa.”
43020024	Ghà nə̀ Jisòs ànə kə tseŋ me bwe ye wèŋ faʼ yàʼa à ye ŋga Tomos nə̀ wo togə̀ yi mok də mofɛs nà'a ka ye fo' yeŋ.
43020025	Tomos nə à və̀ maŋkwɛ̀ŋ fana wo tsok fa yi də, “Vès yə Tà àvès nə laŋ.” Tomos nə dʉk ye də, “A ye-a ŋga mʉ̀ ka mvwe' mbɛŋ sə̀ wo à ta yi luwa yà'a ye nə kà bə ndubo àm jwɛŋ, nə kà bo am mvwe' sə̀ wo à sòp yi fʉ ncanvàa yà'a sò gèsə̀, ye də mʉ nə kà yàm də a zìnə dzəm yuk.”
43020026	À kə̀ cà nùubu fwame' fana bwe Jisòs sə kə benə fe'lə mʉ nda'à sə̀mok. À ye mok ŋga Tomos nə fo' bə yà'wèŋ. Wo ànə lok ncùu sə lo'o fana wo ye ŋga Jisòs nə tə cà mʉtsətsəʼrəə wo sə̀mok. Yi cepsə yà' də, “Fifi ye bohò wèŋ.”
43020027	Yi dʉk fa Tomos də, “Jwɛŋ ja'a yòo bo am ɛ̀. Jəŋ bo yo, nə jwɛŋ ja'a mvwe' nə̀ fʉ ncanmvàaŋ mʉ̀ nə ɛ̀. Kà də wu sə mərə fe'lə mok dʉk, dzəm lɛ mok dzəmə.”
43020028	Tomos dʉk fa nà' də, “Tà àm, nə ye Nwì àm.”
43020029	Jisòs dʉk fa nà' də, “Wù dzəə̀m nə ŋga'a bʉsə̀ wù yə mʉ bə lis yo. Anə ye kwəkwa bohò bʉ̀ʉ sə̀ wo ka bə lis ntò ye, nə dzəm yà'.”
43020030	Jisòs à gʉ̀hʉ maŋgəŋgèeŋ mok mʉ lisə̀ bwe ye sə wèŋ wùriŋ. Wo à ka yà'sə ndzənə ŋwàk nèʼe com gesə.
43020031	Bum sə̀ wo a còm yà' yèʼe, wo à còm də ya wèeŋ dzəm də Jisòos Ŋkum ŋgà gèm bwìŋ nə̀ yi mo Nwì nə. Wèeŋ dzəm bohò yi vɛ'nə fana wèŋ tse' lùŋ nə̀ nə̀ zìnə nə̀ nàʼa bə liŋ ye nə.
43021001	Mvə̀k nəmòk à ye sə̀' nə̀ Jisòs ànə niŋ ni' ye bohò bwe ye mok wèŋ ŋga wo mvwe' tə̀m Tɛ̀beriyà. Ye'e mvə̀'nə̀ yà' ànə ye sə.
43021002	nùmbu mòk à ye ŋga Saimʉ̀ Pità cu mvwe' mò'fis bə Tomos nə̀ wo togə̀ yi mok də mofɛs, bə Nàtanyà nə̀ yi à və̀ mvwe' lak Kanà nə̀ mvwe' nzeŋgòŋ Galìli. Bwe Zebèdi à ye fo' ba, nə ye bwe Jisòs mok wèŋ sə̀' bwìŋ ba.
43021003	Saimʉ̀ Pità à dʉk fa wo də, “Mʉ̀ sə lò yu am mvwe' fuʼfuk.” Wo dʉk bwi yàwo sə̀' də, “Vès dzəm ŋgò lò vesùwèŋ bəbɛ'.” Fana wo tesə lo kə ni ŋgwes mok, nə lo. Wo à fuk nòoŋ tsoŋ ciŋ, ciŋ, nə kà yumok ko.
43021004	Tsok à rɛŋ ŋga nùm sə də yi bap kok fana Jisòs nə tesə təəŋ ndzə ŋgʉ ndzəp anə. Bwe ye sə wèŋ kà rì də a yi nə rì.
43021005	Jisòs nə fek gesə yà' də, “Ŋgàta, wèŋ ko yumok à?” Wo də, “Hai'.”
43021006	Yi dʉk fa yà' də, “Wèeŋ jəŋ-a ram sə nə mak tsoŋ gesə-a yà' bo ma zʉ, ŋgʉ ŋgwes nə fa'a ɛ̀. Wèeŋ nə ko fuk fo'.” Fana wo mak gesə ma nə̀ yi dʉk nə. Fuk ni ca nsàp nə̀ à ghak wo ŋgò sə̀ fəsə və̀ ram sə sə ŋgwesə̀ anə.
43021007	Mofàk Jisòs nə̀ yi à sə dzəmgə̀ nà' wùriŋ nə à dʉk fa Pità də, “Nà'nə Tà.” Pità ànə yuk vɛ'nə fana yi te' ni cə̀ək ye bʉsə̀ à ye ŋga yi a fweŋ cə̀ək ye sə də ya yi gʉ fàk. Ànə geŋ yi li ni sə ndzəpə̀ anə, nə lo kə ye Jisòs.
43021008	Bwe ye mok sə wèŋ à cu malì sə ŋgwesə̀ anə. Wo sə və sə̀', nə sə soŋ və ram nə ŋga nà' rwiŋ bə fuk ca wùriŋ. Mvwe' sə̀ wo à ye sə, ŋgò kə̀ dzèŋ mʉ mfèŋ à ka sə̀sap sə̀' yeŋ. Yà' à ye megu co mità ŋkʉ̀ mò'fis.
43021009	Wo à kə̀ tesə mʉ mfèŋ fana wo ye ŋga mis sə kə bə fuk ca nə ye bə brɛd sə̀'.
43021010	Jisòs dʉk fa wo də, “Wèeŋ fis jə və fuk mok sə̀ wèŋ ko sə fɛŋ.”
43021011	Saimʉ̀ Pità à bwìŋ lò mvwe' ŋgwes nə sə̀mok. Yi soŋ fis və ram nə mʉ mfèŋ. Fuk sə̀ ghaŋ à rwiŋ ca vɛ'ɛ hip. Yà' à ye pwe' ŋkʉ̀ mò'fis bə fuk hum tàŋ-ncòp-tɛ'. Fuk sə à ye ca ŋkʉ̀ʉŋ vɛ'nə, ram nə kà sə̀ sàhà.
43021012	Jisòs dʉk fa wo də, “Wèeŋ və kə zʉ.” Fana wo və. mʉtsətsəʼrəə bwe ye sə pwe', ŋwə̀ nə̀ mò'fis co yi baŋ ntʉm, nə fek-a nà' də, “Wu yè'sə ndà?” à ka ye lok. Wo à rì də a Tà nə.
43021013	Jisòs à kə̀ jə brɛd nə, nə bə'rə gapsə fa wo bə fuk sə sə̀'.
43021014	Ghà nə̀ Jisòs à lòkok mvwe' kpʉ fana nèʼe nə̀ kɛ̀' tɛ' mvə̀'nə̀ yi à niŋ fa ni' ye bohò bwe ye.
43021015	Wo ànə zʉ wes fana Jisòs nə fek Pità də, “Saimʉ̀ mo Jon, wù dzəm mʉ bə ntʉm yò pwe' nə casə yèʼe pwe' à?” Pità də, “Ŋ̀, Tà, wù rì də mʉ̀ dzəm wu.” Yi dʉk fa nà' də, “A ye-a də wù dzəm mʉ fana wu sə kʉk fa mʉ lis bə bwe nsùŋgaaŋ am.”
43021016	Jisòs cep fe'lə bohò Pità nə, nə̀ kɛ̀' ba də, “Saimʉ̀ mo Jon, wù dzəm mʉ bə ntʉm yò pwe' à?” Yi dʉk fəsə fa nà' sə̀mok də, “Ŋ̀, Tà, wù rì də mʉ̀ dzəm wu.” Yi dʉk fa nà' sə̀mok də, “Sə gʉ̀msə fa-a mʉ nsùŋgaaŋ am.”
43021017	Mok nə̀ kɛ̀' tɛ', yi fek nà' sə̀mok də, “Saimʉ̀ mo Jon, wù dzəm mʉ à?” Ntʉm bʉp Pità, bʉsə̀ nà' fek fis yi nə̀ kɛ̀' tɛ' də, “Wù dzəm mʉ àlɛ?” Pità nə dʉk fa nà' də, “Tà, wù rì bum pwe'. Wù rì də mʉ̀ dzəm wu.” Jisòs dʉk fa nà' də, “Kʉk fa-a mʉ lis bə nsùŋgaaŋ am.”
43021018	Yi cep fe'lə fa nà' sə̀' də, “Mʉ tsok fa wu ŋkèm ncèp dʉk də, à ye to ŋga wu ntò wà'ŋwè, wù sə kiŋsə ni' yò, nə sə lo yuyo mvwe' sə̀ wù dzəm. Wu rèŋ ntsə'mòk fana wù saŋ bo yo, ŋwə̀ nə̀ zok kiŋsə wu, nə bək jə lo wu mvwe' sə̀ wù ka dzəm.”
43021019	Jisòs à cèp yè'sə ŋgò ni' tsə̀' fa Pità nsàp kpʉ nə̀ nà'a nə kə kpʉ ŋgò gʉ̀ liŋ Nwìi ye kə̀kuk. Yi à cèp wes vɛʼnə fana yi dʉk fa nà' də, “Yuŋ və mʉ.”
43021020	Pità à bʉ̀ʉŋ kʉ̀k, nə ye mo fàk Jisòs nə̀ Jisòs à sə dzəm nà' wùriŋ nə ŋga nà' sə bɛ' və̀ wo sə̀'. À ye sə̀' yi nə̀ yi ànə yəhə naaŋ lo Jisòs fa' mʉ ni'ì ŋga wo sə zʉ bɛŋ, nə fek nà' də, “Tà, ŋwə̀ nə̀ yi nə seŋ wu nə ndà lɛ” nà'a.
43021021	Pità ànə ye nà' fana yi fek Jisòs də, “Tà, ŋwə̀ nèʼe ye-ɛ?”
43021022	Jisòs dʉk fa fəsə nà' də, “A ye-a ŋga mʉ̀ də yi cum fo' ŋwəm tə̀tè mʉ̀ bwi və nùu, nzak njò ye fo' yà? Bɛ' və̀ mʉ yò fɛŋ ntɛ̀ŋ.”
43021023	Ànə geŋ bwe ye sə mok ye ŋgò cèp lò kɛ' də Jisòs dʉk də mo fàk ye nèʼe nə kà kpʉ yuk. Megu də Jisòs à ka də nà'a nə kà kpʉ dʉk. Yi à dʉk də, ŋga ni' ye bò-a yi də nà'a cum fo' ŋwəm tə̀tè yi kə bwi və, nzak nà' ye fo' yà lɛ?
43021024	Vès rì də mo fàk nə̀ Jisòs à cèp bum yèʼsə bə liŋ ye nə sə tsə̀ʼ faà nə weŋ yàʼ yi. Yi à còm ŋwàk ènə sə̀' yi. Vès rì sə̀' də yusə̀ yi cèp sə zìnə.
43021025	Bum mok cu sə̀ Jisòs à gʉ̀ yà', yà'a vɛ'ɛ wùriŋ. Wo à còm gèsə-a yà' ndzənə ŋwàk mò'fis, mò'fis làaŋ, bwɛ̀rɛ kàmòk ŋwàha sə yam casə nzeŋgòŋ nèʼe pwe'.
44001001	Ŋge' àm Tìyofilò, ŋwàk nə̀ mʉ̀ à còm to fa wu mantombì nà'a, mʉ̀ à còm tsə̀' fa wu nja bum sə̀ Jisòs ànə yeto ŋgò gʉ̀, nə sə yə'rə fa bwìŋ,
44001002	tə̀tè kə dzeŋ nùmbu nə̀ yi à lò mʉbu. Yi à sə lòo ŋga Yòŋsə̀ nə̀ Rərɛŋ nə à gʉ̀ yi, yi tsok noŋsə fa bʉ̀ʉ ye sə̀ yi à cokfis yà' ŋgò ye ŋgàaŋ ntum ye sə, bum sə̀ wo nə sə gʉ.
44001003	Mvəsə̀ yi à lòkok mvwe' kpʉ, yi à nìtsə̀ ni' ye bohò bʉ̀ʉ ye sə wèŋ mʉnə nùubu hum kwè. Yi à nì tsə̀' ni' ye nə kɛ̀' ŋkʉ̀ʉŋntɛ̀ŋ nsàp nə̀ co məmərə̀ kà ye də yi lòkok laŋ mok ye fe'lə̀. Wo à yə yi, bə yà'wèŋ cep cù, nə sə taŋ nzak gaŋ ŋkum Nwì.
44001004	Bə yà'wèŋ à cu bəbɛ' fana, yi tsok fa wo dʉk də, “Kà də wèeŋ me'rə Jòrosalèm fɛɛŋ dʉk, wèeŋ cum tək tse' yusə̀ Tɛ̀' à kà' fa weŋ. A zeŋ sə̀ mʉ̀ a tsə̀' weŋ yà'a.
44001005	Jon à bàptɛsə bwìŋ bə ndzəp, fana a nə kà nùubu ŋkʉ̀ʉŋ dzeŋ fe'lə ŋga wo bàptɛsə weŋ mok bə Yòŋsə̀ nə̀ Rərɛŋ nə.”
44001006	Ghà nə̀ bʉ̀ʉ ye sə à kə̀ be'lə bə Jisòs mvwe' mò'fis, fana wo fek yi dʉk də, “Tà, wu nə fa fəsə ŋàaŋ sə ghà nèʼnə bohò bʉ̀ʉ Izùrɛ ya ves tse' lak sə ves à?”
44001007	Jisòs cep fəsə fa wo də, “Yà'sə ka nzak njàwèŋ ŋgò rì bə zeŋ yeŋ. Tɛ̀' nə tse' ŋàaŋ yà' sə yi. Yi nòŋsəgə̀ mvə̀k yi yiìyi.
44001008	Yusə də wèeŋ nə tse' ŋàŋ ghà nə̀ Yòŋsə̀ nə̀ Rərɛŋ nə və bohò wèŋ, fana wèeŋ nə ye ŋgàa təəŋ ma nə̀ njàm, nə sə tsoho lo ncèp àm mvwe' lak Jòrosalèm, nə ye Jùdiyà bə Sàmàriyà pwe', nə kə dzeŋ mvwe' sə̀ nzeŋgòŋ nə lə̀sə.”
44001009	Yi ànə cep mesə vɛ'nə fana, yi lo mʉbu ŋga wo sə yə yi, fana mbàk kə lok yi, wo kà yi mok yə fe'lə̀.
44001010	Mvəsə̀ wo à sə kʉ̀k gèsə lò malì mʉbu mvəsə̀ yi lò bisə, fana bʉ̀ʉ səmok bwìŋ ba, sə̀ wo à nitse' cə̀ək sə̀ fəfəp à kə̀ tesə təəŋ ŋgʉ ni'ì wo.
44001011	Bʉ̀ʉ yè'sə fek wo dʉk də, “Wèŋ bʉ̀ʉ Galìli, njo nə̀ wèŋ tə fɛɛŋ, nə sə kʉk gesə lo mʉbu vɛ'nə yà? Jisòs nə̀ yi me'rə weŋ, nə lò nə mʉbu nèʼnə, yi nə̀ kə̀ bwìŋ və̀ sə̀' mvəsə̀ wèŋ yə yi lò yà'sə.”
44001012	Ànə ye vɛ'nə, fana wo me'rə mvwe' nda Olìp nə, nə bwi lo Jòrosalèm. Aco kìlometà mòʼfis.
44001013	À kə̀ dzèŋ Jòrosalèm, wo ca kok lo mʉmvwe' rum ndap nə̀ wo cugə̀ mbwa nə. À sə cu fo' Pità bə Jon, Jem bə Andrù, Filìp bə Tomos, Bàtòlomì bə Màtiyò, Jem mo Afòs bə Saimʉ̀ nə̀ wo togə̀ yi də Zilò, nə ye Judàs mo Jem.
44001014	Ghà yà lòoŋ wo sə tse' tsətsərə̀ nə̀ mò'fis, nə fa ntʉm awo ŋgò sə gʉ̀hʉ pìriyà. Wo à ye fo' bə bə̀ba wèŋ sə̀', mòk à ye Mèri ma Jisòs bə bwema Jisòs sə̀ mbəmbam wèŋ.
44001015	Nùubu mok à càa, ŋga wo sə cu kwe' fana bʉ̀ʉ sə̀ wo à dzəm Jisòs à ye fo' co ŋkʉ̀ mò'fis bə bwìŋ hum ba. Fana Pità lokok təəŋ mʉtsə̀, nə cep dʉk də,
44001016	“Bwema am wèŋ, ŋwàk Nwìi nə ye tsoŋ zìnə mvəsə̀ Yòŋsə̀ nə̀ Rərɛŋ ànə cep casə mʉ cùhù Devìd, sə kum liŋ Judàs, nə̀ yi à nì tsə̀' fa bʉ̀ʉ sə̀ wo à ko Jisòs mandzə̀ nà'a.
44001017	Yi Judàs à ye ŋwə̀ àvès mòk nə̀ wo ànə swe'fis yi, nə fa yi fàk mʉŋgorə̀ vès anə.”
44001018	(Yi à kə ywi nze bə mbàam sə̀ yi à gʉ̀ bʉp, nə tse' yà'. Nə lɛŋ kpʉ ye bə zeŋ, nə gbʉ vehe, nto ye tesə.
44001019	Bʉ̀ʉ sə̀ mvwe' lak Jòrosalèm à yuk bə zeŋ pwe', nə to mʉmvwe' nə də Àkèdamà. A yà'a bə ncèep lak awo də, nze ndʉəm.)
44001020	“Yà'a yəyərə̀ bə yusə̀ wo à còm yà' ndzənə ŋwàk Sam də, Wèeŋ me'rə ndap ye nooŋ to, ŋwə̀ nəmòok kà mbwa cu. Wo à còm sə̀' də, Ŋwə̀ nəmòk nə jəŋ fàak sə̀ yi à sə gʉ̀ʉ sə.
44001021	Nə yeè nə də mòok nə ye tsoŋ mò'fis nə̀ yi nə be'lə vesùwèŋ. Ŋwə̀ ènə nə ye ŋwə̀ nə̀ yi a sə yegə̀ vesiwèŋ ghà yà lòoŋ nə̀ Tà Jisòs à sə gìhi kɛ' tsətsoŋ bə kəkok mʉtsətsəʼrə̀ə vès,
44001022	ye jəŋ ghà nə̀ Jon à bàptɛsə yi, nə kə dzeŋ nùmbu nə̀ yi à mè'rə ves, nə lo mʉbu. Vesiwèeŋ nə sə tsoho kɛ' fa bwìŋ mvəsə̀ yi a lokok mvwe' kpʉ.”
44001023	Fana wo cokfis bwìŋ ba, Jòsep nə̀ liŋ yee mok à ye Bàsabà. Wo sə to yi sə̀' də Jostòs. Yi ye bə Màtiyàs.
44001024	Wo gʉ pìriyà dʉk də, “O Tà, wù rì ntʉm bwìŋ lòoŋ wù. Nìŋ tsok fa-a ves mʉtsətsəʼrə bʉ̀ʉ sə̀ ba yèʼe nə̀ wù cokfis
44001025	ŋgò jə fàk yèʼe co masinjà yo sə̀ Judàs à mè'rə màk, nə lo mvwe' sə yà'a kə̀kʉrə̀ bohò yi ŋgò cu fo' sə.”
44001026	Fana wo təm bèŋ ya wo riŋ ŋwə̀ nə̀ wo jəŋ nə. Wo à màk bèŋ ko Màtiyàs, fana yi ye ŋga'a mòk nə̀ yi be'lə ŋgàa ntum Jisòs sə̀ hum-ncòp-mò'fis sə.
44002001	Nùmbu nə̀ ŋkàha sə̀ wo togə̀ yà' də Pentekòs à dzèeŋ fana yà' ye ŋga bʉ̀ʉ yè'sə wèŋ cu mvwe' mò'fis. Ànə ye nùmbu nə̀ bʉ̀ʉ Jus wèŋ à sə bə̀ŋsəgə̀ bum.
44002002	Wo yuk ntɛ̀ŋ nà, ŋga sə cwì və̀ mʉbu co fə̀fə̀ nə̀ bʉp sə və̀ yi vɛ'ɛ, nə kə ci'lə təəŋ mʉnə ndap nə̀ wo cu mbwa nə dak.
44002003	Fana wo ye yumok co lʉm mis vɛ'ɛ, yà' ga'a naŋ lo bʉ̀ʉ sə̀ mʉ nda'à anə mʉ tuhù lòoŋfo'.
44002004	Wo pwe'fo' rwiŋ bə Yòŋsə̀ nə̀ Rərɛŋ nə, nə ye ŋga'a ŋgò cèp ncèep lak bwìŋ zəzok mvəsə̀ Yòŋsə̀ nə à fa wo ŋàŋ ŋgò cèep.
44002005	Mvə̀k ànə à ye ŋga bʉ̀ʉ Jus sə̀ wo wəpgə̀ Nwì à ye mvwe' lak Jòrosalèm sə. Wo à və̀ mvwe' bòop lak zəzok sə̀ yà'a sənə nzeŋgò nə pwe'fo'.
44002006	Wo ànə yuk mvəsə̀ yà' sə cwì və̀, fana wo kə caŋ baŋ mvwe' mò'fis. Wo à mərə cɛ̀bʉ̀ə̀ bʉsə̀ wo à yuk ŋga bʉ̀ʉ sə̀ wo à dzəm Jisòs sə pwe' à sə cèp ncèep lak awo mò'fis mò'fis.
44002007	Wo à sɛ̀ɛŋ, nə sə dʉk də, “Ye'e ka pwe'fo' bʉ̀ʉ Galìli yeŋ nɛ̀?
44002008	A yè'sə nsàp nə̀ fò, ves yuk ŋga wo sə cep ncèep lak avès pwe' ɛ.
44002009	Vèes fɛɛŋ bʉ̀ʉ Patiyà, Midiyà, nə ye Elàm. Mok və̀ Mèsòpòtemiyà nə ye Kàpàdosiyà, mok Poŋtòs bə Ɛsiyà,
44002010	Frijìyà bə Pàmfiliyà, Ijìp nə ye mvwe' nzeŋgòŋ Libiyà nə̀ nà' kʉəp Sìrinì. Mok fɛɛŋ ŋkʉ̀ìŋ sə̀ wo və̀ mvwe' lak Rumà, bʉ̀ʉ Jus nə ye sə̀ wo à bɛ' lò mandzə̀ Nwì bʉ̀ʉ Jus bɛ'lə.
44002011	Bʉ̀ʉ Krit nə ye bʉ̀ʉ Aràb sə̀ʼ. Mvəsə̀ vès və̀ mvwe' sə̀ zəzok vɛ'nə, fana ves yuk ŋga wo sə tsòho bum maŋgəŋgèŋ sə̀ Nwì à gʉ̀ bə ncèep lak avès.”
44002012	Bum yè'sə ànə ghak, nə jipsə tes wo vɛ'nə, fana wo sə fe'rə kɛ'ca ni' awo dʉk də, “Yè'sə nsàp nə̀ fò vɛ'nə ɛ?”
44002013	Bʉ̀ʉ mok à jə bʉ̀sə yàwo yà' bum ywì'lə nzòŋ. Wo sə ywi'lə wo də yà'wèŋ no jʉ̀hʉ rùk.
44002014	À ye vɛ'nə, fana Pità bə bwe ŋgàa ntum Jisòs mok sə̀ hum-ncòp-mò'fis sə à lòkok təəŋ mʉtsə̀, nə sə cep gʉgʉŋ də, “Wèŋ bʉ̀ʉ Jùdiyà nə ye bʉ̀ʉ sə̀ wèŋ cu mvwe' lak Jòrosalèm pwe', wèeŋ yu'rə nə riŋ tse' dʉk də,
44002015	bʉ̀ʉ yè'sə ka rùk mvəsə̀ wèŋ sə tsərə yà'sə no jʉhʉ. Wèŋ yə yàwèŋ sə̀' də cu ntò zəzòŋ bohò ŋwè ŋgò jʉ̀hʉ rùk.
44002016	Yè'sə yumok sə̀ ŋgà tsòhò bum Nwì nə̀ liŋ ye à ye də Joɛ̀ nà'a ànə cep noŋsə lo taŋ ntɛ̀ŋ laŋ.
44002017	Yi à còm də, Nwì à dʉk də, ‘Nùubu sə̀ yà'a nə sə ləsə lo fana, mʉ nə fa Yòŋsə̀ àm bohò ndàaŋwè pwe'. Wàhaŋgwɛ̀ŋ bə wàhanzùum awèeŋ nə tsoho fa bwìŋ bum Nwì. Bʉ̀ ŋkwàha bwìŋ bə wàhabwìŋ wèeŋ nə ye zìnə bum Nwì ndzənə lo.
44002018	Mʉ nə fa yòŋsə̀ àm nə bohò ŋgàa fàak àm sə̀ mbəmbam bə sə̀ bə̀ba sə̀'. Mvə̀k ànə dzèeŋ fana, wo sə tsoho fa bwìŋ bum Nwì.
44002019	Mʉ nə gʉ bum mok sə̀ yà' gʉ vɛ'ɛ maŋgəŋgèŋ yà' yəəŋ mʉbu bə sə nze. Bwìŋ nə ye ndʉəm bə mis nə ye ndindi nə̀ nà' sə lokok bə ŋàŋ.
44002020	Nùum nə seŋ, ŋwə baŋ bʉʉŋ co ndʉəm ŋkuŋ fana nùmbu nə̀ ghaŋ nə̀ Tà nə̀ nàʼa nə ye maŋgəŋgèŋ nə dzeŋ.
44002021	Fana ndàaŋwè pweʼ nə̀ yi lɛŋ to Tà mʉnə nùubu yà'sə fana ŋgə̀ŋgàaŋ nə luŋ.’
44002022	“Wèeŋ yu'rə na ncèp nèʼe ɛ̀, bʉ̀ʉ Izùrɛ wèŋ. Jisòs nə̀ mvwe' lak Nazarɛ ŋwə̀ nə̀ Nwì à cokfis, nə niŋtsok fa weŋ nsàp fàk ye bə maŋgəŋgèeŋ bum mok sə̀ yà' gha' bwìŋ. Nwì à sə gʉ̀ càsə yà' ndzə bohò yi. Wèŋ rì yàwèŋ yu yè'sə sə̀', bʉsə̀ yi ànə gʉ yàʼ mʉtsətsəʼrə wèŋ.
44002023	Nwì bə tsətsərə̀ ye nə ye bə ŋkərə̀ nə̀ nje à dzəm kok yi də wo nə fa Jisòs ndzə bohò wèŋ, fana wèŋ fa yi bohò bʉ̀ʉ sə̀ bʉp wo tɛ'lə yi mʉ ntə̀əŋ. Yà'a mvəsə̀ wèŋ à zə yi wèŋ.
44002024	Fana Nwì lokoksə yi mvwe' kpʉ sə̀', nə fiŋ me'rə fis yi mvwe' ŋgə' kpʉ. Mandzə̀ ànə ka nə̀ co kpʉ kotse' mamgeŋ yi yeŋ.
44002025	Devìd ànə cep, nə sə kum liŋ ye dʉk də, Mʉ̀ yə də Tàa yegə̀ venə ghà yà lòoŋ fo'. Yi tə mʉ bo mamàk ya ŋga ŋgə' kà mʉ gha'.
44002026	Nà'a njo nə̀ ntʉm àm tse' kwəkwa, ncèep cù am sə ye lə̀lʉm. Fana ŋgùpni' àm cu ye sə̀' bə̀boŋ, nə kà tsətsərə̀ tse'.
44002027	A bʉsə̀ wùu Nwì, kaco wu me'rə mak noŋsə mʉ mvwe' nzeŋgòŋ yòŋsə̀ə bʉ̀ kpʉkpʉ yeŋ. Kaco wu nə me'rə ŋgùpni' ŋgà fàk yò nə̀ zìnə ŋgò bì yeŋ.
44002028	Wù a nì tsə̀' fa mʉ mandzə̀ nə̀ ŋgò kə̀ cu ncu nə̀ ŋgò tse' yòŋsə̀ laŋ. Mʉ nə̀ kwa bʉsə̀ wu vesù.
44002029	“Bwema àm wèŋ, mʉ̀ rìŋ bə̀boŋni də aco mʉ̀ cep yumok sə̀ zìnə bə liŋ tàcici àvès Devìd. Mvəsə̀ yi ànə cep bum yè'sə, fana yi ànə kpʉ lo yuye laŋ, wo tuuŋ yi, sèe ye sə nò malì yèʼ fo' tè ntinə.
44002030	Yi à ye ŋgà tsòhò bum Nwì, nə riŋ tse' yusə̀ Nwì ànə kɛŋ də yi nə̀ fa yi. Nwì ànə kak də yi nə kə̀ gʉ̀ ŋwə̀ə nà' mòk ŋgò kok gaŋ ŋkum Devìd.
44002031	Tàcici àvès Devìd ànə riŋ yusə̀ Nwì ànə tse' ŋgò gʉ̀ fana, mvəsə̀ yi à dʉk də ‘Wo à ka yi mvwe' nzeŋgòŋ yòŋsə̀ə bʉ̀ kpʉkpʉ me'rə noŋsə, ŋgùpni' ye à ka sə̀' bi’ yà'a, yi à sə kà yè'sə bə ni' ye cèp. Yi à sə cèp bə Ŋkum ŋgà gèm bwìŋ nə̀ Nwì à dʉk də yi nə̀ tum vesə nə.
44002032	Nwì à lòkoksə Jisòs nə mvwe' kpʉ, fana ves bwe ye pwe' à yə, nə riŋ bə zeŋ də a zìnə.
44002033	Yi a lòkok cu lo bo ma màk bohò Nwì, nə jəŋ Yòŋsə̀ nə̀ Rərɛŋ bohò nà' mvəsə̀ tɛ̀' ànə kak noŋsə, fana yusə̀ weŋ yə, nə yuù nə, sə gʉ̀ yà' yòŋsə̀ ànə nə̀ Jisòs sə fa nà' yi.
44002034	Devìd à ka ye mʉbu lo fana, à ye yi nə̀ yi à cèp dʉk də, Tà Nwì à dʉk bohò Tà àm də, ‘Cum bo ma mà'a mʉ fɛɛŋ,
44002035	ya mʉ noŋsə bʉ̀ʉ sə̀ wo bɛ̀ŋgə̀ wu sə nze ya wu nəŋ tes kù mʉ ni'ì wo.’
44002036	“Bʉ̀ʉ Izùrɛ pwe' tse' ŋgò rì tse' pap də Jisòs nə̀ wèŋ à tɛ'lə yi mʉ ntə̀əŋ nə, Nwì a gʉ̀ yi ŋgò ye Tà, nə ye fe'lə Ŋkum ŋgà gèm bwìŋ nə sə̀'.”
44002037	Bʉ̀ʉ sə à yuk vɛ'nə fana ntʉm saha wo nə̀bʉp. Wo fek Pità bə ŋgàa ntum Jisòs mok sə wèŋ də, “Aco vès gʉ yè'sə va, bwema avès wèŋ?”
44002038	Pità tsok wo də, “Wèeŋ kupsə, nə bwi fa bʉp awèŋ ŋkwɛ̀ŋ, wèŋ lòoŋ, nə baptɛsə mʉnə liŋ Jisòs Krɛst ya ŋga wèeŋ tse' sə̀swìfa bə bʉp awèŋ, ya wèeŋ tse' Yòŋsə̀ nə̀ Rərɛŋ nə̀ nà'a fəfa nə̀ Nwì.
44002039	Wèŋ rì də kə̀kàk ènə nà'a nə̀ njàwèŋ, nə ye bwe awèŋ, nə ye nə̀ bʉ̀ʉ sə̀ wo cu yàwo sə̀sap bohò Nwì sə̀'. A yà'sə də nà'a bohò ndàaŋwè pwe' nə̀ Tà Nwì a to yi sə̀'.”
44002040	Pità ànə cep bohò wo vɛ'nə, nə cep bum mok wùriŋ.Yi sə lɛŋ wo də, yà'wèeŋ lap mandzə̀ nə̀ ŋgò ca gɛsə mvwe' nsàp ŋgə' nə̀ bʉ̀ ŋgàa ŋkʉ̀ì' wèeŋ nə̀ kə̀ yə nə.
44002041	Bwìŋ ŋkʉ̀ʉŋntɛ̀ŋ à yuk ncèp ye nə, nə dzəm nà', nə baptɛsə sə̀'. Fana bʉ̀ʉ sə̀ wo à be'lə kwe' àwo nùmbu ànə à ye co bwìŋ ncùhù tɛ'.
44002042	Wo à jə gha' mvə̀k awo ŋgò yu'rə yusə̀ ŋgàa ntum Jisòs sə à sə yə'rə wo, nə sə be'lə mvwe' mò'fis. Wo sə zʉ bɛŋ Nwì mvwe' mò'fis, nə sə lɛŋ pìriyà.
44002043	Bʉ̀ ŋgàa ntum Jisòs sə wèŋ à sə gʉ̀ bum sə̀ yà' à sə gha' bwìŋ mʉtuhù wùriŋ fana, wə à ko bwìŋ pwe'fo'.
44002044	Bʉ̀ʉ sə̀ wo à dzəm sə pwe' à sə cu mvwe' mò'fis, nə sə beʼlə bum awo sə̀ wo à tse' mvwe' mò'fis sə̀'.
44002045	Wo à sèŋ bum yàʼsə nə sə gapsə mbàam sə mvəsə̀ wo yə də ŋgə̀ŋgàŋ ka tse'.
44002046	Nùubu pwe' wo sə kə be'lə mvwe' kwe' nə̀ mò'fis mʉnə ndap Nwì nə̀ ghaŋ nə̀ nà' à ye Jòrosalèm anə. Wo à sə zʉ bɛŋ awo nda'à wo mvwe' mò'fis bə kwəkwa nə ye ntʉm nə̀ mò'fis.
44002047	Wo sə kuksə Nwì fana bwìŋ pwe'fo' à sə dzəm wo. Nwì à sə jò naaŋ fa wo bʉ̀ʉ sə̀ wo à sə tse' lùŋ nùubu pwe'.
44003001	Nùmbu mòk à ye, ŋga nùm càsə maràŋ fana Pità bə Jon sə lo mʉ nda'à Nwì. À ye ghà nə̀ wo gʉ̀gə̀ pìriyà.
44003002	À kə̀ dzèŋ mvwe' ncùu ŋka' mok sə̀ wo togə̀ yà' də Ncù sə̀ Bə̀boŋ fana wo tseŋ ŋgà' nəmòk fo' ŋga yi cu fo' nze. Woo kə̀ bə̀hə nòŋsəgə̀ yi fo' də nà'a sə lɛɛŋ mbàm bohò bʉ̀ʉ sə̀ wo sə lò mʉ nda'à Nwì anə. Bʉsə̀ mvə̀'nə̀ wo à dzə yi dzəə, yi à ka gi yuk.
44003003	Yi ànə ye Pità bə Jon ŋga wo sə və̀ə fana, yi lɛŋ də yà'a fa yi mbàm.
44003004	Wo kʉk nà' bə lis rap rap fana Pità dʉk fa nà' dʉk də, “Kʉk ves.”
44003005	Yi kʉk wo, nə sə tsərə ye də yà'a nə fa yi yumok ŋga'a.
44003006	Pità dʉk fa yi də, “Mʉ̀ ka mbàm ŋgò fa wu tse', mʉ nə fa wu yusə̀ mʉ̀ tse'.” Fana yi dʉk fa nà' də, “Mʉnə ŋàaŋ liŋ Jisòs Krɛst nə̀ mvwe' lak Nazarə̀, lòkok, nə gi.”
44003007	Fana Pità fa gesə nà' bo mazʉ, nə ko lokoksə nà' mʉtsə̀ ntɛ̀ŋ, fana lis kùu ye bə kùu ye sə pwe'fo' gʉŋ co yi təəŋ.
44003008	Yi li mʉtsə̀, nə təəŋ bə tu ye, nə sə gihi kɛ' ca. Bə yà'wèŋ lo kə ni mʉ nda'à Nwì nə mok bəbɛ'. Yi sə gi, nə sə li, nə sə kwasə Nwì.
44003009	Bwìŋ pwe'fo' à yə yi mvəsə̀ yi à sə gìi, nə sə kwasə Nwì.
44003010	Wo ànə geŋ də wo riŋ də a yi nə̀ yi cugə̀ mvwe' ncùu ŋka' nə̀ bə̀boŋ nə, nə sə lɛɛŋ bum nə fana wo mərə nsàp yu nə̀ nà' gʉ̀ yi nà'nə nə̀bʉp.
44003011	Mvəsə̀ wo à sə tesə tsoŋ fana ŋgà' nə kotse' Pità bə Jon cʉ̀k fana bwìŋ mərə, nə carə və mvwe' sə̀ wo tə sə sə̀'. À ye yè'sə sə mbi mvwe' sə̀ wo togə̀ fo' də mbàndap nə̀ Sòlomù.
44003012	Pità à yə bʉ̀ʉ sə̀ wo à sə və̀ fo', fana yi dʉk fa yà'wèŋ dʉk də, “Bʉ̀ʉ Izùrɛ wèŋ, wèŋ sə mərə yè'sə bʉ̀ʉ yà? Wèŋ sə kʉ̀k sɛɛŋ ves co də vès lòkoksə yi bə ŋàaŋ yàvès, də vès tse' ntʉm sə̀ rərɛŋ yè'sə bʉ̀ʉ yà?
44003013	Yu sə də, Nwì Abràham, Azìk nə ye Jàkop, yi nə̀ yi Nwì tàcici avès à fa ŋàaŋ sə̀ mʉbu bohò mo ye Jisòs. Wèŋ jəŋ yi, nə fa bohò bʉ̀ ŋkwàha bʉ̀ʉ Jus, nə bɛŋ yi mantombì Palè, ŋga Palè nə dʉk laŋ də wo me'rə yi lo.
44003014	Yi nə̀ yi à ye rərɛŋ nə ye bə̀boŋ, wèŋ bɛŋ yi, nə dʉk fa Palè də yi me'rə lɛ ŋgà zə bwìŋ.
44003015	Fana wèŋ zə yi nə̀ yi mantombì ŋgò jə lò bwìŋ mvwe' lùŋ. Fana Nwì nə lòkoksə yi mvwe' kpʉ. Vès ye bə lis avès, nə sə tsə̀' fa a nə bwìŋ.
44003016	Ŋàaŋ sə̀ yà' cu ndzənə liŋ Jisòs sə gʉ̀ ŋgà' nə̀ wèŋ sə yə yi, nə riŋ yi nèʼe zeŋ ŋkuŋ yi gʉŋ. Njo nə̀ vès a fa ntʉm avès bohò liŋ yà'sə fana yà' gʉŋsə yi mvə̀'nə̀ wèŋ sə yə yi yè'sə.
44003017	Fana nə̀ ŋga'a nèʼe bwema am wèŋ, mʉ̀ riŋ tse' dʉk də yusə̀ wèŋ bə bʉ̀ ŋkwàha bʉ̀ʉ awèŋ à gʉ̀ bohò Jisòs, à ye ŋga wèŋ sə kà rì.
44003018	Nwì ànə tsok casə cùhu ŋgàa tsòhò bum Nwì pwe'fo' taŋ ntɛ̀ŋ dʉk də, Ŋkum ŋgà gèm bwìŋ ye nə ye ŋgə'. Fana yi a gʉ̀ yà' ye zìnə bə nsàp mandzə̀ ènə.
44003019	Wèeŋ kupsə-a ŋga'a, nə bʉʉŋ lo bohò Nwì ya yi yisə gɛsə fa weŋ bʉp awèŋ sə fo'.
44003020	Ya ŋga mvə̀k nə̀ ŋgò cu yòŋsə nə və bohò Tà Nwì. Ya ŋga yi tumsə fa weŋ Jisòs, nə̀ yi à kàk nòŋsə ŋgò tumsə fa weŋ nə.
44003021	Yi nə cum tsoŋ tse' mʉbu tè mvə̀k kə dzeŋ nə̀ Nwìi nə gʉhʉ tsəʼrə fəsə bum pwe'. Ye'e mvəsə̀ Nwì ànə tsok taŋ ntɛ̀ŋ cùhu bʉ̀ʉ ye sə̀ rərɛŋ sə̀ ŋgàa tsòhò bum Nwì.
44003022	Musì ànə dʉk də, Tà Nwì àwèeŋ nə tumsə fa weŋ ŋgà tsòhò bum Nwì mòk sə̀' mvəsə̀ yi à tumsə mʉ̀ʉ Musì. Yi nə tesə mʉtsətsəʼrə bòp bʉ̀ àwèŋ. Wèeŋ nə sə yuk tse' yusə̀ yi nə sə tsok fa weŋ cʉ̀k.
44003023	Ŋwə̀ nə̀ yi dʉk-a də yi kà yusə̀ ŋgà tsòhò bum Nwì nə sə cèp yuk, Ye də wo nə fis gɛsə yi mʉŋgorə̀ bʉ̀ʉ Nwì nə̀ mvèsə̀.
44003024	Ŋgàa tsòhò bum Nwì sə̀ wo à tse' ncèp ŋgò cèp à cèp càsə bə bum sə̀ yà'a nə sə ye nùubu yè'sə sə̀'. Ye jəŋ mʉ ni'ì Samwè nə ye bə sə̀ wo à ye maŋkwɛ̀ɛŋ yi pwe', sə cep vɛ'nə.
44003025	Wèeŋ ŋgwì bʉ̀ ŋgàa tsòhò bum Nwì sə, nə ye fe'lə sə̀' də wèŋ tse' bo sənə lʉ̀k nə̀ Nwì à gʉ̀ bə tàcici awèŋ sə̀'. Yi à dʉk fa Abràham də, ‘Mʉ nə se bʉ̀ʉ sə̀ sənə nzeŋgò nə pwe' bʉ̀ʉ ŋgwì bʉ̀ yò.’
44003026	Nà'a njo nə̀ Nwì à fis ŋgà fàk ye Jisòs, nə fa to nà' mantombì bohò wèŋ ŋgò kə̀ sè weŋ. Yi à sè weŋ bə mandzə̀ nə̀ ŋgò gʉ̀ wèeŋ bʉʉŋ gɛsə mvwe' mandzə̀ jòoŋ awèŋ.”
44004001	Pità à sə cèp malì bohò bʉ̀ʉ sə̀ fo', ŋga Jon sə̀' fo' fana ŋgàa fa satikà' nə ye ŋkum ŋgàa ntək mʉmvwe' ndap Nwì bə bʉ̀ʉ Sadusì wèŋ və kə tseŋ wo.
44004002	Wo à jòk və̀ də Pità wèŋ à sə yə'rə fa bwìŋ də Jisòs a lòkok mvwe' kpʉ. Wo yə'rə vɛ'nə, yà' sə niŋ tsok də ŋwèe kpʉ-a yi nə lokok fe'lə sə̀mok.
44004003	Fana wo ko wo, nə kə lok noŋsə wo. Wo à nòoŋ nòoŋ mʉ ndapndzəmə̀ anə tè tsok rɛŋ bʉsə̀ à ye ŋga mvə̀k lò nə̀bʉp.
44004004	Ànə ye na sə̀' vɛ'nə fana bwìŋ ŋkʉ̀ʉŋ sə̀ wo à yuk ncèp nə à dzəm tse' bə zeŋ. Bʉ̀ʉ sə̀ wo à dzəm sə lòoŋ fo' à ye pwe' co bwìŋ ncùhù tàŋ.
44004005	Tsok à rɛŋ fana, bʉ̀ ŋkwàha bʉ̀ʉ Jus wèŋ à baaŋ və̀ mvwe' lak Jòrosalèm dʉk də wo kə sak yà'wèŋ. Wo à ye bʉ̀ʉ Jus sə̀ mantombì bə ŋgàa yə'rə̀ bwìŋ lʉ̀k.
44004006	Wo ye fo' bə Anàs, ŋkum ŋgàa fa satikà' wèŋ, nə ye fe'lə Kayofàs bə Jon bə Àlèsandà nə ye fe'lə bʉ̀ʉ mok sə̀' sə̀ wo njàŋ bə ŋkum ŋgà fa satikà' nə.
44004007	Wo jə və bʉ̀ʉ sə̀ ba sə mantombìi wo, fana wo sə fek yà'wèŋ dʉk də, “Wèŋ tse' nsàp ŋàŋ nə̀ fò ŋgò gʉ̀ vɛ'nə-ɛ? Wèŋ sə gʉ̀ vɛ'nə yè'sə bə liŋ ndà?”
44004008	Pità à rwiŋ bə Yòŋsə̀ nə̀ Rərɛŋ nə fana, yi cep fəsə fa wo də, “Wèŋ bʉ̀ʉ sə̀ mantombì nə ye bʉ̀ ŋkwàha bwìŋ wèŋ,
44004009	wèŋ sə fek ves yè'sə yusə̀ bə̀boŋ sə̀ vès a gʉ̀ʉ də ŋwə̀ ènə gi sə à? Wèŋ dzəm ŋgò rìŋ də vès a gʉ̀ yi valɛ ŋkuŋ yi gi à?
44004010	Fana wèŋ bə bʉ̀ʉ Izùrɛ pwe' riŋ sə̀' də ŋwə̀ ènə a gʉ, nə təə̀ŋ nə mantombìi wèŋ fɛɛŋ bə ŋàaŋ liŋ Jisòs Krɛst nə̀ mvwe' lak Nazarə̀. A yi nə̀ wèŋ ànə tɛ'lə yi mʉ ntə̀əŋ, fana Nwì lòkoksə yi mvwe' kpʉ nə.
44004011	A sə̀' Jisòs nèʼnə nə̀ ŋwàk Nwì sə dʉk də, ‘Lìs nə̀ ŋgàa bom ndap à màk də nà'a bʉp, kə̀ bò gha' fe'lə sə̀' zeŋ nə.’
44004012	Mandzə̀ nə̀ ŋgò tse' lùŋ megu bə liŋ ye yiìyi. Sənə nzeŋgò nə pwe', ŋwə̀nəmòok mok bʉ̀ə̀ nə̀ Nwì a fa bwìŋ də aco a tse' lùŋ bohò yi.”
44004013	Bʉ̀ʉ sə̀ mʉ kaŋsurù sə pwe' à yə nsàp ntʉm nə̀ Pità bə Jon à bàa ŋga wo rì sə̀' də yà'wèeŋ bʉ̀ʉ sə̀ wà sə̀ wo à ka ŋwàk sə̀' riŋ, fana wo mərə nə̀bʉp. Yà'a mvwe' sə̀ wo à rì dʉk də bʉ̀ʉ yè'sə à ye bə Jisòs wèŋ laŋ nə̀ zìnə.
44004014	Yusə̀ co wo cep, à ka sə̀' yeŋ, bʉsə̀ ŋwə̀ nə̀ wo à lùŋsə yi nə à tə kok sə̀' fo' ŋgʉ ni'ì Pità bə Jon anə, bwìŋ sə ye yi.
44004015	Fana wo à dʉk fa yà'wèŋ də yà'wèeŋ tesə mʉ kaŋsurù anə. Wo à tesə lo fana wo sə cep mok woòwo.
44004016	Wo sə dʉhʉ də “A gʉ bʉ̀ʉ yè'sə va? Bʉsə̀ bʉ̀ʉ sə̀ wo cu Jòrosalèm fɛɛŋ pwe' riŋ tse' də à gʉ̀ nsàp yu nə̀ nà' gʉ càsə ŋàŋ nèʼnə bʉ̀ʉ yè'sə. Mandzə̀ nə̀ co vesùwèŋ dzèeŋ yà' ka yè'sə yeŋ.
44004017	Fana megu də vesùwèeŋ jwa sa'rə wo də wo kà bohò ŋwə̀ nəmòk mʉnə liŋ Jisòs mok cèp yuk fe'lə̀, ŋgò gʉ̀ də yu yè'sə kà mantombì mok sə yuhù lo'.”
44004018	Fana wo to fəsə vesə wo mʉ ndapə̀ anə, nə tsok wo də, ŋgò cèp kènə ŋgò yə'rə bwìŋ mʉnə liŋ Jisòos nə kà mok ye yuk fe'lə̀.
44004019	Pità bə Jon dʉk fa fe'lə wo də wo kʉk ja'a na yàwo sə̀' də, a yəyərə̀ bohò Nwì də wo yuk yà'wèŋ nə noŋsə Nwì àlɛ.
44004020	“Kaco vès teŋsə ŋgò cèp yusə̀ vès a yə, nə yuk yeŋ.”
44004021	Bʉ̀ʉ sə̀ mʉ kaŋsurù sə à jwa sa'rə malì wo gʉgʉŋ, nə me'rə wo lo. Wo lap njo nə̀ co wo fa yà'wèŋ ŋgə' bʉ̀ʉ zeŋ bʉ̀ə̀, bʉsə̀ bwìŋ pwe' à sə kùksə Nwì bə nsàp yu nə̀ nà' ye nà'nə.
44004022	Ŋwə̀ nə̀ wo à gʉ̀ lùŋsə yi nə à càsə lùumŋgòŋ hum kwè.
44004023	Mvəsə̀ wo à mè'rə wo ntɛ̀ŋ, Pità bə Jon bwi lo mvwe' kwe' àwo, nə tsoho fa yà'wèŋ yusə̀ ŋkum ŋgàa fa satikà' sə̀ ghaŋ bə bʉ̀ ŋkwàha bwìŋ wèŋ dʉk sə.
44004024	Wo à yuk wes yà' fana wo pwe' be'lə, nə gʉ pìriyà bohò Nwì dʉk də, “O Tà Nwì, ŋgà gʉ̀ ntòbu bə nzeŋgòŋ nə ye ndzəp bə bum sə̀ yà' cu ca lòoŋ.
44004025	À ye wù nə̀ wù à gʉ̀ tàcici àvès Devìd ŋgò cèp bum yèʼe. Yi à ye mo fàk yo, fana Yòŋsə̀ nə̀ Rərɛŋ nə à gʉ̀ yi ŋgò cèp də, Bʉ̀ʉ sə̀ wo ka bʉ̀ʉ Jus yeŋ sə jok bʉ̀ʉ yà? Bʉ̀ʉ sə sə tsərə bum sə̀ yà'a nə kà fàk yè'sə bʉ̀ʉ yà?
44004026	Bʉ̀ ŋkəŋkum nzeŋgòŋ fʉhʉ ni' awo mvwe' mò'fis ŋgò lʉ̀ Tà Nwì bə Ŋkum ŋgà gèm bwìŋ nə̀ Nwì à naaŋ fa yi bo mʉ tùhù nə.
44004027	A zìnə də Herò bə Poŋtiyòs Palè nə ye bʉ̀ʉ Izùrɛ bə bʉ̀ lakmvum wèŋ à cu kweʼ nə̀bʉp mʉ tùhù Jisòs mʉ ntò lak fɛŋ. Wo à kə̀ cu kwe' mʉ tuhù Jisòs mo yò nə̀ rərɛŋ, nə̀ wù à cokfis nòŋsə nə.
44004028	Wo kə be'lə ŋgò gʉ̀ bum sə̀ wù ànə dzəm wu. Wù ànə fʉhʉ noŋsə yà' laŋ, nə fa ŋàŋ də bum yè'sə nə ye vɛ'nə.
44004029	Fana nə̀ ŋga'a nèʼe, Tà, kʉk ja'a na bə nsàp ŋgə' nə̀ wo sə dʉk də wo nə fa ves, ya ŋga wu gʉ ves ŋgàa fàak yo baŋ ntʉm ŋgò tsòho ncèp yò nə.
44004030	Niŋ-a ŋàŋ yo sə bə mandzə̀ nə̀ ŋgò gʉ̀ bwìŋ gʉŋ nə lokok mvwe' yiyaŋ awo. Gʉ̀ sə̀' də vèes sə gʉ bum bə liŋ Jisòs, mofàk yò nə̀ rərɛŋ nə co yà'a sə gha' bwìŋ mʉ tuhù.”
44004031	Wo ànə lɛŋ mesə fana mvwe' sə̀ wo à ye fo' sə tsoho. Wo pwe'fo' à rwiŋ bə Yòŋsə̀ nə̀ Rərɛŋ nə. Wo yeto ŋgò tsòho ncèp Nwì nə kà wəp.
44004032	Bʉ̀ʉ sə̀ wo ànə dzəm bohò Jisòs sə pwe' sə tse' ntʉm nə̀ mò'fis. Ŋwə̀ nəmòk nə̀ mò'fis kà dʉk də yusə̀ yi tse' gù sə̀ ye yiìyi dʉk. Wo à sə benə bum awo sə̀ wo à tseʼ pwe' mvwe' mò'fis.
44004033	Ŋgàa ntum yèʼsə à sə tsòho bum sə̀ wo à yə, mvəsə̀ Tà Jisòs à lòkok mvwe' kpʉ, bə ŋàŋ fana Nwì sə se wo pwe'fo'.
44004034	Ŋwə̀ nəmòk nə̀ dʉk yi à sə jamə də yi ka yumok tse' à ka mʉtsətsəʼrə wo anə yeŋ. Bʉ̀ʉ sə̀ wo à tse' nzum bə ndap wèŋ à sèŋ yà', nə jəŋ və mbàam sə̀ wo sèŋ yà' bə zeŋ sə,
44004035	nə fa noŋsə yà' bohò ŋgàa ntum sə wèŋ. Fana wo jəŋ mbàam sə, nə sə fa ŋwə̀ nə̀ fò lòoŋ mvəsə̀ wo yə də nà' ka tse'.
44004036	Yà'a mvəsə̀ ŋwə̀ nəmòk nə̀ liŋ ye də Jòsep à gʉ̀ sə̀' vɛ'nə. Yi à ye ŋwə̀ə bòp bʉ̀ Levì, fana wo dzə yi dzəə mvwe' lak Sɛprò. Ngàa ntum Jisòs à to fa yi liŋ nzùm də Bànabà. Yà'a də: Ŋwə̀ nə̀ yi rì ŋgò cèp fa bwìŋ ncèep kontʉm.
44004037	Yi à sèŋ nzum ye, nə jəŋ və mbàam sə, nə kə fa noŋsə yà' bohò ŋgàa ntum sə sə̀'.
44005001	Ŋwə̀ nəmòk à ye sə̀' nə̀ liŋ ye à ye də Ànàniyàs. Liŋ ŋgwe à ye Sàferiyà. Wo à sèŋ bum awo mok,
44005002	nə swihi noŋsə mbàm mamòk, nə jəŋ bwees sə fa lo ŋgàa ntum sə. Ŋgwe ye à rì də nà' swìhi mbàam mok sə̀'.
44005003	Fana yi ànə jəŋ və mbàam sə, Pità fek yi dʉk də, “Ànàniyàs, wù mè'rə Satà də yi ni sə ntʉʉ̀ wù ŋgò gʉ̀ wu də wu kə borə Yòŋsə̀ nə̀ Rərɛŋ nə, nə swihi mbàam sə̀ wù à sèŋ bum sə mamòk bʉ̀ʉ yà?
44005004	Mvə̀k nə̀ wù ànə ka bum yà'sə ntò seŋ, yà' à ye sə̀ yò. Wù à sèŋ yà', mbàam sə ye mali sə̀' sə̀ yò. Njo nə̀ wù kə tsərə fe'lə sə ntʉʉ̀ wù də wu gʉ nsàp yu ènə yè'sə bʉ̀ʉ yà? Wù ka nsàp mvwès nèʼnə bohò bwìŋ ci' fa, wù ci' fa nà' bohò Nwì bə tu ye.”
44005005	Ànàniyàs ànə yuk vɛ'nə ntɛ̀ŋ, yi coho gbʉ sə nze, nə kpʉ. wʉə à ko bʉ̀ʉ sə̀ wo à yuk yu yè'sə pwe'fo'.
44005006	Wàhabwìŋ wèŋ à və̀, nə kə lim fis lo vèŋ ni' ye nə sə mbiŋ, nə kə tuuŋ.
44005007	À cà awà tɛʼ fana ŋgwe ye və sə̀', nə kà rì də yumok gʉ̀ ndu ye rì.
44005008	Yi à kə̀ dzèeŋ, Pità fek yi də, “Tsòk fa mʉ-ɛ, yèʼe mbàam sə̀ wèŋ ndu yò à sèŋ bum sə vɛ'nə pwe'fo' à?” Ŋgwɛŋ nə də, “Ŋ̀, yà'a mbàam sə pwe'.”
44005009	Fana Pità dʉk fa yi də, “Weŋ ndu yò swi' cù də wèeŋ kə mumsə ja'a Yòŋsə̀ Nwì bʉ̀ʉ yà? Sə nə̀rə və̀ kù kə ncùhù yà'a bʉ̀ʉ sə̀ wo kə tuuŋ və̀ ndu yò. Wo nə bək fis lo wu yò sə̀' ca.”
44005010	Yi à coho gbʉ nòoŋ tsə mantombìi Pità vɛ'nə ntɛ̀ŋ, nə kpʉ. Wàha bʉ̀ʉ sə à ni koʼ və̀ə, nə kə dzeŋ ŋga yi kpʉ laŋ. Wo à bə̀k jə fis nà', nə kə tuuŋ yi ŋgʉ sèe ndu ye nə.
44005011	Bʉ̀ʉ cos nə ye bʉ̀ʉ mok sə̀ wo à yuk bum yè'sə, nsàp wʉə mòk à ko wo pwe' nə̀ pwe'.
44005012	Ànə gèŋ ŋgàa ntum sə à sə gʉ̀hʉ bum maŋgəŋgèŋ nə ye bum sə̀ bwìŋ sə mərə wùriŋ. Bʉ̀ʉ sə̀ wo à dzəm Jisòs sə pwe' à sə cu kwe' àwo mvwe' mò'fis mvwe' ntòmbi Sòlomù.
44005013	Bʉ̀ʉ mok sə̀ wà sə à ka ni' awo co də wo kə̀kʉrə̀ ŋgò be'lə yà'wèŋ jəŋ lok. Wo à sə kà-a bə yà'wèŋ sə̀' sə tòrə̀ kɛ' fana wo sə kʉk ja'a yà'wèŋ co nsàp bʉ̀ʉ mok sə̀ wo bò ntʉm wùriŋ.
44005014	Bʉ̀ʉ sə̀ wo à dzəm bohò Tà Jisòs à sə tùhu və̀, bə̀ba bə mbəmbam wèŋ nduk, nə sə kə be'lə wo.
44005015	Mvəsə̀ bwìŋ à yə nsàp yu nə̀ wo à sə gʉ̀ fana, wo bəhə fis və ŋgàa yiyaŋ, nə noŋsə lo wo ŋgʉ mandzə̀ mʉnə kə̀à bə kè wèŋ də ya Pità gì càa, tsə̀tsèŋ ye ca mʉ ni'ì mok.
44005016	Bwìŋ à kweeŋ tesə və mvwe' bòop lak sə̀ yà'a ŋgʉ Jòrosalèm ŋgò jə və̀ bʉ̀ʉ awo sə̀ wo sə yaya bə bʉ̀ʉ sə̀ wo tse' yòŋsə̀ə ze' ndzə ni'ì wo. Wo à lù wes pwe'fo'.
44005017	À ye vɛ'nə fana ŋkum ŋgàa fa satikà' bə bʉ̀ʉ ye sə̀ wo mvwe' kwe' bʉ̀ʉ Sadusì wèŋ yeto ŋgò wa yusə̀ ŋgàa ntum sə sə gʉ̀ʉ sə, nə jok wà anə.
44005018	Wo ko ŋgàa ntum sə, nə kə nisə wo ndapndzəm.
44005019	nùmbu ànə à ye, nə̀ ndzəmə̀ fana masinjà Nwì və, nə kə muk noŋ ncùu ndapndzəm sə, nə fis wo. Yi tsok fa yà'wèŋ dʉk də,
44005020	“Du lo, nə kə təəŋ mʉ ndap Nwì nə, nə tsoho fa bwìŋ ncèp nə̀ bə lùŋ nə̀ fi ènə.”
44005021	Wo à yuk mvəsə̀ yi à cep sə. Tsok à rɛŋ wo lo mʉ nda'à Nwì anə, nə sə yə'rə bwìŋ. Ghà ànə à ye fana ŋkum ŋgà fa satikà' nə bə bʉ̀ʉ ye wèŋ à to benə bʉ̀ ŋkwàha bʉ̀ʉ Jus pwe' mvwe' mò'fis də wo cum kaŋsurù. Wo à və̀ wes, wo dʉk gesə lo mvwe' ndapndzəm nə də wo jəŋ və fa wo ŋgàa ntum sə.
44005022	Ŋgàa kʉk ŋgàa ndapndzəm sə à kə dzèŋ fana wo kà ŋgàa ntum sə mʉ ndapndzəmə̀ anə yə. Wo bwi lo, nə kə tsok fa bʉ̀ʉ sə̀ mʉ kaŋsurù sə də,
44005023	“Vès kə̀ wɛ̀s fo', vès ye ŋga ncùu sə tə ləlok mpaaŋ. Ŋga bʉ̀ʉ sə̀ wo kʉk nòoŋgə̀ ndapndzəm nə ndzəmə̀ tə fo' sə̀' bòonì. Vès də vèes muk-a kə ncùu sə fana vès kà ŋwə̀ nə̀ mò'fis mbwa yə.”
44005024	Ŋkum ŋgàa tək ndap Nwì bə ŋkum ŋgàa fa satikà' sə̀ ghaŋ wèŋ à yuk vɛ'nə fana wo mərə yusə̀ yà'a nə kə ye mantombì sə bʉ̀ə̀.
44005025	Fana ŋwə̀ nəmòk ni kok və, nə tsok wo də, “Wèŋ yuk-a, bʉ̀ʉ sə̀ wèŋ a nisə wo ndapndzəm sə, wo cu mʉ nda'à Nwì. Wo sə yə'rə bwìŋ mbwa!”
44005026	Fana ŋkum nə bə ŋgà tək ndap Nwì nə̀ ghaŋ bə bʉ̀ʉ ye wèŋ à lò kə̀ jə fəsə və̀ ŋgàa ntum sə maŋkwɛ̀ŋ. Wo à ka yà' bə top sə̀ ko bʉsə̀ wo à sə wəp də bwìŋ tərə wo ŋga'a bə lìs.
44005027	Wo à jə və̀ ŋgàa ntum sə, nə dʉk wo təəŋ mʉ kaŋsurù anə. Fana ŋkum ŋgà fa satikà' nə sə cep bohò wo də,
44005028	“Vès a cèp bohò wèŋ, nə soŋ weŋ ntu' bʉp bʉp də wèeŋ kà bwìŋ yumok bə liŋ ŋwə̀ ènə mok yə'rə yuk fa fe'lə̀, fana ja'a na yàwèeŋ yusə̀ wèŋ gʉ̀ʉ. Wèŋ gʉ̀ tə̀tè bʉ̀ʉ sə̀ mvwe' lak Jòrosalèm fɛɛŋ lòoŋ yuk wes nsàp yəyə'rə̀ àwèŋ ànə lòoŋ fo'. Wèŋ sə làp mandzə̀ ŋgò gʉ̀ də vès à dʉk vès ŋkuŋ wo zə ŋwə̀ ènə!”
44005029	Pità bə ŋgàa ntum mok sə wèŋ à cèp fəsə yàwo dʉk də, “Vès tse' ŋgò yuk lɛ dʉk nə̀ Nwì, nə me'rə sə̀ bwìŋ.
44005030	Nwì tàcici avès à lòkoksə Jisòs mvwe' kpʉ mvəsə̀ wèŋ ànə tɛ'lə yi mʉ ntə̀əŋ, nə zə yi.
44005031	Nwì à lòkoksə yi, nə cumsə yi bo ma ma'à yi co ŋwə̀ nə̀ mantombì nə ye ŋgà lùŋsə bwìŋ sə̀'. Yi à gʉ̀ vɛ'nə ŋgò fa mandzə̀ bohò bwe Izùrɛ ŋgò kupsə, nə bwi fa bʉp awo ŋkwɛ̀ŋ ya wo tse' sə̀swìfa bə bʉp awo sə.
44005032	Vès à yə bum yè'sə bə lis avès fana vès tse' ŋgò tsòho fa bwìŋ yà' sə̀'. Yòŋsə̀ nə̀ Rərɛŋ nə sə tsə̀' fa bwìŋ sə̀ʼ də bum yè'sə zìnə.”
44005033	Bʉ̀ʉ kaŋsurù sə à yuk vɛ'nə fana wo jok nə̀bʉp, nə dʉk də wo nə zə yà'wèŋ.
44005034	Mòk ànə ye fo' mʉŋwə̀ə Faràsi, wo to yi də Gàmaliyà. Yi à tse' fàak sə̀ ŋgò yə'rə fa bwìŋ lʉ̀k. Yi lokok təəŋ mʉ kaŋsurù anə mʉtsə̀ ŋga yi à ye sə̀' nsàp ŋwə̀ nə̀ bwìŋ wəpgə̀ yi maŋgəŋgèŋ, fana yi dʉk də wo jəŋ fis gɛsə lo ŋgàa ntum sə sə mbiŋ mvə̀k momjo.
44005035	Yi yeto ŋgò dʉk fa bʉ̀ʉ sə̀ mʉ kaŋsurù anə dʉk də, “Wèŋ bʉ̀ʉ Izùrɛ, wèeŋ jəŋ ŋkərə̀ bə nsàp yu nə̀ wèŋ sə dʉk də wèeŋ gʉ bʉ̀ʉ yèʼe bə̀boŋ.
44005036	Mvə̀k mòk à ye fa' nə̀ Tìodàs à və̀ə, nə sə dʉk kɛ'ca də yi ŋwə̀ nəmòk nə̀ ŋkʉ̀ʉŋ. Bʉ̀ʉ sə̀ wo à kpəəŋ yù yi à ye co bwìŋ ŋkʉ̀ kwè. Wo à zə yi fana bʉ̀ʉ sə̀ caŋ sam bisə kɛ' zəzok, yusə̀ wo à sə dʉk də wo gʉ sə kpʉ bisə sə̀'.
44005037	À ye fe'lə maŋkwɛ̀ŋ, ghà nə̀ wo à sə ta bwìŋ fa' nà'a, Judàs mʉŋwə̀ə Galìli à və̀ ye sə̀'. Bwìŋ à yù yi sə̀' wùriŋ. Wo à zə yi fana bʉ̀ʉ ye sə wèŋ carə sam sə̀'.
44005038	Fana nə̀ ŋga'a nèʼe, mʉ̀ sə dʉk də wèeŋ kà bʉ̀ʉ yè'sə yumok gʉ̀. Wèeŋ me'rə wo vɛ'nə, bʉsə̀ a ye-a dʉk də nsàap yusə̀ wo sə tsòho kɛ' yà'sə ye-a yumok sə̀ ŋwè a tsərə kok yà' yi, fana ye də yà'a nə bisə.
44005039	A ye-a də a yu Nwì, fana mandzə̀ nə̀ co wèŋ ghak wo nə kà ye. Aco yà' ye də wèŋ sə lʉ̀ weŋ Nwì wèŋ.”
44005040	Gàmaliyà nə à dʉk wes vɛ'nə fana kaŋsurù nə pwe' à dzəm ncèp ye nə. Wo to nisə vesə ŋgàa ntum sə wèŋ mʉ nda'à anə, nə jəŋ ŋkwɛ̀s, nə lʉp wo bə zeŋ, nə dʉk fa wo də yà'wèeŋ kà yumok bə liŋ Jisòs mok cep yuk fe'lə̀, nə me'rə wo lo.
44005041	Ŋgàa ntum sə wèŋ à sə lo gɛsə mvwe' kaŋsurù nə bə kwəkwa sə ntʉʉ̀ wo nə̀bʉp. Wo à sə kwa də Nwì yə wo də wo yəyərə̀ ŋgò kə̀ yə ŋgə' bə marè'tu bʉ̀ʉ liŋ Jisòs.
44005042	Fana à sə ye nùubu pwe' wo sə yə'rə bwìŋ mʉ ndap Nwì nə̀ ghaŋ nə bə nda'à bwìŋ wèŋ, nə sə tsoho fa mali bwìŋ Ntirə̀ nə̀ Bə̀boŋ nə də Jisòos Ŋkum ŋgà gèm bwìŋ nə̀ wo sə kʉ̀k nə.
44006001	Mvə̀k à sə lòo, bʉ̀ʉ sə̀ wo à sə yù mandzə̀ Jisòs sə yam yàwo sə̀'. À kə̀ dzèŋ nùmbu mòk fana bʉ̀ʉ Jus sə̀ wo à cu gù yàwo la'à bə sə̀ wo à kə̀ dzə və̀ wo lakmvum wèŋ kʉəm. Sə̀ wo à dzə wo yàwo lakmvum sə wèŋ à sə cèp ŋwə̀m kɛ'cà dɛɛ, wo sə kà bàa yepmfə awo zʉzʉʉ sə̀ wo gàpgə̀ səsa yà'a fa.
44006002	À ye vɛ'nə fana ŋgàa ntum sə̀ hum-ncòp-ba sə to benə bʉ̀ʉ Jisòs sə pwe'fo' mvwe' mò'fis. Nə tsok fa yà'wèŋ də, “Ka bə̀boŋ bohò vès də vèes me'rə ŋgò tsòho ncèp Nwì, nə cum ŋgò kʉ̀k lis mvwe' nzak zʉzʉ yeŋ.”
44006003	Nə dʉk mali dʉk də, “Bwema am wèŋ, wèeŋ kʉk mʉtsətsəʼrə wèŋ, nə cokfis bwìŋ sàmba. A ye wo sə̀ bwìŋ jəgə̀ wo co bʉ̀ʉ sə̀ kə̀kʉrə̀, sə̀ wo tse' ŋkərə̀, nə tse' Yòŋsə̀ nə̀ Rərɛŋ sə ntʉʉ̀ wo ya vèes fa wo nsàp fàk ènə.
44006004	Ya vèes jəŋ wes mvə̀k njàvès ŋgò gʉ̀ pìriyà nə ye ŋgò tsòho ncèp Nwì.”
44006005	Bʉ̀ʉ sə pwe' à kwa bə ncèp nə̀ ŋgàa ntum sə tsərə fa wo ènə. Fana wo cokfis ŋga'a Stefè, yi ŋwə̀ nə̀ yi naaŋgə̀ tu bohò Nwì bə̀boŋni, nə tse' Yòŋsə̀ nə̀ Rərɛŋ nə sə̀'. Mok wèŋ à ye Filìp, Pokoròs, Nikanò, Timò, Pàraminà, nə ye Nèkolà nə̀ yi à ye ye ŋwə̀ə Antiyòk, nə bʉʉŋ ŋwə̀ Jus.
44006006	Wo à jə və̀ bʉ̀ʉ yè'sə, nə kə fa bohò ŋgàa ntum sə wèŋ. Ŋgàa ntum sə à naŋ fa wo bo mʉ tuhù, nə gʉ pìriyà.
44006007	Fana ncèp Nwì à sə kùk lò mantombì. Bʉ̀ʉ sə̀ wo à sə yù mandzə̀ Jisòs mvwe' lak Jòrosalèm sə à sə yam lò sə̀' mantombì. Ŋgàa fa satikà' wèŋ à ye ŋkʉ̀ʉŋntɛ̀ŋ sə̀ wo à yuk nə dzəm sə.
44006008	Stefè à ye ŋwə̀ nəmòk nə̀ Nwì à fa yi ntʉm nə̀ bə̀boŋ wùriŋ. Yi à tse' ŋàŋ fana yi gʉ maŋgəŋgèŋ nə ye bum sə̀ co bwìŋ sə mərə mʉtsətsəʼrə bʉ̀ʉ sə wèŋ.
44006009	Bʉ̀ʉ mok wèŋ à yè ŋgò gʉ̀ də bə yà'wèeŋ kʉəm. Wo à ye bòp bʉ̀ nə̀ wo à sə nigə̀ ndap pìriyà nə̀ wo à sə to nà' də: Bʉ̀ʉ sə̀ wo cu bə tu awo. Bʉ̀ʉ Jus sə̀ wo à ye mbwa à tesə və̀ mvwe' lak Sìrinì bə lak Àlèsandà. Wo yà'sə nə ye bʉ̀ʉ Jus mok sə̀ wo à və̀ yàwo mvwe' nzeŋgòŋ Sìlisiyà bə nzeŋgòŋ Ɛsiyà wèŋ à yè ŋgò kʉ̀ə̀m bə Stefè wèŋ.
44006010	Fana Yòŋsə̀ nə à fa Stefè nsàp ŋkərə̀ mòk vɛ'ɛ co wù kà fʉ̀k. Mvəsə̀ yi ànə sə cep fana wo kà yusə̀ co wo cep fəsə fa yi tse'.
44006011	Fana wo lo kə ywiŋ bʉ̀ʉ səmok cù də yà'wèeŋ dʉk də wo yuk ŋga Stefè sə to liŋ Musì bə Nwì bʉp.
44006012	Nà'a ŋkərə̀ nə̀ wo à gʉ̀ fana ntʉm yaaŋ bwìŋ wo jok. Bʉ̀ʉ sə à jòk wes pwe'fo', nə ye bə bʉ̀ ŋkwàha bʉ̀ʉ sə̀ fo', nə ye ŋgàa yə'rə̀ bwìŋ lʉ̀k wèŋ sə̀'. Wo à və̀, nə kə ko lo Stefè mʉ kaŋsurù.
44006013	Wo jəŋ və bʉ̀ʉ mok sə̀ wo kə ci' mvwès mʉ tuhù nà'. Wo dʉk də Stefè togə̀ liŋ mvwe' sə̀ rərɛŋ sə̀ wo kùksəgə̀ Nwì fo' sə bʉp riŋ riŋ, nə sə cep bʉp bə lʉ̀ʉk Musì sə̀'.
44006014	Də wo à yuk ŋga yi sə dʉk də Jisòs nèʼe nə̀ mvwe' lak Nazarə̀ nə kʉəmsə mak ndap Nwì, nə kupsə bum lak sə̀ Musì à fa wo pwe'fo'.
44006015	Bʉ̀ʉ sə̀ wo à ye mʉ kaŋsurù anə lòoŋfo' à bʉ̀ʉŋ kʉ̀k Stefè bə lis rap rap. Mvəsə̀ wo à sə kʉ̀k yi vɛ'nə fana wo ye ŋga si Stefè sə gʉ̀ co si masinjà Nwì.
44007001	Ŋkum ŋgàa fa satikà' nə à fek Stefè də, yu yè'sə zìnə àlɛ.
44007002	Stefè ye ŋgò cèp fəsə də, “Bwema nə ye tɛ̀' am wèŋ, wèeŋ yu'rə fa-a mʉ-ɛ. Ghà nə̀ tàcici àvès Abràham à ye mvwe' nzeŋgòŋ Mèsòpòtemiyà ŋkuŋ yi sə yeʼe lo ŋgò kə̀ cu mvwe' lak Harà, Nwì nə̀ yi tseʼ fò wùriŋ nə à kə̀ yəəŋ bohò yi.
44007003	Yi tsok fa nà' də, ‘Mè'rə bʉ̀ʉ yò, nə ye lak yò yèʼe, nə lokok lo mvwe' nze mòk nə̀ zok nə̀ mʉ nə niŋ tsok fa wu.’
44007004	Fana yi yeʼe me'rə Càdiyà, nə lo kə cum Harà. Ghà nə̀ tɛ̀'ɛ Abràham à kpʉ, fana Nwì gʉ yi coho və mvwe' lak sə̀ wèŋ cu ŋga'a fo' yèʼe.
44007005	Nwì à ka Abràham mʉmvwe' mòk fo' də a nə̀ nà' fa lok, à ka yeŋ koo momjo. Nə ye də Nwì ànə kak laŋ də yi nə fa fo' bohò nà' nə ye bə ŋgwì bʉ̀ʉ ye sə̀ wo nə sə və maŋkwɛ̀ŋ. Mvə̀k nə̀ Nwì à sə kàk vɛ'nə, à ye ŋga Abràham ka mweŋ ntò tse'.
44007006	Yusə̀ Nwì à cèp sə à ye də, ‘Ŋgwì bʉ̀ yòo nə kə cu mvwe' lak mok sə̀ yà' ka yàwo yeŋ. Wo nə cum ŋkwɛ̀ŋ fo', wo sə fa wo ŋgə' wùriŋ mʉnə lùumŋgòŋ ŋkʉ̀ kwè.
44007007	Mʉ nə sak bʉ̀ʉ sə̀ wo nə sə fak fo' bohò yà'wèŋ sə sə̀', fana wo nə me'rə lak yà'sə, nə tesə və, nə sə kuksə mʉ mʉmvwe' nèʼe.’
44007008	Ànə geŋ, Nwì bə Abràham à gʉ̀ lʉ̀k də yi nə sə riŋ tse' nà' bə nsàp mandzə̀ nə̀ wo komgə̀ tu mbəmbam yèʼe. Fana Abràham dzə Azìk, à dzèŋ ntɛŋ mò'fis, yi kom fa nà' tu. Azìk kom bwi fa mo ye Jàkop, fana Jàkop kom bwi fa bwe ye sə̀ hum-ncòp-ba sə̀ wo tàcicii avès.
44007009	“Tàcicii avès sə wèŋ à kʉ̀k moma awo Jòsep bə lis sə̀ bʉp jì njo. Wo ko seŋ gesə lo yi də nà'a kə ye ŋkwɛ̀ŋ mvwe' nzeŋgòŋ Ijìp. Ànə ye-a sə̀ vɛ'nə fana, Nwì à ye yo,
44007010	nə sə tɛsə Jòsep nə bə nsàp ŋgə' nə̀ yi à sə yə lòoŋfo'. Ghà nə̀ Jòsep à kə̀ dzèŋ bohò ŋkum Ferò nə̀ mvwe' nzeŋgòŋ Ijìp nə, Nwì à fa yi cùu sə̀ bə̀boŋ, nə fa yi ŋkərə̀. Ferò ànə ye vɛ'nə fana yi gʉ nà' ŋwə̀ nə̀ ghaŋ nə̀ yi càsə mvwe' nzeŋgòŋ Ijìp sə pwe'. Yi à gʉ̀ nà' ŋwə̀ nə̀ ghaŋ mʉmvwe' nto' ye sə̀'.
44007011	Fana mvə̀k nəmòk à ye, njè ko mvwe' nzeŋgòŋ Ijìp bə nzeŋgòŋ Kanà pwe'. Njè nə à fa bwìŋ ŋgə' vɛ'ɛ wùriŋ. Tàcici avès wèŋ à ka bɛŋ mok sə tse'.
44007012	Jàkop ànə geŋ də yi yuk də wo tse' zʉzʉ mvwe' nzeŋgòŋ Ijìp yo fana yi tumsə gesə bwe ye sə̀ wo tàcicii avès sə fo'. Nà'a ghà nə̀ mantombì nə̀ wo à lò to fo'.
44007013	Wo à və̀ nə̀ kɛ̀' ba, fana Jòsep gʉ bwema ye sə wèŋ rì də yi moma yà'wèŋ fana, nə gʉ Ferò rì də yà'wèeŋ bʉ̀ʉ lak ye.
44007014	Jòsep tirə gesə fa tɛ̀' ye də nà' bə bwe nà' pwe' coho və mvwe' nzeŋgòŋ Ijìp anə. Wo à ye pwe'fo' bwìŋ hum sàmba-ncòp-tàŋ.
44007015	Fana Jàkop coho tsooŋ lo sə Ijìp anə. Yà'a mvwe' sə̀ yi nə ye bwe ye, sə̀ wo tàcicii avès, à kpʉ wes mok fo'.
44007016	Mvə̀ʼnə̀ bwe awo à foho lò Kanà wo bə̀hə lo vèeŋ ni' yàʼwèŋ sə ŋgò tuuŋ mvwe' sə̀ wo togə̀ fo' də Sekèm. Wo à kə̀ tuuŋ wo fo' sənə sèe sə̀ Abràham à ywiŋ yà' bohò bwe Hamò.
44007017	“Mvə̀k à sə kʉrə və̀ də ya Nwìi gʉ yusə̀ yi ànə kak fa Abràham sə, fana ŋga bʉ̀ʉ avès yam mvwe' nzeŋgòŋ Ijìp mok maŋgəŋgèŋ,
44007018	tèe ŋkum nəmòk nə̀ yi à ka Jòsep rì yuk, kə kok dzə̀' ŋkum mvwe' nzeŋgòŋ Ijìp anə mok yi.
44007019	Yi sə borə bʉ̀ʉ avès bə ŋkərə̀, nə sə gʉ tàcici avès wèŋ ŋgə' nə̀bʉp. Yi gʉ də wo kà bwe awo sə̀ lʉə mʉ nda'à nisə̀, də wo me'rə noŋsə bwe sə sə mbiŋ də ya ŋga yà'wèeŋ kpʉ.
44007020	Yà'a sə̀' mvə̀k nə̀ wo à dzə Musì, mwe boŋ. Yi à cu mʉ nda'à tɛ̀' ye ŋwə tɛ'.
44007021	Mvə̀k nə̀ wo à kə̀ nòŋsə yi sə mbiŋ fana mo Ferò mok nə̀ wà'ŋgwɛ̀ŋ à kə̀ te' jə nà' yuye. Yi sə tək nà' co mo ye.
44007022	Wo à yə'rə yi, yi riŋ ŋkərə̀ sə̀ yà' cu mvwe' nzeŋgòŋ Ijìp anə pwe' nə̀ pwe'. Yi bʉʉŋ ŋwə̀ nə̀ ghaŋ bə nsàp mandzə̀ nə̀ yi cèp cù, nə sə gʉ bum ye.
44007023	“Ghà nə̀ Musì à dzèŋ lùumŋgòŋ hum kwè, fana yi dʉk də yi kə kɛ' ye bʉ̀ʉ ye wèŋ bweŋ Izùrɛ.
44007024	Yi lo, nə kə tseŋ ŋwə̀ ye mòk ŋga ŋwə̀ə Ijìp mòk sə lʉ̀p nà', fana yi geŋ də yi kə tɛsə nà'. Musì à lʉ̀p zə ŋwə̀ə Ijìp nə.
44007025	Yi à sə tsərə də bʉ̀ʉ ye wèeŋ nə rɛɛŋ də Nwì tum yi ŋgò kə̀ tɛsə fis wo sənə ŋgə' awo, fana wo kà sə̀' rɛɛŋ.
44007026	Tsok à rɛŋ, yi ye bwe Izùrɛ bwìŋ ba ŋga wo sə lʉ̀lʉ̀. Yi geŋ fo', nə sə gʉ mandzə̀ nə̀ co wo kà lʉ̀. Yi fek yà' də, ‘Wèŋ sə də wèeŋ lʉ yè'sə bʉ̀ʉ yà, ŋge' am wèŋ? Mʉ̀ dʉk wèeŋ bwema mvwe' mò'fis àlaa?’
44007027	Fana nə̀ yi à sə fa mòk ŋgə' yi nə bwi gɛsə Musì fo', nə dʉk fa nà' də, ‘Ŋwə̀ nə̀ yi dʉk wu də wu kə kok ŋkum bohò vès nə sak vèes ndà?
44007028	Wù də wu zə mʉ mvəsə̀ wù a zə ŋwə̀ə Ijìp ŋkwìs yà'a nà?’
44007029	Musì ànə yuk mvəsə̀ nà' cèp vɛ'nə, fana yi caŋ lo, nə kə cum bisə mvwe' lak Midiyà. Yi à cu fo' tè yi dzə bwe mbəmbam ba.
44007030	“À cà lùumŋgòŋ hum kwè, fana Musì ye masinjà Nwì mòk bə lis. Nà' à yəəŋ bohò yi ndzənə mis ŋga nàʼ sə kʉə mʉ tʉhʉ̀ nə kà liìŋ. Mis ènə à kʉə ŋgəà, mvwe' ŋgʉ nda nəmòk nə̀ wo togə̀ nà' də Sinà.
44007031	Musì à yə vɛ'nə, nə mərə maŋgəŋgèŋ, fana nə sə gi sooŋ geŋ fo' də yi ye tsərə yà' bə̀boŋ. Yi yuk ŋga ŋgì Tà sə cèp də,
44007032	‘A mʉ̀ʉ Nwì tàcicii awèŋ. Nwì Abràham, Azìk bə Jàkop.’ Musì à yuk vɛ'nə, yi sə jik bə wʉə vɛ'ɛ kpʉ̀k kpʉ̀k, nə kà lis mok kʉ̀k.
44007033	Tà à tsə̀' yi də nà'a cokfis kùuŋgùp nà', bʉsə̀ mvwe' sə̀ nà' tə yà'sə, a fo' nze nə̀ rərɛŋ.
44007034	Nə dʉk fe'lə sə̀' dʉk də, ‘Mʉ̀ kʉ̀k ja'a, nə ye ŋgə' nə̀ bʉ̀ʉ am wèŋ sə yə mvwe' nzeŋgòŋ Ijìp. Mʉ̀ a yuk waŋ awo sə̀' laŋ, fana mʉ̀ nə və̀ə nə də mʉ kə tɛsə wo. Və̀ə, ya mʉ tum gesə wu Ijìp anə.’
44007035	À ye Musì nə̀ bwe Izùrɛ à dzèeŋ yi, nə fek yi də, ‘Ŋwə̀ nə̀ yi dʉk wu də wu kə kok ŋkum bohò vès, nə sak vèes ndà lɛ?’ nə. A yi nə̀ Nwì tumsə co ŋkum nə ye ŋwə̀ nə̀ yi tɛsə fis wo. Nwì à fa càsə yi fàak sə bohò masinjà Nwì, nə̀ nà' à yəəŋ bohò yi ndzə misə̀ nà'a.
44007036	Yi à təəŋ mantombì ŋgò jə fis bʉ̀ʉ sə mvwe' nzeŋgòŋ Ijìp yi. Yi à gʉ̀ maŋgəŋgèŋ nə ye bum sə̀ co bwìŋ mərə mvwe' nzeŋgòŋ Ijìp nə ye mvwe' ndzəp nə̀ wo togə̀ nà' də Ndzəp nə̀ Bə̀baŋ nà'a sə̀'. Mvəsə̀ wo à sə lòo, yi sə gʉhʉ lo mali maŋgəŋgèŋ mvwe' nze ŋgəà mʉnə lùumŋgòŋ hum kwè sə̀'.
44007037	“Gù sə Musì ènə nə̀ yi à tsə̀' bwe Izùrɛ də, Nwìi nə̀ tumsə fa yà'wèŋ ŋgà tsòhò bum Nwì sə̀' mvəsə̀ nà' a tum vèsə yi Musì nə. Ŋwə̀ ànə nə ye mo nə̀ njàwèŋ.
44007038	A yi Musì nə̀ bwe Izùrɛ à baaŋ mvwe' nzeŋgòŋ ŋgəà fana yi ye bə yà'wèŋ nə. Yi à ye fo' bə tàcicii avès nə ye bə masinjà Nwì nə̀ nà' à cèp bohò yi mʉnə nda Sinà. Yi à jə ncèp Nwì nə̀ nà' tse' yòŋsə̀ nja nə fa'nə ŋgò càsə fa vesùwèŋ.
44007039	Tàcicii avès wèŋ à ka ŋgò yuk yusə̀ Musì nə à sə cèp dzəm. Wo me'rə noŋsə yi, nə sə dʉk sə ntʉʉ̀ wo də bò co wo bwi foho lo fe'lə Ijìp anə sə̀mok.
44007040	Fana wo dʉk fa Aròŋ də nà'a gʉ̀ fa wo yumok sə̀ yà'a ye mantombìi wo. Də wo ka yusə̀ yà' gʉ̀ ŋwə̀ nə̀ yi a jə fis və̀ ves mvwe' nzeŋgòŋ Ijìp, nə̀ wo to fa ves yi də Musì ànə riŋ.
44007041	Nà'a ŋga'a mvə̀k nə̀ wo à gʉ̀ yumok co Nwì nà' səsə mo mbòŋ. Wo à sʉə nsùŋgaŋ, nə tɛŋ vəpsə nà', nə kaŋ dzeŋ ŋgò kùksə yusə̀ wo à gʉ̀ wo bə bo awo.
44007042	Nwì à mè'rə wo fana wo sə kuksə kɛ' ca lo ŋkə̀ŋkàaŋ sə̀ mʉbu. Yà'a mvəsə̀ wo à còm ndzənə ŋwàk ŋgàa tsòhò bum Nwì də, Wèŋ bʉ̀ʉ Izùrɛ, nàam sə̀ wèŋ à sə səhə, nə sə gʉhʉ satikà' bə zeŋ mvwe' ŋgəà yà'a à ka bohò mʉ̀ yeŋ. Wèŋ à gʉ̀ vɛ'nə mʉnə lùumŋgòŋ hum kwè.
44007043	Wèŋ à sə bə̀hə tse' kɛ'cà tàap nwì àwèŋ nə̀ liŋ yee də Molòk, bə mòk nə̀ yi tse' nsəsə̀ ŋkə̀ŋkàŋ nə̀ liŋ yee Refàŋ. Yà'a nwìi sə̀ wèŋ à gʉ̀ bə bo awèŋ də wèeŋ kuksə wo. Mʉ nə me'rə weŋ wo jəŋ casə lo weŋ sə Babilòŋ.
44007044	“Mvəsə̀ tàcicii avès à ye ŋgəà yà'a, fana wo à tse' tàap sə̀ yà' à sə nì tsə̀' fa wo də Nwìi fɛŋ bə yà'wèŋ. Wo à gʉ̀ nà' mvəsə̀ Nwì à dʉk Musìi gʉ nà', mvə̀'nə̀ yi nìŋ tsòho fa nà' sə.
44007045	À cu fana, tɛ̀'ɛ tàcici avès wèŋ sə fa casə lo nà' bohò bwe awo wèŋ. Ghà nə̀ Josuwà à sə jə lò wo bə ghà nə̀ wo à sə fep jə nze nə bohò bʉ̀ʉ sə̀ Nwì à sə bɛ' gɛsə wo, wo sə bək tse' nà'. Nà' à cu mali fo' tə̀tè Devìd à kə̀ tsèŋ nà'.
44007046	Ntʉm Nwì à ye bə̀boŋ bohò Devìd, fana yi fek Nwì də nà'a fa yi mandzə̀ ya yi ci fa Nwìi Jàkop ndap.
44007047	Anə geŋ, kə ci fa yi ndap nə mo ye, Sòlomù.
44007048	“Yu sə də, Nwì nə̀ yi yam càsə yi, nə kà mʉnə ndap nə̀ bwìŋ gʉ nà' bə bo cugə̀. A mvəsə̀ ŋgà tsòhò bum Nwì à cèp də,
44007049	Nwì dʉk də, ‘Ntòbu mvwe' dzə̀' ŋkum àm cu, nzeŋgòŋ ye ye mvwe' sə̀ mʉ nə̀ŋ tesgə̀ kùu am. Aco wèŋ ci fa mʉ yàwèeŋ nsàp ndap nə̀ fò? Mvwe' sə̀ co wèŋ fa mʉ, mʉ̀ cum fo' fò?
44007050	Mʉ̀ à ka bum yèʼe pwe' mʉ̀ gʉ à?’ Yèʼe yusə̀ Tà Nwì cèep.
44007051	“Ye'e yusə̀ Tà Nwì cèep. A nsàp gʉgʉtu nə̀ fò bohò wèŋ vɛ'nə ɛ? Ntʉm awèŋ gʉ tsə gʉ̀ co bʉ̀ʉ sə̀ wo à loho ntu', nə kà ncèp Nwì yuk yuk. Weŋ gʉ̀ co tàcicii awèŋ. Wèeŋ dzèeŋgə̀ yusə̀ Yòŋsə̀ nə̀ Rərɛŋ nə cèpgə̀ yà'.
44007052	Ŋgà tsòhò bum Nwì mòok yo nə̀ tàcicii awèŋ à ka yi ŋgə' fa yuk à? Wo zə ŋgàa gə̀ ntum Nwì wèŋ sə̀ wo ànə ye taaŋ ntɛ̀ŋ, sə̀ wo à sə cep tsok fa bwìŋ də, mo fàk Nwì nə̀ yi nə sə gʉ yusə̀ Nwì dzəm sə nə və. Nə̀ ŋga'a nèʼe, wèŋ a sèŋ yi, nə zə yi.
44007053	A wèŋ sə̀ masinjàa Nwì à jə və̀ fa weŋ lʉ̀ʉk Nwì, wèŋ kà yà' yù lò.”
44007054	Bʉ̀ʉ sə̀ mʉ kaŋsurù sə wèŋ à yu'rə yusə̀ Stefè à cèp sə, fana wo jok, nə zʉ kpʉ nə̀bʉp.
44007055	Stefè à rwiŋ bə yòŋsə̀ nə̀ rərɛŋ nə cɛ̀bʉ̀ə̀, fana yi kʉk gesə lo mʉbu, nə ye marɛŋ nə̀ Nwì ŋga nà' sə rɛŋ nə̀bʉp. Yi ye Jisòs ŋga nà' tə Nwì bo ma zʉ.
44007056	Fana yi cep dʉk də, “Hàwèŋ, ntòbu mùhu nò to fana mʉ̀ yə mo ŋwè ŋga yi tə bo ma zʉ Nwì.”
44007057	Bʉ̀ʉ sə wèŋ à gham, nə sop tse'e ntu'u awo bə nduuŋ bo awo. Wo caŋ be'lə və mvwe' mò'fis ŋgʉ ni'ì yi,
44007058	nə bək fis mak gɛsə lo yi mʉ ntòlak anə fo', nə sə təprə yi bə lìs. Bʉ̀ʉ sə̀ wo à sə cì' fa Stefè mvwès sə à fweŋ nòŋsə cə̀ək awo bohò wà'nzùm nəmòk, wo togə̀ yi də Sol, də nà'a sə kʉk fa tse' wo.
44007059	Stefè sə waŋ to Tà dʉk də, “O Tà Jisòs, yòŋsə̀ am nè', jəŋ mʉ.” Wo sə təprə gu yi vɛ'nə.
44007060	Yi təəŋ bə tumfərə, nə sə waŋ torə fis də, “Tà, swìfa wo bʉp nə̀ wo gʉ̀ ènə.” Yi à dʉk wes vɛ'nə ntɛ̀ŋ, fana yòŋsə̀ ye me.
44008001	Sol à dzəm sə̀ʼ də a bə̀boŋ mvəsə̀ wo zə Stefè vɛ'nə. À yè jəŋ sə̀' nùmbu ànə wo yè ŋgò yeŋsə bʉ̀ʉ cos ŋgə' nə̀ bə ŋgwap mvwe' lak Jòrosalèm pwe'. Bʉ̀ʉ sə̀ wo à dzəm sə à ca sam wes mè vɛ'ɛ pwe' nə̀ pwe'. À bwehe cu mègù mok ŋgàa ntum sə wèŋ, ŋga bwìŋ carə lò wes mvwe' nzeŋgòŋ Jùdiyà nə ye Sàmàriyà.
44008002	Bʉ̀ʉ mok sə̀ wo à rì Nwì à kə̀ tuuŋ Stefè, nə waŋ kpʉ ye maŋgəŋgèŋ.
44008003	Sol à làp mandzə̀ də yi ləsə cos nə kɛ̀' mò'fis Yi à sə fi lò ncùu bwìŋ mò'fis mò'fis. Yi à sə fi lò ncùu bwìŋ mòʼfis, mòʼfis, nə sə ko sooŋ fis lo bə̀ba bə mbəmbam sə̀ wo à dzəm bohò Jisòs, nə sə kə nisə wo ndapndzəm.
44008004	Mvəsə̀ bʉ̀ʉ sə̀ wo à dzəm sə à ca sam, fana mvwe' sə̀ wo à sə lò pwe' wo sə tsoho lo ncèp nə̀ Jisòs nə fo' sə̀'.
44008005	Filìp à lò ye mvwe' nzeŋgòŋ Sàmàriyà, nə sə tsoho fa bʉ̀ʉ lak sə fo' sə liŋ Ŋkum ŋgà gèm bwìŋ nə.
44008006	Bʉ̀ʉ sə̀ fo' sə à yu'rə bòŋsə ncèp nə wù kà fʉ̀k. Wo à yu'rə, nə sə ye maŋgəŋgèeŋ sə̀ yi à sə gʉ̀hʉ.
44008007	Yòŋsə̀ə sə̀ bʉp à tesə ndzə ni'ì bwìŋ ŋkʉ̀ʉŋntɛ̀ŋ, nə sə waŋ sa'rə bə ŋàŋ. Yi à gʉŋsə bʉ̀ʉ sə̀ wo à sə ka ni' awo te' bʉ̀sə̀ lok, bə bʉ̀ʉ sə̀ wo à sə ka bə̀boŋ gì wèŋ maŋgəŋgèŋ.
44008008	Bʉ̀ʉ sə̀ mvwe' nzeŋgòŋ Sàmàriyà sə wèŋ à tse' kwəkwa wùriŋ.
44008009	Ŋwə̀ nəmòk à ye mvwe' lak yà'sə nə̀ liŋ ye à ye də Saimʉ̀. Yi à cu fo' mweè sə̀sap ntɛ̀ŋ, nə sə məŋsə bʉ̀ʉ sə̀ mvwe' lak yà'sə bə nsàp mfim nje nə̀ yi à sə gʉ̀ʉ. Yi à sə tsòho fa bwìŋ də yi ŋwə̀ nəmòk nə̀ ŋkʉ̀ʉŋ wùriŋ.
44008010	Bʉ̀ʉ sə̀ wo à ye mvwe' lak yà'sə pwe'fo', bə ŋkwàha bwìŋ pwe' à sə kʉ̀k gù lis mok bohò yi. Wo dʉk də ŋàaŋ ye sə nìŋ də yi ŋwə̀ nə̀ wo togə̀ yi də Nwì nə̀ ghaŋ nə, də yi a və̀ ŋgò kɛ' yə wo, nə yəəŋ bohò wo co Saimʉ̀.
44008011	Yi à məŋsə wo bə mfiim ye sə tə̀tè wo sə kʉk gu lis mok bohò yi.
44008012	Ànə geŋ wo yuk, nə dzəm Ntirə̀ nə̀ Bə̀boŋ nə̀ Filìp à sə tsòho, mvəsə̀ gaŋ Nwìi fàkgə̀ə, nə ye də Jisòos Ŋkum ŋgà gèm bwìŋ nə. Fana wo bàptɛsə. Bə̀ba bə mbəmbam wèŋ à sə bàptɛsə pwe'.
44008013	Saimʉ̀ bə tu ye à dzəm, nə baptɛsə sə̀'. Yi à sə gìhi mègù mok bə Filìp mvwe' mò'fis. Yi à sə yə nsàap maŋgəŋgèeŋ sə̀ ghaŋ sə̀ Filìp à sə gʉ̀, fana yà' məŋsə yi nə̀bʉp.
44008014	Mvə̀k ànə à ye fana ŋgàa ntum sə̀ mvwe' lak Jòrosalèm à yuk də bʉ̀ʉ sə̀ mvwe' nzeŋgòŋ Sàmàriyà a yuk ncèp Nwì, nə dzəm, fana wo tumsə gesə fa wo Pità bə Jon.
44008015	Wo à kə̀ dzèŋ fo', fana wo gʉ fa bʉ̀ʉ sə̀ wo a dzəm sə wèŋ pìriyà də ya wo tse' Yòŋsə̀ nə̀ Rərɛŋ nə.
44008016	À ye vɛ'nə bʉsə̀ à ye ŋga wo ka Yòŋsə̀ nə̀ Rərɛŋ nə ntò tse'. À ye ŋga wo à bàptɛsə gu mʉnə liŋ Tà Jisòs.
44008017	Pità bə Jon à naaŋ fa wo bo fana Yòŋsə̀ nə̀ Rərɛŋ nə à və̀ bohò wo.
44008018	Saimʉ̀ à yə də ŋgàa ntum naaŋ fa yà'wèŋ bo ŋkuŋ wo tse' Yòŋsə̀ nə̀ Rərɛŋ nə, fana yi dʉk də yi fa wo mbàm,
44008019	də ya yà'wèeŋ fa yi nsàp ŋàŋ nə̀ ŋgò jwɛ̀ŋ bwìŋ ŋkuŋ wo tse' Yòŋsə̀ nə̀ Rərɛŋ nà'nə sə̀'.
44008020	Pità à dʉk fa nà' də, “Wu kpʉ lo bisə bə mbàam yo sə pwe', bə nsàp nə̀ wù tsərə də aco wù ywiŋ ŋàaŋ sə̀ Nwìi fagə̀ yà' yi bə mbàm yà'sə.
44008021	Ye'e ka fàak yò yeŋ, wù ka bo sənə fàak yà'sə tse' bʉsə̀ ntʉm yò ka rərəŋ mʉ lisə̀ Nwì yeŋ.
44008022	Kupsə ntʉm yò bə tsətsərə̀ yò nə̀ bʉp nə̀ wù tse' nà'nə, nə lɛŋ Tà də yi swi fa wu bʉsə̀ wù tse' nsàp tsətsərə̀ ànə.
44008023	Bʉsə̀ mʉ̀ yə də wu ŋgà sʉə nə̀bʉp fana bʉp kìtse' wu cʉ̀k.”
44008024	Saimʉ̀ dʉk fa Pità bə Jon də, “Kwəkwè', wèeŋ lɛŋ fa mʉ Tà də nsàp yu nə̀ wèŋ cèp nè'nə kà bohò mʉ̀ və̀.”
44008025	Ànə geŋ ghà nə̀ wo à tsòho wes fa bwìŋ yusə̀ wo rì bə liŋ Jisòs, nə tsoho ncèp nə̀ Jisòs nə sə̀', fana Pità bə Jon bwi foho lo fe'lə Jòrosalèm. Mvəsə̀ wo à sə lò mandzə̀, wo sə tsoho lo kɛ' Ntirə̀ nə̀ Bə̀boŋ nə mvwe' buhu lak zəzok sə̀ yà'a mvwe' nzeŋgòŋ Sàmàriyà.
44008026	Masinjà Nwì à tsə̀' fa Filìp də nà'a fʉhʉ, nə yuŋ tsoŋ lo mandzə̀ nə̀ wu təəŋ Jòrosalèm nə sə kʉk lo ma ntonùm, fana wu gaʼa lo bo mamàk ŋgò lò Gazà nà'a. Wo à màk mandzə̀ ànə laŋ.
44008027	Filìp à fʉ̀hʉ, nə tsooŋ lo. Ànə ye ŋga ŋwə̀ə Ìtopiyà mòk nə̀ yi ŋwə̀ nə̀ ghaŋ sə bwi foho lò la'à yi. Yi à sə lòksə fagə̀ ŋkum nə̀ mvwe' nzeŋgòŋ Ìtopiyà, nə̀ yi à ye ŋwàŋwè nàʼa, mbàam nà' pwe' yi. Bʉ̀ʉ Ìtopiyà wèeŋ togə̀ ŋkuum bə̀ba awo sə də Kandàs. Ŋwə̀ ènə ànə lo Jòrosalèm ŋgò kùksə Nwì, nə sə bwi foho lo sənə makarə̀ ye. Mvəsə̀ nà' à sə dzərə lòo, fana yi sə taŋ ŋwàk nə̀ ŋgà tsòhò bum Nwì Ìzayà à còom.
44008029	Yòŋsə̀ nə̀ Rərɛŋ nə à tsə̀' Filìp də nà'a gi sooŋ kʉp geŋ ŋgʉ makarə̀ nə.
44008030	Filìp à ca gə̀ fo', nə yuk ŋga nà' sə ta fis ndzənə ŋwàk nə. Fana yi fek nà' də, nà' sə rɛɛŋ yusə̀ nà' sə ta sə àlɛ?
44008031	Ŋwə̀ nə̀ ŋkʉ̀ʉŋ nə à dʉk də, “Hai', aco mʉ̀ rɛɛŋ va ŋga ŋwə̀ nəmòk ka mʉ tsok rɛŋsə fa-ɛ?” Fana yi to Filìp də nà'a və bə nà'a kok cum mʉ nə makarə̀ nə bəbɛ'.
44008032	Mvwe' sə̀ yi à sə ta ndzənə ŋwàk Nwì sə à ye də, Yi à ye co nsùŋgaŋ nə̀ wo jəŋ lò ŋgò sʉə sʉə, kè mʉmo nsùŋgaŋ nə̀ wo sə ci'lə fis nɛ̀s ye, yi kà cù mùk àlɛʼ.
44008033	Wo à gʉ̀ fa yi bum marè'tu, nə bɛŋ ŋgò gʉ̀ fa yi yusə̀ yà'a zìnə. Ŋwə̀ nə̀ co yi nə riŋ yumok bə ŋgwì bʉ̀ʉ ye bʉ̀ə̀, bʉsə̀ yi à ka sə nze fɛɛŋ tə̀tè cum.
44008034	Ŋwə̀ nə̀ ghaŋ nə à fek Filìp də nà'a tsok fa yi də ŋgà tsòhò bum Nwì à sə cèp yè'sə bə liŋ ndà lɛ. A bə tu nà', kè ŋwə̀ nəmòk nə̀ zok ɛ?
44008035	Filìp à yèto ŋgò cèp, yi à yèto bə mvwe' sə̀ wo nə taŋ sə, fana yi tsoho fa nà' Ntirə̀ nə̀ Bə̀boŋ nə̀ bə liŋ Jisòs nə.
44008036	Mvəsə̀ wo à sə tsə lòo, fana wo kə dzeŋ mvwe' ndzəp nəmòk, fana ŋwə̀ nə̀ ghaŋ nə fek Filìp dʉk də, “Ndzəp nè'.” Nə dʉk fe'lə də “Kaco mʉ̀ baptɛsə fɛɛŋ yeŋ bʉ̀ʉ yà?” ((
44008037	Filìp dʉk fa nà' də, aco nà' bàptɛsə sə̀' ntɛ̀ŋ, ŋga a ye-a də nà' dzəm yusə̀ yi tsə̀' fa nà' sə bə ntʉm nà' pwe'fo' na. Yi dʉk də yi dzəm bə ntʉm ye pwe'fo' də Jisòs Krɛɛst mo Nwì.))
44008038	Ŋwə̀ nə̀ ghaŋ nə à dʉk də wo gʉ ya makarə̀ nə nà'a təəŋ. Fana wo ba fo' Filìp bə ŋwə̀ nə̀ ŋkʉ̀ʉŋ nə à tsoŋ lo sə ndzəpə̀. Filìp bàptɛsə yi.
44008039	Wo à sə tesə kok sə ndzəpə̀ anə, fana Yòŋsə̀ Tà Jisòs jəŋ bisə lo Filìp nə. Ŋwə̀ nə̀ ŋkʉ̀ʉŋ nə à ka nà' mok ye fe'lə. Yi sə lo mali yuye, nə sə kwaha lo wùriŋ.
44008040	Filìp à də yi kʉk ŋga yi yè' mvwe' lak Àzotò. Yi gihi lo kɛ' mvwe' lak sə̀ fo' sə, nə sə tsoho lo Ntirə̀ nə̀ Bə̀boŋ tə̀tè yi à kə̀ dzèŋ mvwe' lak sə̀ wo togə̀ fo' də Sìsàriyà.
44009001	Ghà nə̀ bum yè'sə à sə ye vɛ'nə fana Sol sə wəpsə mali bʉ̀ʉ sə̀ wo à sə yù mandzə̀ Tà Jisòs sə də yi nə zə yà'wèŋ. Yi à yeʼe lò kə ye ŋkum ŋgà fa satikà',
44009002	nə fek nà' də nà'a fa yi ŋwàk mòk nə̀ ŋgò fa yi ŋàŋ ŋgò ko bwìŋ mʉ Dàmaskù. Yi də yi jəŋ nà', nə lo bə zeŋ mvwe' ndaap pìriyàa bʉ̀ʉ Jus sə̀ mʉ Dàmaskù, də yi kə dzeŋ-a mbwa, nə ye ŋga ŋwə̀ nəmòk sə bɛ' mandzə̀ nə̀ Tà Jisòs, fana yi ko wo pwe', bə̀ba kè mbəmbam àlɛ, nə jəŋ və wo Jòrosalèm anə.
44009003	Yi à sə lò Dàmaskù anə, ŋga yi sə kʉəp lò ŋgʉ ntòlak nə ntɛ̀ŋ, yi ye ŋga marɛŋ mòk ba'a tsə mʉbu co mbʉ̀ŋ vɛ'ɛ, nə rɛŋ mvwe' sə̀ yi tə sə vɛ'ɛ paamm.
44009004	Yi gbʉ sə nze, fana nə yuk ŋga ŋgì ŋwə̀ nəmòk sə cèp də, “Sol, Sol, wù sə fa mʉ ŋgə' bʉ̀ʉ yà?”
44009005	Yi fek də, “A wùu ndà Tà?” Ŋgì ŋgə̀ŋgàŋ dʉk fe'lə də, “A mʉ̀ʉ Jisòs nə̀ wù sə fa mʉ ŋgə' nə.
44009006	Lòkok mʉtsə̀, nə lo mʉ ntòlak anə. A kə dzeŋ fo' ŋkuŋ wo tsok wu yusə̀ wu nə gʉ tsoŋ yà'.”
44009007	Bʉ̀ʉ sə̀ wo à sə gì bə Sol wèŋ à təəŋ fo', nə kà yusə̀ co wo cep tse'. Wo à yuk ŋgì nə, nə kà ŋwə̀ nəmòk yə.
44009008	Sol à lòkok sə nze, nə də yi muk lis ye, fana yi kà bum yə. Wo à dàsə nisə lò yi Dàmaskù mok bə bo.
44009009	Yi à cu fis nùubu tɛ' ŋga yi sə kà yə. Mʉnə nùubu sə̀ tɛ' yà'sə pwe' bo bə cùu ye kà kùrə̀, yi kà ndzəp sə̀' no lok.
44009010	Ŋgà yù mandzə̀ Jisòs mòk à ye Dàmaskù anə nə̀ wo to liŋ ye də Ànàniyàs. Yi yə yumok co yi yə lo vɛ'ɛ, fana Tà Jisòs to yi nja dʉk də, “Ànàniyàs.” Yi dzəm də, “Tà, mʉ nèʼe.”
44009011	Tà nə dʉk fa yi də, “Fʉ̀hʉ, nə yuŋ lo mandzə̀ nə̀ wo togə̀ nà' də Rərəŋ nà'a. Wu kə dzeŋ mvwe' ndap Judàs, fana wù fek fo' də wù dzəm ŋgò yə Sol nə̀ yi mo nze mvwe' lak Takò. Yi sə gʉ pìriyà,
44009012	nə sə ye co lo vɛ'ɛ də yi yə ŋwə̀ nəmòk nə̀ wo to yi də Ànàniyàs və̀ə, nə kə naaŋ fa yi bo də ya yi ye fe'lə bum sə̀mok.”
44009013	Ànàniyàs dʉk də, “Tà, a bwìŋ ŋkʉ̀ʉŋntɛ̀ŋ sə̀ wo a tsə̀' mʉ nsàap ŋgwap sə̀ ŋwə̀ ènə sə gʉ̀ bohò bʉ̀ʉ yo sə̀ mvwe' lak Jòrosalèm pwe'.
44009014	Yi nə və̀ nə Dàmaskù bə ŋàaŋ sə̀ yi a jə bohò ŋkum ŋgà fa satikà' də yi ko ndàaŋwè pwe' nə̀ nà' to liŋ yò.”
44009015	Tà à dʉk də, ‘Gèŋ ntɛ̀ŋ, bʉsə̀ yi ŋwə̀ nə̀ mʉ̀ a swe'fis yi ya bʉ̀ lakmvum, ŋkəkum nə ye bʉ̀ʉ Izùrɛ wèeŋ nə riŋ liŋ am. ŋgò gʉ̀ bʉ̀ʉ sə̀ wo ka bʉ̀ʉ Jus yeŋ riŋ liŋ ye bə ŋkəŋkum wèŋ nə ye bʉ̀ʉ Izùrɛ sə̀'.
44009016	“Fana mʉ̀ bə tu am nə niŋ fa yi nsàp ŋgə' nə̀ yi nə ye bʉ̀ʉ mʉ̀ ŋgò gʉ̀ də ya bwìŋ riŋ mʉ.”
44009017	Ànàniyàs à lò, nə kə ni kok mʉ nda'à anə, nə naaŋ fa Sol bo. Nə sə dʉk də, “Moma am Sol, Tà Jisòs tum vèsə mʉ yi, yi nə̀ yi a yəəŋ bohò wù mandzə̀ ŋga wù sə və̀ fɛɛŋ nà'a. Yi tum mʉ ya wu ye fe'lə bum sə̀mok, nə rwiŋ bə Yòŋsə̀ nə̀ Rərɛŋnə.”
44009018	Yi ànə dʉk wes vɛ'nə ntɛ̀ŋ, fana yumok yeʼe gbʉ tsooŋ mʉ lisə̀ Sol anə co bap, fana yi ye fe'lə bum sə̀mok. Yi à lòkok, fana wo bàptɛsə yi.
44009019	Yi a zʉ wes bɛŋ, fana yi tse' fe'lə ŋàŋ sə̀mok. Sol à cu nùubu mok bə bʉ̀ʉ sə̀ wo à sə yù mandzə̀ Jisòs mvwe' lak Dàmaskù anə.
44009020	Mvəsə̀ yi à ye fo', yi à lò mvwe' ndap pìriyà bʉ̀ʉ Jus, nə ye ŋgò tsòho liŋ Jisòs sə̀ ntɛ̀ŋ. Yi dʉk də, Jisòs nə mo Nwì.
44009021	Bʉ̀ʉ sə̀ wo à yuk yusə̀ yi à sə cèp sə à mərə lòoŋ. Wo sə fek də, “Nèʼe ka ŋgà' nə̀ yi à ye Jòrosalèm, nə sə zə ndàaŋwè pwe' nə̀ nà' to liŋ yè'sə nə yeŋ à? Yi a və̀ fɛɛŋ ka sə̀' də yi kə ko bwìŋ də ŋga yi jəŋ lo yà' ŋgò fa ŋkum ŋgà fa satikà' nə yeŋ à?”
44009022	Fana Sol tsoho gʉŋsə ghaha lo wesə mantombì mvəsə̀ yi à sə nì tsə̀' də Jisòos Ŋkum ŋgà gèm bwìŋ nə. Yusə̀ yi à sə cèp sə à rɛɛŋ nòoŋ vɛ'ɛ jəja nsàp nə̀ bʉ̀ʉ Jus sə̀ wo cu Dàmaskù anə jip, nə kà yusə̀ ŋgò cèp fəsə fa yi tse'.
44009023	À kə̀ dzèŋ nùubu mok fa'nə, fana bʉ̀ʉ Jus wèŋ kə cum kwe' də wo zə Sol nə.
44009024	Ànə geŋ Sol riŋ kwe' nə̀ wo à cu nə. Nə̀ maràŋ bə ndzəmə̀ pwe' wo sə so Sol mvwe' ncùu ŋka' sə̀ mvwe' ntòlak nà'nə.
44009025	À ye nùmbu mòk ŋga ndzəm seŋ, fana bʉ̀ʉ Sol mok kə le' casə yi mvweʼ tətoo ŋkaʼ sə ŋkò'o.
44009026	Sol à lò Jòrosalèm, nə lap mandzə̀ də bə bʉ̀ʉ Jisòs wèeŋ ye mvwe' mò'fis. Wo pwe' à sə wəp yi wəpə, nə kà pap də yi mòk nə̀ yi sə yù mandzə̀ Jisòs dzəm.
44009027	Fana Bànabà və ŋgò tɛsə nà'. Yi jəŋ nà', nə jəŋ lo fa bohò ŋgàa ntum sə wèŋ. Yi tsoho rɛŋsə fa yà'wèŋ mvəsə̀ Sol à yə Tà Jisòs mʉ mandzə̀ Dàmaskù, nə ye mvəsə̀ Tà à cèp bohò nà' sə. Yi à tsə̀' fa yà'wèŋ də Sol a tsòho liŋ Jisòs mʉ Dàmaskù bə ŋàŋ, nə kà ŋwə̀ nəmòk wəp sə̀'.
44009028	À ye vɛʼnə fana Sol à ye mok bə yà'wèŋ mok mvwe' mò'fis, nə sə gihi lo Jòrosalèm, nə sə tsoho kɛ' ca liŋ Tà Jisòs. Yi à sə tsoho, nə kà ŋwə̀ nəmòk wəp lok.
44009029	Yi à cèep, nə sə bwinə ncèp bə bʉ̀ʉ Jus sə̀ wo à sə cèp ncèep lak Gris, fana wo sə lap mandzə̀ də wo zə yi.
44009030	Bʉ̀ʉ Jisòs sə wèŋ à rì vɛ'nə, fana wo jəŋ tsoŋ lo nà' sə Sìsàriyà, nə tum gesə lo yi ma Takò.
44009031	Ànə ye vɛ'nə, fana bʉ̀ʉ cos sə̀ mvwe' nzeŋgòŋ Jùdiyà bə Galìli nə ye Sàmàriyà à tse' mok fifi. Cos yè'sə à sə gʉ lò mantombì, nə sə kuk bə bwìŋ sə̀'. Yè'sə à sə ye vɛ'nə bʉsə̀ Yòŋsə̀ nə̀ Rərɛŋ nə à sə tɛsə wo yi mvəsə̀ wo à sə cu, nə sə gʉ bum sə̀ yà' sə niŋ tsok də wo sə wəp Tà.
44009032	Pità à sə kɛ' gì nə̀bʉp. À ye nùmbu mòk, fana yi kɛ' lo ŋgò kə̀ cèpsə bʉ̀ʉ Jisòs sə̀ wo cu mvwe' lak səmok, wo to fo' də Lidà.
44009033	À kə̀ dzèŋ fo', yi ye ŋwə̀ nəmòk nə̀ liŋ nà'a Aniyàs. Ŋwə̀ ènə à sə kà ni' ye te' bʉ̀səgə̀, nə sə nooŋ mam mʉ kèhe lùumŋgòŋ fwame'.
44009034	Pità à to yi də Aniyàs, nə dʉk fa nà' də, “Jisòs Krɛst lùŋsə wu laŋ. Lòkok mʉtsə̀, nə lim kə̀à yò.” Aniyàs lokok ca gu mʉtsə̀ sə̀' kɛ̀' mò'fis.
44009035	Bʉ̀ʉ Lidà bə sə̀ wo à sə cu mvwe' mboʼ Saròŋ wèŋ pwe' à yə, nə kupsə, nə dzəm Tà.
44009036	Ŋwà nəmòk à ye mvwe' lak Jopà nə̀ liŋ ye də Tàbità. Yi à ye sə̀' ŋwà nə̀ yi à sə yù mandzə̀ Jisòs. Bʉ̀ʉ Gris wèeŋ togə̀ yi yàwo də Dokàs. Liŋ ye sə yà'a də ŋgap. Yi à sə gʉ̀ bə̀boŋ, nə sə tɛsə ŋgàa jìŋ, nə kà wò.
44009037	À ye ghà ànə, yiyaŋ à ko yi, yi kpʉ. Wo à cùk wes yi, wo kə noŋsə yi mvwe' rum mòk mʉtùhù co ma mʉzok vɛ'ɛ.
44009038	Jopà bə Lidà ka sə̀sap yeŋ, fana ŋgàa yù mandzə̀ Jisòs sə̀ wo à ye Jopà yuk də Pità cu sə Lidà. Wo tumsə gesə bwìŋ ba də wo kə caŋ to Pità də kwəkwè' nà'a caŋ və wàp.
44009039	Pità à fʉ̀hʉ, nə lo bə yà'wèŋ. Yi à kə̀ dzèeŋ, fana wo jəŋ lo yi mvwe' rum nə̀ ma mʉbu nə. Bàa yepmfə sə̀ wo à ye fo' lòoŋfo', à və̀, nə sə warə ŋgʉ ni'ì Pità, nə sə niŋ tsoho fa yi cə̀ək sə̀ Tàbità à gʉ̀ fa wo ghà nə̀ yi à cu ntò ŋwəm sə.
44009040	Pità à fis bʉ̀ʉ sə̀ mʉ nda'à anə sə mbiŋ pwe', nə təəŋ bə tumfərə, nə sə lɛŋ Nwì. Yi à lɛŋ wes, fana yi bʉʉŋ kʉk vèŋ ni' Tàbità nə, nə dʉk də, “Tàbità, lòkok mʉtsə̀!” Tàbità muk lis. Mvəsə̀ yi à yə Pità, fana yi lokok cum mʉtsə̀.
44009041	Pità ko nà' bo, nə lokoksə nà' mʉtsə̀. Yi to bʉ̀ʉ sə̀ wo à dzəm, nə ye bàa yepmfə sə wèŋ, nə fa yà'wèŋ Tàbità nə ŋga yi mok ŋwəm.
44009042	Bʉ̀ʉ sə̀ mvwe' lak Jopà pwe' à yuk yu yè'sə, fana bwìŋ ŋkʉ̀ʉŋntɛ̀ŋ dzəm bohò Tà Jisòs.
44009043	Pità à cu malì Jopà anə mʉnə nùubu səmok. Yi à sə cu bə ŋgà' nəmòk nə̀ yi sèeŋgə̀ ŋgùp, liŋ ye də Saimʉ̀.
44010001	Ŋkum sojà nə̀ mvwe' lak Rumà mòk à ye mvwe' lak Sìsàriyà, liŋ yee də Kònilòs. Yi à tse' bòp sojàa sə̀ mvweʼ lak Italì yi.
44010002	Yi à sə wəp Nwì nə̀bʉp. Yi à sə kùksə Nwì bə bʉ̀ʉ sə̀ mʉ nda'à yi pwe'. Yi à sə fa bʉ̀ʉ Jus wèŋ mbo wùriŋ, nə sə lɛŋ Nwì sə̀' nùubu pwe'.
44010003	À ye nùmbu mòk ŋga nùm càsə maràŋ, fana yi ye yumok co lo vɛ'ɛ. Yi ye masinjà Nwì jəja vɛ'. Nà' to yi bə liŋ də Kònilòs.
44010004	wʉə ko yi, fana yi kʉk sɛɛŋ tse' nà', nə fek nà' də, “A yà Tà?” Masinjà Nwì nə dʉk fa nà' də, “Nwì a yuk pìriyàa yo, nə ye fa mbo yò sə̀', nə tsərə̀ nə wu.
44010005	Fana nə̀ ŋga'a nèʼe, wu tumsə gesə bʉ̀ʉ mok mvwe' lak Jopà ŋgò kə̀ to ŋgà' nəmòk fo' nə̀ liŋ yee Saimʉ̀ Pità.
44010006	Yi nò mʉ nda'à Saimʉ̀ nə̀ yi no ŋgʉ ndzəp nə̀ ghaŋ, nə̀ yi sèeŋgə̀ ŋgùp nà'a.”
44010007	Ànə ye vɛ'nə fana, masinjà Nwì nə̀ yi à tsòho fa Kònilòs bum yè'sə, nə lo gɛsə lo yuye. Kònilòs to bwe ŋgàa fàak ye sə̀ mʉ nda'à yi bwìŋ ba. Yi to sojà ye mòk sə̀' nə̀ nà'a wəpgə̀ Nwì.
44010008	Yi à tsòho fa yà'wèŋ yusə̀ yi anə ye sə pwe'fo', nə dʉk fa wo də yà'wèeŋ lo mvwe' lak Jopà anə.
44010009	Tsok à rɛŋ ŋga wo sə kʉəp lò Jopà anə, fana Pità sə kok lo ye mʉ tu ndap ŋgò kə̀ lɛŋ pìriyà mbwa. À ye ŋga nùum co maràŋ.
44010010	Njè à ya yi, fana yi sə dzəm də yi zʉ yumok. Wo ànə ka zʉzʉ sə̀ nto gʉ wes, fana yi sə ye yumok co lo vɛ'ɛ.
44010011	Yi ye ŋga ntòbu mùhu nò to, fana yumok sə tsoŋ tesə mbwa. Yà' səsə co làba' nə̀ ghaŋ vɛ' ŋga wo kotse' tsə və̀ nàʼ bə ŋgʉŋgʉŋ sə̀ kwè sə pweʼ.
44010012	Yusə̀ yà' à ye mʉnə làba' nə à ye nàamŋgòŋ pwe' bə nsàap bum sə̀ jì nɛ̀s co no bə swi wèŋ pwe'fo'.
44010013	Yi yuk ŋga ŋgì ŋwə̀ nəmòk dʉk vèsə fa yi dʉk də, “Pità, lòkok, nə sʉə zʉ nàam yè'sə.”
44010014	Fana Pità cep fəsə gesə ye dʉk də, “Tà, anə kà vɛ'nə ye yuk, mʉ̀ ka yàm yu səmok sə̀ lʉ̀ʉk yo dzə̀gə̀ yà' dzə̀ə zʉ yuk.”
44010015	Ŋgì ŋwə̀ nə cep sə̀mok də, “Yusə̀ Nwì a gʉ̀ bòŋsə yà' mok laŋ fana wù kà də wu dzə yà' dʉk.”
44010016	Yu yè'sə à gʉ̀ fis vɛ'nə kɛ̀' tɛ', fana wo jəŋ fəsə lo yu sə mʉbu anə sə̀mok.
44010017	Pità à sə mərə dʉk də nsàp lo nə̀ yi yə nèʼnə sə nì tsə̀' fa yi yè'sə də yà lɛ, fana ŋga bʉ̀ʉ sə̀ Kònilòs tumsə sə kə̀ dzèŋ kə̀ ncùhù yi sə̀ laŋ. À ye ŋga wo à fe'rə mvwe' ndap Saimʉ̀ nə, nə riŋ nà'.
44010018	Fana wo to fek gesə dʉk də, “Ŋwə̀ nəmòok fɛnə ŋkʉ̀ìŋ nə̀ liŋ yee də Saimʉ̀ Pità àlɛ-ò?”
44010019	Wo à sə fek gèsə lò vɛ'nə ŋga Pità sə tsərə malì də yi rɛɛŋ nsàp lo nə̀ nà' kə̀ tàsə yi ènə ŋkuŋ. Yòŋsə̀ Nwì à to yi, nə tsok fa yi də, “Bʉ̀ʉ səmok sə lap wu fenə bwìŋ tɛ'.
44010020	Lòkok mʉtsə̀, nə tsooŋ lo kə tseŋ wo. Wu gʉ̀ə̀ wu kà də wu dzeeŋ ŋgò yù lò wo dʉk bʉsə̀ mʉ̀ dʉk wo mʉ də wo və.”
44010021	Fana Pità suhu lo, nə kə tseŋ wo. Yi dʉk fa yà'wèŋ dʉk də, “Ŋwə̀ nə̀ wèŋ sə làap nə mʉ̀. Wèŋ və̀ da?”
44010022	Bʉ̀ʉ sə wèŋ dʉk də, “Kònilòs nə̀ yi ŋkum sojà tum ves yi. Yi ŋwə̀ nə̀ bə̀boŋ. Yi kùksəgə̀ Nwì, fana bʉ̀ʉ Jus pwe' rì yi bə lak lòoŋ də yi ŋwə̀ nə̀ bə̀boŋ. Masinjà Nwì mòk nə̀ rərɛŋ a tsə̀' yi də yi to və wu nda'à yi ya yi yuk-a yusə̀ wu nə tsok fa yi.”
44010023	Wo à cèp wes, Pità to nisə wo mʉ nda'à yi, bə yà'wèŋ nooŋnooŋ mbwa tsok rɛŋ. Tsok ànə rɛŋ, fana yi lokok, nə bɛ' mandzə̀ bə yà'wèŋ lo. Bʉ̀ʉ mok sə̀ mvwe' lak Jopà sə̀ wo à dzəm Jisòs à yù lo yi sə̀'.
44010024	Wo à gì tsok kə rɛŋ sə̀mok ŋkuŋ fana wo kə dzeŋ mvwe' lak Sìsàriyà anə. À kə̀ dzèŋ fo', wo ye Kònilòs bə njə̀njàaŋ ye nə ye ŋge' ntʉm ye sə̀ yi to yà'wèŋ, ŋga wo cu sə tək Pità.
44010025	Pità à sə nikok, fana bə Kònilòs kʉrə. Kònilòs gbʉ cum tsoŋ kù mantombìi nà' sə nze, nə zəm tu ŋgò kùksə nà'.
44010026	Pità lòkoksə nà' mʉtsə̀, nə dʉk fa nà' dʉk də, “Lokok mʉtsə̀, mʉ̀ mègù sə̀' ŋwè co wù.”
44010027	Mvəsə̀ yi à sə cèp malì bohò nà' ntò fo', fana yi ni lo mʉ nda'à, nə ye bwìŋ ŋga wo rwiŋ cu mbwa wùriŋ.
44010028	Yi dʉk fa yà'wèŋ dʉk də, “Wèŋ rì yàwèŋ sə̀' dʉk də, wu kʉk ja'a na bə nsàp mandzə̀ nə̀ bʉ̀ʉ Jus wèŋ kùksəgə̀ Nwì, fana ye də kaco ŋwə̀ Jus kə kɛ' ye ŋwə̀ nə̀ yi ka ŋwə̀ə Jus yeŋ ŋkɛ' yeŋ. Kaco bə nà' sə tòrə kɛ' ca nduk sə̀' yeŋ. Mègù dʉk də Nwì a rɛɛŋsə fa mʉ yi dʉk də kà də mʉ tsərə də ŋwə̀ nəmòk nə̀ co mʉ̀ dzeeŋ yi dzèeŋ dʉk.
44010029	Nà'a njo nə̀ wo to mʉ, mʉ̀ nə və̀ nə, nə kà dzèèŋ.” Fana yi dʉk mok dʉk də, “Mʉ̀ və̀ laŋ, wèŋ to mʉ da?”
44010030	Yi à fek vɛ'nə, Kònilòs cep də, “Bə nùm nə̀ ntinə pwe' a nùubu kwè, nə̀ à ye maràŋ sə̀ʼ mvə̀k nə̀ ŋga'a vɛ' ŋga mʉ̀ cu mʉ nda'à mʉ̀ ŋgò lɛŋ pìriyà nə̀ wo lɛŋgə̀ nà' ŋga nùm càsə maràŋ nà'a. Mʉ̀ kʉk à, ŋwə̀ nəmòk tə kok nè' mantombìi mʉ̀. Yi ni tse' cə̀ək mok yà' sə ba'a nə̀bʉp.
44010031	Yi to mʉ bə liŋ də, ‘Kònilòs.’ Nə dʉk fa mʉ dʉk də, ‘Nwì a yuk pìriyàa yo, nə tsərə fa mbo yò laŋ.
44010032	Ye də tumsə gesə lo ŋwə̀ nəmòk mvwe' lak Jopà yi to fa wu ŋwə̀ nəmòk fo' nə̀ wo togə̀ liŋ ye pwe' də Saimʉ̀ Pità. Yi ŋkʉ̀ìŋ. Yi nò mʉ nda'à Saimʉ̀ nə̀ yi fàkgə̀ bə ŋgùp, nə̀ ndap ye ŋgʉ ndzəp nə̀ ghaŋ.’
44010033	Yà'a yusə̀ mʉ̀ a tum gù bwìŋ sə̀' ntɛ̀ŋ də wu və sə. Wù nə gʉ̀ nə bə̀boŋ, nə və̀ nə sə̀'. Vès cu ŋga'a fɛɛŋ mantombìi Nwì pwe'. Vès sə tək wù də wu tsoho fa ves yà pwe' sə̀ Nwì a tsə̀' fa wu də wu cep.”
44010034	Fana Pità yè ŋgò cèp dʉk də, “Mʉ̀ rì tse' ŋga'a mok bə nə̀ zìnə dʉk də Nwìi jəgə̀ bwìŋ pwe' yəyərə̀.”
44010035	Yi dʉk də, “A ye-a sə̀' ndà lòoŋ nə̀ lak ŋgə̀ŋgàŋ sə̀' fò lòoŋ ŋga yi wəp-a Nwì, nə sə gʉ yusə̀ yà'a kə̀kʉrə̀, fana ye də Nwì dzəm ŋgə̀ŋgàŋ.
44010036	Nwì à tsə̀' fa bʉ̀ʉ Izùrɛ ncèp nə̀ nje nə laŋ. Ncèp ye nə à ye Ntirə̀ nə̀ Bə̀boŋ də Jisòs Krɛst nə̀ yi Tà bohò bwìŋ pwe' a jə və̀ fifi.
44010037	Wèŋ rì nsàap bum sə̀ yà' a ye mvwe' nzeŋgòŋ bʉ̀ʉ Izùrɛ wèŋ pwe' yà'a laŋ. Ghà nə̀ Jon à sə tsòho nzak bàptɛ à càa fana Jisòs yeto fàak ye mvwe' nzeŋgòŋ Galìli.
44010038	Yà' à ye bə liŋ Jisòs nə̀ mvwe' lak Nazarə̀ nə, mvəsə̀ Nwì à fa yi Yòŋsə̀ nə̀ Rərɛŋ nə ye ŋàŋ fana yi à kɛ'kɛ' ca, nə sə gʉ bə̀boŋ, nə sə luŋsə lo bʉ̀ʉ sə̀ wo à cu ndzə bohò yòŋsə̀ ze', bʉsə̀ Nwì ànə ye bə nà'.
44010039	Bum sə̀ yi à gʉ̀ mvwe' laak bʉ̀ʉ Jus, nə ye Jòrosalèm pwe'fo', vès à yə yà' bə lis avès. Wo à tɛ'lə yi mʉ ntə̀əŋ, nə zə yi.
44010040	Fana nùmbu nə̀ tɛ' à dzèeŋ, Nwì gʉ yi lokok mvwe' kpʉ. Nwì à gʉ̀ də yi niŋ fa bwìŋ ni' ye.
44010041	Yi à ka bohò bwìŋ lòoŋ sə̀' yəəŋ. Yi à yəəŋ mègù bohò vès sə̀ Nwì ànə swek fis ŋgò yə bum yè'sə bə lis avès. Ghà nə̀ yi a lòkok mvwe' kpʉ nə, vesiwèŋ à zʉ zʉzʉ, nə no nəno mvwe' mò'fis.
44010042	Fana yi Jisòs nə à dʉk ves dʉk də vèes tsoho lo fa bwìŋ Ntirə̀ nə̀ Bə̀boŋ nə sə̀ʼ. Nə sə rɛŋsə fa bwìŋ dʉk də a yi nə̀ Nwì a fa yi ŋàaŋ də yi sak bʉ̀ʉ sə̀ wo à kpʉ lò laŋ, nə ye sə̀ wo cu ntò ŋwəm pwe'fo'.
44010043	Bʉ̀ ŋgàa tsòhò bum Nwì sə̀ wo à ye njamòk tsòho nə sə kum liŋ ye. Wo à dʉk də ŋwə̀ nə̀ nà'a dzəm-a bohò nà' pwe', Nwìi nə swifa ŋgə̀ŋgàŋ bʉp ye bə ŋàaŋ sə̀ yà' cu ndzənə liŋ ye sə.”
44010044	Mvəsə̀ Pità à sə cèp vɛ'nə, fana Yòŋsə̀ nə̀ Rərɛŋ nə və bohò bʉ̀ʉ sə̀ wo à sə yu'rə ncèp nə̀ Pità à sə cèep nə pwe'.
44010045	Bʉ̀ʉ Jus sə̀ wo à dzəm bohò Jisòs sə̀ wo à və̀ bə Pità wèŋ mvwe' lak Jopà à mərə nə̀bʉp. Wo à sə mərə də Nwì fa bʉ̀ lakmvum wèŋ Yòŋsə̀ nə̀ Rərɛŋ nə sə̀ʼ.
44010046	Njo nə̀ wo à yuk mvəsə̀ yà'wèŋ à sə cèp ncèep lak mok sə̀ wo kà yà' yukgə̀ nə sə kùksə Nwì. Fana Pità cep dʉk də,
44010047	“Bʉ̀ yèʼe wèŋ tse' Yòŋsə̀ nə̀ Rərɛŋ nə sə̀' co vesùwèŋ à tse'. Aco ŋwə̀ nəmòk dzeeŋ də wo kà wo bə ndzəp bàptɛsə̀ à?”
44010048	Fana yi fa ŋàŋ də wo bàptɛsə yà'wèŋ bə liŋ Jisòs Krɛst. Anə geŋ, wo dʉk fa Pità də bə yà'wèeŋ cum mʉnə nùubu mok ŋkuŋ.
44011001	Yà' à yuhu lò bohò ŋgàa ntum Jisòs bə bʉ̀ʉ sə̀ wo à dzəm Jisòs sə mvwe' nze Jùdiyà pwe' də bʉ̀ʉ sə̀ wo ka bʉ̀ʉ Jus yeŋ à dzəm ncèp Nwì sə̀'.
44011002	Fana mvəsə̀ Pità à lo mʉ Jòrosalèm, bʉ̀ʉ mok sə cep də yi ka bə̀boŋ gʉ. À ye bʉ̀ʉ sə̀ wo à sə dzəm də tse'ŋga wo kom fa bʉ̀ lakmvum wèŋ tu mbəmbam ŋkuŋ wo bʉʉŋ bʉ̀ʉ cos yàʼa.
44011003	Wo sə dʉk də, yi a kə̀ nòoŋ nda'à nsàap bʉ̀ʉ yè'sə, nə zʉ be'lə zʉzʉ bə yà'wèŋ.
44011004	Pità ye ŋga'a ŋgò tsòho fa wo mvəsə̀ yà' a yèto bə yusə̀ yà' a ye pwe'fo'.
44011005	Yi tsok dʉk də, “Mʉ̀ à cu ŋgò gʉ̀ pìriyà mvwe' ntʉm lak Jopà, fana mʉ̀ ye lo. Mʉ̀ ye ŋga yumok sə tsə mʉbu yà' səsə co làba' nə̀ ghaŋ vɛ'ɛ ŋga wo kotse' tsə yà' bə ŋgʉŋgʉŋ sə̀ kwè sə. Yà' à kə̀ təəŋ kʉəp ŋgʉ ni'ì mʉ̀.
44011006	Mʉ̀ kʉk bʉrə yà' bə̀boŋni. Mʉ̀ ye ŋga nsàap nàamŋgòŋ pwe' bə nsàap bum sə̀ jì nɛ̀s co no bə swiŋ wèŋ pwe'fo' cu ca.
44011007	Fana mʉ̀ yuk ŋga ŋgì ŋwə̀ nəmòk dʉk vèsə fa mʉ dʉk də, ‘Pità, lòkok nə sʉə zʉ nàam yè'sə.’
44011008	Mʉ̀ cep fəsə gesə lo dʉk də, ‘Tà, anə kà vɛ'nə ye yuk. Yumok sə̀ vès rì də wo dzə̀gə̀ yà' dzə̀ə ka mʉ cùhu mʉ̀ yàm ni yuk.’
44011009	Ŋgì ŋwə̀ nə cep vesə fe'lə mʉbu anə sə̀mok dʉk də, kà də mʉ dzə yusə̀ Nwì a gʉ̀ bòŋsə yà' laŋ dʉk.
44011010	Yà' à gʉ̀ fis vɛ'nə kɛ̀' tɛ' fana wo jəŋ fəsə lo yà' mʉbu anə sə̀mok.
44011011	“À ye sə̀' ghà nà'nə, bwìŋ kə dzeŋ mvwe' ndap àm nə̀ mʉ̀ cugə̀ fo'. Wo à ye tu awo bwìŋ tɛ'. Wo ànə tumsə vesə bʉ̀ʉ yè'sə mvwe' lak Sìsàriyà.
44011012	Yòŋsə̀ nə tsok fa mʉ dʉk də, kà də mʉ tse' məmərə̀ ŋgò yù lò wo dʉk. Bwema sə̀ mvwe' lak Jopà sə̀ wo ntùŋfu yèʼe à yù lò mʉ Sìsàriyà anə. Vesiwèŋ à lò nda'à Kònilòs vès pwe'.
44011013	Yi tsoho fa ves mvəsə̀ yi a yə masinjà Nwì ŋga nà' tə mʉ nda'à yi, nə dʉk fa yi dʉk də, ‘Tumsə gesə lo ŋwə̀ nəmòk mvwe' lak Jopà yi kə to fa wu ŋwə̀ nəmòk fo' nə̀ liŋ ye pwe' də Saimʉ̀ Pità.
44011014	Yi nə kə tsok fa wu ntirə̀ nə̀ wu nə tse' lùŋ weŋ ndap yò lòoŋ.’
44011015	Fana mʉ̀ anə sə yeto ŋgò cèp jo ntɛ̀ŋ, Yòŋsə̀ nə̀ Rərɛŋ nə və bohò wo sə̀' mvəsə̀ nà' à və̀ bohò vesùwèŋ taaŋ yà'a.
44011016	Fana mʉ̀ tsərə fəsə yusə̀ Tà à cèp dʉk də, ‘Jon à bàptɛsə bwìŋ bə ndzəp, fana wo nə baptɛsə weŋ bə Yòŋsə̀ nə̀ Rərɛŋ nə.’
44011017	Nò jəja də Nwì à fa bʉ̀ʉ sə̀ wo ka bʉ̀ʉ Jus yeŋ yè'sə wèŋ sə̀' nsàp fəfa nə̀ vesùwèŋ ànə dzəm Tà Jisòs Krɛst yi fa ves nà'a. Anə ye-a vɛ'nə, mʉ̀ ye yàm yè'sə ndà nə̀ co mʉ̀ gʉ də Nwìi kà yuye gʉ̀ ɛ?”
44011018	Bʉ̀ʉ cos sə ànə yuk wes yu yè'sə, fana wo teŋsə ŋgò cèp də Pità a gʉ̀ bʉp. Wo kuksə Nwì də, “Ye də Nwì a fa bʉ̀ʉ sə̀ wo ka bʉ̀ʉ Jus yeŋ mandzə̀ ŋgò kupsə ntʉm, nə luŋ.”
44011019	Bʉ̀ʉ sə̀ wo à dzəm Jisòs à carə sam bʉ̀ʉ ŋgə' nə̀ nà' à lòkok ghà nə̀ wo à zə Stefè nà'a. Mok à ca lò mvwe' sə̀sap co mvwe' nzeŋgòŋ Fònisiyà bə Sɛprò nə ye Antiyòk. Wo sə tsoho fa lo gu ncèp nə̀ Jisòs nə bohò bʉ̀ʉ Jus wèŋ woòwo.
44011020	Fana bʉ̀ʉ mok mʉtsətsəʼrə wo sə̀ mvwe' lak Sɛprò bə Sìrinì à lò mvwe' lak Antiyòk, nə kə tsoho fa bʉ̀ʉ sə̀ wo ka bʉ̀ʉ Jus yeŋ wèŋ Ntirə̀ nə sə̀'. Wo à tsòho fa yà'wèŋ Ntirə̀ nə̀ Bə̀boŋ nə̀ nà' sə kùm liŋ Tà Jisòs.
44011021	Ŋàaŋ Tà à ye bə yà'wèŋ, fana bʉ̀ʉ sə̀ wo ànə dzəm Ntirə̀ nə, nə bʉʉŋ və bohò Tà, à yam wùriŋ.
44011022	Bum yè'sə à yuhu lò mvwe' cos nə̀ Jòrosalèm, fana wo tumsə lo ŋwə̀ nəmòk nə̀ wo to yi də Bànabà mvwe' lak Antiyòk anə.
44011023	Yi à kə̀ dzèŋ fo', nə ye mvəsə̀ Nwì a sè yà'wèŋ, fana yi kwa, nə tipsə gʉŋsə wo də yà'wèeŋ təəŋ mali gʉgʉŋ nə ye zìnə bohò Tà Jisòs bə ntʉm yà' pwe'.
44011024	Bànabà à ye ŋwə̀ nə̀ bə̀boŋ. Yi à rwiŋ bə Yòŋsə̀ nə̀ Rərɛŋ nə, nə nə sə naaŋ tu bohò Jisòs ŋkʉ̀ʉŋ sə̀'. Bwìŋ ŋkʉ̀ʉŋntɛ̀ŋ à kupsə, nə dzəm bohò Tà Jisòs.
44011025	Anə geŋ Bànabà yeʼe lo mvwe' lak Takò ŋgò kə̀ làp Sol.
44011026	Yi à kə̀ yə nà', yi jəŋ fəsə və nà' Antiyòk anə. Bʉ̀ʉ sə̀ ba yè'sə à sə cu bə bʉ̀ʉ sə̀ mʉ cos sə, nə sə yə'rə wo ŋkà'ŋgòŋ mò'fis bə tu. Kwe' bʉ̀ nə̀ wo à sə yə'rə nə à ye nə̀ ghaŋ. Wo à yèto ŋgò to fa ŋgàa yù mandzə̀ Jisòs wèŋ liŋ sə̀ də Krətèŋ yèʼe mvwe' lak Antiyòk anə.
44011027	À ye sə̀' co mvə̀k ànə fana ŋgà tsòhò bum Nwì mòk nə̀ yi sə cèp bum sə̀ Nwì a tsə̀' fa yi à yeʼe Jòrosalèm, nə tsoŋ lo sə Antiyòk anə.
44011028	Mòk à ye fo' nə̀ liŋ ye Àgabòs. Yi à cèp bə ŋàaŋ sə̀ à fa yi yòŋsə̀ nə dʉk də, njè nə̀bʉp sə və̀ə. Nà'a nə ko nzeŋgòŋ nə lòoŋfo'. (Njè nə à ko ghà nə̀ Kladiyòs à ye ŋkum yi nà'a.)
44011029	Ŋgàa yù mandzə̀ Jisòs à cu, nə dzəm mvwe' mò'fis də, ndàaŋwè pwe' jəŋ və yu ye mvəsə̀ yi tse' ŋga wo tɛsə gesə lo bwema awo sə̀ wo Krətèŋ sə̀ yà'wèŋ cu Jùdiyà.
44011030	Wo ànə gʉ vɛ'nə, nə tumsə Bànabà bə Sol də yà'wèeŋ jəŋ lo fa bʉ̀ ŋkwàha bʉ̀ʉ sə̀ mʉ cos mbàam sə.
44012001	À ye sə̀' co mʉnə mvə̀k nà'nə, fana Herò nə̀ yi à ye ŋkum mvwe' lak Izùrɛ yeto ŋgò fa bʉ̀ʉ sə̀ mʉ cos sə wèŋ ŋgə'.
44012002	Yi à gwɛ̀' cok tu Jem moma Jon bə fèk.
44012003	Yi ànə ye də bʉ̀ʉ Jus wèŋ kwa, fana yi ghaha wesə, nə ko Pità. Yè'sə ànə ye ghà nə̀ wo à sə kà ŋkàak sə̀ wo kà brɛd sə̀ bə yis nja zʉgə̀ yà'a.
44012004	Mvə̀'nə̀ Herò ànə ko nà', fana wo kə gesə yi mʉ ndapndzəmə̀. Yi fihi sojà wèŋ kwè, kwè, sə̀ kɛ̀' kwè də wo sə kʉk nà'. Herò à sə dʉk də wo nə sak nzak nà' mʉtsətsəʼrə bwìŋ ghà nə̀ satikà' nə̀ wo to nà' də Pasobà nə càa.
44012005	Pità à sə cu mʉ ndapndzəmə̀ anə, fana bʉ̀ʉ sə̀ mʉ cos à sə lɛŋ fa yi pìriyà bohò Nwì bə nə̀ zìnə àwo pwe'.
44012006	Nə̀ ndzəmə̀ nə̀ Herò à sə dʉk də tsok rɛŋ fana wo kə sak nzak Pità à ye, wo tsooŋ noŋsə nooŋ Pità nə bə kwaŋ ba. Yi sə nooŋ mʉtsətsəʼrəə ŋgàa kʉ̀k ŋgàa ndapndzəm sə̀ʼ ba. Mok à təəŋ lok ncùu ŋka' ndapndzəm sə sə̀'.
44012007	Anə geŋ, masinjà Nwì və fo'. Marɛŋ mòk rɛŋ mʉ ndapndzəmə̀ anə. Masinjà Nwì nə kum tsəʼrə Pità mʉ ŋkambə̀hə. Nà'a yəəŋ, fana yi tsok nà' dʉk də nà'a lokok mʉtsə̀ jwè. Yi à dʉk vɛ'nə ntɛ̀ŋ, kwaŋ sə̀ wo à tsòoŋ Pità bə zeŋ sə fiiŋ.
44012008	Masinjà Nwì nə dʉk də nà'a swi' tsəʼrə korə nà' bə kùuŋgùp nà' bə̀boŋ. Pità ànə gʉ wes vɛ'nə, fana yi dʉk fe'lə fa nà' də nà'a ni cə̀k, nə̀ mʉ ŋkwɛ̀ŋ nə və bə nà'a lo.
44012009	Pità yuŋ nà', bə nà' tesə lo mʉ ndapndzəmə̀ anə. Yi kà sə rɛɛŋ də yusə̀ masinjà Nwì sə gʉ̀ sə zìnə rɛɛŋ. Yi à sə dʉk ye də, kàmòk yi sə yə ŋgwàaŋ lo.
44012010	Bə nà' à dzèŋ mvwe' ntòmbi ŋgàa kʉk ŋgàa ndapndzəm, nə casə nà'nə, nə kə dzeŋ fe'lə mvwe' ntòmbi àwo nə̀ ba. Wo à casə yà'sə, nə kə dzeŋ mvwe' ncùu ŋka' sə̀ wo à gʉ̀ yà' bə ntɛŋ, sə̀ yà'a ŋgò ni lò sə ntòlak. Ŋka' sə à muhu bə bo awo. Wo ca tesə lo. Wo à sə yù tsə lò mandzə̀ mòk fo', fana masinjà Nwì nə me'rə Pità fo'.
44012011	Nà'a ghà nə̀ Pità à rɛɛŋ bə bum yè'sə, nə dʉk də, “Mʉ̀ rì nə̀ ŋga'a də yu yè'sə zìnə. Tà Nwì a tumsə masinjà ye, yi kə fis mʉ ndzə bohò Herò bə bʉ̀ʉ Jus wèŋ. Mʉ̀ swìrə yusə̀ wo a sə dʉk də wo nə gʉ mʉ.”
44012012	Yi à rì bum yè'sə vɛ'nə, fana yi yeʼe lo nda'à ma Jon Mak nə̀ liŋ ŋwà nə də Mèri. À ye ŋga bwìŋ à kə̀ benə fo' wùriŋ, nə sə lɛŋ pìriyà.
44012013	Pità à kùm ncù ma sə mbiŋ, fana mʉwà'ŋgwɛ̀ŋ mòk nə̀ liŋ yee Rudà à dzəm, nə və. Mʉwà'ŋgwɛ̀ŋ ènə fàkgə̀ fo'.
44012014	Yi à yuk rì ŋgì Pità, nə kwa vɛ'ɛ nə̀bʉp. Yi kà ncùu sə̀' mok mùk, nə caŋ bwi foho lo kə tsok fa bwìŋ dʉk də Pità tə sə mbiŋ.
44012015	Wo yak yi dʉk də nà' sə ŋaŋa àlɛ. Yi cep ghaha mali fo' də yusə̀ yi dʉk sə zìnə. Fana wo dʉk də, kàmòk a ca masinjà Nwì nə̀ yi kʉ̀kgə̀ Pità nə.
44012016	Ànə ye vɛʼnə Pità sə kum mali ncùu sə fo'. Ànə geŋ wo kə muk ncùu sə. Wo à yə yi, wo mərə nə̀bʉp.
44012017	Yi gʉ bo ye ŋgò tsə̀' wo dʉk də yà'wèeŋ cum gəe'. Yi tsoho rɛŋsə fa yà'wèŋ mvəsə̀ Tà fis yi mʉ ndapndzəmə̀ anə. Yi dʉk də wo kə tsok fa Jem bə bʉ̀ʉ mok sə̀ wo à dzəm Jisòs sə pwe'. Yi dʉk wes vɛ'nə, yi yeʼe lo mvwe' səmok.
44012018	Tsok à rɛŋ, ŋgàa kʉ̀k ŋgàa ndapndzəm sə wèŋ à jip nsàp nə̀ wù kà fʉ̀k. Wo sə fe'rə ni' awo dʉk də, Pità nə yè'sə fò?
44012019	Herò à fa ŋàŋ də wo lap nà'. Wo lap, nə kà yi yə. Yi to ŋgàa kʉ̀k ŋgàa ndapndzəm sə, nə fek wo bum yè'sə. Yi ànə fek wes yà'wèŋ, fana yi fa ŋàŋ də wo zə yà'wèŋ. Yà' à càa, fana Herò yeʼe me'rə Jùdiyà, nə tsoŋ lo kə cumtse' mok Sìsàriyà.
44012020	Ntʉm à sə jòk Herò bohò bʉ̀ʉ Tayà bə Sidòŋ nə̀bʉp, fana wo benə mvwe' mò'fis, nə lo ŋgò kə̀ yə Herò nə. Wo à gʉ̀, nə ko to ntò ŋkərə̀ ŋwə̀ nəmòk nə̀ liŋ ye də Blatòs. Blatòs nə à ye ŋgà fàk nə̀ ghaŋ mʉ nto' anə yi. Wo lo ŋga'a bohò Herò, nə kə dʉk fa nà' də bə yà'wèeŋ gʉ fifi. Wo à gʉ̀ vɛ'nə bʉsə̀ zʉzʉ sə̀ mvwe' lak awo à sə və̀ mègù mvwe' lak ŋkum ànə.
44012021	À kə̀ dzèŋ nùmbu mòk nə̀ wo à cok fis, fana Herò à ni cə̀ək ŋkum ye, nə cum mʉnə kapràk ye, nə sə cep bohò bʉ̀ʉ yè'sə wèŋ.
44012022	Wo à yuk, wo gurə dʉk də, “Sə cep yè'sə nwì mòk, ka ŋwè yeŋ.”
44012023	Masinjà Tà Nwì lʉp mak tsooŋ Herò nə fo' ghà nə, bʉsə̀ wo à kùksə yi co Nwì, yi kà dzèèŋ. Ŋgə̀ŋgò à lʉm yi tə̀tè yi kpʉ ŋga dzèŋ nùumbu tàŋ.
44012024	Ncèp nə̀ Nwì nə à sə kùk lò malì mantombì.
44012025	Bànabà bə Sol à mèsə fàak awo, nə me'rə Jòrosalèm, nə bwi foho lo fe'lə Antiyòk. Wo à lò bə ŋwə̀ nəmòk nə̀ wo to yi də Jon Mak wèŋ bəbɛ'.
44013001	Cos nə̀ mvwe' lak Antiyòk nə à ye, bwìŋ à ye mbwa sə̀ wo à tse' fàak sə̀ co ŋgàa tsòhò bum Tà Jisòs, bə cicàa sə̀ wo ŋgàa yə'rə̀ bwìŋ ncèp Jisòs. Liŋ mok à ye Bànabà bə Saimʉ̀. (Wo à sə to yi mok də, Najà.) Mòk à ye Lòsiyò nə̀ lak yee Sìrinì, mòk ye Manàŋ nə̀ yi à kuk ndzə bohò ŋkum Herò, nə ye fe'lə Sol.
44013002	Ghà nə̀ wo à sə dzə̀ zʉzʉ ŋgò kùksə Tà, fana wo yuk ŋga Yòŋsə̀ nə̀ Rərɛŋ nə dʉk fa wo dʉk də, “Wèeŋ cok noŋsə fa mʉ Bànabà bə Sol zok, bʉsə̀ mʉ̀ a to wo, nə fa wo fàak mok sə̀ wo nə fak fa mʉ.”
44013003	Wo à dzə̀ malì zʉzʉ, nə sə lɛŋ pìriyà fana, wo naaŋ fa wo bo, nə se wo də wo lo.
44013004	Mvə̀'nə̀ Yòŋsə̀ nə̀ Rərɛŋ nə à tumsə Bànabà bə Sol fana wo tsoŋ lo sə Sèlusiyà, nə kə ni ŋgwes, nə lo mvwe' nze Sɛprò.
44013005	Wo ànə kə dzeŋ mvwe' lak Sàlamì fana wo tsoho kɛ' ca ncèp Nwì fo' mʉnə ndaap pìriyàa bʉ̀ʉ Jus wèŋ. Jon Mak à ye sə̀' bə yà'wèŋ ŋgò tɛsə wo.
44013006	Wo à gìhi lò tə̀tè wo kə dzeŋ Pafòs. Wo à kə̀ tsèŋ ŋgà mfim mòk fo' nə̀ liŋ yee də Bàjisòs. Ŋwə̀ ènə à ye ŋwə̀ə Jus, yi sə bòrə bwi də yi ŋgà tsòhò bum Nwì.
44013007	Ŋgà mfim nə à ye ŋwə̀ govənò nə̀ yi à ye mvwe' lak yà'sə yi nə. Liŋ govənò nə à ye də Sejìs Palìs. Yi tse' ŋkərə̀ nə̀bʉp. Ŋwə̀ nə̀ ghaŋ ènə à dzəm ŋgò yuk ncèp Nwì fana, yi to Bànabà bə Sol də wo və.
44013008	Wo à və̀ə, fana ŋgà mfim nə kà ncèp nə̀ Nwì nə dzəm, nə sə lap də Sejìs Palìs nə kà ncèp awo nə sə̀ʼ dzəm. Wo togə̀ Bàjisòs nə də Elemà (ŋgà fe ŋgam) vɛ'nə bə ncèep bʉ̀ʉ Gris.
44013009	À ye vɛ'nə, fana Sol nə̀ liŋ ye mok də Pol, à kʉ̀k tse' nà' bə lis rap rap rap. Pol nə à rwiŋ bə Yòŋsə̀ nə̀ Rərɛŋ.
44013010	Yi dʉk fa ŋgà gʉ̀ bum mfim nə də, “Wù mo ze', yusə̀ yà'a bə̀boŋ pwe' wu bɛ̀ŋgə̀ yò yà' bɛ̀nə. Və̀əm yo yà'a rwiŋ cu gù ca nsàap ŋkərə̀ sə̀ bʉp nə ye ŋkʉ̀ìʼ. Wu lapgə̀ bə ŋàaŋ yo pwe' də wu gʉ gorə bʉpsə mandzə̀ nə̀ Tà nə.
44013011	Bo Nwìi nə jwɛŋ wu ŋga'a yè'sə. Lis nə loho wu, wù cumtse' ŋga wù sə kà marɛŋ yə.” Yi ànə cep wes vɛ'nə ntɛ̀ŋ, Elemà ye ŋga yumok se lok yi lis co məmbak vɛ'ɛ. Yi sə jam lap kɛ' ca fo' də ŋwə̀ nəmòk ko yi bo.
44013012	Mvəsə̀ ŋwə̀ nə̀ ghaŋ nə à yə vɛ'nə fana yi dzəm bohò Jisòs. Ànə ye vɛ'nə yi mərə bə nsàap yusə̀ wo à sə yə'rə fa bwìŋ bə liŋ Tà sə wùriŋ.
44013013	Pol bə bʉ̀ʉ ye sə wèŋ à yeʼe Pafòs anə, nə gi bə ŋgwes kə dzeŋ mvwe' lak Pegà, nə̀ nà'a mvwe' nze Pàmfiliyà. Jon Mak à mè'rə wo fo', nə bwi foho lo Jòrosalèm.
44013014	Wo à càsə malì Pegà, nə kə dzeŋ Antiyòk nə̀ mvwe' nzeŋgòŋ Pìsidiyà. nùmbu dzə̀ à ye, wo lo kə ni cum mʉnə ndap pìriyà bʉ̀ʉ Jus.
44013015	Ghà nə̀ ŋwə̀ nəmòk ànə taŋ wesə ŋwàk lʉ̀ʉk Musì, bə yusə̀ ŋgàa tsòhò bum Nwì wèŋ à còom fana bʉ̀ʉ sə̀ mantombì mʉnə ndap pìriyà nə wèŋ à tum ŋwè dʉk də nà'a kə ye Bànabà bə Pol. Wo də yi kə dʉk fa yà'wèŋ dʉk də, yàʼ co bwema, tse'-a ncèp mòk nə̀ bə̀boŋ co wo tipsə bwìŋ bə zeŋ àlɛ, yà' və kə tsok fa wo.
44013016	Pol à lòkok mʉtsə̀, nə gʉ bo də wo cum gəeʼ, nə sə cep dʉk də, “Wèeŋ yu'rə fa mʉ, bʉ̀ʉ am bwe Izùrɛ, nə ye wèŋ mok sə̀ wèeŋ kùksəgə̀ Nwì.
44013017	Nwì nə̀ bʉ̀ʉ Izùrɛ yèʼe kùksəgə̀ yi, à cokfis tàcicii avès, nə gʉ yà'wèŋ yam maŋgəŋgèŋ ghà nə̀ wo ànə ye ŋkʉ̀ìŋ mvwe' nze Ijìp. Nwì à jə fis wo mvwe' nzeŋgòŋ Ijìp anə bə ŋàaŋ ye.
44013018	Mʉnə lùumŋgòŋ hum kwè, yi sə ye bə yà'wèŋ ŋgəà.
44013019	Yi à lə̀sə bʉ̀ ŋkəŋkum sàmba bə lak awo mvwe' nze Kanà. Yi à gʉ̀ bʉ̀ʉ ye wèŋ tse' nze nə fo' mok wo. Bum yè'sə a jə co lùumŋgòŋ ŋkʉ̀ kwè-bə-hum tàŋ.
44013020	Ghà ànə à càa, yi fa yà'wèŋ bʉ̀ʉ sə̀ ŋgò təəŋ mantombì wo tə̀tè kə dzeŋ mvə̀k nə̀ ŋgà tsòhò bum Nwì nə̀ liŋ ye Samwè à ye sə̀' ŋwə̀ nə̀ mantombì.
44013021	“Ànə geŋ, wo fek Samwè nə dʉk də wo dzəm ŋkum, fana Nwì fa wo Sol də nà'a ye ŋkum nə nà'. Sol nə à ye ŋkum mʉnə lùumŋgòŋ hum kwè. Yi à ye mo Kis nə̀ mvwe' bòp lak Benjamè.
44013022	Ghà nə̀ Nwì ànə susə yi fana Nwì koksə bwi Devìd ŋkum àwo. Nwì à cèp bə liŋ Devìd sə dʉk də, ‘Mʉ̀ yə də Devìd nə̀ yi mo Jesìi nsàp ŋwə̀ nə̀ mʉ̀ dzəm nə. Yi ŋwə̀ nə̀ yi nə sə gʉ yusə̀ mʉ nə sə dzəm ŋgò gʉ̀ pwe'.’
44013023	Devìd nə, Nwì à fis və̀ Jisòs ŋgà lùŋsə̀ bʉ̀ʉ Izùrɛ wèŋ bohò ŋgwì bʉ̀ ye sə. Nwì ànə kak tes vɛ'nə.
44013024	Ŋkuŋ Jisòs sə və ŋga Jon à tsòho to fa bʉ̀ʉ Izùrɛ wèŋ pwe'fo' dʉk də yà'a kupsə, nə bwi fa bʉp awo ŋkwɛ̀ŋ, nə baptɛsə.
44013025	Jon à sə kʉəp ŋgò mèsə fàak ye sə fana, yi fek bʉ̀ʉ sə wèŋ dʉk də, ‘Wèŋ sə tsəm də mʉ yè'sə ndà? Mʉ̀ ka ŋwə̀ nə̀ wèŋ sə tək nə yeŋ. Yi sə və maŋkwɛ̀ŋ. Mʉ̀ ka kʉrə ŋgò fweŋ fa yi kùuŋgùup ye kʉrə.’
44013026	“Bwema am wèŋ sə̀ wèeŋ ŋgwì bʉ̀ʉ Abràham bə wèŋ sə̀ wèŋ ka bʉ̀ʉ Jus yeŋ sə̀ wèeŋ kùksəgə̀ Nwì. Ncèp lùŋ ènə sə və̀ yè'sə bohò vesùwèŋ.
44013027	Bʉ̀ʉ sə̀ wo à ye mvwe' lak Jòrosalèm bə ŋkwàha bʉ̀ awo à ka riŋ də ŋwə̀ ànə ŋgà tətɛsə̀ bwìŋ riŋ. Nùubu dzə̀ a sə ye pwe', wo sə taŋ ncèp nə̀ ŋgàa tsòhò bum Nwì à còm bə liŋ ye, nə kà sə̀' sə rɛɛŋ. Ànə ye-a sə̀' vɛ'nə fana wo à gʉ̀ ncèp ŋgàa tsòhò bum Nwì sə wèŋ ye zìnə mvəsə̀ wo à zə yi sə.
44013028	Wo ànə ka njo nə̀ co wo zə yi bə zeŋ sə̀' tse' fana, wo lɛŋ mali Palè ŋgò zə nà'.
44013029	Wo à gʉ̀ wes yusə̀ ŋwàk Nwì à sə cèp bə liŋ ye pwe' fana, wo ki tsoŋ yi mʉ ntə̀əŋ anə, nə tuuŋ yi.
44013030	Ànə geŋ, Nwì lokoksə yi mvwe' kpʉ.
44013031	Mʉnə nùubu ŋkʉ̀ʉŋntɛ̀ŋ yi à yəəŋ bohò bʉ̀ʉ sə̀ bə yà'wèŋ à gì yè jə mvwe' nzeŋgòŋ Galìli nə kə dzeŋ Jòrosalèm. Nə̀ ŋga'a nèʼe, wo mok bʉ̀ʉ sə̀ wo sə tsoho fa bwìŋ yusə̀ wò à yə.
44013032	“Vèes ye' ŋgò tsə̀' fa weŋ Ntirə̀ nə̀ Bə̀boŋ nə də, yusə̀ Nwì ànə kak fa tàcici avès dʉk də yi nə gʉ sə, yi gʉ fa yà' bohò vesùwèŋ sə̀ a ŋgwì bʉ̀ àwo. Yusə̀ yi à gʉ̀ʉ sə də, yi a lòkoksə Jisòs. Yà' cu ndzənə ŋwàk Sam mbʉ̀p ba vɛ'nə. A nja dʉk də, ‘Wu mo àm, mʉ ntinə bohò wù Tɛ̀' yò.’
44013034	Yusə̀ Nwì ànə cep bə mvə̀'nə̀ yi à lòkoksə nà' mvwe' kpʉ də nà'a nə kà mok bi yuk sə də, ‘A zìnə də mʉ nə se li wu bə bum sə̀ rərɛŋ sə̀ mʉ̀ à kàk tɛ̀' yò Devìd sə.’
44013035	Mvəsə̀ yi sə cep fe'lə mʉmvwe' nəmòk ndzənə ŋwàk Sam nə dʉk də, ‘Kaco wu nə me'rə ŋgà fàk yò nə̀ yi yukgə̀ dʉk yò bə̀boŋ də yi bi yeŋ.’
44013036	A rì də Devìd bə tu ye ànə fak bohò Nwì mvəsə̀ Nwì à dzəm njamòk anə, nə kpʉ, wo tuŋ yi ŋgʉ sè tàcicii ye wèŋ fana ni' ye bi lo.
44013037	Nə yèʼe nə dʉk də, ŋwə̀ nə̀ Nwì ànə lokoksə yi mvwe' kpʉ nə, a yi nə̀ yi à ka ye bi.
44013038	“Nə yeè nə dʉk də, wèŋ bwema am pwe'fo', wèŋ tse' ŋgò rì tse' pap də sə̀swìfa nə̀ wo sə tsoho nə, a bʉ̀ʉ liŋ ye. Wèeŋ rì sə̀' dʉk də ŋwə̀ nə̀ yi dzəm-a bohò yi, ye də yi swɛ'ɛ tesə bə bʉp ye laŋ. Yi swɛ'ɛ tesə nsàp nə̀ kaco lʉ̀ʉk Musì fiŋ me'rə to yi vɛ'nə yeŋ.
44013040	Wèeŋ jəŋ ŋkərə̀ ya yusə̀ ŋgàa tsòhò bum Nwì à cèp ka bohò weŋ kə ye.
44013041	Də, Wèeŋ yu'rə-a, wèŋ sə̀ wèŋ sə ywì'lə yusə̀ Nwì cèep. Wèeŋ mərə, nə kpʉ. Bʉsə̀ nsàp fàk nə̀ mʉ̀ sə gʉ̀ bə mvə̀k nə̀ wèŋ cu fo' nèʼe, A nsàp nə̀ co wèŋ kà də a yusə̀ zìnə dzəm. A ye-a də ŋwə̀ nəmòk à tsə̀' fa weŋ mantombì, wèŋ kà sə̀' dzəm malì.”
44013042	Pol bə Bànabà à sə tesə mʉ nda'à pìriyà nə də wo lo fana, bʉ̀ʉ sə wèŋ dʉk fa wo dʉk də, nùmbu dzə̀ mòk nə̀ nà' tsə nà'a dzèeŋ, yà'wèŋ və kə tsoho fa wo bum yè'sə sə̀mok.
44013043	Ghà nə̀ bʉ̀ʉ sə wèŋ à sam wes fana bʉ̀ʉ Jus bə bʉ̀ʉ sə̀ wo bʉ̀ʉŋ bʉ̀ʉ Jus wèŋ à yù Pol bə Bànabà ŋkʉ̀ʉŋntɛ̀ŋ. Wo à cèp, nə tipsə yà'wèŋ dʉk də yà'a sə geŋ mantombì bə ntʉm nə̀ də wo rì bòvə̀m nə̀ Nwì.
44013044	Nùmbu dzə̀ mòk nə à dzèeŋ, à bwehe gù jo də bwìŋ à tesə mvwe' lak yà'sə pwe'fo' ŋgò kə̀ yuk ncèp nə.
44013045	Bʉ̀ʉ Jus wèŋ à yə mvəsə̀ bwìŋ à kə rwiŋ fana, ntʉm kà wo bò. Wo cep də Pol sə ci' mvwès, nə yak nà'.
44013046	Pol bə Bànabà cep fis, nə kà wəp dʉk də, “Anə boŋ tsoŋ dʉk də wèeŋ yuk to ncèp nə̀ Nwì nə wèŋ. Nə yeè nə də mvəsə̀ wèŋ bɛ̀ŋ ncèp nə, ye də wèŋ lɛŋ kpʉ awèŋ wèŋ, də wèŋ ka kʉrə ŋgò kə̀ tse' lùŋ nə̀ nà'a nə̀ kà mè nə. Mvə̀'nə̀ yà'a vɛ'nə fana, vèes nə tsoho fa mok bohò bʉ̀ʉ sə̀ wo ka bʉ̀ʉ Jus yeŋ.
44013047	Ncèp nə̀ Tà fa ves nə nè' də, ‘Mʉ̀ a nə̀m weŋ co marɛŋ bohò bʉ̀ʉ sə̀ wo ka bʉ̀ʉ Jus yeŋ. Wèeŋ nə ye co mandzə̀ nə̀ nzeŋgòŋ nə pwe' nə yuk ncèp lùŋ bohò wèŋ.’ ”
44013048	Bʉ̀ʉ sə̀ wo ka bʉ̀ʉ Jus yeŋ sə à yuk vɛ'nə, wo à kwa, nə kwasə bə ncèp nə̀ Tà nə. Bʉ̀ʉ sə̀ Nwì ànə cok fis də wo nə tse' lùŋ à bʉ̀ʉŋ mok Krətèŋ.
44013049	Ncèp nə̀ Tà nə à yuhu mvwe' lak yà'sə pwe'fo'.
44013050	Fana bʉ̀ʉ Jus wèŋ kə caŋsə fa ncəncàŋ bohò bʉ̀ gʉgʉŋ sə̀ mvwe' lak yà'sə bə bàa sə̀ ghaŋ sə̀ wo kùksəgə̀ Nwì wèŋ. Wo ye ŋgò fa Pol bə Bànabà ŋgə' wùriŋ, nsàp nə̀ wo à lò gɛsə mvwe' lak yà'sə maràŋ.
44013051	Wo à kɛ̀'sə màk nòŋsə mfə̀mfəə kù awo fo', ŋgò nì tsə̀' bə yusə̀ yà' ànə ye fa'nə sə. Wo à gʉ̀ wes vɛ'nə, wo bɛʼ mandzə̀, nə lo mvwe' lak mok sə̀ wo to yà' də Àkonòm.
44013052	Bʉ̀ʉ sə̀ wo à sə yù mandzə̀ Jisòs sə̀ wo à ye mvwe' lak Antiyòk à kwəkwa nə rwiŋ bə Yòŋsə̀ nə̀ Rərɛŋ nə.
44014001	À kə̀ dzèŋ mvwe' lak Àkonòm anə fana Pol bə Bànabà à kə̀ ni mʉnə ndap pìriyà bʉ̀ʉ Jus wèŋ sə̀' mvə̀'nə̀ wo gʉ̀gə̀ səsa. Wo à tsòho mbwa vɛ'ɛ nsàp mòk fana bʉ̀ʉ Jus bə sə̀ wo ka bʉ̀ʉ Jus yeŋ wèŋ à dzəm wùriŋ.
44014002	Fana bʉ̀ʉ Jus sə̀ wo à ka yàwo dzəm sə wèŋ à kə̀ caŋsə fa sə̀ wo ka bʉ̀ʉ Jus yeŋ ncəncàŋ. Fana wo jok, nə bɛŋ bʉ̀ʉ sə̀ wo à dzəm Jisòs sə.
44014003	Pol bə Bànabà wèŋ à cu fa'nə sə̀sap ntɛ̀ŋ. Wo à sə tsòho liŋ Tà Jisòs, nə kà yumok wəp lok. Tà à sə nì tsə̀' də yusə̀ yà' sə cèp sə kum bə bòvə̀m ye nə zìnə, bʉsə̀ yi à sə fa yà'wèŋ ŋàŋ ŋgò gʉ̀hʉ bum sə̀ maŋgəŋgèŋ.
44014004	Bʉ̀ʉ sə̀ mvwe' lak yà'sə à gà'a bòp ba. Mok ye ma nə̀ bʉ̀ʉ Jus wèŋ fana, mok ye yàwo ma nə̀ ŋgàaŋ ntum sə.
44014005	Bʉ̀ lakmvum mok wèŋ à kə̀ be'lə bə ŋkwàha bʉ̀ʉ sə̀ fo' sə, nə kiŋ cù dʉk də wo fa ŋgàaŋ ntum sə wèŋ ŋgə', nə tərə yà' bə lìs.
44014006	Ŋgàa ntum sə wèŋ à yuk vɛ'nə fana, wo carə lo mvwe' lak Listà bə Debè sə̀ yàʼa mvwe' nze Likaonà.
44014007	Wo à gìhi kɛ' cà mvweʼ nze nàʼnə nə sə tsoho Ntirə̀ nə̀ Bə̀boŋ nə fo'.
44014008	Ŋwə̀ nəmòk à ye mvwe' lak Listà anə nə̀ kùu ye à kpʉ, yi kà sə gì. Mvə̀'nə̀ wo à dzə yi dzə, yi à ka gi yuk.
44014009	Yi à cu fo', nə yuk yusə̀ Pol sə cèep. Pol ye nà', nə riŋ dʉk də nà' tse' dzədzəm də aco yi gʉŋsə nà', fana yi kʉk tse' nà' bə lis,
44014010	nə cep bə ŋgì nə̀ ghaŋ də, “Lòkok təəŋ mʉtsə̀ bə kùu yo rərəŋ.” Ŋgà' nə à li lòkok mʉtsə̀, nə ye ŋgò gìhi kɛ' cà fo'.
44014011	Kwe' bʉ̀ nə̀ à ye fo' nə à yə yusə̀ Pol à gʉ̀ sə fana, wo yeto ŋgò kɛ'ŋgùŋ bə ncèep lak Likaonà sə, nə sə dʉk də, “nwì wèŋ bʉ̀ʉŋ co bwìŋ, nə və̀ə nə ŋgò kə̀ kɛ' yə ves!”
44014012	Wo to fa yà'wèŋ liŋ Nwìi awo mok. Sə̀ Bànabà à ye də Zus, sə̀ Pol ye də Hemès, bʉsə̀ yi ànə ye ŋwə̀ nə̀ yi cèp nə yi.
44014013	Tàap nwì nə̀ də Zus nə à tə kʉəp ko' gù sə̀' ŋgʉ lak anə. Ŋwə̀ nə̀ yi fagə̀ satikà' Zus nə à jə və̀ ndu mbòŋ bə mvùu ŋgaŋ mok mvwe' ncùu ŋka' sə. Yi à jə və̀ yà' də wo gʉ satikà' bə zeŋ ŋgò kùksə ŋgàaŋ ntum sə.
44014014	Pol bə Bànabà ànə yuk də yà' sə də yà'a gʉ vɛ'nə fana, wo soŋ sarə cə̀ək awo, nə carə ni lo mʉtsətsəʼrə bʉ̀ʉ sə, nə sə kɛ'ŋgùŋ də,
44014015	“Bʉ̀ʉ yèʼe, wèŋ sə gʉ yè'sə yà? Vèes bwìŋ. Vès mègù sə̀' bʉ̀ʉ sə̀ bwìŋ co wèŋ. Vès və̀ fɛɛŋ ŋgò tsə̀' fa weŋ Ntirə̀ nə̀ Bə̀boŋ nə, ya wèeŋ bʉʉŋ gɛsə mvwe' bum sə̀ wà yè'sə, nə yuŋ Nwì nə̀ yi cu ŋwəm. Nwì nə̀ yi à gʉ̀ ntòbu bə nzeŋgòŋ, nə ye ndzəp bə bum sə̀ yà'a ca lòoŋ fo'.
44014016	À ye taaŋ fa', Nwì me'rə ndàaŋwè pwe' ŋgò yù mandzə̀ nə̀ ŋgə̀ŋgàŋ dzəm.
44014017	Yi à mè'rə-a yà' sə̀' vɛ'nə, fana yi sə niŋ tsok fa mali bwìŋ də yi cu fo' bə nsàap bum sə̀ bə̀boŋ sə̀ yi gʉ̀ fagə̀ bwìŋ. Yi gʉ̀gə̀ mbʉ̀ŋ sə li tsoŋ mʉbu, nə sə gʉ bum zʉ awèŋ gʉŋ bə mvə̀k nə̀ bə̀boŋ. Yi fagə̀ weŋ zʉzʉ, nə sə gʉ ntʉʉm awèŋ rwiŋ bə kwəkwa.”
44014018	Ŋgàaŋ ntum sə wèŋ à cèp-a sə̀' mʉmvə̀k ènə, sə gʉŋ mali bohò bʉ̀ʉ sə nə̀bʉp co wo teŋsə ŋgò gʉ̀ satikà' nə̀ wo ànə dzəm ŋgò gʉ̀ fa wo nə.
44014019	À ka sap fana bʉ̀ʉ Jus mok wèŋ à və̀ mvwe' lak Àkonòm bə Antiyòk. Wo à və̀, nə gʉ bʉ̀ʉ sə pwe' kweeŋ wes lo ma njàwo. Wo tərə Pol bə lìs, nə soŋ fis gɛsə yi mʉ ntòlak anə, nə sə tsəm yàwo də nà' kpʉ laŋ.
44014020	Bʉ̀ʉ sə̀ wo à sə yù mandzə̀ Jisòs à kə̀ benə dzooŋ ŋgʉ ni'ì yi ŋgò kʉ̀k yi fana yi lokok. Yi à lòkok, nə foho lo sə̀' mʉ ntòlak anə. Tsok à rɛŋ, bə Bànabà lo yu awo Debè.
44014021	Pol bə Bànabà à tsòho Ntirə̀ nə̀ Bə̀boŋ nə mvwe' lak Debè, fana bwìŋ dzəm wùriŋ. Wo yeʼe, nə bwi foho lo fe'lə Listà, nə lo Àkonòm, nə lo Antiyòk.
44014022	Wo à gìi, wo sə tipsə gʉŋsə tsəʼrə bʉ̀ ŋgàa yù mandzə̀ Jisòs sə də, yà'wèeŋ kotse' mali yusə̀ yà' à dzəmtse' yà' bə liŋ Jisòs yà'a cʉ̀k. Wo à sə tsòho fa bwìŋ dʉk də, “Vesùwèŋ tse' ŋgò yə ŋgə' wùriŋ ŋkuŋ a kə ni mvwe' gaŋ ŋkum Nwì.”
44014023	Wo à coho nòŋsə lò ŋkwàha bwìŋ mʉnə coos sə lòoŋ fo'. Wo lɛŋ pìriyà, nə dzə zʉzʉ, nə fa bʉ̀ʉ sə bohò Tà Jisòs, nə̀ wo à fa ntʉʉm awo bohò nà' nə.
44014024	Ghà nə̀ wo à càsə nzeŋgòŋ Pìsidiyà fana wo və mvwe' nzeŋgòŋ Pàmfiliyà.
44014025	Wo à tsòho ncèp nə mvwe' lak Pegà, nə ca tsoŋ lo sə mvwe' sə̀ wo togə̀ fo' dʉk də Àtaliyà.
44014026	Wo à mè'rə fo', nə ni ŋgwes, nə bwi foho lo Antiyòk. A sə̀' mvwe' sə̀ cos nə à fa wo bohò Nwì ŋgò jə ŋkərə̀ bohò wo bə fàak sə̀ wo a gʉ̀ wes yà' sə.
44014027	À kə̀ dzèŋ Antiyòk fana wo to benə bʉ̀ʉ sə̀ mʉ cos pwe' mvwe' mò'fis, nə tsoho fa yà'wèŋ yusə̀ Nwì a gʉ̀ bohò wo. Wo tsok fa yà'wèŋ mvəsə̀ Nwì a fa mandzə̀, bʉ̀ʉ sə̀ wo ka bʉ̀ʉ Jus yeŋ wèŋ dzəm bohò Jisòs yàwo sə̀'.
44014028	Wo à cu mali fo' bə bʉ̀ʉ sə̀ wo à sə yù mandzə̀ Jisòs sə wèŋ sə̀sap ntɛ̀ŋ.
44015001	Bʉ̀ʉ səmok à tesə və̀ mvwe' nzeŋgòŋ Jùdiyà, nə və Antiyòk anə. Wo sə yə'rə fa bwema sə̀ wo à dzəm Jisòs sə dʉk də, “Kaco wèŋ tse' lùŋ nə̀ nà'a nə̀ kà mè nə yeŋ, tse'ŋga wo kom fa weŋ tu mbəmbam mvəsə̀ Musì à dʉk.”
44015002	Pol bə Bànabà bə yà'wèŋ à fenə bə ncèp ènə nə̀bʉp. Wo à kə̀ lə̀sə tes dʉk də Pol bə Bànabà nə ye bʉ̀ʉ səmok sə̀ Antiyòk anə lo Jòrosalèm kə ye ŋgàa ntum bə ŋkwàha bwìŋ mʉ cos bʉ̀ʉ ncèp ènə.
44015003	Bʉ̀ʉ cos nə à tumsə wo. Mvə̀'nə̀ wo à sə ca mvwe' nzeŋgòŋ Fònisiyà bə Sàmàriyà fana wo tsok mvəsə̀ bʉ̀ʉ sə̀ wo ka bʉ̀ʉ Jus yeŋ wèŋ bʉ̀ʉŋ və̀ ma nə̀ Nwì. Bwema sə̀ fo' à kwa bə ncèp ènə wùriŋ.
44015004	Wo à kə̀ dzèŋ Jòrosalèm fana, bʉ̀ʉ cos nə̀ fo' nə dʉk fa wo də wo və bə̀boŋ. Ŋgàaŋ ntum bə bʉ̀ ŋkwàha bwìŋ à dʉk fa wo sə̀' də wo və bə̀boŋ, fana wo tsoho fa yà'wèŋ yusə̀ Nwì a gʉ̀ bohò wo.
44015005	Fana bʉ̀ʉ mok sə̀ wo à dzəm, sə̀ wo yàwo ma bòp bʉ̀ʉ Faràsi wèŋ à lòkok, nə cep dʉk də, “Wo tse' ŋgò kom fa ndàaŋwè nə̀ yi ka ŋwə̀ Jus yeŋ tu, nə tsok fa wo ŋgò yù lʉ̀k Musì ŋkuŋ yi tse' lùŋ nə̀ nà'a nə̀ kà mè.”
44015006	Ŋgàa ntum sə bə bʉ̀ ŋkwàha bwìŋ wèŋ à kə̀ be'lə mvwe' mò'fis ŋgò tsərə bòŋsə bə ncèp ènə.
44015007	Wo ànə cep ncèp ènə tə̀tè fana Pità lokok, nə dʉk də, “Bwema am wèŋ, wèŋ rì sə̀' dʉk də mvə̀'nə̀ yà' à yèto, Nwì à cokfis mʉ mʉtsətsəʼrə wèŋ ŋgò tsòho fa bʉ̀ʉ sə̀ wo ka bʉ̀ʉ Jus yeŋ Ntirə̀ nə̀ Bə̀boŋ nə, də ya mʉ tsoho nàʼ, wo yuk, nə dzəm.
44015008	Fana Nwì, yi nə̀ yi rì ntʉʉm bwìŋ pwe'fo' nə à nì tsə̀' də yi jə bʉ̀ʉ sə̀ wo ka bʉ̀ʉ Jus yeŋ sə sə̀'. Yi à nì tsə̀' bə mandzə̀ nə̀ də yi à fa yà'wèŋ Yòŋsə̀ nə̀ Rərɛŋ nə sə̀' mvəsə̀ yi à fa vesùwèŋ.
44015009	Yi à ka zəzok mʉtsətsəʼrə vesùwèŋ nə ye wo niŋ. Yi à rɛŋsə ntʉʉm awo bʉsə̀ wo à dzəm bohò yi.
44015010	A ye-a vɛ'nə, nə̀ ŋga'a nèʼe wèŋ sə də wèeŋ mumsə Nwì yè'sə bʉ̀ʉ yà? Wèŋ sə mùmsə yi nə sə bə̀k naaŋ fa bʉ̀ ŋgàa yù mandzə̀ Jisòs yè'sə bum mok mʉ tuhù bʉ̀ʉ yà? Tàcicii avès nə ye vesùwèŋ à ka ŋgò bə̀k to yà' wabə.
44015011	Ka vɛ'nə bə̀boŋ yeŋ. Vesùwèŋ dzəm, nə tse' lùŋ bʉ̀ʉ bòvə̀m nə̀ Tà Jisòs sə̀' mʉmvə̀'nə̀ wo yàwo sə sə̀'.”
44015012	Mvə̀'nə̀ wo à yuk vɛ'nə, wo cum gəe'. Pol bə Bànabà ye ŋgò tsòho fa yà'wèŋ nsàap maŋgəŋgèeŋ sə̀ Nwì a fàk fa bʉ̀ʉ sə̀ wo ka bʉ̀ʉ Jus yeŋ ndzə bohò wo.
44015013	Wo ànə cep wes fana, Jem cep fis ye sə̀' dʉk də, “Bwema am, wèeŋ yu'rə a.
44015014	Saimʉ̀ sə cèp rɛŋsə wes tsə gù mvə̀k nə̀ Nwì à yeto ŋgò jə bʉ̀ʉ sə̀ wo ka bʉ̀ʉ Jus yeŋ co bwìŋ, nə sə cok fis bwìŋ mʉtsətsəʼrə yà'wèŋ də yà'a ye bʉ̀ʉ ye.
44015015	Yu yè'sə mègù yəyərə̀ bə yusə̀ ŋgàa tsòhò bum Nwì wèŋ à cèep. Ŋwàk Nwì sə cèp dʉk də,
44015016	Anə̀ kə̀ ta, mʉ̀ bwi və, dʉʼ mʉ̀ʉ Tà. Mʉ nə lokoksə ndap Devìd nə̀ nà' à gbʉ̀ nə sə̀mok. Mʉ nə fəsə və fə̀əm lak sə, nə ci tsərə fe'lə yà' sə̀mok.
44015017	Fana bʉ̀ʉ mok yàʼa pwe'fo' nə lap mandzə̀ Tà. Bʉ̀ lakmvum sə̀ mʉ̀ à to wo ŋgò ye bʉ̀ʉ sə̀ yàm yàʼa.
44015018	À cèp yè'sə Tà nə̀ yi à gʉ̀ bwìŋ ŋgò rì yè'sə taaŋ ntɛ̀ŋ nə.”
44015019	Jem dʉk mali dʉk də, “Bə və̀əm yàm, bʉ̀ʉ sə̀ wo sə bʉʉŋ və̀ bohò Nwì ŋga wo ka bʉ̀ʉ Jus yeŋ yè'sə, ka bə̀boŋ də a fa wo ŋgə' yeŋ.
44015020	Bò lɛ də, vesùwèeŋ com fa wo ŋwàk. A com megu fa wo də wo kà zʉzʉ sə̀ yà'a bʉp bʉsə̀ wo fa yà' bohò rùm zʉ. Wo kà sàhà kè nto sə ko, kà ndʉəm kè nàm nə̀ yi kpʉ bə ndʉəm ye ndzə ni'ì zʉ.
44015021	Bʉsə̀ sàp wùriŋ mvəsə̀ wo tagə̀ lʉ̀ʉk Musì mʉmvə̀k ànə mʉnə ndaap pìriyàa bʉ̀ʉ Jus wèŋ nùubu dzə̀ lòoŋ, nə sə tsoho ncèp ye nə mvwe' buhu lak lòoŋ.”
44015022	Ànə ye vɛ'nə fana, ŋgàa ntum sə bə bʉ̀ ŋkwàha bwìŋ bə bʉ̀ʉ cos nə pwe' à dzəm mvwe' mò'fis dʉk də wo cokfis bʉ̀ʉ səmok mʉnə kwe' àwo, nə tum gesə lo wo Antiyòk anə bə Pol nə ye Bànabà wèŋ bəbɛ'. Wo a cok fis Judàs nə̀ wo to yi mok də Bàsabà, bə Silàs. Bwema sə wèŋ à sə jə bʉ̀ʉ yè'sə co bʉ̀ʉ sə̀ mantombì.
44015023	Wo à còm ŋwàk, nə tumsə wo bə zeŋ. Ŋwàk nə à sə cep də vɛ': “Vès, ŋgàaŋ ntum bə bʉ̀ ŋkwàha bwìŋ sə̀ vèes bwema awèŋ, vès cèpsə vèsə weŋ bə̀boŋni. Wèŋ sə̀ wèŋ cu mvwe' lak Antiyòk bə Sìriyà nə ye Sìlisiyà, sə̀ wèŋ ka bʉ̀ʉ Jus yeŋ lòoŋ.
44015024	Vès yuk dʉk də bʉ̀ʉ səmok a tesə mʉŋgorə̀ vès, nə kə fa weŋ ŋgə', nə cep bum mok sə̀ yà' a gʉ̀ ntʉʉm awèŋ ŋgò tse' tsətsərə̀. Yusə dʉk də vès a ka wo də wo kə gʉ vɛ'nə tum.
44015025	Vès a kə̀ cu bwìŋ, nə dzəm sə̀' mvwe' mò'fis də vèes cok fis bʉ̀ʉ mok, nə tum wo bohò wèŋ. Wo nə lo bə Pol nə ye Bànabà wèŋ sə̀ vès dzəm wo nə̀bʉp.
44015026	A bə nà' nə̀ à bwehe gu jo dʉk də wo à kpʉ bʉsə̀ wo sə fàk bohò Jisòs Krɛst nə̀ yi Tà àvès.
44015027	Bum sə̀ vès sə com yè'sə, Judàs bə Silàs sə̀ vès sə tumsə wo nə tsoho fa weŋ yà' bə cù sə̀'.
44015028	Ves Yòŋsə̀ nə̀ Rərɛŋ nə wèŋ a dzəm mvwe' mò'fis dʉk də vèes kà weŋ ŋgə' mòk wà bə̀k naŋ fa, mègù dzə̀dzə̀ə sə̀ yà' tse' ŋgò ye vɛ'nə yèʼe:
44015029	Kà zʉzʉ sə̀ wo fa yà' bohò rùm zʉ; kà ndʉəm zʉ; kà nàm nə̀ yi kpʉ bə ndʉəm ye ndzə ni'ì yi zʉ; wèeŋ kà sàhà kè nto sə ko. Wèeŋ gʉ-a mvəsə̀ vès dʉk yè'sə fana, ye də wèŋ gʉ̀ bə̀boŋ. Wèeŋ cum bə̀boŋ.”
44015030	Ànə geŋ, wo tum bʉ̀ʉ sə wo lo Antiyòk anə. À kə̀ dzèŋ fo', wo to benə bʉ̀ʉ sə̀ wo à dzəm sə pwe' mvwe' mò'fis, nə fa yà'wèŋ ŋwàk nə.
44015031	Bʉ̀ʉ sə à ta ŋwàk nə, nà' ni wo sə ntʉʉ̀, nə gʉ wo kwa wù kà fʉ̀k.
44015032	Judàs bə Silàs à cèp bə bwema sə wèŋ mvə̀k sə̀sap ntɛ̀ŋ. Wo à sə tip gʉŋsə yà' bə̀boŋ. Judàs bə Silàs à ye yàwo sə̀' ŋgàaŋ tsòhò bum Nwì.
44015033	Wo à cu sàp fo' bə̀boŋ tè fana bwema sə wèŋ me'rə wo bə̀boŋ. Wo à bwìŋ foho lò sə̀' bohò bʉ̀ʉ sə̀ yà'wèŋ à tum wo sə. ((
44015034	Silàs à dzəm yi, nə kà ye sə bwìŋ lò.))
44015035	Pol bə Bànabà à cuuŋ Antiyòk anə bòŋ. Wo bə bʉ̀ʉ mok wèŋ à sə yə'rə, nə sə tsoho fa bwìŋ ncèp Tà Jisòs.
44015036	Nùmbu nəmòk à kʉ̀rə, Pol dʉk fa Bànabà duk də, “Vesùu bwi foho lo kɛ'ca mvwe' lak sə̀ vesù à tsòho ncèp nə̀ Tà fo' yà'a pwe', ŋgò kə̀ yə bwema sə wèŋ, nə ja'a də wo sə gʉ̀ valɛ.”
44015037	Bànabà à dzəm də bə Jon Mak wèeŋ lo bəbɛ'.
44015038	Pol tsərə ye dʉk də ka vɛ'nə yəyərə̀ yeŋ. Də bʉsə̀ nà' ànə me'rə wo mvwe' nzeŋgòŋ Pàmfiliyà, nə bwi lo yuye ŋga fàk ka ntò me.
44015039	Bə nà' à kʉ̀ə̀m fo' tə̀tè swɛ'lə lis fana, wo ga'a. Bànabà à jə Mak, bə nà' ni ŋgwes ŋgò lò mvwe' lak Sɛprò.
44015040	Pol jəŋ ye Silàs, bə nà' lo yàwo sə̀'. Bwema sə à fa yi bohò Tà bə bòvə̀m ye ŋgò jə ŋkərə̀ bohò nà'.
44015041	Yi à lò mvwe' nzeŋgòŋ Siriyà bə Sìlisiyà nə sə tip gʉŋsə bʉ̀ʉ cos sə̀ fo' sə.
44016001	Pol à sə lò malì, nə kə dzeŋ Debè bə Listà. Ŋwə̀ nəmòk à ye fo' nə̀ wo togə̀ yi də Timatì. Ma ye à ye ŋwà Jus nə̀ yi à sə yù mandzə̀ Jisòs sə̀'. Tɛ̀' ye à ye ŋwə̀ Gris.
44016002	Bwema sə̀ mvwe' lak Listà bə Àkonòm pwe' à sə cèp dʉk də Timatìi ŋwə̀ nə̀ bə̀boŋ.
44016003	Pol ànə dzəm də bə Timatì lo fana yi kom fa nà' tu mbəmbam. Yi à gʉ̀ vɛ'nə bʉsə̀ bʉ̀ʉ Jus sə̀ wo à ye mvwe' lak yà'sə pwe' à rì də tɛ̀'ɛ Timatì ka ŋwə̀ Jus yeŋ.
44016004	Mvə̀'nə̀ wo à sə lò, wo dzeŋ mvwe' buk lak nə̀ fò pwe', wo tsok fa yà'wèŋ bum sə̀ ŋgàaŋ ntum nə ye bʉ̀ ŋkwàha bwìŋ sə̀ wo cu Jòrosalèm wèŋ à dzəm tes bə zeŋ mvwe' mò'fis sə. Wo tsoho fa bʉ̀ʉ sə də yà'a noŋsə dzə̀dzə̀ə yà'sə bə̀boŋ.
44016005	Fana bʉ̀ʉ cos à gʉ ghaha lò mantombì bə bum sə̀ wo à dzəm tse' yà', nə sə kuk yam lo mantombì nùubu pwe'.
44016006	Ànə geŋ wo yuŋ ca mok mvwe' ndʉ̀rə ŋgòoŋ Frijìyà bə Gàlesiyà bʉsə̀ Yòŋsə̀ nə̀ Rərɛŋ nə à ka wo mandzə̀ co wo tsoho ncèp nə mvwe' nze Ɛsiyà fa.
44016007	Wo à kə̀ dzèŋ mvwe' ndʉ̀rə ŋgòoŋ Mìsiyà fana wo lap mandzə̀ dʉk də wo lo mvwe' nze Bìtiniyà. Yòŋsə̀ Jisòs à ka wo mandzə̀ nə̀ ŋgò lò ma nà'nə fa.
44016008	Wo gaʼa nə lo mok tə̀tè nə ca mvwe' nzeŋgòŋ Mìsiyà, nə tsoŋ lo sə Truwà.
44016009	nùmbu ànə à ye, Pol ye nooŋ lo. Yi ye ŋwə̀ nəmòk nə̀ mvwe' nzeŋgòŋ Màsìdoniyà ŋga nà' tə, nə sə lɛŋ yi dʉk də, “Və̀ mvwe' nzeŋgòŋ Màsìdoniyà, nə kə tɛsə ves!”
44016010	Pol ànə ye nsàp lo ènə fana, ves fʉhʉ ŋgò yeʼe lo Màsìdoniyà anə. À ye vɛ'nə bʉsə̀ vès à tsərə sə ntʉʉ̀ vès dʉk də Nwì to ves ŋgò kə̀ tsòho fa bʉ̀ʉ sə̀ fo' sə wèŋ Ntirə̀ nə̀ Bə̀boŋ nə.
44016011	Vès à mè'rə fo', nə ni ŋgwes, nə to yak lo rərəŋ mvwe' lak Sàmòtirès. Tsok à rɛŋ vès lo mvwe' lak Nàpolìs.
44016012	Vès à mè'rə bwìŋ fa'nə, nə lo mvwe' lak Filìpi. Bʉ̀ʉ Rumà wèŋ à sə cu mvweʼ lak yàʼsə wo. Nà'nə ntʉm lak nə̀ nà'à yèto mvwe' nzeŋgòŋ Màsìdoniyà yi. Vès à cu fo' nùubu ŋkʉ̀ʉŋntɛ̀ŋ.
44016013	nùmbu dzə̀ à dzèeŋ, vès tesə mʉ ntòlak anə, nə lo mà ŋgʉ ndzəp. Vès à sə tsərə də vèes nə ye mvwe' sə̀ bʉ̀ʉ Jus wèeŋ gʉ̀gə̀ pìriyà fo'. Vès à cu nze, nə sə taaŋ ves bə̀ba sə̀ wo à kə̀ benə fo'.
44016014	Ŋwà nəmòk nə̀ yi à yuk yusə̀ vès à sə cèp sə à ye Lidiyà. Lak ŋwà ènə à ye Tìyàtirà. Yi à sə sèeŋ cə̀ək sə̀ ntɛŋ gʉgʉŋ, sə̀ bə̀baŋ zènə̀ zènə̀ yàʼa. Yi à ye ŋwà nəmòk nə̀ yi kùksəgə̀ Nwì. Nwì à mùk ntʉm ye yi yu'rə yusə̀ Pol à sə cèp fana,
44016015	yi bàptɛsə bə bʉ̀ʉ sə̀ mʉ nda'à yi pwe'. Yi to ves nə də a ye-a ŋga vès riŋ-a zìnə dʉk də yi a dzəm bohò Tà fana vès və, vesiwèŋ kə cum nda'à yi. Yi à tà tə mègù vɛ'nə tə̀tè vès dzəm fa yi.
44016016	Nùmbu nəmòk à ye ŋga vès sə lo mvwe' sə̀ wo gʉ̀gə̀ pìriyà fana vès kʉrə bə mʉŋwà nəmòk. Mʉŋwà nə ànə ye ŋkwɛ̀ŋ. Yi à tse' yòŋsə̀ nə̀ bʉp ndzə ni'ì yi. Yòŋsə̀ nə sə gʉ yi, yi sə tsoho bum sə̀ yà' cu ntò mantombì. Yi à sə tsòho vɛ'nə, wo sə lak yi mbàm. Yi à sə kap fa bʉ̀ʉ sə̀ wo à tse' yi sə wèŋ mbàm wùriŋ.
44016017	Yi à yù lò ves Pol wèŋ. Yi sə gurə dʉk də, “Bʉ̀ʉ yèʼe wèeŋ bwe ŋgàa fàak Nwì nə̀ yi Nwì nə̀ ghaŋ nə. Wo sə tsòho fa weŋ mvə̀'nə̀ aco wèŋ tse' lùŋ.”
44016018	Yi à gʉ̀hʉ vɛ'nə mʉnə nùubu ŋkʉ̀ʉŋntɛ̀ŋ, tə̀tè ntʉm à yaaŋ Pol yi jok. Fana Pol bʉʉŋ cep bohò yòŋsə̀ nə dʉk də, “Mʉ̀ sə cep mʉnə ŋàaŋ liŋ Jisòs, mʉ̀ cèp də wu tesə ndzə ni'ì yi anə.” Yòŋsə̀ nə à tesə ndzə ni'ì yi anə sə̀' ghà nà'nə.
44016019	Mvəsə̀ bʉ̀ʉ sə̀ wo à tse' nà' sə à yə də mandzə̀ mbàm àwo loho laŋ, fana wo tap ko Pol bə Silàs. Wo soŋ jəŋ lo yà'wèŋ mʉ ntɛɛ̀ŋ mvwe' sə̀ wo sakgə̀ nzak.
44016020	Wo jəŋ və yà'wèŋ bohò bʉ̀ʉ ŋgàaŋ sak nzak bʉ̀ʉ Rumà wèŋ. Wo tsok fa yàʼ dʉk də, “Bʉ̀ʉ yèʼe, wo bʉ̀ʉ Jus, nə sə fa ŋgə' mʉ ntò la'à vès.
44016021	Wo sə tsòho bum lak sə̀ lʉ̀k avès sə kà vɛ'nə dzəm. Vèes bʉ̀ʉ Rumà fana kaco vès dzəm yà' yeŋ.”
44016022	Kwe' bʉ̀ nə̀ wo à ye fo' nə pwe' à be'lə ŋgò fa Pol bə Silàs ŋgə'. Ŋgàaŋ sak nzak sə wèŋ à sàrə wes fa Pol bə Silàs cə̀k mʉ ni'ì pwe', nə fa ŋàŋ dʉk də bwìŋ lʉp yà'wèŋ bə ŋkwɛ̀s.
44016023	Wo ànə lʉp jamsə wo bə̀boŋ fana, wo kə nisə wo ndapndzəm. Wo tsok fa ŋgà kʉ̀k ndapndzəm nə də nà'a lok yà' bə̀boŋ.
44016024	Mvə̀'nə̀ ŋgà kʉ̀k ndapndzəm nə à yuk ncèp ènə fana yi gesə yà' bə rum nə̀ mʉtsətsəʼrə̀, nə so fa yà'wèŋ ruk.
44016025	À kə̀ dzèŋ co nə̀ ntəntʉm tsok fana, Pol bə Silàs sə gʉ̀ pìriyà, nə sə yem fa Nwì ŋkì. Bʉ̀ ŋgàaŋ ndapndzəm mok sə wèŋ sə yu'rə.
44016026	Wo yuk-à, ndapndzəm nə tsoho bə kùum sə pwe'. Nà' tsoho nsàp nə̀ bə jòŋ. Ncùu sə muhu ca sə̀' jwaŋ. Kwaŋ ŋgàaŋ ndapndzəm sə pwe'fo' fweeŋ gbʉ sə nze.
44016027	Ŋgà kʉ̀k ndapndzəm nə à yə̀əŋ lòkok, nə ye ŋga ncùu sə nò to. Yi tsəm dʉk də ŋgàaŋ ndapndzəm sə wèŋ tesə lò wes laŋ. Fana yi soŋ cok fis fèk ye də yi zə ni' ye.
44016028	Pol gham nà' nsàp nə̀ co ŋgì loho yi, nə sə dʉk də, “Kà ni' yò wà bʉpsə̀, vès cu fɛnə lòoŋ!”
44016029	Ŋgà kʉ̀k ndapndzəm nə à to də wo jəŋ və fa yi laàm. Yi caŋ ni mbwa, nə kə gbʉ nooŋ ŋgʉ ni'ì Pol bə Silàs sə nze, nə sə kaŋ jìkjìkjìk.
44016030	Fana yi fis yà'wèŋ sə mbiŋ. Yi fek wo dʉk də, “Tà wèŋ, aco mʉ̀ gʉ yè'sə yà ŋkuŋ ya mʉ tse' lùŋ ɛ?”
44016031	Wo dʉk fa nà' də nà'a dzəm bohò Tà Jisòs ya nà'a nə tse' lùŋ, nà' bə ndap nà' pwe'.
44016032	Wo tsoho fa nà' bə bʉ̀ʉ sə̀ mʉ nda'à yi pwe'fo' ncèp nə̀ Tà nə.
44016033	À ye sə̀' ghà nà'nə bə ndzəm nà'nə ŋgà kʉ̀k ndapndzəm nə à jə wo, nə kə cuk fa wo mvwe' awo sə làaŋ pwe'fo'. Yi bə ndap ye pwe' à bàptɛsə kɛ̀' mò'fis.
44016034	Yi jəŋ lo Pol bə Silàs mʉ nda'à yi, nə fa yà'wèŋ bɛŋ də yà'a zʉ. Yi bə ndap ye nə pwe' à rwiŋ bə kwəkwa, bʉsə̀ wo a dzəm mok Nwì.
44016035	Tsok ànə rɛŋ, nə̀ zəzòŋ fana ŋgàaŋ sak nzak bʉ̀ʉ Rumà wèŋ tum vesə dògarì. Wo fa yà'wèŋ ŋàŋ dʉk də yà'a kə tsok də wo me'rə bʉ̀ʉ yà'sə wèŋ wo lo.
44016036	Ŋgà kʉ̀k ndapndzəm nə à kə̀ tsə̀' fa Pol dʉk də, “Ŋgàaŋ sak nzak sə wèŋ fa vèsə ŋàŋ də wo me'rə weŋ Silàas lo. Aco wèŋ lo yu awèŋ bə fifi.”
44016037	Pol dʉk fa dògarìi sə wèŋ də, “Wo a ka nzak àvès sə̀' sak lok fana wo lʉp ves mʉtsətsəʼrə bwìŋ jì njo. Nə ye sə̀' də wo a fa ves ŋàŋ co bʉ̀ʉ Rumà laŋ. Wo a nisə ves ndapndzəm, nə sə dzəm də wo me'rə swihi ves swìhi. Kwɛ'fò, anə kà vɛ'nə fàk. Ŋgàaŋ sak nzak bʉ̀ʉ Rumà sə nə və tsooŋ fɛɛŋ bə tu awo, ŋkuŋ nə fis me'rə ves.”
44016038	Dògarìi sə wèŋ à foho lòo, nə kə tsok fa ŋgàaŋ sak nzak sə cùu Pol sə. Wo ànə yuk dʉk də Pol bə Silàas bʉ̀ʉ Rumà fana wə ko wo.
44016039	Wo lo, nə kə lɛŋ sə̀swìfa bohò yà'wèŋ. Wo fis yà'wèŋ mʉ ndapndzəmə̀ anə, nə dʉk fa yà'wèŋ dʉk də aco yà' tesə mʉ ntòlak anə, nə lo.
44016040	Pol bə Silàs à tesə mʉ ndapndzəmə̀ anə, nə lo nda'à Lidiyà. À kə̀ dzèŋ fo', wo tseŋ bwema sə̀ wo à dzəm Jisòs. Wo tipsə gʉŋsə yà', nə lo.
44017001	Wo à cà mvwe' lak Àmfìpolìs bə lak Àpòlòniyà, nə dzeŋ Tètàlonikà. Ndap pìriyà bʉ̀ʉ Jus wèŋ à ye fo'.
44017002	Sə̀' mʉ mvə̀'nə̀ Pol gʉ̀hʉ ləəŋgə̀ səsa sə fana, yi à lò mʉmvwe' ndap pìriyà nə. Yi à cu mvweʼ lak yàʼsə ntɛŋ tɛ'. Nùubu dzə̀ lòoŋ, yi sə fenə bə bòp bʉ̀ʉ nə̀ fo' bə bum sə̀ yà'a ndzənə ŋwàk Nwì.
44017003	Yi à sə tsòho, nə sə ni tsok fa yà'wèŋ nja dʉk də, “Ŋkum ŋgà gèm bwìŋ nə̀ Nwì ànə dʉk də yi nə tum nə, à tse' ŋgò yə ŋgə' fana nə kpʉ, nə luŋ sə̀mok. Jisòs nə̀ mʉ̀ tsə̀' weŋ liŋ ye nèʼnə, yi Ŋkum ŋgà gèm bwìŋ nə.”
44017004	Mok wèŋ à dzəm, nə be'lə lo mok ma nə̀ Pol bə Silàs. Bòp bʉ̀ nəmòk wùriŋ sə̀ wo à ka bʉ̀ʉ Jus yeŋ, nə sə kuksə Nwì, à dzəm sə̀'. Bə̀ba mok wùriŋ sə̀ wo mantombì à dzəm sə̀'.
44017005	Bʉ̀ʉ Jus wèŋ à yè ŋgò wa də bwìŋ sə dzəm vɛ'nə bʉ̀ʉ yà lɛ? Fana wo lo, nə kə to benə ŋgàaŋ gha' ŋgòŋ sə mandzə̀ mvwe' mò'fis. Nà' à ye kwe' nə̀ ŋgò gʉ̀ lak sə curə nə̀bʉp. Wo kə ni lap ndap ŋwə̀ nəmòk nə̀ liŋ yee Jasòŋ. Wo à sə làp mandzə̀ nə də wo ye Pol bə Silàs mbwa, nə jəŋ lo yà'wèŋ mvwe' kaŋsurù.
44017006	Wo à ka yà'wèŋ ye, fana wo soŋ jəŋ lo Jasòŋ nə bə bwema mok sə̀ wo à dzəm Jisòs, nə kə fa bohò bʉ̀ʉ ŋgàaŋ sak nzak sə mvwe' ntʉm lak ànə. Wo gurə, nə sə dʉk də, “Bʉ̀ʉ yèʼe wèŋ sə gʉ̀ fana ŋgə' sə tesə ma nə̀ fò lòoŋ. Wo nə və̀ nə ŋga'a mvwe' lak yàvès sə̀'.
44017007	Jasòŋ ko noŋsə wo mʉ nda'à yi. Wo pwe', nə̀ mò'fis kà lʉ̀ʉk ŋkum àvès nə̀ ghaŋ nə̀ mvweʼ lak Rumà sə nòŋsə̀gə̀. Wo sə cèp də ŋkum mòk cu fe'lə nə̀ liŋ yee də Jisòs.”
44017008	Wo ànə cep nsàp ncèp ènə, fana kwe' bʉ̀ nə̀ wo sakgə̀ kaŋsurù bə bʉ̀ʉ mok sə pwe' à ŋàk kɛ'ca maŋgəŋgèŋ.
44017009	Bʉ̀ʉ kaŋsurù sə wèŋ à gʉ̀ʉ, fana Jasòŋ bə bʉ̀ʉ ye wèŋ lak mbàm sə̀ wo kogə̀ ŋwè, yi lak yà' ŋkuŋ wo me'rə yi. Wo a làk yà' fana wo me'rə yà'wèŋ lo.
44017010	Ndzəm à sèŋ ntɛ̀ŋ, bwema sə̀ wo à dzəm sə wèŋ tumsə lo Pol bə Silàs mvwe' lak Berà. Wo à kə̀ dzèŋ fo', wo sə lo mvwe' ndap pìriyà bʉ̀ʉ Jus wèŋ.
44017011	Bʉ̀ʉ sə̀ fo' à bò və̀m nə ghak bʉ̀ʉ sə̀ wo cu mvwe' lak Tètàlonikà wèŋ. Wo à yu'rə ncèp nə bə ntʉm nə̀ kwəkwa wùriŋ. Wo à sə ta ŋwàk Nwì nə nùubu pwe' də ya ŋga wo riŋ-a yàwo sə̀' dʉk də yusə̀ Pol sə cep sə vɛ'nə nə̀ zìnə àlɛ?
44017012	Bʉ̀ʉ sə̀ wo à dzəm à ye cɛ̀bʉ̀ə̀. Bàa mok sə̀ ghaŋ bə mbəmbam wèŋ à dzəm sə̀' ŋga wo à ka bʉ̀ʉ Jus yeŋ.
44017013	Bʉ̀ʉ Jus sə̀ mvwe' lak Tètàlonikà wèŋ ànə yuk dʉk də Pol tsoho ncèp Nwì mvwe' lak Berà, fana wo və, nə ye ŋgò fʉəpsə fa bʉ̀ʉ sə̀ fo' sə mbʉəp nə̀ bʉp.
44017014	Ànə ye vɛ'nə ntɛ̀ŋ, bwema sə̀ wo à dzəm sə wèŋ jəŋ lo Pol mà ŋgʉ ndzəp də yi lo. Silàs bə Timatì wèŋ à mam yàwo Berà anə.
44017015	Bʉ̀ʉ sə̀ wo à sə jə lò Pol sə à lò tə̀tè kə dzeŋ mvwe' lak Atèn ŋkuŋ wo bwi foho və fe'lə Berà anə. Pol à dʉk wo də yà'wèeŋ kə tsok Silàs bə Timatì də yà'wèeŋ yuŋ və yi nə̀nàk.
44017016	Mvə̀'nə̀ Pol à sə cu mvwe' lak Atèn anə ŋgò tək Silàs bə Timatì, fana ntʉm ye kà sə kwa lok. Yi à sə kà kwəkwa tse' bʉsə̀ yi à sə yə ŋga tàap bumlak co rùm rwiŋ mvwe' ntʉm lak ànə vɛ'ɛ dak.
44017017	Yi à lò mʉmvwe' ndap pìriyà bʉ̀ʉ Jus wèŋ, nə sə cep fenə cù mbwa bə bʉ̀ʉ Jus, nə ye bʉ̀ʉ sə̀ wo kùksəgə̀ Nwì ŋga wo bʉ̀ lakmvum sə̀'. Yi sə fenə mʉ ntɛɛ̀ŋ sə̀' nùubu pwe' bə bʉ̀ʉ sə̀ wo və-a fo' na.
44017018	Yi à sə fenə mok bə cicàa səmok sə̀ wo to wo də Èpàkurà, bə mok də Sìtoɛ̀k wèŋ sə̀'. Mok à sə dʉk də, “Ŋgà bùp cùu sə̀ wà ènə sə də yi cep yè'sə yà lɛ?” Mok dʉk yàwo də, “Yi sə gʉ̀ co yi sə cep bə nsàap nwìi səmok sə̀ yà' ka fɛɛŋ yeŋ.” Wo à dʉk vɛ'nə bʉsə̀ Pol à sə tsòho bə liŋ Jisòs, nə ye mvəsə̀ ŋgò lòkok mvwe' kpʉ.
44017019	À ye vɛ'nə fana, wo to lo Pol mvwe' kwe' Àripagù wèŋ. À kə̀ dzèŋ fo', wo dʉk fa nà' dʉk də, wo sə dzəm də wo rɛɛŋ bə nsàp yəyə'rə̀ nə̀ fi nə̀ nà' sə cèp bə zeŋ nèʼnə.
44017020	bum mok sə̀ nà' sə tsòho sə nsàap bum sə̀ wo ka yà' yàwo riŋ yuk, fana wo sə dzəm ŋgò rì də yà'a yà'sə da lɛ?
44017021	Wo sə dʉk vɛʼnə ŋga bwe nze Atèn, nə ye bə bʉ̀ʉ sə̀ wo à coho və̀ fo' və̀ə wèŋ pwe' à sə dzəmgə̀ ŋgò cuuŋ, nə sə yu'rə, nə sə tsoho nzu sə̀ wo yuʼ tsə yà' ghà nə.
44017022	Pol à lòkok təəŋ mʉtsə̀ mvwe' kwe' Àripagù wèŋ nə. Yi dʉk fa yà'wèŋ dʉk də, “Wèŋ bʉ̀ʉ Atèn, mʉ̀ sə ye də weŋ fa ntʉm awèŋ bohò nwìi awèŋ wùriŋ.
44017023	Ye də mʉ̀ sə tsə̀ʼ vɛ'nə bʉsə̀ mʉ̀ ànə sə gi ca, nə sə kʉk ja'a kɛ'ca bum sə̀ wèeŋ kùksəgə̀ yà', fana mʉ̀ ye kàm mòk nə̀ wo còm mbwa dʉk də, ‘Bohò Nwì nə̀ wo ka yi riŋ.’ Mʉ̀ sə tsə̀' rɛŋsə fa weŋ yèʼe yi nə̀ wèŋ a sə kùksə yi ŋga wèŋ ka yi riŋ nə.
44017024	Nwì nə̀ yi à gʉ̀ nzeŋgòŋ, nə ye bə bum sə̀ yà'a ca pwe', yi Tà nə̀ mʉbu bə sə nze yi. Yi kà mʉnə tàap rùum sə̀ wo ci yà' bə bo cugə̀.
44017025	Ka də yi sə jamə yu səmok sə̀' də aco ŋwè gʉ fa yi sə̀' yeŋ. A vɛ'nə bʉsə̀ a yi nə̀ yi fagə̀ bwìŋ pwe'fo' yòŋsə̀, nə ye bə yà lòoŋ sə̀ bwìŋ dzəm yà'.
44017026	Yi à gʉ̀ fis nsàap bʉ̀ʉ sə̀ wo zəzok sə̀ wo cu mʉ nzeŋgòoŋ fɛɛŋ pwe' ndzənə ŋwə̀ nə̀ mò'fis. Yi à gàpsə ndʉ̀rə ŋgòŋ sə də nsàp bʉ̀ nèʼe nə cum fɛŋ bə fa' yi. Yi à fʉ̀hʉ fa bòp lak nə̀ fò pwe' mvə̀k nje ŋgò cu sə̀' yi.
44017027	Yi ànə gʉ yè'sə vɛ'nə ya bwìŋ lap yi. Yà' ye sə̀' də mvə̀'nə̀ wo sə lap yi fana, kàmòk wo nə ye yi mvəsə̀ wo sə làp ghàsə kɛ'cà yi sə. Nwì ka ye sə̀sap bohò vesùwèŋ lɛ yeŋ.
44017028	Ŋwə̀ nəmòk à dʉk də, ‘A cugə̀ə, nə sə cum ŋwʉm, nə sə gihi kɛʼ yè'sə bə ŋàaŋ sə̀ ye.’ Yà' mègù sə̀' mʉ mvə̀'nə̀ ŋgàaŋ còm ŋwàk awèŋ mok à còm dʉk də, ‘Vèes yàvès sə̀' bwe ye.’
44017029	Nə yeè nə dʉk də, mvə̀'nə̀ vesùwèeŋ bwe Nwì, a kà də vesùwèeŋ tsərə də yi səsə co yumok sə̀ bwìŋ a jə ŋkərə̀ àwo ŋgò gʉ̀ bə ntɛŋ kè lìs àlɛ tsərə̀.
44017030	Yusə̀ bwìŋ à sə gʉ̀ mantombì ŋga wo ka riŋ fana, Nwì a jə càsə yà'sə pwe' co yusə̀ wà. Nə̀ ŋga'a nèʼe fana yi sə cèp bohò ndàaŋwè nə̀ yi fò pwe' ŋgò kupsə, nə bwi fa bʉp ye ŋkwɛ̀ŋ.
44017031	Yè'sə vɛ'nə bʉsə̀ yi a fʉ̀hʉ nòŋsə nùmbu nə̀ yi nə sak nzeŋgòŋ nə pwe'fo'. Səsak ènə nə ye bə zìnə. Yi nə sak bə cùu ŋwə̀ nə̀ yi a cok nòŋsə nà'. Yi a nìtsə̀' dʉk də yè'sə zìnə bə mandzə̀ nə̀ də yi a lòkoksə ŋwə̀ ènə mvwe' kpʉ.”
44017032	Pol ànə cep ncèp nə̀ də ŋgò lòkok mvwe' kpʉ fana bʉ̀ʉ sə̀ wo à sə yu'rə sə ga'a bòp ba. Mok à sə ywì'lə yi co ləm, fana mok dʉk yàwo də, wo sə dzəm ŋgò yuk mali yà' sə̀mok.
44017033	Fana Pol me'rə mvwe' kwe' nə.
44017034	Bʉ̀ʉ mok à be'lə ma nə̀ nje, nə dzəm bohò Jisòs. Mòk nə̀ yi à ye mʉŋgorə̀ bʉ̀ʉ sə̀ wo à dzəm sə wèŋ à ye Diyonisù, nə̀ yi à ye ŋwə̀ə kwe' Àripagù nə. Ŋwà mòk à ye sə̀' nə̀ liŋ ye Dàmaris, nə ye bə mok wèŋ sə̀'.
44018001	Ghà nə̀ Pol ànə cep mesə mʉ kwe' Àripagù anə, fana kà mok sàp yi yèʼe nə lo mvwe' lak Korè.
44018002	À kə̀ dzèŋ fo', yi tseŋ ŋwə̀ Jus mòk fo'. Liŋ ye à ye də Àkwilà. Wo à dzə yi mvwe' lak Poŋtòs. Ŋwə̀ ènə bə ŋgwe ye Prìsiliyà à mè'rə nzeŋgòŋ Italì, nə və fa'nə sə̀' ghà anə, kà ntò sàp. Wo ànə yèʼe və bʉsə̀ ŋkum Rumà nə̀ wo à sə to yi dʉk də ŋkum Kladiyòs à dʉk də bʉ̀ʉ Jus sə̀ wo cu mvwe' lak Rumà pwe', wo lo. Pol ànə kə ye wo.
44018003	Bə yà'wèŋ à sə cu mvwe' mò'fis bʉsə̀ wo à sə gʉ̀ sə̀' nsàp fàk nə̀ mò'fis. Bə yà'wèŋ à sə gʉ̀hʉ sèeŋ nsàap tàp mok, wo to yà' də tent, nə sə ko mbàm fo'.
44018004	Nùubu dzə̀ à sə ye pwe', Pol lo mʉnə ndap pìriyà bʉ̀ʉ Jus wèŋ. Yi sə lo mbwa ŋgò kə̀ fenə nə cep rɛŋsə bum bə bʉ̀ʉ Jus nə ye bʉ̀ʉ Gris wèŋ də yà'wèeŋ riŋ də yusə̀ yi sə cèep sə zìnə.
44018005	Ghà nə̀ Silàs bə Timatì ànə me'rə və nzeŋgòŋ Màsìdoniyà, nə kə tseŋ Pol, fana yi me'rə bo fàak ye sə, nə sə tsoho megu ye mok ncèp nə. Yi sə tsoho fa bʉ̀ʉ Jus wèŋ dʉk də, Jisòs nə Ŋkum ŋgà gèm bwìŋ nə̀ Nwì à dʉk də yi nə tum nə.
44018006	Wo bɛŋ yusə̀ yi sə cèep sə, nə to kɛ'ca liŋ ye bʉp, fana yi satop sə̀' nə̀bʉp, nə sə kɛ'sə mak mfə̀mfə sə̀ ndzənə cə̀ək ye. Yi sə cep bohò yà'wèŋ dʉk də, “Wèeŋ bisə-a, wèŋ bɛŋ tu awèŋ. Bo yàm ka ca yeŋ. Ye jəŋ nə̀ ŋga'a nèʼe nə lo mantombì, mʉ nə sə tsoho fa ncèp nə mok bohò bʉ̀ʉ sə̀ wo ka bʉ̀ʉ Jus yeŋ.”
44018007	Yi à yeʼe, nə sə kə cum mʉnə ndap ŋwə̀ nəmòk nə̀ liŋ ye də Titiyòs Jostòs. Ŋwə̀ ènə à ka ŋwə̀ə Jus yeŋ, nə sə kuksə Nwì. Ndap ye nə à tə kʉəp lò gù ŋgʉ ndap pìriyà bʉ̀ʉ Jus wèŋ vɛ'.
44018008	Ŋwə̀ nəmòk nə̀ yi à ye ŋwə̀ nə̀ mantombì mʉnə ndap pìriyà bʉ̀ʉ Jus nə, nə̀ liŋ ye à ye Kripòs, à dzəm bohò Tà Jisòs bə ndap ye pwe'. Bʉ̀ʉ səmok sə̀' sə̀ mvwe' lak Korè anə ŋkʉ̀ʉŋntɛ̀ŋ à yuk ncèp nə̀ Nwì nə sə̀', nə dzəm, fana nə baptɛsə.
44018009	À ye nùmbu mòk nə̀ ndzəmə̀ Pol ye lo, fana Tà Jisòs tsok fa yi ndzənə lo nə dʉk də, “Kà də wu wəp dʉk. Sə tsoho mali, nə kà teŋsə̀.
44018010	Bʉsə̀ mʉ tə vesù. Ŋwə̀ nəmòok nə kà mandzə̀ nə̀ ŋgò gʉ̀ wu bʉp tse'. A vɛ'nə bʉsə̀ bwìŋ mvwe' ntʉm lak ènə ŋkʉ̀ʉŋntɛ̀ŋ sə̀ wo bʉ̀ʉ am.”
44018011	Ànə ye vɛ'nə, Pol cum fo' ŋkà'ŋgòŋ mò'fis bə bwes. Yi sə yə'rə fa bʉ̀ʉ sə̀ fo' sə ncèp nə̀ Nwì.
44018012	Ghà nə̀ wo ànə koksə Galiyò də yi Govənò mvwe' nzeŋgòŋ Gris nə fana bʉ̀ʉ Jus wèŋ kum ni', nə ko lo Pol mʉ kot bohò yi.
44018013	Wo dʉk də, Ŋwə̀ nèʼe yi sə làp mandzə̀ ŋgò gʉ̀ də bwìŋ sə kuksə Nwì nsàp mandzə̀ nə̀ lʉ̀k sə kà vɛ'nə dʉk.
44018014	Pol à sə də yi muk cù ŋgò cèep, fana Galiyò dʉk fa bʉ̀ʉ Jus sə wèŋ dʉk də, “Anə ye-a dʉk də ŋwə̀ ènə fɛ̀ŋ yumok bwɛ̀rɛ mʉ̀ ko ntʉm nə yu'rə fa weŋ bə̀boŋ.
44018015	Fana wèŋ sə jə və̀ fa mʉ nzak ncèep cù, nə ye bə liŋ bum awèŋ sə̀ wèeŋ toho kɛ'càgə̀ yà', nə ye fe'lə bə lʉ̀ʉk awèŋ wèŋ. Mʉ nə kà yàm yà'sə sak, wèeŋ du, nə kə sak yà' sə wèŋ.”
44018016	Yi bɛ' fis yà'wèŋ mʉ kot anə.
44018017	Wo pwe' à kə̀ ko ŋwə̀ nəmòk nə̀ liŋ ye à ye də Sostinì. Yi à ye ŋwə̀ nə̀ mantombì mʉnə ndap pìriyà bʉ̀ʉ Jus wèŋ nə yi. Wo à lʉp yi sə ntòmbi kot nə. Galiyò kà mbɛŋ nə̀ mbɛŋ kom lok.
44018018	Pol à cu mali bə bwema sə̀ wo à dzəm sə wèŋ mvwe' lak Korè anə mʉnə nùubu ŋkʉ̀ʉŋntɛ̀ŋ. Ànə geŋ, yi bə Prìsiliyà nə ye Àkwilà wèŋ me'rə bwema sə, nə kə ni ŋgwes nə̀ nà' à sə lò mvwe' nzeŋgòŋ Sìriyà. À kə̀ dzèŋ mvwe' lak Sèncerì yi su tu ŋgò kə̀ nìŋ də yi rusə kə̀kàk ye nə laŋ.
44018019	Wo à kə̀ dzèŋ mvwe' lak Efesò, fana Pol bə Prìsiliyà nə ye Àkwilà wèŋ ga'a fo'. Yi lo ye sə mʉ ndap pìriyà bʉ̀ʉ Jus wèŋ, nə sə kə ce'e fenə mbwa bə bʉ̀ʉ Jus sə wèŋ.
44018020	Wo à dʉk yi dʉk də bə yà'wèeŋ cum fo' sə̀sap ntɛ̀ŋ, fana yi kà dzəm.
44018021	Mvə̀'nə̀ yi à sə lò sə, yi dʉk fa bʉ̀ʉ sə wèŋ dʉk də, “A ye-a ŋga Nwì fa ŋàŋ, fana mʉ̀ bwi və fe'lə sə̀mok, nə kə ye weŋ.” Yi à cèp wes vɛ'nə, fana yi ni ŋgwes, nə lo yuye.
44018022	Yi à kə̀ wɛ̀s mvwe' lak Sìsàriyà, nə ca lo Jòrosalèm, nə kə cepsə bʉ̀ʉ cos nə̀ fo'. Yi à cèpsə wes yà'wèŋ, fana yi yeʼe lo mvwe' lak Antiyòk.
44018023	Yi ànə cum fo' ghàr, fana yi lon nə ca mvwe' nzeŋgò Gàlesiyà bə Frijìyà, nə sə tipsə gʉŋsə lo bʉ̀ ŋgàa yù mandzə̀ Jisòs pwe'fo'.
44018024	Ŋwə̀ Jus mòk à ye, wo to yi də Àpolò. Yi à və̀, nə sə cum mvwe' lak Efesò ŋga wo à dzə yi mvwe' lak Àlèsandìriyà. Yi à rì ŋgò cèp bòŋsə cù, nə riŋ ŋwàk Nwì sə̀' nə̀bʉp.
44018025	Yi à ye ŋwə̀ nə̀ wo à tsə̀' rɛŋsə fa yi mandzə̀ nə̀ Tà Jisòs. Yi à fa ntʉm ye pweʼ ŋgò sə cèp, nə sə yə'rə fa bwìŋ bum sə̀ yà' sə kùm liŋ Jisòs pwe'fo' zìnə. Yumok ye ləlɛ sə̀', nə̀ dʉk də yi à rì mègù bàptɛ nə̀ Jon.
44018026	Yi à sə cèp mʉnə ndap pìriyà bʉ̀ʉ Jus wèŋ, nə kà wʉə koksə̀ lok. Prìsiliyà bə Àkwilà à yuk mvəsə̀ yi à sə cèp, fana wo to lo yi nda'à wo. À kə̀ dzèŋ fo', wo tsoho rɛŋsə tsərə wesə fa nà' mandzə̀ Nwì yəyərə̀.
44018027	Ànə geŋ, Àpolò nə dʉk də yi dzəm ŋgò lò mvwe' nzeŋgòŋ Gris, fana bʉ̀ ŋgàa yù mandzə̀ Jisòs mvwe' lak Efesò wèŋ tɛsə yi bə mandzə̀ nə̀ də wo à còm tipsə gèsə lò bwema sə̀ mvwe' nzeŋgòŋ Gris sə wèŋ ŋwàk dʉk də Àpolò kə̀ dzèeŋ, yà'wèŋ jəŋ nà' bə̀boŋ. Yi ànə kə dzeŋ, fana bum sə̀ yi à sə cèp yà', à tɛsə bwema sə wèŋ wùriŋ. Wo ànə dzəm bʉ̀ʉ bòvə̀m nə̀ Nwì nə.
44018028	Mvə̀'nə̀ yi à sə cèp bə ŋàŋ wùriŋ sə, fana bə bʉ̀ʉ Jus wèŋ fenə, yi ghak yà'wèŋ mʉ lisə̀ bwìŋ jəja. Yi sə taŋ fis ndzənə ŋwàk Nwì dʉk də Jisòos Ŋkum ŋgà gèm bwìŋ nə̀ Nwì à dʉk də yi nə̀ tum vèsə nə.
44019001	Àpolò ànə ye mvwe' lak Korè, fana Pol gi ca mvwe' ntò nzeŋgò ànə, nə kə dzeŋ mvwe' lak Efesò. À kə̀ dzèŋ fo', yi ye bʉ̀ʉ mok sə̀ wo à sə yù mandzə̀ Jisòs fo'.
44019002	Yi fek yà'wèŋ dʉk də, yà' ànə tse' Yòŋsə̀ nə̀ Rərɛŋ nə ghà nə̀ yà'wèŋ ànə dzəm Jisòs laŋ àlɛ? Wo dʉk fa yi dʉk də, “Vès ka yàvès liŋ yumok dʉk də Yòŋsə̀ nə̀ Rərɛŋ yuk yuk.”
44019003	Pol fek fe'lə wo də, “Ànə geŋ wèŋ bàptɛsə nsàp bàptɛ yà?” Wo də ànə ye bàptɛ Jon.
44019004	Yi tsok fe'lə fa yà'wèŋ dʉk də, “Bàptɛ Jon ànə ye də a bàptɛsə bʉ̀ʉ sə̀ wo à kupsə ntʉm bə bʉp awo sə̀ wo à sə gʉ̀ʉ. Yi Jon nə à tsòho fa bʉ̀ʉ Izùrɛ wèŋ də yà'wèeŋ dzəm bohò ŋwə̀ nəmòk nə̀ nà' sə və̀ maŋkwɛ̀ɛŋ yi. Ŋwə̀ nə̀ yi à sə dʉk də wo dzəm nà' nə à ye Jisòs.”
44019005	Wo ànə geŋ də wo yuk vɛ'nə, fana wo bàptɛsə fe'lə sə̀mok mʉnə liŋ sə̀ Jisòs.
44019006	Pol naaŋ fa yà'wèŋ bo, fana Yòŋsə̀ nə̀ Rərɛŋ nə və bohò wo. Wo sə cep ncèep lak mok sə̀ bwìŋ ka yà' riŋ, nə sə tsoho bum mok sə̀ Nwì à sə tsə̀' fa wo.
44019007	Wo à ye lòoŋ fo' co bwìŋ hum-ncòp-ba.
44019008	Pol à lò mʉmvwe' ndap pìriyà bʉ̀ʉ Jus wèŋ. Mʉnə ŋwə tɛ', yi sə cep bə bʉ̀ʉ sə wèŋ, nə kà wəp lok. Yi à fenə bə yà'wèŋ, nə sə lap mandzə̀ ŋgò gʉ̀ də wo dzəm də yusə̀ yi tsə̀' fa yà'wèŋ bə gaŋ ŋkum Nwìi zìnə.
44019009	Fana mok wèŋ gʉŋ tu nə kà dzəm. Wo cep bum sə̀ bʉp bə ma nə̀ Tà Jisòs ŋga kwe' bwìŋ sə yuk pwe'. Pol jəŋ bʉ̀ʉ sə̀ wo à sə yù mandzə̀ Jisòs sə bə yà'wèŋ lo. Nùubu pwe' bə yà'wèŋ sə kə cep bum mʉmvwe' ndap mòk nə̀ ghaŋ nə̀ Tìranù à tse' nà' yi.
44019010	Wo à sə gʉ̀hʉ vɛ'nə tə̀tè kə dzeŋ lùumŋgòŋ ba. Fana bʉ̀ʉ sə̀ wo à cu mvwe' nzeŋgò Ɛsiyà, bʉ̀ʉ Jus bə sə̀ wo ka bʉ̀ʉ Jus yeŋ wèŋ pwe' à yuk ncèp nə̀ Tà Jisòs.
44019011	Nwì à sə gʉ̀ càsə nsàap maŋgəŋgèeŋ mok sə̀ yà' à ka vɛ'nə ye yuk ndzə bohò Pol.
44019012	Nsàp nə̀ co wo sə jəŋ megu mok gà cə̀k nə̀ yi yìsgə̀ ndùrə̀ bə zeŋ, nə kə jwɛŋ ŋgàa yiyaŋ bə zeŋ, fana wo gʉŋ. Yòŋsə̀ə sə̀ bʉp sə tesə gɛsə ndzə ni'ì wo sə̀'. Wo à sə jə cə̀ək fàak ye sə̀ yi à sə ni tse', nə sə gʉ bə zeŋ sə̀' vɛ'nə.
44019013	Bʉ̀ʉ Jus mok à ye sə̀ wo à sə gìhi kɛ' càa, nə sə bɛ' fis fa bwìŋ yòŋsə̀ə sə̀ bʉp sə̀'. Wo à yè ŋgò mùmsə ja'a də wo sə bɛ' fis yà' bə liŋ Tà Jisòs. Wo dʉk fa yòŋsə̀ə sə̀ bʉp sə dʉk də, “Mʉ̀ cèp bə ŋàaŋ Jisòs nə̀ Pol sə tsòho nà'a.”
44019014	Ŋwə̀ə Jus nə̀ ŋgà fa satikà' mòk nə̀ ghaŋ à ye nə̀ liŋ yee Sivà. Yi à tse' bwe mbəmbam sàmba sə̀ wo à sə gʉ̀hʉ vɛ'nə.
44019015	Yòŋsə̀ nə̀ bʉp nə à cèp fəsə fa wo dʉk də, “Mʉ̀ rì Jisòs, nə riŋ Pol sə̀', a wèeŋ ndà?”
44019016	Ŋwə̀ nə̀ yi à tse' yòŋsə̀ nə̀ bʉp ndzə ni'ì yi nə à ko wo nsàp ŋgwap lʉ̀ mok vɛ'ɛ, nə lʉ ghak wo. Wo à carə tesə mʉ nda'à yi anə bə mvwe' bə mvwe'. Wo à ye sə̀' jì cə̀k ŋga yà' sàha wes pwe'.
44019017	Bʉ̀ʉ Jus nə ye sə̀ wo ka bʉ̀ʉ Jus yeŋ sə̀ wo à sə cu mvwe' lak Efesò à yuk yu yè'sə pwe'. wʉə à ko wo nə̀bʉp. Bwìŋ à kùksə nə sə wəp ghaha lo liŋ Tà Jisòs mantombì.
44019018	Bwìŋ wùriŋ sə̀ wo à dzəm Jisòs wèŋ à tesə və̀ mvwe' bwìŋ, nə sə cep fis bʉp sə̀ wo à gʉ̀ jəja.
44019019	Bwìŋ ŋkʉ̀ʉŋntɛ̀ŋ sə̀ wo à sə fegə̀ ŋgam wèŋ à jə be'lə və̀ ŋwàak ŋgam awo mvwe' mò'fis, nə tɛŋ yà' ŋga bwìŋ sə yə pwe'. Wo à ta be'lə mbàam ŋwàak sə pwe', yà' kə dzeŋ bàam mbàm ncùhù hum tàŋ.
44019020	Njo bum sə̀ yà' à sə gʉ wùriŋ yè'sə fana, ncèp nə̀ Tà Jisòs nə à sə yuhu lò mantombì, nə sə yam gʉŋ ghaha ghaha.
44019021	Ghà nə̀ bum yè'sə ànə ca wes me vɛ'nə pwe', fana Pol də yi nə lo gì. Yi dʉk də yi nə ca mvwe' nzeŋgòŋ Màsìdoniyà bə Gris, nə kə dzeŋ Jòrosalèm. Yi dʉk sə̀' dʉk də yi kə̀ cu fo', fana yi kə dzeŋ mvwe' lak Rumà sə̀'.
44019022	Ànə ye vɛ'nə, fana yi tumsə lo Timatì bə Ɛ̀ratòs mvwe' nzeŋgòŋ Màsìdoniyà. Bʉ̀ʉ sə̀ ba yè'sə à ye bʉ̀ʉ sə̀ wo à sə tɛsə kɛ'cà yi bə bum. Yà'wèŋ à lòo, yi sə cum mali ye sə mvwe' nzeŋgò Ɛsiyà ŋkuŋ.
44019023	Nèʼe ŋga'a mvə̀k nə̀ ŋkəŋkɛs ŋgə' mòk nə̀bʉp à tesə mvwe' lak Efesò anə njo mandzə̀ ma nə̀ Tà Jisòs.
44019024	Ŋgà tɛŋlàm nəmòk à ye nə̀ liŋ ye à ye də Dìmàtiròs. Yi à sə tèe fʉ̀'rə ndap mok nə̀ ghaŋ nə̀ nà' à ye ndap nwì nəmòk, nə̀ wo togə̀ nwì nə də Dìyanà. Yi à gʉ̀ nà' bə ntɛŋ nəmòk nə̀ wo togə̀ nà' də sivà. Yusə̀ yi à gʉ̀ sə à sə jə və fa bʉ̀ʉ sə̀ wo à sə fàak sə wèŋ swe' wùriŋ.
44019025	Ànə geŋ, yi to benə yà'wèŋ pwe' mvwe' mò'fis. Yi to bə bʉ̀ʉ səmok sə̀ nsàp fàak awo sə̀' co sə̀ mok wèŋ sə. Yi dʉk fa yà'wèŋ dʉk də, “Bʉ̀ʉ am, wèŋ rì də vesùwèeŋ tse' mègù mbàam yàvès bə nsàp fàk nə̀ vesùwèeŋ gʉ̀gə̀ nèʼe.
44019026	Fana aco wèŋ yuk nə ye yà'wèeŋ bə lis awèŋ sə̀' nsàp yu nə̀ ŋgà' nə̀ wo to yi də Pol nèʼe sə gʉ̀ʉ. Yi sə tsòho kɛ' fa bwìŋ dʉk də, nwìi sə̀ bwìŋ gʉ̀ yà' bə bo ka nwì yeŋ lok nə̀ kɛ̀' mò'fis. Bwìŋ a bʉ̀ʉŋ, nə dzəm ncèp ye nə wùriŋ. Bʉ̀ʉ sə̀ wo dzəm ncèp ye nə, wo mvwe' lak Efesò fɛnə, nə ye bwi ma nə̀ ghaŋ mvwe' nzeŋgò Ɛsiyà pwe'.
44019027	Yusə̀ mʉ̀ sə yə, a dʉk də yà'a nə jəŋ və ŋgə'ə də fàak avès yè'sə nə tse' liŋ sə̀ bʉp. Nə sə yəə̀ŋ nə sə̀' dʉk də ndap nwì avès nə̀ ghaŋ Dìyanà nə kà fàk mok sə̀ tse' fe'lə̀. Mvəsə̀ wo jəgə̀ yi co yu nə̀ yum, yèʼe nə bʉp. Ŋga yi nwì nə̀ bʉ̀ʉ Ɛsiyà pwe' nə ye bə nzeŋgò nə pwe'fo' kùksə mègù yi.”
44019028	Mvə̀'nə̀ kwe' bʉ̀ nə à yuk ncèp ènə, fana ntʉm yaaŋ wo. Wo jok, nə ye ŋgò furə dʉk də, “Dìyanà nə̀ mvweʼ lak Efesòo nwì nə̀ ghaŋ.”
44019029	Mfuŋ à lò bə ntòlak nə pwe'. Bʉ̀ʉ sə wèŋ tap ko bʉ̀ʉ səmok ba sə̀ wo à sə gìgə̀ bə Pol, nə jəŋ lo wo mvwe' nzə̀ nə̀ bʉ̀ lak sə̀ fo' sə kə benəgə̀ fo'. Bʉ̀ʉ sə̀ ba yè'sə, à ye Gayòs bə Àritakò. Wo à ye bwe lak mvwe' nze Màsìdoniyà.
44019030	Pol à dzəm də yi lo ŋgò kə̀ teŋsə bʉ̀ʉ sə wèŋ bə tu ye, fana bʉ̀ ŋgàa yù mandzə̀ Jisòs wèŋ kà vɛ'nə dzəm.
44019031	Ŋge'e Pol mok sə̀ wo à yə bʉ̀ʉ sə̀ ghaŋ mvwe' lak yà'sə wèŋ à tum fa yi ntirə̀. Wo à tirə fa nà' dʉk də, ‘kwəkwè', kà si yo mvweʼ nze ènə kə̀ nì vèsə̀.’
44019032	Bum yè'sə ànə ye co kwe' awo nə sə jam jamə vɛ'ɛ. Bòp bʉ̀ mòk à sə fu sə̀' yusə̀ zok, ma mòk sə fuŋ sə̀' yusə̀ zok. Ànə ye vɛ'nə bʉsə̀ bòp ma nə̀ ghaŋ à ka yusə̀ yà' à jə benə və̀ wo fo' sə̀' riŋ.
44019033	Ŋwə̀ nəmòk à ye fo' nə̀ liŋ ye à ye də Àlèsandà, fana bʉ̀ʉ Jus wèŋ tes yi mantombì də nà'a cep fa wo. Àlèsandà gʉ bo də bwìŋ teŋsə cù, ya yi taŋ njo mʉtsətsəʼrə bwìŋ.
44019034	Bʉ̀ʉ sə wèŋ ànə ye riŋ də nà'a ŋwə̀ə Jus, fana wo pwe'fo' sə fuŋ benə megu mok yusə̀ mò'fis. Wo à sə furə dʉk də, “Dìyanà nə̀ mvwe' lak Efesòo nwì nə̀ ghaŋ.” Wo sə furə vɛ'nə tə̀tè haŋ, nə kà nə̀nàk teŋsə̀.
44019035	Ànə geŋ, ŋgà còm bum nə̀ mvwe' lak yà'sə à gʉ̀ bʉ̀ʉ sə wèŋ teŋsə cùu sə. Yi yeto ŋgò cèp dʉk də, “Wèŋ bʉ̀ʉ Efesò, ndàaŋwè pwe' riŋ dʉk də a nòŋsəgə̀ ndap nə̀ ghaŋ nə̀ nwì Dìyanà nèʼe ntʉm lak Efesò, bə lìs ye nə̀ rərɛŋ nə̀ nà' à gbʉ̀ tsə mʉbu.
44019036	Kaco ŋwə̀ nəmòk dʉk də yè'sə mvwès yeŋ. Bò co wèŋ ko tsoŋ ntʉm, nə kà yumok co bʉ̀ʉ sə̀ wo ka ŋkərə̀ tse' gʉ̀.
44019037	Wèŋ jə və̀ bʉ̀ʉ yèʼe fɛɛŋ wèŋ, ŋga wo ka yumok mʉ nda'à nwì sə̀' yə fis. Wo ka liŋ nwì avès bʉp sə̀' to.
44019038	A ye-a də Dìmàtiròs bə ŋgàa fàak ye wèŋ tse' nzak bə ŋwə̀ nəmòk, fana kot cu yo bə ŋgàa sak nzak sə sə̀'. Yà'a mvwe' sə̀ co ŋwè tsok yusə̀ yà' sə yaaŋ yi bə mòk fo'.
44019039	Nə ye sə̀' dʉk də ŋga wèŋ dzəm-a yumok sə̀ zok, fana ye də wo kə cep yà' mvwe' kwe' bʉ̀ nə̀ ghaŋ nə.
44019040	Bʉsə̀ yà'a nə bʉp bohò vesùwèŋ. Wo nə ta vesùwèŋ bèŋ bə nsàp gham cù nə̀ ghaŋ nə̀ nà' ye ntinə ènə. Kaco ŋwə̀ nəmòk tsok njo mòk bə̀boŋ nə̀ nsàp cù nèʼe tesə bʉ̀ʉ zeŋ yeŋ.”
44019041	Yi ànə cep wes vɛ'nə, fana yi də wo sam.
44020001	Ghà nə̀ wo ànə teŋsə ŋgò gham cù sə, fana Pol to benə bʉ̀ʉ sə̀ wo à sə yù mandzə̀ Jisòs wèŋ mvwe' mò'fis. Yi à tipsə wo bə̀boŋ, nə cepsə wo də yi lòo, nə yeʼe me'rə lo mvwe' nzeŋgòŋ Màsìdoniyà.
44020002	Yi à cà mvwe' ŋgòoŋ yà'sə, nə sə tipsə bʉ̀ʉ sə wèŋ bə ncèep cùu sə̀ bə̀boŋ wùriŋ, fana nə ca lo və mvwe' nzeŋgòŋ Gris.
44020003	Yi à cu mvwe' lak yè'sə, ŋwə̀ tɛ'. Yi ànə sə gʉhʉ də yi lo mvwe' nzeŋgòŋ Sìriyà. À ye sə̀' ghà nà'nə nə̀ yi à yuk dʉk də bʉ̀ʉ Jus wèŋ sə làp mandzə̀ ŋgò zə yi. Ànə geŋ yi də bò gha' də yi bwi foho ca mvwe' nzeŋgòŋ Màsìdoniyà sə̀mok.
44020004	Pol nə bə Sòpatà mo Piròs nə̀ mvwe' lak Berà à lò bəbɛ'. Bʉ̀ʉ mok sə̀ bə yà'wèŋ à lò sə̀' à ye Àritakò bə Sèkudù sə̀ lak àwo Tètàlonikà. Gayòs nə̀ lak yee Debè. Nə ye fe'lə Timatì bə bʉ̀ʉ Esiyà mok sə̀ liŋ awo də Tìkikòs bə Tròfimù.
44020005	Wo à lò mantombì, nə kə tək ves mvwe' lak Truwà.
44020006	Vès à cu foʼ nùumbu sàmba, ghà nə̀ ŋkà'a zʉ brɛd jì yis à càa, fana vès ni jəŋ ŋgwes mvwe' lak Filìpi. Vès à gì nùubu tàŋ, nə kə tseŋ wo mvwe' lak Truwà anə. Vès à cu fo' ntɛŋ mò'fis.
44020007	Nùmbu nə̀ tsok rɛŋgə̀ ye Sondè à dzèeŋ, fana vès benə və mvwe' mò'fis ŋgò kə̀ zʉ Losopà. À ye nə̀ nconùm. Pol à cèp bohò bʉ̀ʉ sə wèŋ, nə sə tsoho mali fo' tə̀tè kə dzeŋ tsətsəʼrə̀ tsok ŋga yi sə tsòho malìi. Ànə ye vɛ'nə bʉsə̀ də tsok rɛŋ, yi me'rə yà'wèŋ, nə lo.
44020008	Laàm à ye mvwe' sə̀ vès à cu kwe' sə wùriŋ. À ye mvwe' rum ndap nə̀ ma mʉ tuhù.
44020009	Mʉwà'ŋwə̀ nəmòk à ye fo' nə̀ liŋ yee Ìyutikù. Yi à cu ma mʉ wundù, nə sə yu'rə mvəsə̀ Pol sə cèep sə. Mvəsə̀ Pol à sə tsòho nə kà teŋsə tohò, fana lo ko Ìyutikù nə. Lo sə sə ghaha ghaha tə̀tè yi ànə dzəm lo sə, fana yi yeʼe gbʉ tsoŋ mbwa. Yi à gbʉ tsoŋ tè bə rum nə̀ tɛ' mʉbu kə dzeŋ sə nze. Wo à kə̀ te' yi ŋga yi kpʉ laŋ.
44020010	Ànə geŋ Pol suhu tsoŋ mbwa, nə kə gbʉ naaŋ nà' mʉ ni'ì. Yi fìrə bo, nə wumsə gesə nà' ndzə ŋgùu yi, nə dʉk də, “Kà jìk, yi cu ŋwəm.”
44020011	Fana yi bwi kok lo fe'lə mʉ mvwe' rum nə̀ mʉ tuhù nə sə̀mok. Yi bək zʉ bɛŋ. Yi ànə cep bə yà'wèŋ sə̀sap haaŋ nùm kok, fana Pol bɛ' mandzə̀ nə lo.
44020012	Wo à jə fəsə lò mʉwà'ŋwə̀ nə lak ŋwəm. Wo à kwa wù kà fʉ̀k.
44020013	Vès à ni ŋgwes, nə lo mantombì ŋgò lò mvwe' lak Asòs. Yà'a mvwe' sə̀ vès à ye ŋgò kə̀ tsèŋ Pol, ya yi ni ŋgwes nə ye sə̀'. Yi ànə dʉk vɛ'nə bʉsə̀ də yi à sə gì lò ye fo' sə kùhu.
44020014	Vesiwèŋ ànə kʉrə Asòs anə, fana vesiwèŋ ni ŋgwes mok bəbɛ', nə lo mvwe' lak Mitilù.
44020015	Vès à gì bə ŋgwes tə̀tè tsok à rɛŋ, vès kə dzeŋ mvwe' lak Ciyòs. À cà gù nùmbu mò'fis, vès lo mvwe' lak Samòs. Tsə' mok à rɛŋ bwi, vès kə dzeŋ Mìlitù anə.
44020016	Pol ànə dzəm də yi cà mvwe' lak Efesò sə ŋgwesə̀ ya yi kà mvə̀k mvwe' nzeŋgò Ɛsiyà kə̀ càsə̀. Yi à sə gʉ nə̀nàk ya yi kə dzeŋ Jòrosalèm. Nə ye sə̀' də ŋga mandzə̀ ye-a yo, yi kə ni kʉrə tsooŋ gu nùmbu nə̀ bʉ̀ʉ Jus wèeŋ à sə bə̀ŋsə bum.
44020017	Pol à cu mvwe' lak Mìlitù, nə tirə gesə lo ntirə̀ mvwe' lak Efesò də bʉ̀ ŋkwàha bwìŋ mʉnə cos nə̀ fo' kə tseŋ yi.
44020018	Wo ànə kə dzeŋ, fana yi dʉk fa yà'wèŋ dʉk də, “Wèŋ rì nsàp ncu àm nə̀ mʉ̀ à sə cu ghà nə̀ mʉ à ye vesùwèŋ. Ye jəŋ nùmbu nə̀ mʉ̀ à kə̀ nə̀ to kù mvwe' nzeŋgò Ɛsiyà.
44020019	Mʉ à sə gʉ̀ fàak am co ŋgà fàk Tà Jisòs, nə kà ni' sə nɛ. Ghà nəmòk à sə ye, mʉ̀ sə fàk bə ndzəp lis sə̀' ŋga bum sə gʉ bʉp wùriŋ. Yè'sə ànə ye vɛ'nə bʉsə̀ bʉ̀ʉ Jus wèŋ à sə làp mandzə̀ də wo nisə mʉ ŋgə'.
44020020	Wèŋ rì tse' sə̀' dʉk də yusə̀ ya' à ye co yà' tɛsə weŋ pwe', mʉ̀ à sə kà nə̀ mò'fis swìhìgə̀. Yè'sə à sə ye vɛ'nə ghà nə̀ mʉ̀ à sə tsòho fa weŋ, nə sə yə'rə weŋ mvwe' bwìŋ bə nda'à wèŋ mwè.
44020021	Mʉ̀ à sə tsòho fa bʉ̀ʉ Jus nə ye sə̀ wo ka bʉ̀ʉ Jus yeŋ sə̀'. Mʉ̀ sə dʉk fa wo dʉk də wo jəŋ ŋkərə̀, nə bwi fa bʉp awo ŋkwɛ̀ŋ, nə bʉʉŋ və bohò Nwì. Nə ye sə̀' dʉk də wo dzəm tse' bohò Jisòs nə̀ yi Tà àvès.
44020022	Nə̀ ŋga'a nèʼe, mʉ̀ sə gʉ̀ tsə mègù yusə̀ Yòŋsə̀ nə̀ Rərɛŋ sə cèep, fana mʉ̀ nə sə lò nə Jòrosalèm. Mʉ̀ ka yusə̀ yà'a nə kə gʉ mʉ fo' riŋ.
44020023	Nə̀ mò'fis nə̀ mʉ̀ rìi dʉk də, Yòŋsə̀ nə̀ Rərɛŋ nə tsə̀' fa mʉ dʉk də ndapndzəm bə ŋgə' sə tək mʉ mvwe' ntʉm lak nə̀ fò pwe'.
44020024	Fana yusə dʉk də mʉ̀ ka yòŋsə̀ àm co yumok sə̀ yà' tse' fàk bohò mʉ̀ mok jəŋ fe'lə. A vɛ'nə ya ŋga mʉ gʉ wes fàak sə̀ Tà Jisòs nə à fa mʉ də mʉ gʉ sə. Fàak sə, a ŋgò tsə̀' rɛŋsə fa bwìŋ Ntirə̀ nə̀ Bə̀boŋ nə̀ nà'a bòvə̀m nə̀ Nwì.
44020025	“Mʉ̀ a gìhi kɛ' cà mʉtsətsəʼrə wèŋ pwe', nə sə tsoho fa weŋ mvə̀'nə̀ gaŋ ŋkum Nwì cu. Mʉ̀ sə dʉk də ŋwə̀ nəmòok mʉtsətsəʼrə wèŋ nə̀ yi nə ye fe'lə yuk si am bʉ̀ə̀.
44020026	Fana mʉ̀ sə tsə̀' rɛŋsə fa weŋ ntirə̀ nèʼe jəja paamm, də a ye-a ŋga ŋwə̀ nəmòk bisə mʉtsətsəʼrə wèŋ fana bo am kà ca ye.
44020027	Mʉ̀ ànə tsòho fa weŋ yusə̀ Nwì sə dzəm pwe'fo', nə kà mòk swìhì.
44020028	Wèeŋ jəŋ ŋkərə̀ bə tu awèŋ, nə ye bə bʉ̀ʉ sə̀ Yòŋsə̀ nə̀ Rərɛŋ nə a fa nòŋsə wo ndzə bohò wèŋ. Wèeŋ ye co ganakù bohò bʉ̀ʉ cos Nwì. Cos nə̀ yi à gʉ̀ nà' bʉʉŋ nje bʉ̀ʉ ndʉəm mo ye nə.
44020029	Mʉ̀ rì də ghà nə̀ mʉ lo wes yàm, fana ŋgàa yə'rə̀ fa bwìŋ bum mvwèes nə və mʉtsətsəʼrə wèŋ co nàam sə̀ bʉp və̀ wo. Wo və co nàam sə̀ bʉp vɛ'nə, fana wo kà wèŋ sə̀ wèŋ a yə'rə zìnə nə mè'rə̀.
44020030	Mvə̀ək nə və nə̀ bòp bʉ̀ àwèŋ mok nə sə ci' mvwès, ŋgò bòrə lò bʉ̀ʉ sə̀ wo à sə yù mandzə̀ Jisòs ma njàwo.
44020031	Wèeŋ sə so, nə sə tsərə tse' sə̀' dʉk də mʉ̀ à yə ŋgə' ŋkʉ̀ʉŋntɛ̀ŋ ŋgò yə'rə weŋ. Mʉ̀ à yə'rə weŋ pwe' bə ntʉ nə̀ manziŋ wùriŋ vɛ'nə nùm bə ndzəm mʉnə lùumŋgòŋ tɛ'.
44020032	Nə̀ ŋga'a nèʼe, mʉ me'rə fa weŋ ndzə bohò Nwì də yi sə jəŋ ŋkərə̀ bohò wèŋ yi, nə niŋ fa weŋ bòvə̀m ye. Yi tse' ŋàaŋ sə̀ ŋgò gʉ̀ wèeŋ kuk lo mantombì, nə se weŋ bə ghàha ye nə̀ yi a nòŋsə fa bohò bʉ̀ʉ ye sə̀ yi à cùʼ rɛŋsə wo.
44020033	Mʉ̀ ka yu ghàha ŋwə̀ nəmòk co mbàm-ɛ̀' kè cə̀k-ɛ̀' waŋ yuk.
44020034	Wèŋ rì yàwèŋ sə̀' də ves ŋge' am wèŋ a sə tse' yusə̀ vès dzəm pwe' ŋga bo am yèʼe a fà' wo.
44020035	Mʉ̀ a nìŋ tsə̀' fa weŋ bə nsàp mandzə̀ nə̀ fò pwe' laŋ dʉk də ŋgò fàk bə ŋàŋ mʉmvə̀ʼ ènə, a ŋgò tɛsə ŋgàa jì ŋàŋ. Vèes tsərə tse'gə̀ ncèp nə̀ Tà Jisòs à cèp bə cùu ye də, ‘Kwəkwa gha' cà ŋgò fa nə noŋsə ŋgò jəjə.’ ”
44020036	Pol ànə cep wes, fana bə yà'wèŋ lòoŋ təəŋ sə nze bə tumfərə, nə gʉ pìriyà.
44020037	Wo à sə warə pwe'fo' mvə̀'nə̀ wo sə ko wumsə gesə yi ndzə ŋgùu wo, nə sə cepsə yi də nà'a geŋ bə̀boŋ.
44020038	Ntʉm à rwì' wesə wo bə ncèp nə̀ yi à cèp dʉk də yà'a nə kà si ye mok yə yuk fe'lə nà'a. Fana bə yà'wèŋ à tsoŋ lo mà mvwe' ŋgwes nə bəbɛ'.
44021001	Ànə geŋ, vès cepsə wo də wo cum bə̀boŋ, nə lo yu avès. Vès à to sənə ŋgwes, nə sə lo gu rərəŋ tè vès kə dzeŋ mvwe' lak Kos. Tsok à rɛŋ, vès kə dzeŋ mvwe' lak Rodès. Vès à càsə fa'nə, nə lo mvwe' lak Pàtarà.
44021002	À kə̀ dzeŋ fo', vès ye ŋgwes mòk nə̀ nà' à sə lò mvwe' nzeŋgòŋ Fònisiyà. Vès à ni nà', nə lo.
44021003	Vès à kə̀ dzèŋ mvwe' sə̀ co ves ye gesə lo lak Sɛprò fana vès bʉʉŋ lo ma zʉ mvwe' nzeŋgòŋ Siriyà. Vès à tesə sənə ŋgwes nə mvwe' lak Tayà. Ye'e sə̀' mʉmvwe' nə̀ ŋgwes nə à lò ŋgò kə̀ fis bum sə̀ yi à bə̀k və̀ sə sə̀' fo'.
44021004	Vès à tsèŋ bʉ̀ʉ səmok sə̀ wo à sə yù mandzə̀ Jisòs sə̀' fo'. Vesiwèŋ à cu ntɛŋ mò'fis. Wo à tsə̀' fa Pol bə ŋàaŋ Yòŋsə̀ Nwì nə dʉk də nà'a kà Jòrosalèm anə lò.
44021005	Mvə̀k nə̀ njàvès ŋgò cu veniwèŋ à mèe, fana vès ca bɛ' mandzə̀, nə lo yu avès. Wo à tesə vesiwèŋ mʉ ntòlak anə pwe'fo', wo bə yep awo nə ye bwe awo sə̀ʼ, vesiwèŋ pwe' à kə̀ təəŋ bə tumfərə ŋgʉ ndzəp anə mvwe' ŋgwansa, nə gʉ pìriyà.
44021006	Fana vès cepsə ndàaŋwè pwe' də a nə̀ yenə. Vès ni yàvès ŋgwes. Wo bwi lo yàwo lak.
44021007	Vès à mè'rə lak Tayà, fana gì àvès sə lo mali mantombì tè vès kə dzeŋ mvwe' lak Tolemɛ̀s. Vès à cèpsə bwema sə̀ wo cu fa'nə, nə cum vesiwèŋ nùmbu mò'fis.
44021008	Tsok à rɛŋ, vès yèʼe sə̀' ŋkuŋ nə kə dzeŋ mvwe' nzeŋgòŋ Sìsàriyà. À kə̀ dzeŋ fo', vès lo mvwe' ndap Filìp nə̀ yi à ye fàŋgəri. Vès à nòoŋ vesiwèŋ. Yi à ye sə̀' mòk mʉtsətsəʼrə bʉ̀ʉ sə̀ sàmba sə̀ wo à cokfis wo mvwe' lak Jòrosalèm sə.
44021009	Yi à tse' bwe wàhaŋgwɛ̀ŋ kwè sə̀ wo pwe'fo' à ka ndum tse'. Wo à sə tsòho bum sə̀ Nwì à sə tsə̀' fa wo yi.
44021010	Vès ànə cum fo' nùubu ŋkʉ̀ʉŋntɛ̀ŋ, fana ŋgà tsòhò bum Nwì mòk nə̀ liŋ yee Àgabòs və ye sə̀'. Yi à yeʼe və̀ mvwe' nzeŋgòŋ Jùdiyà.
44021011	Yi à kə̀ yə ves, nə jəŋ korə Pol, nə swi' kùu ye bə bo ye bə zeŋ. Yi cep dʉk də, “Ye'e yusə̀ Yòŋsə̀ nə̀ Rərɛŋ nə cèp dʉk də, ‘Bʉ̀ʉ Jus sə̀ wo cu Jòrosalèem nə swi' ŋwə̀ nə̀ yi tse' korə nèʼe mʉ mvə̀k nèʼe. Wo swi' wes mè yi, fana wo jəŋ yi, nə fa bohò bʉ̀ʉ sə̀ wo ka bʉ̀ʉ Jus yeŋ.’ ”
44021012	Vès ànə yuk yu yè'sə, fana vès nə ye bə bʉ̀ʉ mok sə̀ fo' lɛŋ Pol vɛ'ɛ də yi kà Jòrosalèm anə mok gə̀.
44021013	Yi cep fəsə ye dʉk də, “Hàva', wèŋ sə gʉ̀ yè'sə yà vɛ'nə? Wèŋ sə wa, nə sə gesə fa mʉ wə sə ntʉʉ̀ bʉ̀ʉ yà? Mʉ kə̀kʉrə̀ co wo kə kiŋ mʉ Jòrosalèm anə. A dzəm mʉ kpʉ bʉ̀ʉ liŋ Tà Jisòs, yumok kà bʉp.”
44021014	Mandzə̀ nə̀ co vès gʉ yi dzəm cùu avès à ye bʉ̀ə̀, fana vès me'rə yi. Vès dʉk megu mok dʉk də, “Bum pwe' ndzə bohò Nwì.”
44021015	Vès ànə casə mʉmvə̀k mòk fo', fana vès te'e benə bum avès, nə yeʼe ŋgò lò Jòrosalèm anə.
44021016	À lò be'lə vès ŋgàa yù mandzə̀ Jisòs mok sə̀ mvwe' nzeŋgòŋ Sìsàriyà. Wo à jə lò ves mvwe' ndap ŋwə̀ nə̀ vès ànə ye ŋgò cu nda'à yi. Liŋ yee Nasòŋ. Liŋ lak yee Sɛprò. Yi à dzəm bohò Jisòs dìkà' mantombì ntɛ̀ŋ.
44021017	Vès à kə̀ dzèŋ Jòrosalèm, bwema sə̀ fo' sə wèŋ à cèpsə ves bə̀boŋ wùriŋ.
44021018	Tsok à rɛŋ, vès Pol wèŋ à lò ŋgò kə̀ yə Jem. Bʉ̀ ŋkwàha bʉ̀ʉ sə̀ mʉ cos sə pwe' à ye fo' sə nze.
44021019	Pol à cèpsə wo, nə tsoho fa yà'wèŋ yusə̀ Nwì a gʉ̀ yà' bə fàak sə̀ yi à sə gʉ̀ʉ pwe'fo'. Yusə̀ yi à tsòho sə à ye bum sə̀ Nwì à gʉ̀ bohò bʉ̀ʉ sə̀ wo ka bʉ̀ʉ Jus yeŋ.
44021020	Wo ànə yuk wes me, fana wo pwe' kuksə Nwì. Fana wo dʉk fa Pol dʉk də, “Moma àvès, aco wù ye yò sə̀' bə lis yo. Bʉ̀ʉ Jus lò mʉnə ncùhù wùriŋ sə̀ wo à dzəm bohò Jisòs, nə sə noŋsə lʉ̀k Musì sə̀' pap.
44021021	Bwìŋ à tsòho fa wo yumok bə liŋ yò laŋ. Wo à tsə̀' wo dʉk də wù sə yə'rə fa bʉ̀ʉ Jus sə̀ wo ka mvwe' nze àwo cum də wo me'rə mak lʉ̀ʉk Musì. Wo dʉk də wù sə tsòho fa yà'wèŋ də wo kà bwìŋ tu mbəmbam sə kom fa, nə kà bum lak bʉ̀ʉ Jus wèŋ sə̀' gʉ̀.
44021022	Wo nə yuk tsoŋ li dʉk də wù və̀ laŋ. Aco a gʉ yè'sə va?
44021023	Vèes tsok fa wu yusə̀ vès tsəm də aco wù gʉ. Bʉ̀ʉ mok fɛɛŋ bwìŋ kwè sə̀ wo a kàk Nwì.
44021024	Aco wù yuŋ lo wo nə kə gʉ sə̀ʼ mvə̀ʼnə̀ wo sə kə̀ gʉ̀ bum sə̀ ya wo ye rərɛŋ mʉ lisə̀ Nwì sə. A gə̀ə, wù lak lok yusə̀ wo tse' ŋgò là'a sə pwe' sə bàa wù, ya ŋga wo nə tse' mandzə̀ nə̀ ŋgò kə̀ sù tu awo sə. Wu gʉ-a vɛ'nə, fana ndàaŋwè pwe' nə riŋ dʉk də yusə̀ wo à yuk bə liŋ yò sə ka zìnə yeŋ. Wo nə dʉk də wù sə yù yò sə̀' lʉ̀ʉk Musì sə.
44021025	Nə ye də vès à còm fa bʉ̀ lakmvum sə̀ wo à dzəm Jisòs yàʼa ŋwàk. Vès à còm tsə̀ʼ mègù fa wo nja dʉk də vès a dzəm mvwe' mò'fis də wo kà bum rùm zʉ. Nə kà ndʉəm kè nàm nə̀ nà' kpʉ bə ndʉəm ye ndzə ni'ì yi sə̀' zʉ. Nə ye sə̀' də wo kà sàhà kè nto àlɛʼ ko.”
44021026	Pol à dzəm, nə jəŋ bʉ̀ʉ sə wèŋ. Tsok à rɛŋ bə yà'wèŋ gʉ bum sə̀ ya wo ye rərɛŋ mʉ lisə̀ Nwì sə, nə lo mʉ ndap Nwì nə̀ ghaŋ. Yi à lò mbwa ŋgò kə̀ tsə̀' nòŋsə nùubu sə̀ yà'a nə ca ŋkuŋ nùmbu nə̀ wo nə fa fəfa mʉnə tu bʉ̀ʉ yè'sə kə dzeŋ.
44021027	Nùubu sə̀ sàmba sə à də a me, fana bʉ̀ʉ Jus mok tesə və mvwe' nze Ɛsiyà, nə kə ye Pol mʉ nda'à Nwì. Bʉ̀ʉ yè'sə caŋsə fa bʉ̀ʉ sə̀ fo' sə pwe' ncəncàŋ wo ko Pol.
44021028	Wo sə fuŋ dʉk də, “Bʉ̀ʉ Izùrɛ, wèeŋ və kə tɛsə ves. Nèʼe ŋwə̀ nə̀ yi gìhi kɛ'gə̀ ma nə̀ fò pwe', nə sə yə'rə fa bwìŋ dʉk də, bʉ̀ʉ Izùrɛ bə lʉ̀ʉk Musì, nə ye ndap Nwì ka yumok yeŋ nə. Yi jə və bʉ̀ʉ səmok sə̀ wo ka bʉ̀ʉ Jus yeŋ, nə kə nisə̀ nə yà' mʉ nda'à Nwì. Mvəsə̀ yi gʉ̀ vɛ'nə, ye də yi gʉ̀ bʉpsə mvwe' sə̀ yà'a rərɛŋ sə yè'sə laŋ.”
44021029	Wo à dʉk vɛ'nə bʉsə̀ wo à yə nà' bə mʉŋwə̀ə Efesò mòk mʉ ntòlak anə. Wo tsəm ŋgwàaŋ də yi kə̀ nisə nà' mʉ nda'à Nwì anə laŋ. Liŋ ŋwə̀ ànə à ye də Tròfimù.
44021030	Lak sə pwe' à curə wʉk. Bwìŋ kə caŋ baaŋ mvwe' mò'fis. Wo ko Pol, nə soŋ fis yi mʉ nda'à Nwì anə. Wo lok ncùu ndap Nwì nə.
44021031	Bʉ̀ʉ sə wèŋ à sə làp mandzə̀ də wo zə Pol. Sə̀ ghà nà'nə, ntirə̀ lo bohò ŋkum sojà bʉ̀ʉ Rumà wèŋ dʉk də cəcuŋ ni mʉ ntòla'à Jòrosalèm pwe' laŋ.
44021032	Ŋkum sojà nə lokok gu kɛ̀' mò'fis. Yi to jəŋ bʉ̀ʉ sə̀ mantombì nə ye sojàa mok wèŋ bə yà'wèŋ tsooŋ lo mvwe' sə̀ bʉ̀ʉ sə wèŋ cu sə. Bʉ̀ʉ sə ànə ye yi bə sojàa sə, fana wo kà Pol mok lʉp fe'lə̀.
44021033	Ŋkum sojà nə à gə̀ mvwe' sə̀ Pol à ye sə, nə ko nà'. Yi fa ŋàŋ dʉk də wo tasə Pol nə bə kwaŋ ba. Fana yi fek bʉ̀ʉ sə də, “Ŋwə̀ ènə ndà lɛ?” Nə fek sə̀' də, “Nà' gʉ̀ bʉpsə yà lɛ?”
44021034	Fana bʉ̀ʉ mok sə̀ mʉnə ŋgo bʉ̀ʉ sə wèŋ sə cep furə yusə̀ zok, bòp ma mòk sə fuŋ yàwo sə̀' yusə̀ zok. Jijipsə̀ à ye fo' vɛ'ɛ wùriŋ. Bum à jip nsàp nə̀ ŋkum sojà nə kà yusə̀ yà'a nə ye sə pap rì tse'. Ànə ye vɛ'nə, ŋkum sojà nə dʉk bʉ̀ʉ ye wèŋ də yà'a jəŋ lo Pol mvwe' ŋəŋap ndap mòk nə̀ wo à ci tes fa sojà wèŋ.
44021035	Wo à jə kok lò gù Pol mom ghʉ̀k vɛ'ɛ, nə dzeŋ mvwe' mbùhu kùu sə̀ wo à bom ŋgò kok lò mʉ nda'à anə, fana wo le' bək yi mʉ ŋkambə̀ək, bʉsə̀ bʉ̀ʉ sə̀ fo' sə à sə cəp ntʉm nə̀bʉp.
44021036	Wo à sə ywɛ̀ʼ və̀ maŋkwɛ̀ŋ dʉk də, “A zə yi, a zə yi!”
44021037	Mvəsə̀ sojàa sə ànə sə dʉk wo nisə gesə Pol mʉmvwe' ŋəŋap ndap nə, fana Pol fek ŋkum sojà nə dʉk də aco yi cep yumok bohò nà' àlɛ? Ŋkum sojà nə də, “Kàmfìrə wù cèp rìgə̀ ncèep lak bʉ̀ʉ Gris.
44021038	Ye də wù ka ŋwə̀ə Ijìp nə̀ mʉ̀ sə tsəm də wu zeŋ nə yeŋ à? Bʉsə̀ yi ànə və ghà nəmòk fɛɛŋ, nə ye ndàŋ bə gomè nə̀ fɛŋ. Yi bək jəŋ lo màkìzaà ŋgəà bwìŋ ncùhù kwè.”
44021039	Pol à dʉk fa yi dʉk də, “Mʉ ŋwə̀ə Jus. Wo à dzə mʉ mvwe' lak Takò nə̀ mvwe' Sìlisiyà. Lak sə bwìŋ rì yà' pwe'fo'.” Fana yi lɛŋ ŋkum sojà nə dʉk də, “Kwəkwè', fa mʉ-a mandzə̀ mʉ cep-a bohò bʉ̀ʉ yè'sə-ɛ.”
44021040	Ŋkum sojà nə à fa yi mandzə̀ də nà'a cep. Pol à lòkok təəŋ mvwe' yuŋkuu sə̀ wo à bom ŋgò kok lò mʉ nda'à sə, nə sə gʉ bo ye də bwìŋ teŋsə cù. Bʉ̀ʉ sə à teŋsə, fana Pol cep bohò wo bə ncèep bʉ̀ʉ Jus wèŋ.
44022001	Pol à yèto dʉk də, “Bwe tɛ̀' àm nə ye tɛ̀' am wèŋ, wèeŋ yu'rə fa mʉ mvəsə̀ mʉ̀ sə fì'lə ncùu am bohò wèŋ.”
44022002	Mvəsə̀ wo à yuk ŋga yi sə cep bohò wo bə ncèep bʉ̀ʉ Jus fana ŋwə̀ nə̀ mò'fis kà mok kwis fe'lə̀. Pol sə cep lo mantombì.
44022003	Yi sə dʉk də, “Mʉ yèʼe ŋwə̀ə Jus. Wo à dzə mʉ mvwe' lak Takò nə̀ mvwe' nze Sìlisiyà. Mʉ̀ kuk Jòrosalèm fɛŋ. Gàmaliyà à yə'rə mʉ yi. Wo à yə'rə fa mʉ lʉ̀ʉk tàcicii avès vɛ'ɛ làaŋ. Mʉ̀ à fa ni' àm ŋgò fàk bohò Nwì sə̀' mvə̀'nə̀ wèŋ sə̀ wèeŋ fɛɛŋ ntinə yèʼe a fa ni' awèŋ.
44022004	Fana mʉ̀ à yeŋsə bʉ̀ʉ sə̀ wo à sə yù mandzə̀ Jisòs ènə ŋgə' sə̀' wùriŋ. Mʉ̀ à gʉ̀ zə mok sə̀' njo mandzə̀ ènə. Mʉ̀ à ko nisə mbəmbam bə bə̀ba wèŋ ndapndzəm sə̀ʼ bʉ̀ʉ zeŋ.
44022005	Ŋkum Ŋgàa fa satikà' bə kaŋsurù pwe' rì də yusə̀ mʉ̀ sə cèp yè'sə zìnə. Mʉ̀ ànə fek wo, fana wo à còm fa bwe tɛ̀' avès bʉ̀ʉ Jus sə̀ wo cu Dàmaskù ŋwàk, nə fa mʉ. Mʉ̀ lo mbwa ŋgò kə̀ ko bʉ̀ʉ sə̀ wo à sə yù mandzə̀ ènə. Mʉ̀ à sə lò ŋgò kə̀ tsòoŋ wo bə kwaŋ, nə jəŋ və wo Jòrosalèm fɛŋ ŋgò yeŋsə wo ŋgə'.
44022006	“Mvəsə̀ mʉ̀ à kʉəp lò Dàmaskù anə, ŋga nùum co maràŋ, mʉ̀ ye ŋga marɛŋ mòk rɛɛŋ tsə mʉbu vɛ'ɛ bʉ̀əmm. Nà' rɛɛŋ dzooŋ mvwe' sə̀ mʉ̀ à təəŋ sə pwe'.
44022007	Mʉ̀ coho gbʉ sə nze nə yuk ŋga ŋgì ŋwə̀ nəmòk sə cèep. Ŋgì ŋgə̀ŋgàŋ sə dʉk də, ‘Sol, Sol, wù sə fa mʉ ŋgə' vɛ'nə bʉ̀ʉ yà?’
44022008	Mʉ̀ fek gesə yàm sə̀' dʉk də, ‘A ndà Tà?’ Yi cep fəsə fa mʉ də, ‘A mʉ̀ʉ Jisòs nə̀ mvwe' lak Nazarə̀ nə̀ wù sə yeŋsə yi ŋgə' nə.’
44022009	Bʉ̀ʉ sə̀ vesə wèŋ à ye fo' sə, à yə marɛŋ nə sə̀', nə kà ŋgì ŋwə̀ nə̀ nà' à sə cèp bohò mʉ̀ nə yuk.
44022010	Mʉ̀ fek fe'lə sə̀mok dʉk də, ‘Tà, mʉ gʉ va?’ Fana Tà nə dʉk fa mʉ dʉk də, ‘Lòkok mʉtsə̀, nə ni lo mvwe' lak Dàmaskù. Wu kə̀ dzèŋ fo', fana wo nə tsoho fa wu bum pwe' sə̀ Nwì a fʉ̀hʉ nòŋsə də wu gʉ.’
44022011	Lis à loho mʉ njo marɛŋ nə̀ nà' à rɛŋ nə. Bʉ̀ʉ sə̀ vesə wèŋ à ye foʼ sə wèŋ à dàsə lò mʉ mʉ ntòlak Dàmaskù anə mok dàsə.
44022012	“Ŋwə̀ nəmòk ànə ye, liŋ yee dʉk də Ànàniyàs. Yi à sə wəpgə̀ Nwì, nə sə noŋsə lʉ̀ʉk avès bə̀boŋ. Bʉ̀ʉ Jus sə̀ mvwe' lak Dàmaskù pwe' à sə jəgə̀ yi co ŋwə̀ nə̀ zìnə wù kà fʉ̀k.
44022013	Yi à və̀ kə̀ tsèŋ mʉ. Yi təəŋ kok ŋgʉ ni'ì mʉ̀, nə dʉk fa mʉ dʉk də, ‘Mo tɛ̀' àm Sol, ye fe'lə bum sə̀mok.’ Yi ànə sə dʉk wesə vɛ'nə ntɛ̀ŋ, fana lis am sə muhu. Mʉ̀ ye bum sə̀mok, nə kʉk yi.
44022014	Yi dʉk fe'lə fa mʉ dʉk də, ‘Nwì tàcici avès à cokfis wu də ya wu riŋ yusə̀ yà' cu sə və̀ə yi ŋgò gʉ̀ʉ. Yi cokfis wu sə̀' də ya wu ye ja'a Jisòs, ŋgà fàk ye nə̀ rərɛŋ bə lis, nə yuk ŋgì ye mvəsə̀ yi sə cèep bə cùu ye.
44022015	Bʉsə̀ a nə ye wù nə̀ ŋgò tsòho fa bwìŋ pwe' yusə̀ wù a yə nə yuk sə kum liŋ ye.
44022016	Nə yeè nə dʉk də cu fe'lə yè'sə yà sə̀mok ɛ? Lòkok ya wo baptɛsə wu, nə to liŋ Tà Jisòs, ya Nwìi cuk mak gɛsə bʉp yo.’
44022017	“Ànə geŋ, mʉ̀ bwi foho lo yu am Jòrosalèm. Ghà nə̀ mʉ̀ ànə sə gʉ pìriyà mʉnə ndap Nwì nə̀ ghaŋ nə, fana mʉ̀ ye yumok co lo vɛ'ɛ.
44022018	Mʉ̀ ye ndzə loò anə ŋga Tà Jisòs sə dʉk fa mʉ dʉk də, ‘Gʉ̀ʉ nə tesə lo gɛsə mvwe' lak Jòrosalèm fɛŋ nə nə̀nàk, bʉsə̀ bʉ̀ʉ sə fɛɛŋ nə kà yusə̀ wu nə tsok fa wo bə liŋ am dzəm.’
44022019	Mʉ̀ cep fəsə fa yi yàm sə̀' dʉk də, ‘Tà, wo riŋ vɛ'ɛ bə̀boŋni dʉk də mʉ̀ à sə lògə̀ mʉnə ndap pìriyàa bʉ̀ʉ Jus wèŋ, nə sə ko lʉp bʉ̀ʉ sə̀ wo dzəm wu.
44022020	Nə ye sə̀' də ghà nə̀ wo à zə Stefè nə̀ yi à sə tsòho bum sə̀ yi à yə bə liŋ yò, mʉ̀ à ye sə̀' fo'. Mʉ̀ à sə dzəm sə̀' də a bə̀boŋ ŋgò zə yi vɛ'nə. Mʉ̀ à sə kʉ̀k fa bʉ̀ʉ sə̀ wo à sə zə yi sə lis bə cə̀ək awo mʉ̀.’
44022021	Mʉ̀ ànə dʉk wes vɛ'nə, fana Tà nə dʉk mʉ də, ‘gèŋ ntɛ̀ŋ, bʉsə̀ mʉ nə tumsə lo wu mvwe' sə̀sap, də yi bohò bʉ̀ lakmvum wèŋ.”
44022022	Bʉ̀ʉ sə wèŋ à sə yu'rə gù sə̀' gəe'. Pol ànə cep nə̀ dʉk də yi sə lo bohò bʉ̀ʉ sə̀ wo ka bʉ̀ʉ Jus yeŋ, fana bʉ̀ʉ sə wèŋ kɛ' ŋgùŋ nsàp nə̀ co ntu' loho bwìŋ. Wo sə dʉk də, “Wèeŋ zə gɛsə lo yi fo', wèeŋ zə yi zə, yi ka tse' ŋgò cu ŋwəm.”
44022023	Wo à sə torə, nə sə wʉŋsə kɛ' cə̀ək awo mʉtsə̀, nə sə ŋwɛ' sɛsə gesə mfə̀mfə mʉbu nduk.
44022024	Ŋkum sojà bʉ̀ʉ Rumà wèŋ nə à tsə̀' fa bʉ̀ʉ ye wèŋ də yà'a lok swihi Pol mʉmvwe' ndap nə̀ wo lokgə̀ bwìŋ mbwa nə. Yi à dʉk yà' sə̀' də yà'a lʉp nà' bə ŋkwɛ̀s ya nà'a tsok njo nə̀ bwìŋ sə torə nà' ləlà nə.
44022025	Wo ànə kiŋ wes yi də ya wo lʉp, fana Pol cep yumok bohò ŋkwà' ŋwə̀ sojà nə̀ yi tə fo' nə. Yi à fek nà' dʉk də, “Lʉ̀k sə dʉk də aco wu lʉp ŋwə̀ nə̀ yi mègù yəyərə̀ co mo lak Rumà ŋga wo ka nzak ye də yi gbʉ̀ nzak àlɛ ntò sak à?”
44022026	Ŋkwà' ŋwə̀ nə à yuk vɛ'nə, fana yi bwi foho lo bohò ŋkum sojà nə. À kə̀ dzèeŋ, yi fek nà' dʉk də, “Wù sə də wu gʉ yèʼe yà? Ŋwə̀ ènə yi ŋwə̀ə Rumà.”
44022027	Fana ŋkum sojà nə lo bohò Pol, nə fek nà' də, “Tsok fa mʉ-a zìnə yo, wu ŋwə̀ə Rumà à?” Pol dzəm də, “Ŋ̀.”
44022028	Ŋkum sojà nə dʉk fa Pol də, “Mʉ yèʼe sə̀' mòk. Mʉ̀ à làk mbàm wùriŋ ŋkuŋ nə ye mòk.” Pol dʉk fa nà' də yi ye mòk bʉsə̀ wo à dzə yi, yi ye mo lak fo'.
44022029	Bʉ̀ʉ sə̀ wo à ye ŋgò fehe Pol bum səmok ànə yuk vɛ'nə ntɛ̀ŋ, wo bwi foho lo maŋkwɛ̀ŋ nyaap. wʉə à ko ŋkum sojà nə mvəsə̀ yi à tsòoŋ nàʼ bə kwaŋ ŋga nàʼ mègù sə̀ʼ yəyərə̀ bə mo lak Rumà.
44022030	Ŋkum sojà nə à sə dzəm tsə malì də yi riŋ tsoŋ njo nə̀ bʉ̀ʉ Jus wèŋ anə sə bɛŋ Pol bʉ̀ʉ zeŋ nə ŋkuŋ. Fana tsok à rɛŋ, yi fweŋ fis fa Pol kwaŋ sə. Yi to benə ŋgàa fa satikà' sə̀ ghaŋ wèŋ bə ŋgàa sak kaŋsurù pwe' mvwe' mò'fis. Ànə geŋ, yi fis tes Pol kù mantombìi yà'wèŋ.
44023001	Pol sə kʉk tse' bʉ̀ʉ sə̀ mʉ kaŋsurù sə bə lis, nə cep fa yà'wèŋ yumok. Yi à dʉk də, “Bwema am wèŋ, mʉ̀ ka məmərə̀ sə ntʉʉ̀ mʉ̀ bə ncu àm mantombìi Nwì tse' lok, kə dzeŋ nə̀ mʉ̀ tə ŋga'a nèʼe.”
44023002	Yi ànə cep vɛ'nə, fana ŋkum ŋgàa fa satikà' nə̀ liŋ yee Ànàniyàs à dʉk fa bʉ̀ʉ sə̀ wo à təəŋ kok ŋgʉ ni'ì Pol nə də yà'a sam gesə fa nà' bo mʉ cùhù.
44023003	Pol dʉk fa nà' dʉk də, “Nwìi nə lʉp li wu, wù fop co mbàndap nə̀ wo yok basə nàʼ bə bwɛ̀ŋ wà. Wù cu yà'sə co ŋwə̀ nə̀ yi tse' ŋgò sak mʉ mvəsə̀ lʉ̀k sə dʉk, fana wù sə gʉ bʉpsə fe'lə lʉ̀ʉk sə sə̀' wù. Wù sə gʉ̀ bʉpsə yà' bə mandzə̀ nə̀ wù fa ŋàŋ də wo lʉp mʉ.”
44023004	Bʉ̀ʉ sə̀ wo à tə kok ŋgʉ ni'ì Pol sə fek yi dʉk də, “Wù sə yàk ŋkum ŋgàa fa satikà' nə̀ yi ŋwə̀ə Nwì à?”
44023005	Pol dʉk fa yà'wèŋ dʉk də, “Bwema am wèŋ na, mʉ̀ anə ka riŋ də yi ŋkum ŋgàa fa satikà' yi riŋ. Ŋwàk Nwì sə cep sə̀' dʉk də, kà də ŋwèe to liŋ ŋwə̀ nə̀ yi tse' bwìŋ yi bʉp dʉk.”
44023006	Pol à yə də bʉ̀ʉ mok mʉ kaŋsurù anə à ye bʉ̀ʉ Faràsi mok bʉ̀ʉ Sadùsi fana yi fuŋ fis də, “Bwema am wèŋ, mʉ yèʼe ŋwə̀ə Faràsi, nə ye sə̀' mo ŋwə̀ə Faràsi. Mʉ̀ cu yè' mʉnə dzə̀' nzak də bʉsə̀ mʉ̀ tsə̀ʼ də bwìŋ nə̀ lòkok mvwe' kpʉ sə̀mok.”
44023007	Yi ànə cep wes vɛ'nə ntɛ̀ŋ, fana bʉ̀ʉ Sadusì bə bʉ̀ʉ Faràsi sə wèŋ yeto ŋkʉ̀ə̀m, kwe' awo nə à gà'a mok ba.
44023008	Ànə ye vɛ'nə bʉsə̀ bʉ̀ʉ Sadusì wèŋ à sə dʉk yàwo dʉk də ŋwèe nə kà mvwe' kpʉ lòkok yuk. Wo sə dʉk mok sə̀' də, masinjàa Nwì, nə ye bʉ̀ʉ sə̀ wo mègù yàwo yòŋsə̀ ka yeŋ. Bʉ̀ʉ Faràsi wèŋ à ye yàwo bòp bʉ̀ nə̀ wo à dzəm də bum sə̀ tɛ' yè'sə lòoŋfo' yo.
44023009	Cùu sə̀ wo à sə gham fo' sə à yam ghaha lò mantombì. Ŋgàa yə'rə̀ bwìŋ lʉ̀ʉk mok à lòkok, nə cep vɛ'ɛ gʉgʉŋ. Wo à dʉk də, “Vès ka fɛ̀ŋ nə̀ ŋwə̀ ènə gʉ̀ʉ ye. Kàmòk yòŋsə̀ nəmòk kè masinjà Nwì-è', a tsə̀' yi yumok laŋ zìnə.” Ŋgàa yə'rə̀ bwìŋ lʉ̀k sə̀ wo à cèp yè'sə à ye yàwo ma bòp nə̀ bʉ̀ʉ Faràsi wèŋ.
44023010	Ŋkʉ̀ə̀m nə à kə̀ curə vɛ'ɛ wʉk. Ŋkum sojà nə wəp dʉk də aco yà' ŋwɛ' ci'lə Pol bə bo, fana yi dʉk fa sojàa ye wèŋ də yà'a tsoŋ geŋ ca mvwe' sə̀ bʉ̀ʉ sə tə sə, nə ko lo Pol kə lok swihi mvwe' ŋəŋap ndap sojà wèŋ nə.
44023011	À ye nòoŋ nùmbu ànə nə̀ ndzəmə̀ fana Tà Jisòs à kə̀ təəŋ kok ŋgʉ ni'ì Pol, nə dʉk fa nà' dʉk də, “Ko ntʉm. Mvəsə̀ wù a tsə̀' fa bwìŋ liŋ àm Jòrosalèm fɛɛŋ, wu nə kə tsok tsoŋ fa bʉ̀ʉ sə̀ mvwe' lak Rumà sə̀' mʉmvə̀k ànə.”
44023012	Tsok à rɛŋ, fana bʉ̀ʉ Jus mok wèŋ kə be'lə, nə swi' cù mpaaŋ. Wo à kɛ̀ŋ dʉk də wo nə kà yumok kə̀ cùhu wo gesə tse'ŋga wo zə Pol.
44023013	Wo à ye co bwìŋ hum kwè sə̀ wo à swi' cù mvwe' mò'fis sə.
44023014	Ànə geŋ, wo lo, nə kə ye ŋgàa fa satikà' sə̀ ghaŋ bə bʉ̀ ŋkwàha bwìŋ wèŋ. Wo tsok fa yà'wèŋ dʉk də, “Vès kɛ̀ŋ vɛ'ɛ nə̀ zìnə mvwe' mò'fis də vèes nə kà yumok kə̀ cùhu gèsə lok tè vès zə Pol.
44023015	Yusə ŋga'a dʉk də wèŋ kaŋsurù wèeŋ tirə gesə fa lo ŋkum sojà bʉ̀ʉ Rumà wèŋ də yi jəŋ tsoŋ və Pol. Tsòk basə fa yi də wèŋ dzəm ŋgò yuk yamsə boŋsə yumok mʉ cùhu Pol anə. Vèes nə fʉhʉ yàvès ŋgò zə yi ŋga yi ka fɛɛŋ ntò kə dzeŋ.”
44023016	Mo njɛ̀'ɛ Pol mòk nə̀ ŋwə̀mbam à yuk bum sə̀ wo à sə dʉk də wo gʉ sə. Yi lo, nə kə ni mʉmvwe' ndap nə̀ wo lok tes Pol mbwa nə, nə tsok fa nà'.
44023017	Pol ànə yuk vɛ'nə, yi to ŋkwà' ŋwə̀ sojà nəmòk, nə dʉk nà' də, “Jəŋ mʉwà'ŋwə̀ nèʼe, nə jə lo fa yi bohò ŋkum sojà. Yi tse' yusəmok sə̀ yi nə tsok fa nà'.”
44023018	Ŋkwà' ŋwə̀ sojà nə ànə jə lo nà' bohò ŋkum sojà nə. Ŋkwà' ŋwə̀ sojà nə dʉk fa ŋkum sojà nə dʉk də, “Ŋgà ndapndzəm nə̀ liŋ yee Pol nà'a dʉk mʉ yi də mʉ jəŋ və fa wu mʉwà'ŋwə̀ nèʼe. Yi də nà' tse' yusəmok ŋgò tsə̀' fa wu.”
44023019	Ŋkum sojà nə ko jəŋ mʉwà'ŋwə̀ nə bə bo, bə nà' sooŋ təəŋ lo mok wo ba-nə̀-ba. Yi fek nà' də, “Yusə̀ wù də wu tsok fa mʉ sə yà?”
44023020	Fana yi tsok nà' də, “Bʉ̀ʉ Jus sə̀ ghaŋ wèŋ kì cù də a ye zòŋ wo dʉk wu də wu jəŋ və Pol mʉ kaŋsurù. Wo də wo kaŋsurù nə dzəm ŋgò yuk yamsə bum mok bə liŋ Pol nə.
44023021	A gə̀ə wù kà dzəm, bʉsə̀ bʉ̀ʉ sə̀ wo nə sə nooŋ swihi ŋgò sò yi wo cà bwìŋ hum kwè. Bʉ̀ʉ yè'sə kɛ̀ŋ dʉk də wo nə kà yumok kə̀ cùhu wo gesə lok tè tse'ŋga wo zə Pol. Wo sə tək mègù mok yusə̀ wu nə cep bʉsə̀ wo fʉ̀hʉ cu gu yàwo ŋga'a vɛ'nə.”
44023022	Ŋkum sojà nə à dʉk fa mʉwà'ŋwə̀ nə də nà'a lo, nə dʉk nà'a kà ŋwə̀ nəmòk də nà' kə̀ tsə̀' fa yi yu yè'sə laŋ tsə̀' fa swì.
44023023	Ànə geŋ ŋkum sojà nə to ŋgàa fàak ye bwìŋ ba. Yi dʉk fa yà'wèŋ dʉk də, “Wèeŋ lo kə jəŋ sojà ŋkʉ̀ ba ya wenə wèeŋ fʉhʉ ŋgò lò mvwe' nzeŋgòŋ Sìsariyà. Wèeŋ jəŋ sojàa sə̀ ŋgàa nàambàrə̀ hum sàmba bə sə̀ ŋgàakòŋ ŋkʉ̀ ba sə̀'. Wèeŋ fʉhʉ də wèeŋ nə lo nooŋ ntinə ndzəmə̀. Wèeŋ nə yèʼe co ghà nə̀ bwìŋ sə nooŋ tsə nze vɛ'ɛ.
44023024	Làp fa Pol nàambàrə̀ə mok, ya wèeŋ jəŋ lo yi gəe' kə fa bohò Govənò Fèlis.”
44023025	Ŋkum sojà nə à còm ŋwàk mòk mʉ mvə̀k nèʼe də,
44023026	“Sə còm mʉ̀ nə̀ liŋ am Kladiyòs Lìsiyàs. Mʉ̀ sə còm fa ŋkum Felìs. Mbè, mʉ̀ cèpsə wu bə̀boŋ.
44023027	Bʉ̀ʉ Jus wèŋ a ko ŋgà' nèʼe, nə də wo zə nà'. Ves sojàa am wèŋ lo, nə kə ko yi də wo kà yi zə, ŋga mʉ̀ yuk dʉk də yi ŋwə̀ə Rumà.
44023028	Mʉ̀ a dzəm ŋgò kə̀ rì tse' yusə̀ yi a gʉ̀ ŋkuŋ yà' yaaŋ wo, fana mʉ̀ jə lo yi sə kaŋsurù awo.
44023029	Mʉ̀ lap ca, nə ye dʉk də yi ka yumok sə̀ co wo zə yi kè wo nisə yi ndapndzəm bʉ̀ʉ zeŋ gʉ. Yusə̀ wo a dʉk də yi a gʉ̀ʉ sə, a bum mok sə̀ bə ma nə̀ lʉ̀ʉk awo.
44023030	Mʉ̀ ànə yuk də bʉ̀ʉ Jus mok wèŋ sə làp mandzə̀ də wo zə yi, fana mʉ̀ də yi lo kə ye wu. Mʉ̀ a tsə̀' fa bʉ̀ʉ sə̀ wo sə làp yi bə nzak sə dʉk də wo kə cep yusə̀ yà' sə yaaŋ wo bohò nà' sə mantombìi wù.”
44023031	Sojàa sə à gʉ̀ gù sə̀' mvəsə̀ ŋkum àwo dʉk wo sə. Wo à jə lò nòoŋ Pol nùmbu ànə haŋ mvwe' lak səmok sə̀ wo to fo' də Àntipatrì.
44023032	Tsok à rɛŋ, sojàa sə̀ wo à sə gì yàwo sə kùhu sə foho lo və. Wo me'rə ŋgàa nàambàrə̀ sə ŋgò lò malì bə Pol nə wèŋ.
44023033	Wo à jə lò yi mvwe' nzeŋgòŋ Sìsàriyà anə, nə fa ŋwàk nə bohò govənò Fèlis nə. Wo fa Pol mok sə̀' ndzə bohò yi.
44023034	Govənò Fèlis à ta ŋwàk nə, nə fek Pol lak nà'. Fana Pol tsok yi də a mvwe' nzeŋgòŋ Sìlisiyà.
44023035	Yi dʉk fa Pol nə dʉk də, “Mʉ nə yuk nzak yò nə ghà nə̀ ŋgàa nzak yo sə wèŋ kə dzeeŋ.” Fana yi fa ŋàŋ dʉk də wo jəŋ lo Pol mvwe' nto' Herò, nə sə kʉk nà' kʉ'ʉ.
44024001	À cà nùubu tàŋ, fana Ànàniyàs ŋkum ŋgàa fa satikà' nə bə ŋkwàha bʉ̀ʉ mok wèŋ lo mvwe' lak Sìsàriyà anə. Ŋgà saʼnzak mòk nə̀ liŋ yee Tə̀talò à lò sə̀' bə yà'wèŋ. Wo à kə̀ dzèŋ bohò Fèlis, nə tsok yusə̀ yà' sə yaaŋ wo bohò Pol sə.
44024002	Ghà nə̀ wo ànə jə və Pol, fana Tə̀talò sə tsoho yusə̀ də Pol a gʉ̀ bʉpsə sə mʉmvə̀k nèʼe vɛ'ɛ. Yi də, “Mbè, fifi nə̀ vès tse' nà' sə̀sap nèʼe, a bʉsə̀ wù a kotse' ves bə ŋkərə̀. Bum sə kupsə mvwe' lak yèʼe wùriŋ ŋgò gʉ̀ də lak sə boŋ.
44024003	Ghà nə̀ fò lòoŋ vèes dzəmgə̀ nsàp ènə wùriŋ, nə sə kwasə wu vɛ'ɛ wù kà fʉ̀k.
44024004	Mʉ̀ ka dzəm də mʉ casə wes wu mvə̀k yò dzəm, fana yu'rə fa-a ves mʉncèp nə̀ vès tse' ŋgò tsə̀' wu nə fʉ̀ə̀.
44024005	Vès a yə də ŋgà' nèʼe nsàp bəbʉp ŋwə̀ nəmòk vɛ'ɛ nə̀ co ŋwè kà cèp. Mvwe' sə̀ bʉ̀ʉ Jus cu sənə nzeŋgò nèʼe pwe', yi kə̀ dzèŋ fo', yi gʉ ya yà'wèeŋ yeto ŋgò kʉ̀ə̀m. A sə̀' yi nə̀ yi ŋwə̀ nə̀ mantombì bə kwe' bʉ̀ʉ Nazàrin wèŋ.
44024006	Yi a làp mandzə̀ də yi gʉ bʉpsə ndap Nwì, fana vès ko yi. ((Vès a dʉk də vèes nə sak yi mvəsə̀ lʉ̀ʉk avès sə dʉk.
44024007	Megu dʉk də ŋkum sojà Lìsiyàs à və̀ vɛ'ɛ, nə kə fep fis lo nà' bohò vès anə bə ŋàŋ.
44024008	Lìsiyàs nə dʉk fe'lə sə̀' dʉk də ŋwə̀ nə̀ yumok sə yaaŋ nà' bə ŋgà' ènə pwe' àlɛ, nà' və kə ye wu.)) A ye-a ŋga wù fek-a ŋgà' ènə, wu nə yuk yò sə̀' bə ntu' yo də yusə̀ vès sə cèp yà' bə liŋ ye yè'sə zìnə.”
44024009	Yi ànə dʉk vɛ'nə, bʉ̀ʉ Jus sə pwe' à dzəm mvwe' mò'fis də yusə̀ nà' cèp sə zìnə.
44024010	Ànə geŋ Govənò Fèlis nə niŋ fa Pol bə bo də nà'a cep. Pol sə cep də, “Mʉ̀ rì tse' dʉk də wu a sak lak yèʼe lùumŋgòŋ ŋkʉ̀ʉŋntɛ̀ŋ. Mʉ̀ kwa wùriŋ ŋgò kə̀ fi'lə ncùu am kə̀ mantombìi wù.
44024011	Ŋgò cèp yusə̀ wu fe'rə-a wù ye zìnə nə də, ka nùubu hum-ncòp-ba casə mvə̀k nə̀ mʉ̀ à kok lò mʉ Jòrosalèm ŋgò kə̀ kùksə Nwì mbwa.
44024012	Bʉ̀ʉ Jus sə à ka mʉ ŋga mʉ̀ sə fi'dʉk ves ŋwə̀ nəmòk mʉ nda'à Nwì ye. Ka sə̀' də wo à yə mʉ ŋga mʉ̀ sə yaaŋsə bwìŋ ntʉm mʉ ndap pìriyàa bʉ̀ʉ Jus sə sə̀' yeŋ. Mʉ̀ a ka vɛ'nə mʉmvwe' nəmòk mʉ ntòlak anə sə̀' gʉ lok.
44024013	Yusə̀ co wo niŋ fa wu də bum sə̀ wo tsə̀' wu bə liŋ am fɛɛŋ sə zìnə, sə̀' bʉ̀ə̀.
44024014	Ncèp nə̀ mʉ nə kà nà' bɛ̀ŋ, mʉ̀ dzəm nà' ŋga wù sə yuk də mʉ yùgə̀ yàm mandzə̀ mòk nə̀ wo sə dʉk də nà'a mvwès nà'nə, nə sə kuksə Nwì tàcicii avès bə zeŋ. Bum sə̀ wo à còm yà' ndzənə ŋwàk lʉ̀ʉk Musì bə ŋwàak ŋgàa tsòhò bum Nwì pwe', mʉ dzəmgə̀ yà' də yà'a zìnə.
44024015	Tsətsərə̀ nə̀ mʉ̀ tse' sə və̀ə mʉ̀ bə ma nə̀ Nwì, mègù sə mvəsə̀ bʉ̀ʉ yèʼe tsərəgə̀ə. Tsətsərə̀ nə dʉk də, ŋwə̀ nə̀ yi gʉ̀gə̀ bə̀boŋ bə nə̀ yi gʉ̀gə̀ bʉp pwe' nə̀ kə̀ lòkok mvwe' kpʉ sə̀mok.
44024016	Fana nà'a njo nə̀ mʉ̀ sə jihi nzòŋ ŋgò gʉ̀ də ntʉm àam ye rərɛŋ mantombìi Nwì nə ye mantombìi bwìŋ.
44024017	“Yu səmook yè' də, à cà ŋkàhaŋgòŋ wùriŋ ŋga mʉ̀ ka mvwe' lak Jòrosalèm kə dzeŋ yuk. Mʉ̀ a lò mbwa ŋgò fa lò bʉ̀ ŋgàa jìŋ wèŋ mok mbàm, nə ye ŋgò fa satikà' njàm sə̀'.
44024018	Yà'a yusə̀ mʉ̀ ànə sə gʉ ŋkuŋ wo kə tseŋ mʉ mʉ nda'à Nwì anə sə. Ànə ye ghà nə̀ mʉ̀ ànə gʉ wes bum sə̀ ŋgò gʉ̀ yà' ya wu ye mʉ lisə̀ Nwì rərɛŋ. Mʉ̀ à ka fo' ves bwìŋ co cù tesə sə̀' yeŋ.
44024019	À ye mègù foʼ bʉ̀ʉ Jus mok sə̀ wo à tesə mvwe' nzeŋgò Ɛsiyà. Ànə ye-a dʉk də wo tse' yumok sə̀ yà' sə yaaŋ wo bohò mʉ̀, də wo və̀ wo ŋgò kə̀ tsə̀' fa wu.
44024020	Bʉ̀ʉ yèʼe tsok-a nsàp bʉp nə̀ kaŋsurù a dʉk də mʉ̀ a gʉ̀ ghà nə̀ mʉ̀ à sə fì'lə ncù am mbwa nɛ̀.
44024021	Ka casə ncèp nə̀ mò'fis nə̀ mʉ̀ a dʉk fis dʉk də, ‘Wèŋ sə sak mʉ yèʼe də bʉsə̀ mʉ̀ a cèp də bwìŋ nə̀ lòkok mvwe' kpʉ sə̀mok.’ ”
44024022	Govənò Fèlis à ye ŋwə̀ nəmòk nə̀ yi ànə rɛɛŋ bə nzak mandzə̀ Jisòs làaŋ, fana yi dʉk də yi lok nzak nə laŋ. “Ghà nə̀ ŋkum sojà Lìsiyàs kə̀ dzèŋ ŋkuŋ, fana mʉ̀ tsok weŋ ŋwə̀ nə̀ yi gbʉ̀ nzak bə nə̀ yi ka gbʉ.”
44024023	Yi dʉk fa ŋgà fàk nə̀ yi kʉ̀kgə̀ Pol də nà'a sə kʉk Pol nə kʉ'ʉ. Nə dʉk fa nà' sə̀' də, nàʼa kà Pol cʉ̀k cʉ̀k sə kotse'. Ŋge' ye wèeŋ dzəm-a ŋgò tɛsə yi bə yumok sə̀ yi dzəm yà', fana nàʼ me'rə wo ntɛ̀ŋ.
44024024	Nùubu mok ànə ca, fana Fèlis nə və bə ŋgwe ye Dròsilà. Ŋgwe ye nə à ye ŋwà Jus. Yi à dʉk də wo jəŋ və Pol. Wo ànə jəŋ və nà', fana yi sə yu'rə mvəsə̀ Pol nə sə tsòho mvəsə̀ ŋgò tse' dzədzəm bohò Jisòs Krɛst cu.
44024025	Nàʼ à sə cèp mvəsə̀ ŋgò ye ŋwə̀ nə̀ bə̀boŋ, ŋgò kotse' ni' yò nə ye bə nùmbu nə̀ Nwì nə̀ kə̀ sak bwìŋ. Fana wə ko yi. Yi dʉk fa Pol nə dʉk də aco nà' lo ntɛ̀ŋ. Yi dʉk nà' də yi nə to fe'lə nà' sə̀mok ghà nə̀ yi tse' mvə̀k.
44024026	Yi ànə sə tsərə sə̀' də kàmòk Pol nə fa yi mbàam mok àlɛ. Nà'a njo nə̀ yi à sə toho nà' ghà yà lòoŋ, nə sə taaŋ bə nà' sə.
44024027	Ànə ca lùumŋgòŋ ba, fana ŋwə̀ nəmòk nə̀ liŋ yee Posòs Fetòs kok dzə̀' govənò Fèlis nə mok yi. Fèlis ànə sə dzəm də bʉ̀ʉ Jus wèeŋ kwa bohò yi fana, yi me'rə noŋsə Pol nə mʉ ndapndzəmə̀.
44025001	Ànə ca gu nùubu tɛ' mvəsə̀ govənò Fetòs à kə̀ cu mvwe' nze nə, fana yi yeʼe Sìsàriyà, nə lo mʉ Jòrosalèm.
44025002	À kə̀ dzèŋ fo', ŋkum ŋgàa fa satikà' bə bʉ̀ʉ Jus sə̀ mantombì wèŋ kə tsoho bum sə̀ yà' sə yaaŋ wo bohò Pol. Wo lɛŋ ŋkum Fetòs,
44025003	də nà'a gʉ wo bə̀boŋ bə ŋgò tum vèsə Pol Jòrosalèm. Wo à dʉk vɛ'nə bʉsə̀ wo a kì cù ŋgò zə nà' mandzə̀.
44025004	Fetòs nə də, “Pol cu ŋgà ndapndzəm mvwe' lak Sìsàriyà. Mvə̀k momjo, mʉ nə sə bwi lo fo'.
44025005	A ye-a də yi a gʉ̀ bʉpsə yumok, wèeŋ dʉk bʉ̀ʉ awèŋ sə̀ mantombì də vesiwèeŋ lo Sìsàriyà anə, ya wo kə cep yusə̀ yà' sə yaaŋ wo bə ŋgà' nə.”
44025006	Fetòs à cu fe'lə bə yà'wèŋ co nùubu fwame' kè hum àlɛ ŋkuŋ nə yèʼe tsoŋ lo yuye sə Sìsàriyà. Tsok ànə rɛŋ, fana yi kə ni cum mʉmvwe' ndap nə̀ yi sakgə̀ nzak mbwa nə, nə fa ŋàŋ dʉk də wo jəŋ nisə və Pol mbwa sə̀'.
44025007	Mvə̀k nə̀ Pol ànə kə dzeŋ, fana bʉ̀ʉ Jus mok wèŋ sə̀ wo à və̀ Jòrosalèm lokok təəŋ dzooŋ yi ghʉ̀rr. Wo ye ŋgò cèp bum səmok ŋkʉ̀ʉŋntɛ̀ŋ sə̀ yà' gʉ wù kà fʉ̀k, də Pol a gʉ̀ yà' yi. Yusəmok sə̀ co yà' niŋ tsok də bum sə̀ wo cèp sə zìnə kà sə̀' ye.
44025008	Pol fi'lə ncùu ye fo' sə̀' mvèsə̀. Yi dʉk də, “Mʉ̀ ka yàm-e yumok bə lʉ̀k bʉ̀ʉ Jus gʉ bʉpsə. Mʉ̀ ka yumok bə ndap Nwì sə̀' bʉpsə, nə kà yumok sə̀ ŋkum bʉ̀ʉ Rumà ka dzəm sə̀' gʉ̀.”
44025009	Fetòs fek Pol nə dʉk də, “Wu nə dzəm ŋgò kə̀ lò Jòrosalèm ya mʉ kə sak wu bə bum sə̀ wo cèp yè'sə fo' à?” Yi à fek nà' vɛ'nə də ya bʉ̀ʉ Jus wèeŋ kwa bohò yi anə.
44025010	Pol cep fəsə fa nà' dʉk də, “Mʉ̀ tə yàm ma dzə̀' nzak ŋkum bʉ̀ʉ Rumà wèŋ. Mʉ̀ dzəm yàm də wo sak nzak àm fɛŋ. Mʉ̀ a ka bʉ̀ʉ Jus wèŋ yumok sə̀ co ntʉm yaaŋ wo gʉ. Wù bə tu yò wù riŋ yo sə̀' vɛ'nə bə̀boŋni.
44025011	A ye-a də mʉ a fɛ̀ŋ lʉ̀k, nə gʉ bʉpsə yumok sə̀ wo tse' ŋgò zə mʉ, fana mʉ̀ sə kà yè'sə mandzə̀ də mʉ caŋ ya wo kà mʉ zə làp. A ye-a də zìnə ka sənə bum sə̀ wo sə cèp bə liŋ am yè'sə yeŋ, fana mandzə̀ nə̀ co ŋwè jəŋ mʉ, nə fa wo ye bʉ̀ə̀. Mʉ̀ dzəm də nzak àm nə lo mantombì bohò ŋkum bʉ̀ʉ Rumà wèŋ.”
44025012	Ànə geŋ, Fetòs lam və to ntò bə bʉ̀ʉ ye sə̀ wo tipsəgə̀ yi, fana yi foho və, nə kə dʉk fa Pol nə dʉk də, “Wù də nzak yòo lo mantombì bohò ŋkum bʉ̀ʉ Rumà wèŋ. Mʉ̀ dzəm fa wu sə̀' laŋ. Wu nə lo bohò yi anə.”
44025013	Ntɛŋ mòk à cà, fana ŋkum Àgripà bə njɛ̀ʼ ye nə̀ liŋ yee Benìs à lò ŋgò kə̀ cèpsə govənò Fetòs. Wo à kə̀ cèpsə nà' mvwe' lak Sìsàriyà.
44025014	Wo à cu fo' mʉnə nùubu səmok. Fetòs tsoho fa ŋkum Àgripà nə nzak nə̀ Pol nə. Yi tsoho fa nà' dʉk də, “Ŋwə̀ nəmòok fɛɛŋ nə̀ govənò Fèlis à nisə nòŋsə lò nà' ndapndzəm.
44025015	Mʉ̀ ànə lo Jòrosalèm, fana ŋgàa fa satikà' sə̀ ghaŋ bə bʉ̀ ŋkwàha bʉ̀ʉ Jus wèŋ tsoho fa mʉ bum sə̀ wo də yi à gʉ̀ bʉpsə. Wo dʉk mʉ də mʉ dʉk də nà' gbʉ̀ nzak laŋ.
44025016	Mʉ̀ tsok fa wo də, bʉ̀ʉ Rumà wèeŋ yəgə̀ yàwo də ŋga wo jə və-a ŋwè bə nzak, fana yi sak tsoŋ bə ŋwə̀ nə̀ nà' jə və̀ yi nə si bə si ŋkuŋ. Ya yi cep fis yusə̀ sə və̀ə yi ye sə̀'. Mʉ̀ tsok wo də ka mandzə̀ bʉ̀ʉ Rumà wèŋ ŋgò dʉk də ŋwèe bʉp ŋga wo ka yè'sə ntò gʉ yeŋ.
44025017	Wo ànə və fɛnə mʉ̀ gʉ yàm sə̀' nə̀nàk. Bʉsə̀ tsok à rɛŋ ntɛ̀ŋ, mʉ̀ kə cum mvwe' dzə̀' nə̀ mʉ sakgə̀ nzak mbwa, nə də wo jəŋ nisə və yi.
44025018	Bʉ̀ʉ sə̀ wo à jə və̀ yi sə wèŋ lokok təəŋ mʉtsə̀ wùrr, nə sə ye ŋgò cèep. Mʉ̀ sə dʉk yàm də wo nə tsok nsàp yumòk nə̀ yi a gʉ̀ bʉpsə nə̀ nà' gʉ wùriŋ. Fana wo kà nsàp yumòk nə̀ yi a gʉ̀ bʉpsə sə̀' tsə̀'.
44025019	Bwe bum sə̀ wo à cèp sə à ye kɛ'cà bwe mfi' mok bə mandzə̀ nə̀ wo yùgə̀ Nwì awo wàwawà. Wo sə cep nə sə to liŋ ŋwə̀ nəmòk də Jisòs nə̀ yi à kpʉ lò laŋ. Pol sə dʉk ye də nà' cu fe'lə ŋwəm sə̀mok.
44025020	Bum yè'sə jipsə tes mʉ, mʉ̀ kà rɛɛŋ lok. Fana mʉ̀ fek Pol nə də yi dzəm də yi lo Jòrosalèm ya wo kə sak bum yè'sə fo' àlɛ?
44025021	Pol dʉk ye də yi dzəm də nzak ye nə lo mantombì. Yi də ŋkum bʉ̀ʉ Rumà nə kə sak tiŋ nzak ye nə nà'. Fana mʉ̀ də wo sə kʉk yi co ŋgà ndapndzəm tè mʉ̀ kə tumsə fa lo yi bohò ŋkum bʉ̀ʉ Rumà nə.”
44025022	Ŋkum Àgripà nə dʉk fa Fetòs də, yi dzəm ŋgò kə̀ yuk yusə̀ ŋwə̀ ànə sə cèp sə bə ntu'u ye sə̀'. Fetòs də, “Wu nə yuk yi zòŋ.”
44025023	Tsok ànə rɛŋ ŋkum Àgripà bə Benìs və kə ni kok bə fò vɛʼɛ wùriŋ. Bwìŋ wəp wo sə̀', Wo à və̀ bə ŋkum sojà, nə ye bə bʉ̀ʉ sə̀ ghaŋ sə̀ wo fis tu mvwe' ntʉm lak anə wèŋ. Fetòs də wo jəŋ nisə kok və Pol mʉ nda'à.
44025024	Fetòs cep də, “Ŋkum Àgripà nə ye ndàaŋwè pwe' nə̀ yi cu fɛɛŋ, vesiwèeŋ yu'rə. Ŋwə̀ nə̀ wèŋ sə yə yi nèʼe bʉ̀ʉ Jus pwe' wa dʉk ye, bʉ̀ʉ Jus sə̀ fɛɛŋ bə sə̀ wo cu Jòrosalèm sə̀'. Wo pweʼ sə warə və̀ə də nèʼe ka ŋwə̀ nə̀ co wo me'rə yi cum ŋwəm yeŋ.
44025025	Mʉ̀ kʉk ja'a sə tsətsəʼrə̀ anə, nə kà yusəmok sə̀ yi gʉ̀ sə̀ co wo zə yi bʉ̀ʉ zeŋ yə. Yi a dʉk də nzak ye lo mantombì bohò ŋkum bʉ̀ʉ Rumà. Mʉ̀ də yi geŋ sə̀' ntɛ̀ŋ.
44025026	Bohò mʉ̀ yàm, mʉ̀ ka yusəmok vɛ'ɛ pap co mʉ̀ com fa gesə lo ŋkum bʉ̀ʉ Rumà bə liŋ ŋwə̀ nèʼe tse'. Nà'a njo nə̀ mʉ̀ jə və̀ yi mantombìi wèŋ nə ye lɛ mantombì ŋkum Àgripà də yi cep bə cùu ye. Ya wèeŋ kʉk ja'a wes nzak nə, kàmòk mʉ̀ tse' yumok sə̀ mʉ com.
44025027	Bʉsə̀ anə sə yəəŋ co mʉ ləm ŋgò tumsə lò ŋgà ndapndzəm ŋga mʉ̀ ka yusə̀ co mʉ̀ tsok də yi gʉ̀ bʉpsə sə jəja kwaraŋgaŋ riŋ na.”
44026001	Fana Àgripà dʉk fa Pol də nà'a cep yusə̀ nà' tse' ŋgò cèep. Pol sə nii bə bo, nə sə fi'lə ncù də,
44026002	“Mbè ŋkum Àgripà, a bohò mʉ̀ ntinə yè'sə rɛŋsi ŋgò kə̀ təəŋ mantombìi wù ŋgò fì'lə ncùu am bə bum sə̀ bʉ̀ʉ Jus wèŋ də mʉ̀ gʉ̀ yè'sə pwe'fo'.
44026003	Yè'sə zìnə bə nə̀ zìnə bʉsə̀ wù rì tse' mvəsə̀ bʉ̀ʉ Jus wèŋ cu, nə riŋ bum sə̀ wo kà bə zeŋ cù mò'fis yegə̀ bə̀boŋni. Fana mʉ̀ sə lɛŋ wu də wu yu'rə fa mʉ yusə̀ mʉ̀ tse' ŋgò cèp sə fʉ̀ə̀.
44026004	Bʉ̀ʉ Jus wèŋ pwe' riŋ tse' mvəsə̀ mʉ̀ à sə cu ŋga mʉ̀ cu ntò mʉwà'ŋwè. Mvəsə̀ à yèto, wo riŋ tse' mvə̀'nə̀ mʉ̀ à kùk la'à mʉ̀, nə ye Jòrosalèm sə̀'.
44026005	Wo riŋ tse' mʉ bə̀boŋni, a ye-a də wo dzəm ŋgò cèp fis zìnə nə na. Mʉ̀ ànə ye mòk mʉŋgorə̀ bʉ̀ʉ Faràsi wèŋ sə̀ wo sə dʉk də wo nòŋsəgə̀ lʉ̀ʉk avès nə ghak ndàaŋwè pwe'.
44026006	Mʉ̀ cu yè' bə nzak bʉsə̀ də mʉ̀ a fa ntʉm àm də Nwìi nə̀ gʉ̀ yusə̀ yi à kàk fa bohò tàcici avès wèŋ sə.
44026007	Gù sə̀' kə̀ka' nə̀ mò'fis ènə nə̀ bòop bʉ̀ʉ avès sə̀ hum-ncòp-ba pwe' sə tsərə də wo nə kə tse'. Wo tsərəgə̀ vɛ'nə mvə̀'nə̀ wo kùksəgə̀ Nwì nùm bə ndzəm. Mbè, bʉ̀ʉ Jus wèŋ sə də wo kə'ə mʉ yèʼe bʉ̀ʉ tsətsərə̀ ènə.
44026008	Mʉ fek tsoŋ na weŋ bʉ̀ʉ Jus nèʼe ŋkuŋ-ɛ̀. Yà'a bohò wèŋ gʉgʉŋ bʉ̀ʉ yà, ŋgò dzəm də aco Nwì lokoksə to ŋwè mvwe' kpʉ ɛ̀?
44026009	Mʉ̀ bə tu am à sə tsərəgə̀ də mʉ gʉ bʉpsə liŋ Jisòs nə̀ mvwe' lak Nazarə̀ ènə bə nsàp mandzə̀ nə̀ co mʉ̀ rì ŋgò gʉ̀ to pwe'.
44026010	Yà'a yusə̀ mʉ̀ à gʉ̀ mvwe' lak Jòrosalèm. Mʉ̀ à lò bohò ŋkum ŋgàa fa satikà' wèŋ, wo com ŋwàk ŋgò fa mʉ ŋàŋ də mʉ nisə bʉ̀ʉ Nwì wèŋ ndapndzəm wùriŋ. Wo à sə zə mok wèŋ, mʉ̀ yàm sə̀', mʉ̀ sə dzəm də a vɛ'nə bə̀boŋ.
44026011	A kɛ̀' ŋkʉ̀ʉŋntɛ̀ŋ sə̀ mʉ̀ à gʉ̀ wo ŋgə' mʉmvwe' ndap pìriyàa bʉ̀ʉ Jus wèŋ. Mʉ̀ lap mandzə̀ nə̀ co mʉ̀ gʉ wo ya wo dʉk də wo kà Jisòs mok dzəm fe'lə. Mʉ̀ à sə jamsəgə̀ wo vɛ'ɛ nsàp nə̀ mʉ̀ yeʼe nə lo mvwe' lak sə̀ zok ŋgò yeŋsə wo ŋgə' foʼ.
44026012	“Nà'a sə̀' njo nə̀ mʉ̀ à yeʼe lo mvwe' lak Dàmaskù bə ŋwàk nə̀ də mʉ̀ tse' ŋàaŋ sə̀ ànə fa mʉ yà' ŋgàa fa satikàʼa' sə̀ ghaŋ wèŋ.
44026013	Mbè, mʉ̀ ànə kə dzeŋ mandzə̀ ŋga nùum maràŋ sak sak, mʉ̀ ye nsàp marɛŋ mòk nə̀ nà' à tsə mʉbu, nà' rɛɛŋ dzooŋ mʉ. Nà' rɛŋ vɛ'ɛ nə casə nùm, nə rɛɛŋ dzooŋ bʉ̀ʉ sə̀ vesə wèŋ à sə gìi sə sə̀'.
44026014	Vès pwe'fo' coho gbʉ sə nze. Fana mʉ̀ yuk ŋga ŋgì ŋwə̀ nəmòk sə to də, ‘Sol, Sol, wù sə fa mʉ ŋgə' bʉ̀ʉ yà? Wù sə yaŋsə mègù yà'sə ni' yò co mbòŋ nə̀ yi sə tɛ'lə tʉ nə̀ wo tsòoŋ yi fo'.’ Ŋgì ŋwə̀ ènə à sə cèp bə ncèep lak bʉ̀ʉ Jus wèŋ.
44026015	Mʉ̀ fek də, ‘A wùu ndà, Tà?’ Yi də, ‘A mʉ̀ʉ Jisòs. Wù sə fa ŋgə' yà'sə mʉ̀.’
44026016	Yi dʉk fe'lə sə̀' də, ‘Lòkok təəŋ mʉtsə̀. Mʉ̀ yəəŋ bohò wù ŋgò jə wu co ŋgà fàk àm. Wu nə tsoho fa fe'lə wo bum sə̀ wù yə yàʼ bohò mʉ̀ ntinə yèʼe nə ye sə̀ yàʼ cu mantombì sə̀ mʉ nə niŋ fa wu.
44026017	Mʉ nə tumsə lo wu bohò bʉ̀ʉ Izùrɛ nə ye sə̀ wo ka bʉ̀ʉ Izùrɛ yeŋ sə̀'. Mvəsə̀ wù sə tsòho fa wo bum yè'sə, mʉ nə sə kʉk wu ya wo kà wu bʉp gʉ̀.
44026018	Wu nə muk fa wo lis awo. Wu nə bwi fis və wo mvwe' mandzəm, nə jəŋ və wo mvwe' marɛŋ, nə bwi fis wo mvwe' ŋàaŋ Satà, nə jəŋ və wo mvwe' ŋàaŋ sə̀ Nwì. Ya wo fa ntʉm awo bohò mʉ̀, ŋga Nwìi swifa wo bʉp awo, wo tse' mvwe' ncum awo mʉŋgorə̀ bʉ̀ʉ Nwì sə̀ yi à cùk rɛŋsə nòŋsə.’
44026019	“Fana yà'a yusə̀ yà' ànə ye vɛ'nə mbè. Mʉ̀ ànə geŋ, mʉ̀ kà cùu ŋwə̀ nə̀ mʉ̀ à yə ŋga yi tsə mʉbu ènə bɛ̀ŋ.
44026020	Mʉ̀ à tsòho dʉk də bwìŋ nə kupsə, nə bwi fa tsoŋ bʉp awo ŋkwɛ̀ŋ, nə və ma nə̀ Nwì. Wo nə gʉ bum sə̀ yà' sə niŋ tsok də wo a kupsə laŋ. Mʉ̀ à tsòho yèto mʉmvə̀k ènə mvwe' lak Dàmaskù bə Jòrosalèm, nə tsoho mvwe' nzeŋgò Jùdiyà pwe'fo', bə mʉŋgorə̀ sə̀ wo ka bʉ̀ʉ Jus yeŋ sə̀'.
44026021	Bʉ̀ʉ Jus wèŋ à kə̀ ko mʉ ŋga mʉ mʉnda'à Nwì, nə lap mandzə̀ də wo zə mʉ njo ènə.
44026022	Haaŋ kə wɛ̀sə ntinə Nwì a tɛsə mʉ. Fana yà'a yusə̀ mʉ̀ tə fɛɛŋ ŋgò tsə̀' zìnə àm bohò bwìŋ pwe', ŋkwà'ŋwè bə mweŋke' pwe' yəyərə̀. Yusə̀ mʉ̀ cèep mègù sə̀' yusə̀ ŋgàa tsòhò bum Nwì bə Musì wèŋ ànə dʉk də yà'a nə̀ kə̀ ye vɛ'nə.
44026023	Dʉk də Ŋkum ŋgà gèm bwìŋ nə̀ Nwì à dʉk də yi nə̀ tum vèsə nə, nə̀ yə tsə ŋgə', fana yi ye ŋwə̀ nə̀ yi nə̀ lokok to mvwe' kpʉ mantombì yi. Ya ŋga yi niŋ tsok fa bʉ̀ʉ Jus, nə ye bʉ̀ lakmvum wèŋ marɛŋ Nwì nə, də aco wo tse' lùŋ.”
44026024	Pol ànə fi'lə ncù mʉmvə̀' ènə, fana Fetòs jwa yi. Yi dʉk də, “Pol, wù ŋa laŋ! Ŋkərə̀ ŋwàk yò nə̀ wù tse' wùriŋ ànə sə ŋaŋsə wu!”
44026025	Pol cep fəsə fa nà' dʉk də, “Mbè, mʉ̀ sə kà ŋa. Yusə̀ mʉ̀ cèp yà'a zìnə, nə ye bə ŋkərə̀ sə̀'.
44026026	Aco mʉ̀ cep bohò ŋkum Àgripà nə kà wəp, bʉsə̀ yi rì bum yè'sə ye sə̀'. Mʉ̀ rì tse' pap də wù rìŋ bum yèʼsə làaŋ bʉsə̀ wo ànə sə ka yàʼ mvwe' sə̀swihì gʉ.
44026027	Ŋkum Àgripà, mʉ̀ rì dʉk də wu dzəmgə̀ də bum sə̀ ŋgàa tsòhò bum Nwì à còom zìnə. Kè ka vɛ'nə yeŋ nɛ?”
44026028	Àgripà nə fek bwi Pol dʉk də, “Wù tsəm də aco wù gʉ mʉ ghàr vɛ'nə mʉ̀ bʉʉŋ krətèŋ à?”
44026029	Pol də, “Òho', a dzəm ye mvə̀k lə̀m bə sə̀sap lòoŋ, bohò mʉ̀ yàm mʉ̀ sə lɛŋ Nwì də wèŋ pwe' sə̀ wèŋ sə yu'rə bum sə̀ mʉ̀ sə cèp ntinə yèʼe, wèeŋ nə kə bʉʉŋ ntsə'mòk nsàp ŋwə̀ nə̀ co mʉ̀. Megu də kwaŋ yèʼe kà bohò wèŋ sə̀' kə̀ ye.”
44026030	Fana ŋkum nə bə govənò nə, nə ye Benìs bə bʉ̀ʉ mok sə pwe' lokok mʉtsə̀.
44026031	Wo ànə sə lo, fana wo cep kɛ'cà dʉk də, “Ŋgà' ènə ka yu səmok sə̀ co wo zə yi kè nisə yi ndapndzəm àlɛ gʉ bʉpsə.”
44026032	Fana Àgripà dʉk fa Fetòs dʉk də, “Ŋga' nèʼe à ka-a də yi fek də nzak ye nə lo mantombì bohò ŋkum Rumà yeŋ, də wo me'rə yi lo yuye.”
44027001	Ghà nə̀ yà' à tə mè mok də vèes ni ŋgwes, nə lo mvwe' nzeŋgòŋ Italì, fana wo jəŋ Pol bə ŋgàa ndapndzəm wèŋ wùriŋ, nə fa ndzə bohò ŋkum sojà mòk nə̀ liŋ yee Julòs. Yi à ye bə bòp sojàa sə̀ tse' wo ŋkum nə̀ mvwe' lak Rumà nə.
44027002	Vès à ni yè jə ŋgwes mvwe' lak Àndàràmitùm. Ŋgwes ènə à sə lò ŋgò càha mvwe' ŋgʉ ndzəp sə̀ ŋgwes bʉ̀ʉ sə̀ mvwe' nze Ɛsiyà wèeŋ kə̀ təəŋgə̀ fo' pwe'. Fana vès yuŋ lo nà'. Àritakò à ye sə̀' vesiwèŋ bəbɛ'. Yi ŋwə̀ə Màsìdoniyà, wo to mvwe' buk lak nje nə də Tètàlonikà.
44027003	Tsok à rɛŋ, vès kə dzeŋ mvwe' lak Sidòŋ. Julòs gʉ Pol bə̀boŋ, nə me'rə nà' də nà'a kɛ' ye ŋge' nà' wèŋ, ya ŋga nà' dzəm-a yumok àlɛ, ŋge' nà' sə fa nà'.
44027004	Vès à mè'rə fa'nə, nə sə lo mantombì. Fə̀fə̀ à sə cì və̀ ma nə̀ vès à sə dzəm ŋgò lò nə, fana vès ga'a yuŋ lo ma nə̀ fə̀fə̀ sə kà fo' cì və̀. Yè'sə ànə ye mvwe' mʉbuk lak mòk nə̀ ndzəp à dzòŋsə nà' pwe', wo to fo' də Sɛprò.
44027005	Vès à to ndzəp nə, nə kə casə nzeŋgòŋ Sìlisiyà bə Pàmfiliyà pwe' maŋkwɛ̀ŋ, nə kə dzeŋ mvwe' lak Mirà nə̀ nà'a mvwe' nze Lisiyà.
44027006	À kə̀ dzèŋ fa'nə, sojà nə ye ŋgwes mòk ŋga nà' sə lo mvwe' nzeŋgòŋ Italì, fana yi gesə ves ca. Ŋgwes ènə à və̀ mvwe' lak Àlèsandìriyà.
44027007	Vès à sə gì gù mʉ ndzəpə̀ anə vɛ'ɛ fʉ̀ə̀. Vès gi vɛ'nə mʉnə nùubu ŋkʉ̀ʉŋntɛ̀ŋ. Vès ye ŋgə' vɛ'ɛ maŋgəŋgèŋ tè vès kə dzeŋ mvwe' lak Nidùs. Mandzə̀ kà co vès lo mali mantombì ma nà'nə ye njo fə̀fə̀. Fana vès gaʼa lo mok ma nə̀ ŋgʉ lak Krit bʉsə̀ fə̀fə̀ sə kà foʼ ŋkʉ̀ʉŋ cà.Vès à sə cà mvwe' lak səmok sə̀ wo togə̀ yàʼ də Sàlomì.
44027008	Ŋgwes àvès nə sə gi mʉ ndzəpə̀ anə mok ndzə ŋgʉʉ̀ŋ. Vès ye ŋgə' vɛ'ɛ tə̀tè kə dzeŋ mʉmvwe' nəmòk nə̀ bə̀boŋ ŋgò tes ŋgwes foʼ. Wu ye fo', lak Làsiyà ye mok jəjo.
44027009	Mvə̀k à cà wes ves fo' tə̀tè kə dzeŋ mvə̀k nə̀ co ŋwè kà gìi ŋgwes mok mùmsə̀ fe'lə̀. nùmbu nə̀ bʉ̀ʉ Jus wèeŋ gʉ̀gə̀ satikà' nə̀ ŋgò tse' sə̀swìfa bə bʉp nà'a ànə ca laŋ. Fana Pol fa yà'wèŋ ntip dʉk də,
44027010	“Bʉ̀ am wèŋ, mʉ̀ yə də ŋgò gì fe'lə̀ fɛɛŋ də a sə lò mantombìi bʉp. Bʉsə̀ bum nə bʉp wùriŋ.”
44027011	Ŋkum sojà nə à dzəm ye yusə̀ ŋkwà' ŋwə̀ nə̀ yi fagə̀ ŋàŋ mʉnə ŋgwes bə ŋgà tse' ŋgwes nə à ceep. Yi à ka yusə̀ Pol à cèp ye dzəm.
44027012	Mvwe' nèʼnə nə̀ ŋgwees kə̀ təəŋgə̀ fo' tè mvə̀k nə̀ fə̀fə̀ə càgə̀ wùriŋ me nə à ka bə̀boŋ yeŋ. co ŋwè me'rə ŋgwes mvə̀k mbʉ̀ŋ fo'. Fana bwìŋ ma nə̀ ghaŋ a dzəm gha' də wo lo gu lòo. Wo də wo ni ŋgwes, nə lap mandzə̀ ŋgò kə̀ dzèŋ mvwe' lak Fonìs ŋga ye-a də aco wo lo na. Yè'sə mvwe' sə̀ ŋgwes kə təəŋgə̀ fo'. Mʉmvwe' nèʼnə, bo ma ŋkwìp bə ma zʉ pwe' nɛ̀ɛŋ nò jəja.
44027013	Mʉfə̀fə̀ mòk ye ŋgò və̀ maŋkwìip nconùm fʉ̀ə̀ fʉ̀ə̀, fana bʉ̀ʉ sə wèŋ kwa də, “Ŋ̀hŋ̀, bum nə boŋ.” Wo fiŋ me'rə yu nə̀ nà'a kotse'gə̀ ŋgwes nə, nə sə gi mʉ ndzəpə̀ anə ndzə ŋgʉʉ̀ŋ mvwe' lak Krit anə.
44027014	Ghàr mʉmvə̀k nèʼe fə̀fə̀ nə̀ bʉp və ma mvwe' lak Krit anə. Fə̀fə̀ nə à sə və̀ mègù mʉtsətsəʼrə̀ə bo maŋkwìp nə ye ma ntonùm.
44027015	Fə̀fə̀ nə kə bwi' ŋgwes nə. Mandzə̀ nə̀ co vès gʉ ŋgwes nə sə lo ma nə̀ fə̀fə̀ nə sə və̀ sə kà ye lok, fana vès me'rə, nə sə kʉk mok bə lis. Fə̀fə̀ nə sə bək lo nà' mok ma nə̀ yi dzəm.
44027016	Yà'à fihi tsə ŋga ves tsə lò bo ma zʉʉ ma ntonùm. Yè'sə ànə ye sə̀' mvwe' mʉlak mòk sə̀ mʉ ndzəpə̀ anə wo to fo' də Kàwudà. Yà'a mvwe' sə̀ vès à swi' bòŋsə mʉŋgwes nə̀ wo tsooŋgə̀ nà' maŋkwɛ̀ɛŋ nə̀ ghaŋ nə fo'. Vès gʉ yè'sə sə̀' bə ŋgə' wùriŋ.
44027017	Wo soŋ nisə mʉŋgwes nə mʉnə nə̀ ghaŋ nə, ya nà'a kà bʉp. Wo kiŋ dzòoŋ nə̀ ghaŋ nə bə kʉ̀. wʉə à sə ko wo də aco wo nə kə ni ŋgwansaa sə̀ mvwe' ŋgʉ ndzəp nə̀ mvwe' nzeŋgòŋ Libiyà, fana wo fəsə tsoŋ cə̀k nə̀ ma mʉ tuhù ŋgwes pwe'fo' sə nze. A cə̀ək sə̀ yà'a gʉ̀gə̀ nà' sə gi. Fə̀fə̀ nə sə bək lo ŋgwes nə mok yi.
44027018	Fə̀fə̀ nə̀ bʉp nə sə bwiʼlə maligə ŋgwes nə vɛʼnə. Tsok ànə rɛŋ, fana wo ye ŋgò fis màkrə gèsə lò bum sə̀ mʉ ŋgwesə̀ sə sə ndzəpə̀.
44027019	Tsə' mòk ànə rɛŋ sə̀mok, wo fis maʼrə lo bum sə̀ wo gʉ̀gə̀ ŋgwes nə bə zeŋ ma mòk mʉ ndzəpə̀ bə bo awo.
44027020	Vès kà nùm kè ŋkə̀ŋkàŋ nə̀ mò'fis bə lis yə yuk mʉnə nùubu ŋkʉ̀ʉŋntɛ̀ŋ. Fə̀fə̀ nə sə lo gu mantombì bə ŋàŋ. Ànə ye vɛ'nə, vès dʉk mok də kpʉ və̀ laŋ.
44027021	Ghà nə̀ bwìŋ à cu njè mʉnə nùubu səmok, fana Pol lokok, nə dʉk də, “Bʉ̀ʉ am, ànə ye co wèŋ yuk dʉk àm, vesùwèŋ cum mali mvwe' lak Krit anə. À nə cum-a vɛ'nə, də bum sə̀ yà' sə bʉp mok bisə yèʼe kà vɛ'nə ye.
44027022	Mʉ̀ lɛŋ weŋ nə̀ ŋga'a nèʼe də wèeŋ kà sə wəp! Ŋwə̀ nə̀ mò'fis nə kà mvwe' yèʼe kpʉ. Ŋgwes nèʼe nə bisə megu yi.
44027023	Bʉsə̀ a ye nòoŋ ŋkwìs nə̀ ŋga'atsok, masinjà Nwì a və̀ bohò mʉ̀. Yi a ye masinjà Nwì àm nə̀ mʉ kùksəgə̀ yi, nə̀ mʉ ŋwə̀ ye.
44027024	Yi tsok mʉ dʉk də, ‘Pol, kà də wu wəp dʉk. Wu nə kə təəŋ tsoŋ mantombì ŋkum bʉ̀ʉ Rumà wèŋ anə. Nwì gʉ̀ wu bə̀boŋ, bʉsə̀ bʉ̀ʉ sə̀ wenə wèeŋ yèʼe, nə̀ mò'fis nə kà kpʉ.’
44027025	Ye də bʉ̀ʉ am, wèeŋ ko ntʉm. Bʉsə̀ mʉ̀ naaŋ tu am bohò Nwì də bum pwe' nə ye megu mvəsə̀ yi a tsə̀' mʉ sə.
44027026	Vesùwèeŋ nə kə tesə li mvwe' mʉlak mòk mʉ ndzəpə̀ fɛɛŋ anə, megu də ŋgwes nə, nə voho mʉ ndzəpə̀ ŋga nà' taha.”
44027027	Nà'nə ànə ye ndzəm nə̀ hum-ncòp-kwè ŋga fə̀fə̀ nə̀bʉp sə bwi' kɛ' ves mʉmvwe' ndzəp Mèdìtèrinìyà. Ànə dzeŋ co tsətsəʼrə̀ tsok, fana bʉ̀ʉ sə̀ wo fàkgə̀ sənə ŋgwes nə wèŋ tsərə də kàmòk vès kʉəp lò ŋgʉ ndzəp laŋ.
44027028	Wo mak gesə tsoŋ kʉ̀ mòk nə̀ ma tu nə rə̀rwi' sə ndzəpə̀ anə. Wo ye dʉk də ndzəp nə ca cəco kwiŋ hum ba. Wo à lò fe'lə ghàr, wo mak gesə lo nà' ca sə̀mok. Nà' niŋ də ndzəp nə ca kwiŋ hum-ncòp-tàŋ.
44027029	wʉə ko wo də aco ŋgwes nə kə taha mʉmvwe' lìs. Wo fiŋ me'rə tsoŋ yuŋkuu sə̀ yà'a tesgə̀ ŋgwes nə mvwe' mò'fis kwè. Yà' ànə ye ma maŋkwɛ̀ɛŋ ŋgwes nə. Wo lɛŋ Nwì də tsok rɛŋ.
44027030	Bʉ̀ʉ sə̀ wo à sə bwìŋ ŋgwes nə wèŋ lap mandzə̀ də wo caŋ tesə sənə ŋgwes nə. Wo fis gesə mʉŋgwes nə̀ jo nə mʉ ndzəpə̀, nə sə lim basə ŋkup də wo sə fis yuŋku mòk kə tu ŋgwes nə, nə̀ nà'a kotse'gə̀ ŋgwes nə.
44027031	Fana Pol tsok fa ŋkwà' ŋwə̀ sojà nə bə sojàa sə də, “Bʉ̀ʉ yèʼe kà-a mʉ ŋgwesə̀ fɛɛŋ cu, wèŋ kà lù.”
44027032	Fana sojàa sə wèŋ sʉə tiŋ mak kʉ̀ʉ sə̀ yà'a kotse'gə̀ ŋgwes nə̀ jo nə, nà' ki lo.
44027033	Tsok ànə sə kʉəp ŋgò rɛŋ, fana Pol lɛŋ wo pwe' də yà'a zʉ gesə yumok sə və̀ə. “Kə dzeŋ ntinə nùubu hum-ncòp-kwè ŋga mʉnə nùubu yè'sə lòoŋ, wèŋ gʉrə cu, nə kà yumok mʉ cùhù gèsə lok.
44027034	Mʉ̀ sə lɛŋ weŋ wùriŋ də wèeŋ zʉ yumok. Wèŋ tse' ŋgò zʉ yusəmok ya wèeŋ kà kpʉ. Nʉ̀ə̀mtu ŋwə̀ nə̀ mò'fis nə kà bisə̀.”
44027035	Pol ànə cep wes vɛ'nə, fana yi jəŋ bɛŋ mok, nə kwasə Nwì mantombìi yà'wèŋ. Yi à kwasə wes Nwì bə zeŋ, fana yi yeto ŋgò bək zʉ yà'.
44027036	Fana wo ko ntʉm. Ndàaŋwè pwe' à zʉ yumok sə̀'.
44027037	Vès à ye sənə ŋgwes nə tu avès lòoŋ bwìŋ ŋkʉ̀ ba bə bwìŋ hum sàmba-ncòp-ntùŋfu.
44027038	Ndàaŋwè pwe' ànə zʉ ze', fana wo fis mak nzaŋ sə̀ yà' ànə ye sə ŋgwesə̀ anə sə ndzəpə̀. Wo à fis màk yà' vɛ'nə də ya ŋgwes nə ye fəfup.
44027039	Tsok ànə rɛŋ, bʉ̀ʉ sə wèŋ ye ŋgʉ ndzəp, nə kà mvwe' sə rì. Wo à yə mvwe' səmok sə̀ ndzəp à nòoŋ lògə̀ fo'. Nze nə gorə co yi kə ci' tse' ndzəp nə mʉtsətsəʼrə̀ vɛ'ɛ. Wo à yə mok ŋgwansa ŋgʉ ndzəp anə, à ye fo' jì ŋkə̀ŋkè'. Wo dʉk də ŋga mandzə̀ ye-a yo, wo jəŋ lo ŋgwes mʉmfèŋ mvwe' yà'sə.
44027040	Fana wo sʉə ciʼ mak gesə lo yusə̀ yà'a gʉ̀gə̀ ŋgwes nə ŋgò təəŋ sə sə ndzəpə̀. Wo firə fis kʉ̀ sə̀ yà' à sə kì tse'gə̀ yu nə̀ wo bwi' bʉ̀səgə̀ ŋgwes nə bə zeŋ sə sə̀' mvə̀k nà'nə. Wo gʉ fis gesə lo cə̀ək sə̀ fə̀fə̀ kə̀ tahagə̀ mbwa, nə sə bwi' lo ŋgwes nə sə mʉtsə̀. Sə̀ wo à fis kok sə à ye sə̀ ma kù ntombì. Wo fis yà' vɛ'nə də ya fə̀fə̀ bək lo ŋgwes nə mantombì ndzə ŋgʉ ndzəp anə.
44027041	Ŋgwes nə kə ta mvwe' sə̀ ŋgwansaa ju təəŋgə̀ sə ntò ndzəp anə, nə təəŋ mam fo', nə kà mok tsòhò lok. Nà' a mam vɛ'nə, fana fə̀fə̀ sə bək və ndzəp nə sə lʉp saʼrə ma mbwèŋ nə bə zeŋ zok, zok.
44027042	Sojàa sə wèŋ də wo nə zə ŋgàa ndapndzəm sə pwe'. Wo ya kà də mòok yok ndzəp, nə kə tesə caŋ dʉk.
44027043	Ŋkwà' ŋwə̀ sojà nə à dzəm ye də Pool kà kpʉ, fana yi dʉk fa sojàa mok sə də yà'a kà ŋwə̀ nəmòk zə. Yi dʉk bwi mok də bʉ̀ʉ sə̀ yà' rì ŋgò yok ndzəp pwe' li tesə lo to sə ndzəpə̀ anə, nə yok tesə lo.
44027044	Bwees bʉ̀ʉ sə̀ wo à bwehe cu pwe' ànə ye ŋgò kohotse' bɛ̀ɛs tʉ kè titiiŋ ŋgwes nə, nə sə yok yuŋ lo mok sə sə̀'. Yà'a mvəsə̀ vès pwe' à tesə lò mʉŋkà'à. Ŋwə̀ nə̀ mò'fis kà kpʉ sə.
44028001	Vès ànə tesə wes lo mʉmfèŋ pwe'fo' bə̀boŋ, fana vès yuk də liŋ lak yà'sə fo' də Maltà.
44028002	Bʉ̀ʉ lak sə̀ fo' sə à ko ves ŋge' wùriŋ. Wo à fim bàŋsə fa ves mis, nə sə dʉk fa ves dʉk də, “Və̀ bə̀boŋ, və̀ bə̀boŋ.” Ànə ye yè'sə ŋga mbʉ̀ŋ yeto ŋgò li, fana mbʉəp sə ko ves sə̀'.
44028003	Pol te' ka' ntsoŋ, nə teŋ gesə lo mʉ vòho anə. Ànə curə fana no mok tesə nja nə lum kə'ə Pol ndzə bohò.
44028004	Ŋgàa lak sə̀ fo' sə ànə ye mvəsə̀ no nə kə̀ Pol ndzə bohò, fana wo dʉhʉ mʉtsətsəʼrə wo anə də, “Ŋwə̀ nèʼe gù tsə gù ŋgà zə bwìŋ.Yi swìrə və̀-a sə ndzəpə̀ sə̀ laŋ, Nwìi nə kà yi mè'rə̀.”
44028005	Pol kɛ'sə mak gesə no nə mʉ vòho. No nə à ka yi yumok gʉ lok.
44028006	Wo à sə kʉk yàwo də bo nə kok Pol, kè də nà'a nə gbʉ kpʉ tsoŋ fo' àlɛ. Wo ànə geŋ də wo kʉk tə̀tè mvə̀k sap, yumok sə̀ zok kà yi sə̀' gʉ̀, fana wo cep mok yusə̀ zok. Wo à dʉk də, “Yi nwì nəmòk.”
44028007	Mvwe' nze ŋkwà' ŋwə̀ lak nə̀ fo' à ka fa'nə mvwe' sə̀sap mok yeŋ fe'lə. Yi à jə ves bə̀boŋni, fana vès cum venəwèŋ nùubu tɛ'. Liŋ ŋwə̀ ènə à ye də Pùpliyùs.
44028008	Tɛ̀'ɛ Pùpliyùs nə à sə nòoŋ mʉ kèhè ŋga yiyaŋ sə ya yi, yi à sə nì ndʉəm sə̀'. Pol ni lo mvwe' mbwè ndap ye nə, nə kə bɛŋ naaŋ fa nà' bo, nə gʉ pìriyà, fana yiya ŋgà' nə me.
44028009	Yè'sə ànə ye vɛ'nə, fana bʉ̀ ŋgàa yiyaŋ sə̀ mvwe' lak yà'sə pwe' à və̀ə, fana Pol luŋsə wo.
44028010	Wo à fa ves bum vɛ'ɛ wùriŋ. Vès à cu ŋgò lò bə ŋgwes, fana wo fa ves bum pwe' sə̀ vèes nə sə dzəm yà' ŋga vès sə lò-a na.
44028011	À cà ŋwə tɛ', vès ni jəŋ ŋgwes nə̀ nà' à və̀ mvwe' lak Àlèsandìriyà. Wo à fʉ̀hʉ tes nwìi mok sə̀ wo bwe fɛs mʉ tu ŋgwes nə. Ŋgwes ènə ànə cum mvweʼ lak yàʼsə bə ŋwʉ mbʉəp dzə̀ə, ŋwʉ sə̀ fə̀fə̀ə càgə̀ ŋkʉ̀ʉŋ yàʼa.
44028012	Vès à kə̀ dzèŋ mvwe' ntʉm lak Sìrakù, nə cum fo' nùubu tɛ'.
44028013	Vès à yèʼe fa'nə, fana vès lo sə̀' bə ŋgwes nə, nə kə dzeŋ mvwe' lak Rijòm. Tsok à rɛŋ, fə̀fə̀ mòk yeto ŋgò və̀ bo maŋkwìip nconùm. Vès jəŋ nùubu ba, nə dzeŋ mvwe' lak Pùtiyòlì.
44028014	Vès à yə bʉ̀ʉ mok sə̀ wo à dzəm bohò Jisòs fo'. Wo lɛŋ ves də vesiwèeŋ cum ntɛŋ mò'fis. Yà'a mvə̀'nə̀ vès à kə̀ dzèŋ mvwe' lak Rumà.
44028015	Bwema sə̀ mvwe' lak Rumà à yuk də vès sə və̀ə. Wo yuŋ və mandzə̀ tə̀tè kə dzeŋ mvwe' ntɛŋ Àpiyòs. Mok kə dzeŋ yàwo Tìri Tavə̀n ŋgò kə̀ tsèŋ ves. Pol ànə ye yà'wèŋ, fana yi kwasə Nwì, nə ko ntʉm.
44028016	Vès ànə kə wɛs Rumà anə, fana wo me'rə Pol də yi sə cum kɛ' bə tu ye mvwe' sə̀ yi dzəm. Megu də wo à nòŋsə sojà mòk də nà'a sə kʉk də yi kà ca bisə̀.
44028017	Nùubu tɛ' à càa, fana Pol to benə bʉ̀ʉ Jus sə̀ wo mantombì bohò bʉ̀ʉ awo sə̀ wo cu mvwe' lak yà'sə, də bə yà'wèeŋ cum kwe'. Wo ànə baaŋ və me, fana yi sə tsoho fa yà'wèŋ dʉk də, “Bwema am wèŋ, mʉ̀ a ka bʉ̀ʉ lak avès yumook awo gʉ bʉpsə fa. Bum lak avès sə̀ tàcici avès à fa vesùwèŋ pwe', mʉ̀ a ka nə̀ mò'fis sə fèŋ. Wo à bʉ̀sə mʉ ŋgà ndapndzəm mvwe' lak Jòrosalèm, nə jəŋ mʉ fa bʉ̀ʉ Rumà ŋga mʉ̀ ka yumok bʉpsə.
44028018	Bʉ̀ʉ Rumà à fek mʉ bum mok, nə dzəm də wo me'rə mʉ, bʉsə̀ wo a ka yusəmok sə̀ mʉ̀ a gʉ̀ bʉpsə sə̀ co wo zə mʉ bʉ̀ʉ zeŋ yeŋ.
44028019	Bʉ̀ʉ Jus wèŋ kà dzəm də wo me'rə mʉ dzəm. Ànə ye vɛ'nə, fana mʉ̀ yam bʉ̀ə̀, nə dʉk də nzak àm nə lo mantombì bohò ŋkum bʉ̀ʉ Rumà. Bohò mʉ̀ yàm, mʉ̀ ka yusəmok sə̀ bʉp ŋgò cèp bə liŋ bʉ̀ am tse'.
44028020	Yà'a yusə̀ mʉ̀ də mʉ to weŋ, nə tsok fa weŋ bum yè'sə. Bə nə̀ zìnə, kwaŋ sə̀ mʉ̀ nisə tse' yèʼe mègù bʉ̀ʉ njo ŋwə̀ nə̀ bʉ̀ʉ Izùrɛ pwe' tse' tsətsərə̀ bohò yi nà'a.”
44028021	Yi ànə dʉk wes vɛ'nə, fana wo cep bwi yàwo dʉk də, “Vès a ka ŋwàk mòk nə̀ nà' və̀ bohò vès mvwe' nzeŋgòŋ Jùdiyà bə liŋ yo tse'. Moma àvès mòk mò'fis nə̀ də yi a və̀ ŋgwàaŋ bə ntirə̀ mok ɛ̀', kè nə̀ də ŋgò cèp yusəmok bʉp bə liŋ yòo sə̀' bʉ̀ə̀.
44028022	Vèes nə dzəm ŋgò yuk yusə̀ wù sə tsəm sə ntʉʉ̀ wù sə̀'. Vès dʉk vɛ'nə bʉsə̀ bwìŋ ma nə̀ fò pwe' cèpgə̀ bʉp bə bòp bʉ̀ nə̀ wu wenə wèŋ ànə.”
44028023	Ànə geŋ bə Pol wèŋ fʉhʉ noŋsə nùmbu mòk də wo nə kə kʉrə sə̀' ŋkuŋ. Nùmbu ànə à kə̀ dzèeŋ, bʉ̀ʉ sə wèŋ və mok ŋkʉ̀ʉŋntɛ̀ŋ ŋgò kə̀ yuk yusə̀ Pol sə cèep. À yè jə nə̀ zəzòŋ yi cep tè nùm kə ca co pìip ndzəm seŋ ŋga yi sə cèp malì fo'. Yi à tsòho fa wo mvə̀'nə̀ gaŋ ŋkum Nwì cu, nə sə rɛɛŋsə fa yà'wèŋ. Yi lap mandzə̀ nə̀ ŋgò gʉ wo də ya wo dzəm də yusə̀ yi sə cèp də Jisòos ŋgà gèm bwìŋ nə̀ wo sə tək nə sə zìnə. Yi à sə làp mandzə̀ ènə bə ŋga yi à sə cèp bə bum sə̀ yà'a ndzə ndzenə ŋwàak lʉ̀ʉk Musì bə sə̀ ŋgàa tsòhò bum Nwì wèŋ.
44028024	Bòp bʉ̀ ma mòk à dzəm yusə̀ yi à cèp sə, mok kà dzəm.
44028025	Wo à gà'a sam fo' cù zəzok ŋga Pol à cèp fa wo ncèp mòk. Ncèp nə̀ yi à cèp nə à ye dʉk də, “Ye na mvəsə̀ Yòŋsə̀ nə̀ Rərɛŋ nə à gʉ̀ Ìzayà ŋgà tsòhò bum Nwì ŋgò cèp yusə̀ yà'a zìnə bohò tàcicii awèŋ nɛ.
44028026	Yi cèp dʉk də, Dù, nə kə cep bohò bʉ̀ʉ yèʼe wèŋ də, Wèeŋ nə yu'rə nə yu'rə kɛ̀' ba wèŋ kà rɛɛŋ. Wèeŋ nə kʉk, nə kʉk fe'lə sə̀mok, nə kà yə.
44028027	A vɛ'nə bʉsə̀ ntʉʉm bʉ̀ʉ yèʼe gʉ wùriŋ. Wo à loho ntu', nə ye bə lis awo laŋ. Ka-a vɛ'nə ye də lis awo nə ye, fana ntu'u awo yuk, fana ŋkərə̀ awo rɛɛŋ sə̀'. Ye də wo bʉʉŋ və bohò mʉ̀ʉ Nwì nə̀ mʉ̀ sə cèp ènə, mʉ̀ luŋsə wo.”
44028028	Pol à mèsə ncèp ye, nə dʉk də, “Ye də ncèp nə̀ Nwì a tsə̀' bə mvəsə̀ yi nə luŋsə bwìŋ bə zeŋ nə, wèeŋ riŋ də nà' a lò mok bohò bʉ̀ʉ sə̀ wo ka bʉ̀ʉ Jus yeŋ. Wo nə yu'rə nà' bə̀boŋ.” [
44028029	Yi ànə cep wes vɛ'nə, fana bʉ̀ʉ Jus wèŋ sə sam, nə lo yu awo, nə sə kʉəm jwa lo bə yusə̀ Pol cèp sə.]
44028030	Pol à cu mam mʉmvwe' ànə lùumŋgòŋ ba. Yi à sə cu mvwe' sə̀ yi à làk fo' bə mbàam ye. Yi à sə ywìhi bə ndàaŋwè pwe' nə̀ nà' və̀ ŋgò kə̀ kɛ' yə yi.
44028031	Yi à sə tsòho fa bwìŋ mvəsə̀ gaŋ ŋkum Nwì cu. Yi sə yə'rə fa bwìŋ bə liŋ Tà Jisòs Krɛst. Yi à sə cep, nə kà wəp, ŋwə̀ nəmòk kà yi də yi kà cèp sə̀' dʉk.
45001001	Còm ŋwàk nèʼe mʉ̀ʉ Pol nə̀ mʉ ŋgà fàk Jisòs Krɛst. Nwì à to fis mʉ ŋgò ye ŋgà ntum ye, də ya mʉ tsoho fa bwìŋ Ntirə̀ ye nə̀ Bə̀boŋ nə.
45001002	Ntirə̀ nə̀ Bə̀boŋ ènə, a zeŋ nə̀ yi ànə kak fa bwìŋ nà' njamòk ntɛ̀ŋ. Yi ànə kak wo nà' cùhu ŋgàa tsòhò bum Nwì wèŋ fana wo com noŋsə yà' ndzənə ŋwàk Nwì.
45001003	Ntirə̀ nə̀ Bə̀boŋ ènə, nà'a bə liŋ mo ye. Bə ma nə̀ yi ànə ye ŋwè fana yi à tesə bohò ŋgwì bʉ̀ ŋkum Devìd.
45001004	Bə ma nə̀ yi à ye Nwì fana Nwì ànə lokoksə yi mvwe' kpʉ ŋgò nìtsə̀' fa bwìŋ də nà'a mo ye nə̀ nà' tse' ŋàŋ vɛ'ɛ wùriŋ. Ŋwə̀ ènə Jisos Krɛst, yi Tà àvès.
45001005	Yi à gʉ̀ yi ŋkuŋ Nwì gʉ mʉ bə bòvə̀m ye, də mʉ ye ŋgà ntum ye. Nwì à gʉ̀ vɛʼnə ya bʉ̀ʉ sə̀ sənə nzeŋgòŋ nə pwe'fo' dzəm bohò liŋ mo ye, nə sə yuk dʉk ye.
45001006	Wèŋ bʉ̀ʉ lak Rumà, wèŋ cu yàwèŋ sə̀' ca bʉsə̀ yi a to weŋ sə̀' ŋgò ye sə̀' bʉ̀ʉ Jisòs Krɛst nə.
45001007	Fana yà'a yusə̀ mʉ̀ nə còm faà nə weŋ bʉ̀ʉ Nwì sə̀ mvwe' lak Rumà. Yi a dzəm weŋ, nə to fis weŋ ŋgò ye bʉ̀ʉ ye sə. Mʉ̀ lɛŋ də Tɛ̀' àvès Nwì nə ye Jisòs Krɛst nə̀ yi Tà àvès, nə gʉ weŋ bə̀boŋ, nə fa weŋ fifi.
45001008	Mʉ̀ sə kwasə to mantombì ntò Nwì àm bohò Jisòs Krɛst bə liŋ awèŋ pwe'. Mʉ̀ sə kwasə vɛ'nə bʉsə̀ bwìŋ sə cèp lò kɛ'cà sənə nzeŋgòŋ nə pwe' bə nsàp dzədzəm àwèŋ nə̀ wèŋ tse' bə Ntirə̀ nə̀ Bə̀boŋ nə.
45001009	Mʉ fàkgə̀ bohò Nwì bə ntʉm àm pweʼ ŋgò tsòho fa bwìŋ Ntirə̀ nə̀ Bə̀boŋ nə̀ nà'a bə liŋ mo ye nə. Yi rì də ghà nə̀ mʉ lɛŋgə̀ Yi pwe', mʉ̀ sə teŋ weŋ.
45001010	Mʉ̀ sə lɛŋ Nwì də a ye-a ŋga yà' bò yi fana yi gʉ fa mʉ mandzə̀ nə̀ co mʉ̀ və kə ye tsoŋ li weŋ ŋkuŋ.
45001011	Mʉ̀ sə dzəm ŋgò yə weŋ ya wèeŋ jəŋ bum mok sə̀ Nwì a fa mʉ yà' bə ma nə̀ yòŋsə̀ nə. Wèeŋ rɛɛŋ yà' vɛ'nə ya ŋga yà'a gʉ weŋ ŋgò gʉ ghaha lo mantombì sə̀'.
45001012	Yusə̀ mʉ̀ sə cèp sə də, vesùwèeŋ tɛsə mòk bə mòk bə dzədzəm nə̀ a tse' nə. Dzədzəm àwèeŋ nə kwɛ'sə mʉ fana dzədzəm nə̀ njàm kwɛ'sə bwi weŋ sə̀'.
45001013	Bwema am wèŋ, mʉ̀ dzəm də wèeŋ riŋ tse' də mʉ làpgə̀ mandzə̀ wùriŋ də mʉ kə ye weŋ fana yumok sə lok mandzə̀ nə. Mʉ dzəmgə̀ ŋgò və̀ə ya mʉ gʉ bʉ̀ʉ mok sə̀ mvwe' lak àwèŋ yà'sə dzəm bohò Jisòs Krɛst sə̀', mvə̀'nə̀ mʉ̀ a gʉ̀ mvwe' lak mok.
45001014	A fàak sə̀ yàm də mʉ nə tsoho tsoŋ fa bwìŋ pwe'fo' Ntirə̀ nə̀ Bə̀boŋ nə. A dzəm bʉ̀ʉ sə wèŋ ye sə̀ wo cu mvwe' lak sə̀ yà' a muhu laŋ kè sə̀ wo jàmŋgaŋ wèŋ pwe'. A dzəm wo ye bʉ̀ʉ sə̀ wo tse' ŋkərə̀ kè sə̀ wo ləm pwe'fo'.
45001015	Nà'a yà'a njo nə̀ ntʉm àm tə mègù də mʉ tsoho fa wèŋ sə̀ mvwe' lak Rumà Ntirə̀ nə̀ Bə̀boŋ nə sə̀' sə.
45001016	Marè'tu sə kà mʉ bʉ̀ʉ Ntirə̀ nə̀ Bə̀boŋ nə ko. Ntirə̀ ènə a zeŋ nə̀ nà'a ŋàaŋ Nwì sə̀ yi fagə̀ ndàaŋwè pwe'. Yi fagə̀ ŋwə̀ nə̀ fò lòoŋ nə̀ nà' à dzəm bohò Jisòs Krɛst lùŋ bə zeŋ. Nà'a mantombì nə̀ bʉ̀ʉ Jus wèŋ, ŋkuŋ nə lo bohò bʉ̀ lakmvum wèŋ sə̀'.
45001017	Ntirə̀ nə̀ Bə̀boŋ ènə nìtsə̀' fagə̀ ves mvə̀'nə̀ Nwìi gʉ̀gə̀ bwìŋ bə zeŋ ŋgò ye kə̀kʉrə̀ mʉlisə̀ yi. Yà' yèto ŋga ŋwè dzəm bohò Nwì, nə kə lə sə̀' bə dzədzəm anə. Yà' mègù mvə̀'nə̀ wo à còm yà' ndzənə ŋwàk Nwì sə də, “Ŋwə̀ nə̀ yi yəyərə̀ mʉlisə̀ Nwìi nə̀ cu fo', bʉsə̀ yi tse' dzədzəm bohò Nwì.”
45001018	Nwì sə nìtsə̀' tsə fa bwìŋ mʉbu də yi sə jòʼ bə bum sə̀ bʉp sə̀ bwìŋ sə gʉ̀ bohò yi, nə sə gʉ bohò bʉ̀ʉ mok wèŋ sə̀'. Nsàp nə̀ wo sə gʉ̀ ènə sə loʼ zìnə nə.
45001019	Wo rì bum sə̀ aco ŋwè riŋ yà' bə ma nə̀ Nwì vɛ'ɛ làaŋ, bʉsə̀ Nwì a nì fa wo yà' yi bə tu ye.
45001020	Bʉsə̀ mvə̀'nə̀ à yèto, ŋga Nwì à gʉ̀ nzeŋgòŋ nə, bum sə̀ yi à gʉ̀ sə pwe' sə nìtsə̀' fa bwìŋ mvə̀'nə̀ nsàp Nwì nə̀ wo ka yi ye yuk nə cu sə. Yà' nò jəja də yi tse' ŋàaŋ sə̀ yà'a nə kà mè yuk, nə ye sə̀' də yi mègù ye Nwì. Ye də mandzə̀ nə̀ co wo nə̀ swìrə ŋgò yə ŋgə'ə bʉ̀ə̀.
45001021	Wo rì də Nwì cu yo, nə kà nà' co Nwì sə kùksə̀, nə kà yi sə̀' sə kwasə̀. Tsətsərə̀ə awo a jip laŋ fana ŋkərə̀ə awo kà bum mok sə rɛɛ̀ŋ.
45001022	Wo sə gʉ̀ bum awo də wo ŋgàa ŋkərə̀, ŋga wo sə bʉ̀ʉŋ ləm.
45001023	Bohò wo ŋgò kùksə Nwì nə̀ ghaŋ nə̀ yi nə̀ kà kə̀ kpʉ yuk nə kà ye. Wo kə gʉ bum sə̀ yà' səsə co ŋwè nə̀ yi nə kpʉ, nə ye swiŋ, nə ye nàm bə no wèŋ, nə sə kuksə zeŋ.
45001024	Ànə geŋ Nwì cokfis bo ye ndzə ni'ì wo də ya wo gʉ bum sə̀ bʉp sə̀ ntʉm awo sə dzəm də wo gʉ sə, fana wo gʉ bum marè'tu bə ni' awo.
45001025	Wo me'rə mak yusə̀ yà'a zìnə bə liŋ Nwì, nə jəŋ bum sə̀ yà'a mvwès. Wo sə kuksə, nə sə fak bohò bum sə̀ Nwì à gʉ̀ʉ, nə kà Nwì nə̀ yi à gʉ̀ bum yè'sə yi nə kùksə̀. A yi nə̀ aco wo kuksə yi, nə kà teŋsə yuk. Yà'a ye vɛ'nə.
45001026	Ye də Nwì cokfis bo ye ndzə ni'ì wo də ya wo gʉ bum sə̀ bʉp sə̀ ntʉm awo sə dzəm də wo gʉ sə. Bə̀ba mok sə nooŋ fe'lə sə̀' bə bə̀ba mok ŋga Nwì à ka də anə ye vɛ'nə dʉk.
45001027	Mbəmbam wèŋ ye sə̀' wup. Wo me'rə ŋgò nòoŋ bə bə̀ba wèŋ, nə sə lap mandzə̀ vɛ'ɛ gʉgʉŋ ŋgò nòoŋ sə̀' bə mbəmbaam mok. Bum yè'sə a marè'tu nə̀ wù kà fʉ̀k. Wo sə ye ŋgə' nə̀ nà'a kə̀kʉrə̀ bə nsàap bʉp sə̀ wo sə gʉ̀ yà'sə.
45001028	Bʉsə̀ bʉ̀ʉ yè'sə wèŋ a bɛ̀ŋ ŋgò rì Nwì də yi Nwì anə fana Nwì me'rə wo ya wo sə tsərə bum bə jòŋ ànə ntɛ̀ŋ; nə ye sə̀' də ya wo sə gʉ bum awo mok bə mandzə̀ nə̀ bə jòŋ anə.
45001029	Və̀əm awo rwiŋ mègù bə bum sə̀ bʉp, nə ye bə ŋkʉ̀ì'. Wo tseʼ ntʉm nə̀ ŋgò tseʼ bum ləlà, nə sə cʉk ntʉm sə̀' wùriŋ. Wo sə wa bum bwìŋ, nə sə zə bwìŋ sə̀'. Wo sə lʉlʉ̀, sə borə bwìŋ, nə sə tse' ntʉm sə̀ bʉp bohò bwìŋ. Wo dzəm ŋgò caŋsə ncəncàŋ, nə sə bʉpsə liŋ bwìŋ.
45001030	Wo sə bɛŋ Nwì, nə kà yumok wəp lok, sə nɛni', nə sə kumŋgùŋ. Wo sə gʉ ghaha bʉp sə̀ fi ghaha, nə kà ma bə tɛ̀' yuk.
45001031	Ŋkərə̀ə awo a jip laŋ, yusə̀ wo dʉk də wo nə gʉ yà', wo kà sə̀ gʉ̀. Wo kà ntʉm nə̀ bə̀boŋ bohò bwìŋ tse', nə kà manziŋ sə̀' tse'.
45001032	Bʉ̀ʉ yè'sə wèŋ rì vɛ'ɛ làaŋ də ncèp nə̀ Nwì nə sə cèp də a ye-a ŋga ŋwè gʉ̀-a nsàap bʉp yà'sə fana ŋgə̀ŋgàaŋ nə̀ kpʉ, fana wo kà mbɛŋ kòm, wo sə gʉ mali yà'. Bʉ̀ʉ yè'sə wèeŋ yə ŋga bʉ̀ʉ mok wèŋ sə gʉ̀ nsàap bʉp yè'sə fana wo sə dzəm mali də Ŋ̀, a vɛ'nə bə̀boŋ.
45002001	A ye-a ŋga wèŋ sə sak bwìŋ də wo ŋgàa gʉ̀ bʉp fana wèeŋ riŋtse' dʉk də wèeŋ yàwèŋ sə̀' ca. A ye-a də wu sə̀ ndà, ŋga wù sak ŋwə̀ nəmòk vɛ'nə fana ye də wù gbʉ̀ yò nzak sə̀ʼ bʉsə̀ wu gʉ̀gə̀ nsàap bʉp yà'sə yò sə̀'.
45002002	A rì də Nwìi sakgə̀ ndàaŋwè pwe' nə̀ yi gʉ̀ nsàp bʉp ànə, yi yəyərə̀ ŋgò sak wo vɛ'nə.
45002003	A ye-a ŋga wù yə də bwìŋ sə gʉ̀ bʉp, wù sə sak wo fana wù kə gʉ yò sə̀' vɛ'nə, ye də wu nə̀ swìrə bohò Nwì yè'sə va pip, ŋge' àm.
45002004	Wù tsəm də mvə̀'nə̀ Nwì sə ko ntʉm, nə sə cum gəe' yà'sə ye də yi nə kà wu yumok gʉ̀ à? Wù sə jə kontʉm ye nə co yusə̀ wà vɛ'nə. Wu ka riŋ də yi sə gʉ̀ bə̀boŋ, nə sə ko ntum vɛ'nə ŋgò fa wu mandzə̀ də ya wu kupsə ntʉm yò riŋ à?
45002005	Nə ye də a ye-a ŋga wù gʉ tu, nə kà kupsə̀ fana ye də wù sə to naaŋ ŋgə' nə̀ ghaŋ mʉtuhù wù. Wu nə ye ŋgə' nùmbu nə̀ Nwìi nə̀ nìtsə̀' də yi jòʼ laŋ, nə sak ndàaŋwè pwe' yəyərə̀ nə.
45002006	nùmbu ànə ye, Nwìi nə lak fəsə fa ndàaŋwè pwe'fo' sə̀' mvə̀'nə̀ yi à fàak.
45002007	Bʉ̀ʉ sə̀ wo sə kì ntʉm, nə sə gʉ bə̀boŋ fana ye də wo sə làp də Nwìi nə kuksə wo, nə fa wo lùŋ nə̀ nà'a nə̀ kà lə̀ yuk, nə se wo. Nwìi nə̀ fa tsə lì bʉ̀ʉ yà'sə wèŋ lùŋ nə̀ nà'a nə̀ kà kə̀ mè yuk.
45002008	Bʉ̀ʉ mok yàwo sə̀ wo sə kà zìnə nə bɛ', wo sə lap megu bum yàwo, nə sə gʉ megu bum sə̀ yà'a bʉp. Nwìi nə̀ kə̀ yeŋsə wo ŋgə', nə kà manziŋ bohò wo tse'.
45002009	Ŋwə̀ nə̀ yi sə gʉ̀ bʉp pwe' nə̀ kə̀ yə ŋgə' wù kà fʉ̀k. Nà'a mantombì nə̀ bʉ̀ʉ Jus wèŋ ŋkuŋ nə ye bə bʉ̀ lakmvum wèŋ sə̀'.
45002010	Bohò bʉ̀ʉ sə̀ wo sə gʉ̀ yàwo bə̀boŋ fana Nwìi nə̀ sè wo, nə kuksə liŋ awo. Yi nə gʉ wo ŋgò cu ncu nə̀ bə fifi. Nà'a mantombì bohò bʉ̀ʉ Jus wèŋ ŋkuŋ nə lo bohò bʉ̀ lakmvum wèŋ sə̀'.
45002011	A vɛ'nə bʉsə̀ Nwìi sakgə̀ ndàaŋwè pwe'fo' nə kà mòk gèm ko fa.
45002012	Bʉ̀ʉ sə̀ wo ànə ka lʉ̀ʉk Nwì riŋ, nə gʉ bʉp wèeŋ nə̀ kpʉ bisə, ŋga ye-a sə̀ də wo à ka lʉ̀ʉk sə riŋ yuk na. Bʉ̀ʉ sə̀ wo à rì yàwo lʉ̀ʉk sə laŋ, nə kà yà' nòŋsə̀ fana Nwìi nə̀ kə̀ sak wo, wo gbʉ nzak bʉsə̀ wo à rì lʉ̀ʉk sə laŋ, nə kà yà' nòŋsə̀.
45002013	Bʉsə̀ Nwìi nə̀ kà ŋwè də nà'a yəyərə̀ mʉlisə̀ yi bʉsə̀ nà' ànə yuk lʉ̀ʉk laŋ jə, yi nə̀ jə bʉ̀ʉ sə̀ wo à gʉ̀ mvə̀'nə̀ lʉ̀ʉk sə à sə tsə̀' sə.
45002014	Bʉ̀ lakmvum wèŋ ka lʉ̀k riŋ. Wo kà-a yà' sə̀' rìŋ vɛ'nə fana mvə̀k nəmòok ye yo nə̀ wo sə gʉ bum mok yà' kʉrə mvə̀'nə̀ lʉ̀k sə dzəm sə. Wo gʉ vɛ'nə fana yà' sə niŋtsok də wo nòŋsə fa niʼ awo lʉ̀k.
45002015	Bum sə̀ wo sə gʉ̀ sə, sə nìtsə̀' də yusə̀ lʉ̀k sə ndzə ndʉəmə̀ wo. Ŋkərə̀ awo rìŋ sə̀ʼ də yu nèʼe nə̀ bə̀boŋ, nà'a ye nə̀ bʉp.
45002016	Ye də Nwìi nə sak riŋ nzak awo kə̀kʉrə̀ nùmbu nə̀ yi nə̀ sak bwìŋ pwe' nə. Yi nə̀ sak bwìŋ ndzə bohò Jisòs Krɛst. Yi nə sak wo bə yusə̀ yà' cu swihi sə ntʉʉ̀ wo. Yà'a yusə̀ mʉ̀ sə tsòho fa bwìŋ yà' ndzənə Ntirə̀ nə̀ Bə̀boŋ nə.
45002017	Bohò ma nə̀ njàwèŋ bʉ̀ʉ Jus sə̀ wèŋ sə dʉk də, wèeŋ yàwèŋ yəyərə̀ bʉsə̀ wèŋ rì lʉ̀ʉk Musì, nə sə kum ŋgùŋ bʉsə̀ wèŋ be'lə bə Nwì yà'a,
45002018	wèŋ rì yusə̀ Nwì dzəm bʉsə̀ wo a yə'rə fa weŋ lʉ̀ʉk sə laŋ fana wèŋ riŋ yusə̀ yà'a bə̀boŋ.
45002019	Wèŋ rìŋtseʼ pap də aco wèŋ niŋtsok fa bʉ̀ʉ sə̀ wo ka lis tse' wèŋ mandzə̀. Wèŋ sə dʉk sə̀' də wèeŋ co marɛŋ bohò bʉ̀ʉ sə̀ wo cu sənə ndzəm.
45002020	Wèŋ də aco wèŋ tsok rɛŋsə fa bʉ̀ʉ sə̀ wo ləm wèŋ bum, nə yə'rə riŋ to bʉ̀ʉ sə̀ wo ka yumok riŋ wèŋ sə̀'. Yè'sə vɛ'nə də bʉsə̀ lʉ̀ʉk sə a gʉ̀ weŋ wo ŋkuŋ wèŋ kərə vɛ'nə, yà' niŋtsok fa weŋ zìnə nə sə̀'.
45002021	Ye də wèŋ sə̀ wèŋ sə yə'rə bwìŋ yà'sə, kaco wèŋ yə'rə ni' awèŋ yeŋ à? Wèeŋ tsòho fagə̀ bwìŋ də ŋwèe kà yə̀yə̀, wèŋ sə yə yàwèŋ kè ka' ɛ?
45002022	Wèŋ sə dʉk də bwìŋ kà nto ko, wèŋ sə ko yàwèŋ kè ka' ɛ? Wèŋ də bwìŋ dzeeŋ rùm, wèŋ sə yə̀ jə bum mʉ tàʼa rùm kè ka' ɛ?
45002023	Wèŋ sə kumŋgùŋ də wèŋ rì lʉ̀ʉk Musì, njo nə̀ wèŋ sə gʉ̀ bʉpsə bwìŋ lʉ̀ʉk sə, nə sə fa liŋ Nwì marè'tu bə zeŋ ye kə bʉ̀ʉ yà?
45002024	Yà' mègù mok mvə̀'nə̀ wo à còm nòŋsə yà' ndzənə ŋwàk Nwì də, “Bʉ̀ lakmvum sə jə bʉ̀sə liŋ Nwì sə co yu ywì'lə nzòŋ bʉ̀ʉ wèŋ bʉ̀ʉ Jus.”
45002025	Wèŋ bʉ̀ʉ Jus, wèŋ sə naaŋ tu bə nzak nə̀ ŋgò kom tu mbəmbam, də nà' sə nìtsə̀' də weŋ Nwì wèŋ a zʉ rʉ̀k. A ye-a ŋga wèŋ sə nòŋsə lʉ̀ʉk Musì fana kom tu nə tse' fàk bohò wèŋ. Yà' ye sə̀' də a ye-a ŋga wèŋ sə gʉ̀ bʉpsə lʉ̀ʉk sə fana kom tu nə nà' kà zə̀p fàk tse' lok.
45002026	A ye-a ŋga ŋwə̀ nə̀ wo a ka yi tu kom fa sə nòŋsə lʉ̀ʉk Musì sə fana Nwìi nə jəŋ ŋgə̀ŋgàŋ co ŋwə̀ nə̀ wo a kom fa yi tu.
45002027	Bʉ̀ʉ sə̀ wo a ka tu kom, nə sə noŋsə lʉ̀ʉk Musì wèŋ sə nìtsə̀' jəja də wèeŋ ŋgàa jòŋ. Mʉ̀ dʉk vɛ'nə bʉsə̀ wèŋ sə̀ wèŋ rì lʉ̀ʉk sə̀ wo à còm nòŋsə yà' ndzənə ŋwàk, nə kom tu sə̀' wèŋ sə, sə kà lʉ̀ʉk sə nòŋsə̀.
45002028	Yusə də, a ye-a ŋga ŋwè kom-a sə̀ tu, kaco yà'sə bʉsə yi ŋwə̀ Jus nə̀ zìnə nə yeŋ. Yusə̀ yà' tse' ŋgò nìtsə̀' də nèʼe ŋwə̀ə Nwì nə̀ zìnə ka yumok sə̀ yà'a ma mʉŋgùp ni'ì yeŋ.
45002029	Bʉ̀ʉ sə̀ wo bʉ̀ʉ Jus sə̀ zìnəə bʉ̀ʉ sə̀ wo a kupsə ntʉm awo laŋ. Yà'a fàak sə̀ ma ndzənə yòŋsə̀, yà' ka nzak bə lʉ̀k tse'. Nwìi nə sə kwasə riŋ nsàp ŋwə̀ ànə yi, ka bwìŋ yeŋ.
45003001	A ye-a vɛ'nə, ye də bʉ̀ʉ Jus wèŋ sə tse' fʉ̀k yumok sə̀ də wo kʉəp ghak Nwì wo də bʉsə̀ wo bʉ̀ʉ Jus wèŋ à, kom tu tseʼ yèʼsə fàak yà?
45003002	Yà' tse' fàk bohò wo wùriŋ. Nwì ànə fa to ncèp nə̀ nje nə mantombì cap ndzə bohò wo.
45003003	A ye-a sə̀ də bʉ̀ʉ Jus sə mok wèŋ à ka ncèp nə noŋsə fana yà'sə ka də Nwì à cèp bòrə ncèp nje nə ŋgwàŋ yeŋ.
45003004	Ka vɛ'nə yeŋ lok, bʉsə̀ a dzəm bwìŋ pwe'fo' ye ŋgàa cì' mvwès fana Nwìi nə cum mali ye ŋgà cèp zìnə. Yà' mègù mvə̀'nə̀ wo à còm nòŋsə yà' ndzənə ŋwàk Nwì yà'a də, “Wùu Nwì, yusə̀ wù cèp yà' pwe'fo', yà' nòoŋ jəja də wu zìnə. Wo làp-a yumok bə liŋ yo, yà' kə lə megu də wu zìnə anə wù.”
45003005	Kàmòk aco bʉ̀ʉ mok wèŋ dʉk də, “Bʉp sə̀ vès sə gʉ̀ sə, sə tɛsə bwìŋ ŋgò yə rì bòŋsə mvə̀'nə̀ Nwìi ye rərɛŋ sə.” Aco vesùwèŋ dʉk yè'sə ŋga'a da? Ye də aco a dʉk mok də a ye-a ŋga Nwì yeŋsə ves ŋgə' bʉ̀ʉ bʉp avès sə̀ vès gʉ̀ʉ, ye də yi ka bə̀boŋ gʉ à? Mʉ̀ sə tsərə yè'sə mvə̀'nə̀ ŋwèe tsərəgə̀ vɛ'nə.
45003006	Kaco yà'sə ye vɛ'nə yeŋ. Bʉsə̀ a ye-a də Nwì ka zìnə tsok, ye də aco yi sak nzeŋgòŋ nə va pip?
45003007	Kàmòk aco bʉ̀ʉ mok sə dʉk mali sə̀' də, “A ye ŋga vès sə cì' kɛ'cà mvwès, yà' sə tɛsə ŋgò gʉ̀ bwìŋ ya wo ye riŋ boŋsə ghaha mvə̀'nə̀ Nwìi cèp mègù ye zìnə sə fana wo sə yamsə liŋ Nwì sə bʉ̀ʉ zeŋ. Yà' sə tɛsə-a vɛ'nə laŋ, njo nə̀ Nwìi nə̀ yeŋsə fe'lə ŋgàa cì' mvwès wèŋ ŋgə' co bʉ̀ʉ sə̀ bʉp ye kə bʉ̀ʉ yà?”
45003008	Ncèp njàwo nə də, “Vesùwèeŋ sə gʉ lo bʉp mantombì ntɛ̀ŋ, ya yusə̀ bə̀boŋ nə tesə nja sə̀'.” Bʉ̀ʉ mok wèeŋ cì' fagə̀ mʉ mvwès də mʉ̀ sə dʉk vɛ'nə. Nwìi nə̀ yeŋsə nsàp bʉ̀ ànə ŋgə' nə̀ nà'a nə kʉrə bə nsàap bum sə̀ wo sə gʉ̀ yà'sə.
45003009	Ye də aco a ləsə ncèp ènə yè'sə da? Co vès bʉ̀ʉ Jus wèŋ bò ghak bʉ̀ lakmvum wèŋ à? Hai', ka yeŋ lok fʉk. Mʉ̀ rɛŋsə yà' laŋ də bʉ̀ʉ Jus bə bʉ̀ bʉ̀ lakmvum mègù pwe'fo' yəyərə̀; mòk ka zok yeŋ bʉsə̀ wo pwe' cu sə bàa bʉp.
45003010	Yà' mègù mvə̀'nə̀ wo à còm yà' ndzənə ŋwàk Nwì sə də, Ŋwə̀ nə̀ mò'fis nə̀ yi yəyərə̀ mʉlisə̀ Nwìi bʉ̀ə̀.
45003011	Ŋwə̀ nə̀ mò'fis nə̀ co yi rɛɛŋ yumòok bʉ̀ə̀. Ŋwə̀ nə̀ mò'fis nə̀ yi sə làp ŋgò bɛ' mandzə̀ Nwìi sə̀' bʉ̀ə̀.
45003012	Bwìŋ pwe' a bwìŋ wes fa Nwì ŋkwɛ̀ŋ laŋ. Wo a bʉ̀ʉŋ wes lò yusə̀ wà; Ŋwə̀ nə̀ ŋgà gʉ̀ bə̀boŋ mok bʉ̀ə̀.
45003013	Cùu awo nò to co cùu sè. Bòrə̀ bwìŋ rwiŋ mʉ cùhu wo anə dak. Yusə̀ yà'a tesə kə̀ cùhu wo, yà' mègù co no ta ŋwè yi.
45003014	Cùu awo sə rwiŋ mègù bə yàk bwìŋ nə ye ncèep sə̀ cəcʉk.
45003015	Kù awo fup bòŋsə ŋgò lò mvweʼ zə bwìŋ vɛ'ɛ wùriŋ.
45003016	Mvwe' mandzə̀ nə̀ wo lò pwe', wo sə bʉpsə bum, nə sə jəŋ və ŋgə' sə̀'.
45003017	Wo ka ŋgò gʉ̀ fifi riŋ lok.
45003018	Wo bà lis nə kà Nwì sə wəp lok fʉk.
45003019	Vesùwèŋ rì də lʉ̀ʉk sə̀ Nwì à fa sə yà' kotse' bʉ̀ʉ sə̀ yi à fa yà' bohò wo sə. Ye də ŋwə̀ nəmòk nə̀ aco yi dʉk də yi bə̀boŋ mantombìi Nwìi bʉ̀ə̀. Ndàaŋwè pwe' nə̀ kə̀ təəŋ mantombìi Nwì, nə sak tsoŋ li bə yusə̀ yi à gʉ̀ pwe'.
45003020	Ŋwə̀ nə̀ yi a nòŋsə wes lʉ̀ʉk sə co Nwì jəŋ yi də yi yəyərə̀ bʉsə̀ yi a nòŋsə wes lʉ̀ʉk sə bʉ̀ə̀. Fàak sə̀ lʉ̀k tse', a ŋgò nìtsə̀' fa bwìŋ də ŋwə̀ nə̀ wu gʉ̀-a vɛ'ɛ, ye də wù sə gʉ̀ bʉp.
45003021	Ye də nə̀ ŋgaʼa nèʼe mandzə̀ nə̀ Nwìi nə gʉ bwìŋ ŋgò yəəŋ yəyərə̀ mʉlisə̀ yi nə a və̀ mok laŋ. Mandzə̀ ànə ka yumok ŋgò gʉ̀ bə lʉ̀k tse' lok. Ŋwàk lʉ̀ʉk Musì bə ŋgàa tsòhò bum Nwì wèŋ à sə cèp gèsə lò fa' bə zeŋ sə̀'.
45003022	Mandzə̀ nə̀ Nwìi gʉ̀ ŋwè ŋgò yəəŋ kə̀kʉrə̀ mʉlisə̀ yi nə, a ŋgò dzəm bohò Jisòs Krɛst. Yà'a vɛ'nə bohò ndàaŋwè pwe' nə̀ yi dzəm. Ŋwə̀ nəmòk ka ye zok yeŋ,
45003023	bʉsə̀ bwìŋ pwe'fo' a gʉ̀ bʉp laŋ, nə gbʉ mok lə̀m ŋgò kə̀ yə marɛŋ nə̀ Nwì nə.
45003024	Wo yəəŋ mègù mok yəyərə̀ mʉlisə̀ yi anə bə bòvə̀m nə̀ nje nə. Yi gʉ̀ fagə̀ wo vɛ'nə wà nə̀ wà, bohò Jisòs Krɛst nə̀ yi a fìŋ mè'rə wo nə.
45003025	Nwì à jə yi, nə fa co ndzə cop ya ŋga Nwìi nə swifa ndàaŋwè nə̀ nà' dzəm bohò yi fɛɛŋ ye. Nwì à gʉ̀ yè'sə ŋgò nìfa bwìŋ də yi gʉ̀gə̀ bum bə mandzə̀ nə̀ kə̀kʉrə̀.
45003026	À ye to mantombì, Nwì sə ko ntʉm, nə kà bʉp sə̀ bwìŋ à sə gʉ̀ co yumok jə. Ye də nə̀ ŋga'a nèʼe, yi sə nìtsə̀' fa bwìŋ də yi ye kə̀kʉrə̀; nə ye sə̀' də ŋwə̀ nə̀ nà' dzəm bohò Jisòs pwe', yi nə gʉ nà' ŋgò ye sə̀' kə̀kʉrə̀.
45003027	A ye-a də Nwì a gʉ̀ bwìŋ ŋgò yəəŋ kə̀kʉrə̀ mʉlisə̀ yi bə bòvə̀m nə̀ nje, ye də yumok cu fe'lə sə̀ co a kum ŋgùŋ bʉ̀ʉ zeŋ yo à? Hai' mʉzə̀p yumook bʉ̀ə̀. Bʉ̀ʉ yà? Bʉsə̀ ka də vesùwèŋ a gʉ̀ yumok ŋkuŋ Nwì nə jəŋ ves də a kə̀kʉrə̀ mʉlisə̀ yi gʉ; a mègù də bʉsə̀ vesùwèŋ a dzəm bohò Jisòs Krɛst.
45003028	Vesùwèŋ yə də Nwìi gʉ̀ ŋwè ŋgò yəəŋ kə̀kʉrə̀ mʉlisə̀ yi bʉ̀ʉ dzədzəm. Yà' ka yumok ŋgò gʉ̀ bə lʉ̀ʉk Musì tse' lok fʉk.
45003029	Kè wèŋ tsəm də Nwì mègù Nwì bʉ̀ʉ Jus wèŋ woòwo ɛ? Hai', yi Nwì bʉ̀ lakmvum wèŋ sə̀'.
45003030	A vɛ'nə bʉsə̀ Nwì mègù mò'fis. Yi nə jəŋ bʉ̀ʉ Jus wèŋ sə̀ wo komgə̀ yàwo tu mbəmbam sə co wo yəyərə̀ mʉlisə̀ yi ŋga wo dzəm bohò Jisòs Krɛst. A bohò bʉ̀ʉ sə̀ wo ka bʉ̀ʉ Jus yeŋ, sə̀ wo kà yàwo tu komgə̀ sə sə̀' wup. Yi nə jəŋ wo co wo mʉlisə̀ yi yəyərə̀ ŋga wo dzəm sə̀' bohò Jisòs Krɛst.
45003031	A ye-a də Nwì sə jə bwìŋ co wo kə̀kʉrə̀ mok bʉsə̀ wo tse' dzədzəm, ye də a sə dʉk mok də lʉ̀k ka fàk mok tse' fe'lə à? Hai' ka vɛ'nə sə̀' yeŋ lok. Yusə də vesùwèŋ sə nìŋ rɛŋsə njo nə̀ wo ànə gʉ lʉ̀ʉk sə bʉ̀ʉ zeŋ sə.
45004001	Vesùwèeŋ cep ja'a na bə nzak Abràham nə̀ yi à ye tàcici àvès bʉ̀ʉ Jus wèŋ nà'a nɛ̀.
45004002	Abràham nə ànə bʉʉŋ-a kə̀kʉrə̀ bʉ̀ʉ yumok sə̀ yi à gʉ̀ʉ, ye də yi tse' yumok co yi kumŋgùŋ bʉ̀ʉ zeŋ yo. Mègù kə də Abràham nə à ka yumok nə̀ co yi kumŋgùŋ bʉ̀ʉ zeŋ mantombìi Nwì tse'.
45004003	Ŋwàk Nwì sə cèp ye də yà? Nà' sə cèp də vɛ', “Abràham à dzəm yusə̀ Nwì à cèep, ànə geŋ Nwì jəŋ yi co ŋwə̀ nə̀ yi yəyərə̀.”
45004004	A ye-a ŋga ŋwè fàk yumok, wo lak yi mbàam sə̀ yà' a sə̀ ye, bʉsə̀ yi gʉ̀ fàk. Mbàam yà'sə ka sə̀ də wo fa yi yà' wà yeŋ, a sə̀ yi fàk yà' yi.
45004005	Yà' ye sə̀' də yi gʉ̀gə̀ ŋgàa gʉ̀ bʉp wèŋ yəəŋ kə̀kʉrə̀. A ye-a ŋga ŋwə̀ mòk ka ye yumok fak, nə fa megu ntʉm nə̀ nje bohò Nwì, fana ye də Nwìi nə jəŋ yi də yi kə̀kʉrə̀ njo nə̀ nà' a fa ntʉm ye bohò yi.
45004006	Devìd à dzəm sə̀' də a zìnə də, ŋwə̀ nə̀ Nwì jə yi də yi kə̀kʉrə̀ ŋga ŋgə̀ŋgàŋ ka yumok sə̀ co Nwì jəŋ yi vɛ'nə bʉ̀ʉ zeŋ gʉ fana ŋwə̀ ànə tse' rɛŋsi anə zìnə.
45004007	Yusə̀ yi à cèp sə dʉk də, A rɛŋsi bohò bʉ̀ʉ sə̀ Nwì a swì fa wo bʉp awo, nə swi bisə yà'.
45004008	A rɛŋsi bohò ŋwə̀ nə̀ Tàa nə kà yi co ŋwə̀ nə̀ bʉp mok jə fe'lə̀.
45004009	Aco a fek mali də, tse' mègù nsàp rɛŋsi ènə bʉ̀ʉ sə̀ wo a kom fa wo tu kè bʉ̀ʉ sə̀ wo a ka yàwo kom sə̀' ɛ? Vesùwèŋ cèp càsə mè fa' laŋ də, Nwì ànə jəŋ Abràham də nà'a yəyərə̀ bʉsə̀ nà' à dzəm yusə̀ yi à cèep.
45004010	Ghà nə̀ Nwì ànə jəŋ Abràham də nà'a yəyərə̀ yà'sə, ànə ye ŋga wo kom fa yi nə tu laŋ à? Hai', ànə ye ŋga wo ka yi ntò kom fa.
45004011	Ànə geŋ wo kom fa yi tu sə maŋkwɛ̀ŋ, yà' ye mok co ŋgwè ŋgò nìtsə̀' də Nwì a jə Abràham co nà'a yəyərə̀ laŋ bʉsə̀ nà' a dzəm yusə̀ yi à cèep. Yà'a mvwe' sə̀ Abràham nə yi tɛ̀' bohò ndàaŋwè pwe' nə̀ nàʼ dzəm tseʼ bohò Nwì ŋga wo ka yi tu kom fa, fana Nwì jəŋ ŋwə̀ ànə də yi kə̀kʉrə̀ mʉ lìsə̀ yi.
45004012	Yi sə̀' tɛ̀' bohò bʉ̀ʉ sə̀ wo a kom fa wo tu wèŋ pwe'fo', ŋga ye-a də wo sə yù kùu Abràham nə, nə sə dzəm tse' bohò Nwì mvə̀'nə̀ yi à dzəm to mantombì ŋga wo ka yi tu ntò kom fa yà'a na.
45004013	Nwì ànə kak fa Abràham bə ŋgwì bʉ̀ ye dʉk də, yi nə fa nzeŋgòŋ nə pwe' ndzə bohò yà'wèŋ. Nwì ànə kak fa yi yè'sə, à ka bʉsə̀ də yi nə à sə nòŋsə lʉ̀ʉk sə yeŋ. Yi à kàk fa nà' bʉsə̀ Abràham ànə dzəm tse' yusə̀ yi ànə cep fana yi ye mok ŋwə̀ nə̀ yi yəyərə̀ mʉlisə̀ Nwì.
45004014	A ye-a də bʉ̀ʉ sə̀ wo sə nòŋsə lʉ̀ʉk sə wèeŋ nə̀ kə̀ tse' bum sə̀ Nwì à kàk sə wo fana ye də ŋgò dzəm tse' bohò Nwìi yu wà, nə ye sə̀' də yusə̀ Nwì à kàk sə yà' ka fàk tse'.
45004015	Yusə̀ aco lʉ̀k gʉ to sə, a ŋgò gʉ̀ Nwì yi jok. Megu də wo à ka-a lʉ̀ʉk sə gʉ, bwɛ̀rɛ ŋwè kà lʉ̀k sə̀' bʉpsə̀ yuk.
45004016	Ye də kə̀kàk ènə bohò bʉ̀ʉ sə̀ wo dzəm tse' bohò Nwì. A vɛ'nə ya yà'a rɛɛŋ də Nwì sə fa ves kə̀kàʼ ènə bə bòvə̀m nə̀ nje, nə ye sə̀' də yi sə fa yà' bohò ŋgwì bʉ̀ Abràham nə lòoŋ. Ka də yi fa mègù bohò bʉ̀ʉ sə̀ wo sə nòŋsə lʉ̀k wèŋ yeŋ, yi sə fa bʉ̀ʉ sə̀ wo dzəm tse' bohò yi pweʼ mvə̀'nə̀ Abràham à dzəm. A zìnə də Abràham nə tɛ̀' àvès pwe'fo' yi.
45004017	Yà' mègù mvə̀'nə̀ wo à còm nòŋsə yà' ndzənə ŋwàk Nwì yà'a də, Nwì à dʉk də, “Mʉ̀ gʉ̀ wu, də wu ye tɛ̀' bohò lak ŋkʉ̀ʉŋntɛ̀ŋ.” Ye də Abràhaam tɛ̀' àvès mantombìi Nwì yi. Nwì nə̀ Abràham a dzəm bohò yi ènə, yi fagə̀ yòŋsə̀ bohò bʉ̀ʉ sə̀ wo à kpʉ laŋ yi. Yi togə̀ bum sə̀ yà' ka ntò ye co də yà'a ye vɛ'nə laŋ.
45004018	Bum sə̀ Nwì à kàk sə à sə yəəŋ co də yà'a nə kà fàk fana Abràham sə dzəm mali Nwì fo', nə sə naaŋ mali tu bohò nà'. Ànə geŋ yi kə ye tɛ̀' bohò lak ŋkʉ̀ʉŋntɛ̀ŋ anə. Yà' à mègù mvə̀'nə̀ wo à còm yà' ndzənə ŋwàk Nwì sə də, “Ŋgwì bʉ̀ yòo nə̀ yam ŋkʉ̀ʉŋntɛ̀ŋ.”
45004019	À ye yè'sə ŋga Abràhaam mok co lùumŋgòŋ ŋkʉ̀ mò'fis vɛ'ɛ. Yi riŋ də yi kʉəp mègù ye mok kpʉ, nə riŋ sə̀' də ŋgwe ye Sàra ŋwà nə̀ yi kà mwe dzəgə̀. Bum yà'sə lòoŋ à ka dzədzəm ye nə kum lok.
45004020	Yi à sə kà mərə̀, nə kà ŋgò tsərə yusə̀ Nwì à kàʼ də nàʼa nə̀ gʉ̀ sə sə̀ʼ teŋsə̀. Yi à sə kùksə Nwì, nə gʉŋ ghaha bə dzədzəm ye nə ghaha.
45004021	Yi à rì tse' vɛ'ɛ pap də Nwìi nə gʉ tsoŋ li yusə̀ nà' a kàk sə.
45004022	Nwì ànə jəŋ yi də yi kə̀kʉrə̀ mʉlisə̀ yi bʉ̀ʉ nsàp dzədzəm ye ènə.
45004023	Yusə̀ wo à còm də Nwì à jə yi də yi kə̀kʉrə̀ yà'sə, yà' sə kà mvə̀'nə̀ Nwì à gʉ̀ megu bohò yi nìtsə̀'.
45004024	Yà' sə nìtsə̀' fa vesùwèŋ mvə̀'nə̀ Nwìi nə̀ gʉ̀ bohò vesùwèŋ sə̀' vɛ'nə, ŋga ye-a də vesùwèeŋ dzəm-a də Nwì à lòkoksə Tà Jisòs Krɛst àvès nə mvwe' kpʉ na.
45004025	Jisòs nə, Nwì à tumsə yi də ya yi kpʉ bʉ̀ʉ bʉp avès, nə lokoksə yi mvwe' kpʉ sə̀mok də ya vesùwèeŋ tse' mandzə̀ nə̀ ŋgò ye kə̀kʉrə̀.
45005001	Ye də mvə̀'nə̀ vesùwèeŋ mok kə̀kʉrə̀ mʉlisə̀ Nwì bʉsə̀ a dzəm tse' bohò yi fana ves Nwì wèeŋ mok ŋge' bʉ̀ʉ Tà àvès Jisòs Krɛst.
45005002	Jisòs nə à gʉ̀ yi ŋkuŋ vesùwèŋ nə riŋ nsàp bòvə̀m nə̀ Nwì tse' nà', nə̀ a ni cu ŋga'a ca ènə. Fana vesùwèeŋ sə kwa bʉsə̀ a sə kʉ̀k lis də a nə̀ kə̀ tse' ma njàvès sənə kə̀kuk nə̀ Nwì tse' nə sə̀'.
45005003	Yusəmook sə̀' də, a yə-a ŋgə' fana a kwa bə zeŋ sə̀' bʉsə̀ a rì də wu yə-a ŋgə', nà' gʉ wu ŋgò ko rì ntʉm, nə kà teŋsə̀.
45005004	Wu ko rì ntʉm vɛ'nə fana wù bʉ̀ʉŋ mok ŋwə̀ nə̀ ŋwè. Wu bʉ̀ʉŋ nsàp ŋwə̀ nà'nə vɛ'nə fana wù tse' riŋ bwi ŋga'a nsàp tsətsərə̀ nə̀ də Nwìi nə gʉ tsoŋ li yusə̀ yi dʉk sə.
45005005	Vesùwèeŋ tse'-a nsàp tsətsərə̀ ànə fana nà' kà wà cà, bʉsə̀ dzədzəm nə̀ Nwì nə rwiŋ sə ntʉʉ̀ vès anə laŋ. Yi a gʉ̀ yè'sə vɛ'nə bə ŋàaŋ Yòŋsə̀ nə̀ Rərɛŋ nə̀ yi a fa ves nə.
45005006	Ghà nə̀ vesùwèŋ à cu bə jamə̀ fana Krɛst və nə kə jəŋ kpʉ àvès, nə kpʉ fa ves sə̀ vèes ŋgàa gʉ̀ bʉp. Yi à kə̀ kpʉ tsə mègù mʉnə mvə̀k nə̀ nàʼa kə̀kʉrə̀ nə.
45005007	A rì də gʉ vɛ'ɛ wùriŋ bohò ŋwè ŋgò kpʉ fa mòk, a dzəm ye ŋga ŋgə̀ŋgàaŋ ŋwə̀ nə̀ bə̀boŋ na. Kàmòk aco ŋwə̀ nəmòk dzəm ŋgò kpʉ bʉ̀ʉ tu ŋwə̀ nə̀ bə̀boŋ mòk yo àlɛ.
45005008	Krɛst à kpʉ ye bohò vès ŋga a cu ntò bʉ̀ʉ sə̀ bʉp. Yà'a mvəsə̀ Nwì à nìtsə̀' dzədzəm ye bohò vès sə.
45005009	Nwìi jəgə̀ ves co bʉ̀ʉ sə̀ kə̀kʉrə̀ mʉlisə̀ yi bʉ̀ʉ ndʉəm Krɛst nə. Ye də yà' nò jəja də yi nə̀ gʉ̀ lì vesùwèŋ a kà mvwe' sə̀ jə̀jòk nə̀ Nwì cu sə kə̀ tiŋ lok.
45005010	Ghà nə̀ ves Nwì wèŋ ànə ye mali ntò bə bə̀bɛ̀ŋ fana mo ye kə tɛs fa ves ŋkɛ̀ŋ bə kpʉ ye. Ŋga'a nə̀ vès Nwì wèeŋ mok ŋge' fana anə kə̀ lə̀ tsoŋ lì gù də a nə tse' lùŋ bʉsə̀ yi cu fe'lə ŋwəm.
45005011	Ka yà'sə megu. Mook sə̀' də vesùwèŋ sə kwa ŋga'a vɛ'ɛ bə yusə̀ Nwì a gʉ̀ fa ves yà' ndzə bohò Tà àvès Jisòs Krɛst sə. A yi Jisòs nə̀ yi a tɛs fa ves Nwì wèŋ ŋkɛ̀ŋ nə.
45005012	Bʉp à ni və̀ sə nzeŋgòŋ fɛɛŋ bʉ̀ʉ ŋwə̀ nə̀ mò'fis fana bʉp nə soŋ jəŋ və kpʉ. Yà'a mvə̀'nə̀ kpʉ à və̀ bohò ndàaŋwè pwe'fo' sə, bʉsə̀ bwìŋ pwe' à gʉ̀ bʉp.
45005013	Nwì à sə jə və̀ lʉ̀ʉk ye ŋga bʉp cu sə nzeŋgòŋ anə laŋ. Megu də kaco wo taŋ də nèʼe bʉp yeŋ, ŋga wo ka-a lʉ̀k ntò noŋsə na.
45005014	Ànə ye-a sə̀ vɛ'nə fana ye jəŋ bə mvə̀k nə̀ Adàm kə dzeŋ bə mvə̀k nə̀ Musì mveə̀ʼnə̀ lʉ̀k à ka ntò yeŋ nàʼa, kpʉ à sə kogə̀ bwìŋ. Kpʉ à sə ko wo vɛ'nə, ŋga ye-a sə̀ də wo à ka nsàp bʉp nə̀ co Adàm, nə̀ yi à dzèeŋ tsə gì Nwì vɛ' nà'a gʉ na. Adàm nə yè'sə ŋwə̀ nə̀ yi tə mʉnə tu ŋwə̀ nəmòk nə̀ yi nə̀ kə̀ və̀ ntsə'mòk.
45005015	Megu kə də fəfa nə̀ Nwìi ye zok bə bʉp nə̀ Adàm à gʉ̀ nə. Bʉsə̀ ŋwə̀ nə̀ mò'fis à gʉ̀ bʉp fana mfèŋ bwìŋ kpʉ. Megu də bòvə̀m nə̀ Nwì tse' ŋàŋ nə ghak càsə. Nwì a sè bwìŋ vɛ'ɛ wùriŋ, nə niŋ fa ves bòvə̀m nə̀ nje nə ndzə bohò ŋwə̀ nə̀ mò'fis, nə̀ yi Jisòs Krɛst nə.
45005016	Fəfa nə̀ Nwì nə jəŋ və ye yusə̀ zok bə bʉp nə̀ ŋwè à gʉ̀ nə. Yusə̀ bʉp ànə à gʉ̀ sə, à ye də Nwìi sak bwìŋ fana ya ndàaŋwè pwe' gbʉ nzak. Yusə̀ bòvə̀m à jə və̀ ye sə də, nà' à gʉ̀ bwìŋ ŋgò yəəŋ mʉlisə̀ Nwì co bʉ̀ʉ sə̀ wo kə̀kʉrə̀, ŋga ye-a sə̀ də wo à gʉ̀ bʉp kɛ̀' ŋkʉ̀ʉŋntɛ̀ŋ laŋ na.
45005017	Njo bʉp nə̀ ŋwə̀ nə̀ mò'fis à gʉ̀ fana kpʉ tse' nzeŋgòŋ nə pwe' bʉ̀ʉ ŋwə̀ nə̀ mò'fis ànə. Ŋwə̀ nəmòk sə̀' nə̀ mò'fis nà'a, yuye sə̀ yi à gʉ̀ʉ à yam càsə. Bʉ̀ʉ yusə̀ yi à gʉ̀ʉ sə fana ndàaŋwè pwe' nə̀ yi jə bòvə̀m Nwì, nə ye fəfa nə̀ ŋgò ye kə̀kʉrə̀ mʉlisə̀ Nwì wèeŋ nə̀ kə̀ cu ncu nə̀ co bʉ̀ʉ sə̀ ghaŋ wèŋ.
45005018	A yà'sə də mvə̀'nə̀ bʉp nə̀ Adàm à gʉ̀ nə à gʉ̀ bwìŋ pwe' gbʉ nzak fana yà' ye sə̀' vɛ'nə də bə̀bo nə̀ Jisòs à gʉ̀ nə a fìŋ mè'rə wes bwìŋ bohò nzaʼ ènə sə̀' pwe', nə fa wo lùŋ.
45005019	Bwìŋ pwe' a bʉ̀ʉŋ wes ŋgàa gʉ̀ bʉp bʉ̀ʉ bʉp nə̀ ŋwə̀ nə̀ mò'fis à gʉ̀ʉ fana a sə̀' vɛ'nə də bwìŋ pwe' nə kə yəəŋ mok kə̀kʉrə̀ bʉ̀ʉ ŋwə̀ nə̀ mò'fis mòk nə̀ yi à gʉ̀ ye yusə̀ Nwì à cèp sə.
45005020	Bə ma nə̀ nzak lʉ̀k ye fana lʉ̀ʉk sə à ni və̀ yàwo ya bwìŋ gʉ ghaha bʉp ghaha. Mvə̀'nə̀ bwìŋ à sə gʉ̀ ghaha lò bʉp mantombì fana bòvə̀m nə̀ Nwì ghaha casə bwi ye sə̀'.
45005021	Ya ŋga yà'a ye də mvə̀'nə̀ ŋàaŋ sə̀ bʉp tse' sə à sə gʉ̀ bwìŋ wo kpʉ fana bòvə̀m nə̀ Nwì tse' bwìŋ ye ŋàŋ sə̀' ŋgò gʉ̀ bwìŋ wo yəəŋ kə̀kʉrə̀, nə kə tse' lùŋ nə̀ nà'a nə̀ kà mè yuk nə bohò Jisòs Krɛst nə̀ yi Tà àvès nə.
45006001	Ye də aco a dʉk yè'sə ŋga'a da? Ye də a sə gʉ ghaha lo mali bʉp mantombì ya bòvə̀m nə̀ Nwì nə sə ghaha ye sə̀' à?
45006002	Hai' ka vɛ'nə yeŋ. Aco ŋwə̀ nə̀ yi a kpʉ ma nə̀ bohò bʉp laŋ sə gʉ mali bʉp à?
45006003	Wèŋ ka riŋ də mvə̀'nə̀ vesùwèŋ à bàptɛsə nə bʉʉŋ bʉ̀ʉ Jisòs wèŋ yà'a ye də ànə kpʉ be'lə yà'sə ves Jisòs wèŋ mvwe' mò'fis riŋ à?
45006004	Ye də yà' mègù co də vesùwèŋ à kpʉ venə wèŋ, fana wo tuuŋ be'lə ves sə̀' venə wèŋ ghà nə̀ vesùwèŋ à bàptɛsə nə. A yà'sə mok də mvə̀'nə̀ Jisòs à lòkok mvwe' kpʉ bə ŋàaŋ Tɛ̀' ye sə fana ye də vesùwèŋ cu yà'sə mok sə̀' ŋwəm. Vesùwèŋ tse' yòŋsə̀ nə̀ fi, ya a gi mok bə mandzə̀ nə̀ fi sə̀'.
45006005	A ye-a də mvə̀'nə̀ yi à kpʉ, à kpʉ be'lə venə wèŋ fana ye də vesiwèeŋ nə̀ lòkok be'lə mvwe' kpʉ sə̀' vɛʼnə.
45006006	Vesùwèŋ rì də ghà nə̀ wo ànə tɛ'lə Jisòs Krɛst mʉntə̀əŋ nà'a fana nsàp nə̀ vesùwèŋ ànə sə ye to mantombì nà'a à kpʉ bə nà' mʉntə̀əŋ anə. Yà' à ye vɛ'nə də ya wo gʉ bʉpsə gɛsə ŋwə̀ nə̀ bʉp nə fo'. A vɛ'nə də vesùwèeŋ kà ŋkwɛ̀ŋ bohò bʉp mok sə fàk malì.
45006007	Bʉsə̀ a zìnə də a ye ŋga ŋwè kpʉ laŋ fana bʉp kà ŋgə̀ŋgàŋ yumok mok gʉ̀ to fe'lə̀.
45006008	Yà' mègù mvə̀'nə̀ də vesùwèŋ a kpʉ be'lə ves Krɛst fana a tse' dzədzəm sə̀' də a nə̀ kə̀ cu ŋwəm sə̀' venə wèŋ bəbɛ'.
45006009	Bʉsə̀ a rì də Nwì à lòkoksə Krɛst nə mvwe' kpʉ laŋ fana yi nə kà mok kpʉ fe'lə̀. Kpʉ ka ŋàŋ bohò yi mok tse' fe'lə.
45006010	Bʉsə̀ yi ànə kpʉ fana yi kpʉ, nə mesə bə bʉp kɛ̀' mò'fis, də bʉp kà yi mok mumsə̀ feʼlə̀. Ncu ye nə̀ yi cu nà' ŋga'a nə, yi sə cu mok ncu nə̀ nà'a nə̀ bohò Nwì.
45006011	Yà'a mègù bohò wèŋ sə̀' bə mandzə̀ ànə vɛ'nə də wèeŋ sə tsərə tu awèŋ co də wèeŋ bʉ̀ʉ sə̀ wèŋ a kpʉ, nə ga'a mesə weŋ bʉp wèŋ laŋ. Wèeŋ tsərə mok də wèŋ cu mok ncu nə̀ Nwì co bʉ̀ʉ Jisòs Krɛst wèŋ.
45006012	Mʉmvə̀'nə̀ yà' nə yeè nə vɛ'nə fana kà də wèeŋ me'rə bʉp ko nisə weŋ sə bàa yi ya ni' awèeŋ sə dzəm ŋgò gʉ̀hʉ bʉp dʉk. Wèeŋ sə tsərə tse' də, ni' awèŋ sə nə kpʉ mvə̀k momjo.
45006013	Ye də kà də wèeŋ me'rə fa fʉk ni' awèŋ sə mamòk co yu nə̀ wo sə gʉ̀hʉ bʉp bə zeŋ dʉk. Wèeŋ gʉ bə ni' awèŋ sə lɛ co bʉ̀ʉ sə̀ wo a kpʉ laŋ, nə lokok foho və ŋwəm sə̀mok. Wèeŋ me'rə fa ni' awèŋ bohò Nwì ŋgò gʉ̀ mègù bə zeŋ yumok sə̀ yà'a bə̀boŋ.
45006014	Bʉp kà weŋ sə bàa yi mok kotse'. A ye vɛ'nə bʉsə̀ lʉ̀k ka weŋ yi tse', tse' weŋ bòvə̀m Nwì nə.
45006015	Bum yè'sə sə tsə̀' yè'sə ŋga'a da? Yà' sə tsə̀' yè'sə mok də, bʉsə̀ lʉ̀k ka ves yi tse', də a cu mok ncu bòvə̀m Nwì àlɛ, aco a sə gʉ bʉp mok ntɛ̀ŋ à? Hai', ka vɛ'nə yeŋ.
45006016	Wèŋ ka riŋ də a ye-a ŋga wù mè'rə fa ni' yò bohò ŋwə̀ nəmòk də wu sə yuk dʉk ye, ye də wu yà'a mok ŋkwɛ̀ŋ ye riŋ à? A ye-a də wèeŋ ŋkwɛ̀ŋ bohò bʉp ye də anə̀ kə̀ tesə fo' kpʉ. Bʉ̀ʉ sə̀ wo sə yuk yàwo Nwì fana anə̀ kə̀ tesə də wo bʉ̀ʉ sə̀ wo kə̀kʉrə̀ mʉlisə̀ Nwì.
45006017	Vesùwèeŋ kwasə Nwì. Bʉsə̀ wèŋ ànə ye to ŋkwɛ̀ŋ bohò bʉp fana wèŋ a kupsə ntʉm awèŋ, nə sə bɛ' lò nə bum sə̀ wo ànə yə'rə fa weŋ sə bə ntʉʉm awèŋ pwe'fo'.
45006018	Wo a fìŋ mè'rə fis weŋ ndzə bohò bʉp laŋ fana ye də wèŋ ye mok co ŋkwɛ̀ŋ bə mandzə̀ nə̀ ŋgò gʉ̀ bə̀boŋ.
45006019	Mʉ̀ sə cèp, nə sə kum bə bum sə̀ a yəgə̀ yà' nùubu pwe' də ya wèeŋ rɛɛŋ bə zeŋ, bʉsə̀ bum yè'sə gʉ bohò wèŋ ŋgò rɛɛŋ yà'. À ye to mantombì fa' wèŋ me'rə fa wes ni' awèŋ bohò bum sə̀ yà' ka rərɛŋ yeŋ, nə sə fak fàak ŋkʉ̀ì' fana bʉp sə ghaha lo mantombì. Ye də nə̀ ŋga'a nèʼe, wèeŋ fa ni' awèŋ sə mok ŋgò gʉ̀ bə̀boŋ ya wèeŋ sə ye bʉ̀ʉ sə̀ rərɛŋ.
45006020	Wèŋ ànə ye to ŋkwɛ̀ŋ bohò bʉp, ŋgò gʉ̀ bə̀boŋ à ka fàk bohò wèŋ tse' fʉk.
45006021	Swe'e sə̀ wèŋ à tse' bə bum sə̀ wèŋ à gʉ̀ yà' fana marè'tu sə ko weŋ ŋga'a bə zeŋ yà'sə a yà? Yà'a nə̀ kə̀ lə̀ mègù bə kpʉ.
45006022	Wo a fìŋ mè'rə fis weŋ ndzə bohò bʉp mok laŋ, wèŋ a bʉ̀ʉŋ ŋga'a mok ŋkwɛ̀ɛŋ sə̀ Nwì. Swe'e yà'sə yàwo də wèeŋ mok bʉ̀ʉ sə̀ rərɛŋ fana yà'a nə̀ kə̀ lə̀ yàwo də wèeŋ nə̀ tse' lùŋ nə̀ nà'a nə̀ kà mè yuk nə.
45006023	Lə̀làk nə̀ ŋwèe tse' nà' bohò bʉp, a kpʉ. Megu də fəfa nə̀ Nwìi ye lùŋ nə̀ nà'a nə̀ kà mè nə. Vesùwèŋ tse' lùŋ ènə ndzə bohò Tà àvès Jisòs Krɛst.
45007001	Bwema am wèŋ, mʉ̀ də wèŋ rì tse' bə nzak lʉ̀k vɛ'ɛ bə̀boŋni, də lʉ̀ʉk sə tse' mègù fàk bohò ŋwè ŋga yi cu ntò ŋwəm; ka vɛ'nə yeŋ à?
45007002	A fʉhʉ ja'a na yà' bə nzak gù ɛ̀. A ye-a ŋga ŋwàŋwè lò gù fana lʉ̀k kotse' yi, də mvə̀'nə̀ ndu ye cu ŋwəm fana yi nə sə cum megu bə nà'. A ye-a ŋga ndu ye nə kpʉ fana ye də lʉ̀ʉk sə kà yi mok kotse' fe'lə̀.
45007003	Ye də a ye-a ŋga ŋwà ànə lò-a bohò ŋwə̀ mòk nə̀ zok ŋga ndu ye nə cu ntò fo' fana wo nə dʉk də yi sə ko nto. A ye-a ŋga ndu ye nə kpʉ laŋ fana ye də lʉ̀k kà yi mok ko. Yi lò-a, nə kə jəŋ fe'lə ndu mòk ye də yi ka nto ko.
45007004	Bwema am wèŋ, yà' mègù bohò wèŋ bə nzak lʉ̀k sə̀' vɛ'nə. Lʉ̀k ka weŋ kotse' bʉsə̀ wèŋ a kpʉ weŋ Jisòs Krɛst wèŋ laŋ. A yà'sə ŋga'a də, wèŋ tse' mok ndu nə̀ fi nə̀ yi Jisos Krɛst, nə̀ Nwì a lòkoksə yi mvwe' kpʉ də ya vesùwèeŋ zəm nto' sə̀ yà' tse' fàk bohò Nwì.
45007005	Ghà nə̀ vesùwèŋ à sə cu to ntò ncu nə̀ ni' avèes dzəmgə̀ nà'a fana lʉ̀ʉk sə à sə fimsə mis də a sə gʉ bum sə̀ vesùwèŋ à sə gʉ̀ yà'sə, fana yà' sə zəm ntoʼo sə̀ a kpʉ.
45007006	Ŋga'a fana, wo a fìŋ mè'rə fis ves bohò lʉ̀ʉk sə mok laŋ. Vesùwèŋ a kpʉ laŋ fana yusə̀ yà' à sə koho tse'gə̀ ves mantombì fa' sə ka ŋga'a mok yeŋ. Kà də a sə fak bohò Nwì bə mandzə̀ nə̀ zəm nə̀ lʉ̀k à sə tse' nà' yi nà'a mok dʉk. A sə fàk bohò yi mok bə mandzə̀ nə̀ fi nə̀ Yòŋsə̀ Nwì sə nìtsə̀' fa ves nà' mok yi.
45007007	Ye də a sə cèp yè'sə də yà? A cèp yè'sə də lʉ̀ʉk sə yusə̀ bʉp à? Hai' yà' ka vɛ'nə yeŋ lok fʉk. Yusə̀ mʉ̀ sə dʉk sə də, lʉ̀k a gʉ̀ mʉ yi ŋkuŋ mʉ̀ rì bʉp. Lʉ̀k à ka-a də yi dʉk də, “Kà yu ŋwə̀ mòk wa” dʉk, bwɛ̀rɛ də mʉ̀ à ka də ŋgò wa yu ŋwə̀ mòok bʉp riŋ.
45007008	Ncèp ànə à gʉ̀ yi ŋkuŋ fana bʉp tse' ŋga'a mandzə̀ nə̀ ŋgò gʉ̀ mʉ, mʉ̀ sə waŋ kɛ'ca bum bwìŋ nduk, nduk. A ye-a də lʉ̀ʉk bʉ̀ə̀, ye də bʉp kpʉ sə̀ laŋ.
45007009	Mvə̀k mòk à ye to nə̀ mʉ̀ à sə cu yu am co lʉ̀ʉk bʉ̀ə̀. Mʉ̀ ànə geŋ də mʉ riŋ ŋga'a kə lʉ̀ʉk sə̀ Nwì sə fana bʉp lokok, mʉ̀ kpʉ.
45007010	Lʉ̀ʉk sə̀ Nwì à fa yà' də ya bwìŋ tse' lùŋ bə zeŋ sə à jə və̀ fa mʉ yàm-e kə kpʉ.
45007011	Bʉp à cà ndzənə lʉ̀ʉk sə, nə borə mʉ, mʉ̀ gʉ̀ bʉp. Yà'a mvə̀'nə̀ bʉp à jə və̀ fa mʉ kpʉ sə.
45007012	A zìnə də lʉ̀ʉk sə rərɛŋ, nə ye yusə̀ yà' sə cèp sə pwe'fo' sə̀' rərɛŋ anə. Yà'a rərəŋ nə ye bə̀boŋ sə̀'.
45007013	A yè'sə də yumok sə̀ yà'a bə̀boŋ a jə və̀ fa mʉ kpʉ à? Hai', à ka kpʉ lʉ̀k jə və, à jə və̀ yi bʉp. Bʉp à jə və̀ kpʉ nə ma nə̀ ndzə mvwe' lʉ̀ʉk sə̀ yà' à ye yusə̀ bə̀boŋ sə. Yè'sə à ye vɛ'nə də ya vesùwèeŋ ye riŋ tsəʼrə yu nə̀ wo to yi də bʉp nə. Yà'a mvəsə̀ lʉ̀ʉk Nwì a nìtsə̀' yà' jəja mvə̀'nə̀ bʉp, bʉp vɛ'ɛ wùriŋ nə casə sə.
45007014	A rì də lʉ̀ʉk sə yàwo yumok sə̀ ma nə̀ bohò yòŋsə̀ fana mʉ̀ ye megu yàm ŋwə̀ mʉ kà dʉk Nwì yukgə̀, nə̀ bʉp kohotse' mʉ yi.
45007015	Mʉ̀ ka nsàp ncu nə̀ mʉ̀ cu riŋ, bʉsə̀ mʉ kà yusə̀ mʉ̀ dzəm də mʉ gʉ sə gʉ̀gə̀. Yà' sə kə tesə megu də mʉ̀ sə gʉ̀ mègù yusə̀ mʉ̀ sə bɛ̀ŋ də mʉ kà yà' gʉ̀ sə.
45007016	A ye-a də mʉ̀ sə gʉ̀ bʉp, ŋga mʉ̀ sə dzəm sə ntʉʉ̀ mʉ̀ ŋgò gʉ̀ lɛ bə̀boŋ fana mʉ̀ rì də lʉ̀ʉk yusə̀ bə̀boŋ.
45007017	Fana ye də, sə kà bʉp yà'sə mok mʉ̀ gʉ̀, sə gʉ̀ yà'sə mok bʉp nə̀ yi cu ndzə ni'ì mʉ̀ nə.
45007018	Bʉsə̀ mʉ̀ rì də yumok sə̀ bə̀boŋ ka ndzə ni'ì mʉ̀ nə̀ mʉ ŋwè wà ènə yeŋ. A vɛ'nə bʉsə̀ mʉ̀ dzəm ŋgò gʉ̀ yusə̀ yà'a bə̀boŋ laŋ, nə kà yà' gʉ̀ to.
45007019	Mʉ kà yusə̀ bə̀boŋ sə̀ mʉ̀ dzəm ŋgò gʉ̀ʉ sə gʉ̀gə̀. Mʉ̀ sə gʉ ŋga'a kə bum sə̀ bʉp sə̀ mʉ̀ ka dzəm ŋgò gʉ̀ yà' dzəm sə.
45007020	Fana a ye-a ŋga mʉ̀ sə gʉ̀ bum sə̀ mʉ̀ sə kà dzəm də mʉ gʉ yà' dzəm sə fana, ye də sə kà yà' yà'sə mok mʉ̀ gʉ̀. Sə gʉ̀ yà' bʉp nə̀ yi cu ndzə ni'ì mʉ̀ nə.
45007021	Fana mʉ̀ yə də yà'a mvə̀'nə̀ bum bʉ̀ʉŋgə̀, də mʉ̀ sə dzəm ŋgò gʉ̀ bə̀boŋ, bʉp sə nooŋ kok megu sə̀' fo'.
45007022	Mʉ̀ sə dzəm ŋgò bɛ' lò lʉ̀ʉk sə̀ Nwì sə, sə ntʉʉ̀ mʉ̀;
45007023	fana yumok cum mali bohò mʉ̀ anə sə̀' sə̀ yà' sə lʉ̀ bə lʉ̀ʉk sə̀ ŋkərə̀ àm sə dzəm də yà'a bə̀boŋ sə. Yà' sə kotse' mʉ, nə sə gʉ mʉ ŋgò ye mali ŋkwɛ̀ŋ bohò bʉp nə̀ yi cu ndzə ni'ì mʉ̀ nə.
45007024	Yè'sə yà vɛ'nə ŋkərə̀ bisə mʉ ɛ. Aco kə fis gɛsə mʉ sə mvwe' nsàp ni' nə̀ nà' sə sə̀ jə lò mʉ mvwe' kpʉ ènə ndà pip.
45007025	A kwasə Nwì bʉsə̀ yi a caŋsə gɛsə vesùwèŋ fo' ndzə bohò Tà àvès Jisòs Krɛst. Ŋgò lə̀sə bə zeŋ fana mʉ̀ yàm bə tu àm, mʉ̀ sə fàk bohò lʉ̀ʉk sə̀ Nwì bə ŋkərə̀ àm, nə sə fàk mok bohò lʉ̀ʉk bʉp bə ŋgùpni' àm.
45008001	Ye də a yà'sə mok də bʉ̀ʉ sə̀ wo a be'lə bə Krɛst wèŋ ka ŋge' mòk bə sak nzak tse'.
45008002	Bʉsə̀ mʉ̀ cu yàm mok ndzə bohò yòŋsə̀ nə̀ yi gʉ̀gə̀ bwìŋ ŋgò cu ŋwəm ghà nə̀ wo be'lə bə Jisòs nà'a. Wo a fis me'rə mʉ sə bàa bʉp nə ye kpʉ wèŋ laŋ.
45008003	Lʉ̀ʉk sə̀ Nwì à fa sə yà' ànə ka ŋgò ghak to bʉp yeŋ, bʉsə̀ ni' ŋwè ka ŋàŋ tse'. Ye də Nwì a gʉ̀ yusə̀ kaco lʉ̀k gʉ to yà' yeŋ. Yi tumsə və mo ye, də wo dzə nà' bə ŋgùpni' co ni' yàvès sə̀ bə bʉp yèʼe, də ya nà'a ghak fa ves ŋàaŋ bʉp sə.
45008004	Nwì à gʉ̀ vɛ'nə də ya vesùwèŋ sə̀ a cugə̀ bə ŋàaŋ yòŋsə̀ nə, sə̀ a ka bə ŋàaŋ ŋwè wà cum yèʼe, a sə gʉ bum kə̀kʉrə̀ bə mandzə̀ nə̀ lʉ̀k sə dzəm nə.
45008005	Bʉ̀ʉ sə̀ wo gʉ̀gə̀ bum yàwo mvə̀'nə̀ ŋgùpni' sə dzəm wèeŋ tsərə mègù sə̀' bum sə̀ ma nə̀ ŋgùpni' anə. Bʉ̀ʉ sə̀ wo gʉ̀gə̀ yàwo yusə̀ yòŋsə̀ nə sə dzəm zeŋ sə fana wo sə tsərə yàwo sə̀' bum sə̀ ma nə̀ yòŋsə̀ nə.
45008006	Ŋwə̀ nə̀ yi tsərə mègù bum sə̀ ma nə̀ ŋgùpni' fana anə̀ kə̀ tesə fo' kpʉ. Ŋwə̀ nə̀ yi sə tsərə ye bum sə̀ ma nə̀ yòŋsə̀ə nə̀ kə̀ tse' ye sə lùŋ, nə ye fifi.
45008007	A ye-a ŋga ŋwè sə tsərə mègù bum sə̀ yà'a ma nə̀ ŋgùpni' fana kaco ŋgə̀ŋgàŋ ye to fʉk ŋge' bə Nwì yeŋ bʉsə̀ yi sə kà lʉ̀ʉk Nwì sə nòŋsə̀, nə ye sə̀' də kaco yi bɛ' to yà' yeŋ.
45008008	Kaco bʉ̀ʉ sə̀ wo cu ncu nə̀ ŋgùupni' awo sə dzəm gʉ to Nwì yi kwa yeŋ.
45008009	Mègù də wèŋ sə kà yàwèŋ yusə̀ ŋgùpni' sə dzəm sə gʉ̀. A ye-a də Yòŋsə̀ Nwì nə cu sə ntʉʉ̀ wèŋ zìnə, fana wèŋ sə gʉ yàwèŋ yusə̀ yòŋsə̀ sə dzəm sə. A ye-a ŋga ŋwə̀ nəmòk ka yòŋsə̀ nə̀ Krɛst tse' fana ye də ŋgə̀ŋgàŋ ka ŋwə̀ə Krɛst nə sə̀ yeŋ.
45008010	Ye sə̀' də a ye-a ŋga Jisòs Krɛst cu sə ntʉʉ̀ wù fana ye də wù cu ŋwəm bʉsə̀ yi a gʉ̀ wu ŋgò ye kə̀kʉrə̀ mʉlisə̀ Nwì; ŋga a ye-a sə̀ də wèŋ sə kpʉ malì bə ŋgùupni' awèŋ bʉ̀ʉ bʉp awèŋ na.
45008011	Yusəmok cu sə̀' də, a ye-a ŋga Yòŋsə̀ Nwì nə̀ yi à lòkoksə Jisòs mvwe' kpʉ nà'a cu sə ntʉʉ̀ wèŋ fana Nwì nə̀ yi à lòkoksə Jisòs Krɛt mvwe' kpʉ nə, nə gʉ ni' awèŋ sə̀ yà' kpʉ laŋ sə luŋ foho və sə̀mok. Yi nə gʉ vɛ'nə bə mandzə̀ nə̀ də yòŋsə̀ ye nə cu sə ntʉʉ̀ wèŋ.
45008012	Vesùwèŋ tse' yusəmok sə̀ a nə gʉ tsoŋ yà' bwema am wèŋ-a. Kà də vesùwèeŋ sə gʉ yusə̀ ŋgùpni' sə dzəm yà' dʉk.
45008013	Bʉsə̀ a ye-a ŋga wèŋ cu, nə sə gʉ yusə̀ ni' awèŋ sə dzəm zeŋ fana ye də wèeŋ nə kpʉ. Yà' ye sə̀' də a ye-a ŋga wèŋ zə gɛsə fàak ŋgùpni' sə bə ŋàaŋ Yòŋsə̀ Nwì fana ye də wèeŋ nə cum ŋwəm.
45008014	Bʉ̀ʉ sə̀ wo bɛ'gə̀ mandzə̀ yusə̀ Yòŋsə̀ Nwì sə tsə̀' wo fana ye də wo bwe Nwì.
45008015	Yòŋsə̀ nə̀ wèŋ a jə nà' bohò Nwì nə a ka weŋ ŋkwɛ̀ŋ də ya wèeŋ sə tse' wə bʉ̀sə. Nà' tse' ŋgò gʉ̀ weŋ ŋgò ye bwe sə̀ Nwì. Ye də yi gʉ ves ŋgò rì ŋgò cèp to bohò Nwì, nə sə to yi də Pàpa, Tɛ̀'.
45008016	Yà'a mvwe' sə̀ Yòŋsə̀ Nwì nə gʉ̀gə̀ ves ŋgò rìŋtseʼ sə ntʉʉ̀ vès pap də a bwe Nwì sə.
45008017	A ye-a də vesùwèeŋ bwe ye fana ye də vesùwèeŋ nə kə tse' bum sə̀ yi a nòŋsə fa bʉ̀ʉ ye wèŋ sə sə̀'. Yà' ye sə̀' də vesùwèeŋ nə kə tse' bum yè'sə ves Krɛst wèŋ bəbɛ'. A ye-a ŋga vesùwèŋ sə yə ŋgə' venə wèŋ bəbɛ' fana a nə̀ kə̀ cu be'lə mvwe' sə̀ kə̀kuk sə̀ ye sə sə̀' bəbɛ' anə.
45008018	Mʉ̀ rì yàm də ŋgə' nə̀ vesùwèŋ sə yə ŋga'a nèʼe, kaco wo fʉhʉ to nà' bə nsàp bə̀bo nə̀ nà'a nə̀ kə̀ ye ntsə'mòk bohò vès nə wɛs.
45008019	Nzeŋgòŋ nə̀ Nwì à gʉ̀ nə bə bum sə̀ yà'a ca sə pwe'fo' sə kʉ̀k tse', nə kà lis càp ŋgò yə nùmbu ànə nə̀ Nwìi nə̀ fis və̀ bwe ye wèŋ jəja nə.
45008020	Nwì a gʉ̀ fəsə lò nzeŋgòŋ nə maŋkwɛ̀ŋ, nà' kà fàak ye sə dak mok tse' fe'lə̀. Nzeŋgòŋ nə bə bum sə̀ ca sə pwe'fo' à ka wo də a ye vɛ'nə dzəm, Nwì à gʉ̀ yi də yà'a ye vɛ'nə. Nwì nə à sə kʉ̀k gèsə lò mantombì,
45008021	bə nùmbu nə̀ bum sə̀ yi à gʉ̀ sə pwe' nə̀ tesə sə mvwe' ncu nə̀ wo nə̀ kə̀ bʉp cà wà nə. Ya ŋga nze nə tesə vɛ'nə fana, nà' boŋ yəəŋ mok jì bʉp co bwe Nwì.
45008022	Vesùwèŋ rì də nzeŋgòŋ nə bə bum sə̀ Nwì à gʉ̀ ca sə pwe'fo' sə wa furə fis, nə sə ye ŋgə' co ŋwàŋwè nə̀ yi sə ghà mwe vɛ'ɛ tə̀tè kə wɛs ntinə.
45008023	Sə kà nze nə yiìyi wa mègù, vesùwèŋ sə̀ Nwì a fa ves yòŋsə̀ nə̀ nje nə co ŋgwì yumòk nə̀ nà' yèto ntò zeŋ nə, a sə wa sə̀' vɛ'nə. Vesùwèŋ sə tək nùmbu nə̀ Nwìi nə̀ kə̀ fis tes ves jəja co bwe ye, nə fiŋ me'rə fa ves ŋgùpni' avès də ya ŋga yà'a kà bì.
45008024	Ghà nə̀ vesùwèŋ ànə tse' lùŋ ntɛ̀ŋ fana, a sə kʉk tes gesə lo lis avès sə bə bum yè'sə. Yusə̀ wù yə-a yà' mʉlisə̀ laŋ fana ye də wù kà lis mantombì bə zeŋ mok sə kʉ̀k tes gèsə̀ lò, bʉsə̀ a ndà nə̀ yi yə-a yumok laŋ, yi sə kʉk fe'lə gesə yà' mantombì sə̀mok ɛ?
45008025	A ye-a ŋga vesùwèŋ sə kʉ̀k tes gèsə lò lis avès bə yumok sə̀ a ka yà' ntò ye fana, a cu ŋgò tək vɛ'nə, yà' rɛɛŋ də a sə ko rì ntʉm.
45008026	A sə̀' də Yòŋsə̀ nə̀ Nwì nə sə tɛsə vesùwèŋ sə̀ a jì ŋàŋ yè'sə. Bʉsə̀ a ka mvə̀'nə̀ aco a lɛŋ riŋ Nwì bə̀boŋ riŋ fana Yòŋsə̀ nə sə lɛŋ fa ves nsàp nə̀ bə jòŋ, bə mandzə̀ nə̀ anə ye-a vès a kà cèp to.
45008027	Nwì nə̀ yi rì ntʉm bwìŋ pwe' nə, yi rì yusə̀ yòŋsə̀ nə sə tsərə sə sə̀', bʉsə̀ yi sə lɛŋ fa bʉ̀ʉ Nwì wèŋ bə bum sə̀ Nwì sə dzəm sə.
45008028	Vesùwèŋ rì sə̀' də yusə̀ yà' kə̀ tsèŋ-a ŋwè pwe' fana Nwì sə fàk bə zeŋ yi ŋgò gʉ̀ yusə̀ yà'a nə ye bə̀boŋ bohò bʉ̀ʉ sə̀ yà' dzəm yi wèŋ; bʉ̀ʉ yà'sə sə̀ yi a to fis wo mvə̀'nə̀ yi ànə dzəm kok sə ntʉʉ̀ yi də yà'a nə̀ ye vɛ'nə sə.
45008029	Bʉ̀ʉ yà'sə sə̀ yi ànə riŋ wo, yi dʉk də yà'wèeŋ nə̀ bʉ̀ʉŋ co mo ye, ya ŋga mo ye nə ye motu bohò bwema sə̀ wo ŋkʉ̀ʉŋ sə.
45008030	Bʉ̀ʉ sə̀ yi ànə dʉk də yà'wèeŋ bʉ̀ʉ sə̀ ye sə fana yi to yà'wèŋ. Yi ànə to wo fana yi gʉ yà' ŋgò ye yəyərə̀ mʉlisə̀ yi. Yi ànə gʉ wes wo yəyərə̀ anə fana yi fa yà'wèŋ mvwe' ncum sə̀ ghaŋ sə̀ bə̀boŋ.
45008031	Yumok cu fe'lə sə̀ aco a cep ŋkuŋ à? A ye-a də Nwì tə ma nə̀ njàvès, ye də ŋwə̀ nə̀ aco yi ghak ves ye ndà?
45008032	Nwì nə̀ yi à ka də mo ye kà ŋgə' yə dzeeŋ, fana yi fis fa nà' bʉ̀ʉ vès. Ye də yumòk ka nə̀ aco yi dzeeŋ də yi nə kà ves nà' fa mok cum fe'lə.
45008033	Ŋwə̀ nə̀ aco yi lap bʉ̀ʉ Nwì wèŋ bə nzak yè'sə ndà? Nwì a gʉ̀ ves yi də vèes mok yəyərə̀.
45008034	Ye də ŋwə̀ nə̀ aco yi muk cù də vès gbʉ̀ nzak yè'sə ndà? Jisòs Krɛst bə tu ye à kpʉ bohò vès, nə lokok sə̀mok. Yi cu ŋga'a bo ma ma'à Nwì, nə sə lɛŋ fa ves.
45008035	Aco yumok gapsə vesùwèŋ bə dzədzəm nə̀ Krɛst tse' nà' bohò vesùwèŋ ènə à? Yumok co ŋgə', bə jijipsə̀ ŋga wo sə yak ves bʉ̀ʉ yi, njè, jì cə̀k, kè ŋga wo sə tʉ̀ksə ves, nə ye wʉə nə̀ də wo nə gbɛʼ ves bə fèk. A mègù-a sə̀ bum yèʼe aco yà' gapsə ves à?
45008036	Yà' mègù mvə̀'nə̀ wo à còm yà' ndzənə ŋwàk Nwì də, Wo sə zə ves nùubu pwe' bʉ̀ʉ wù. Wo sə gʉ megu ves co nsùŋgaaŋ sə̀ wo sə jə lò wo ŋgò kə̀ sʉə wo sʉə.
45008037	Bə bum yè'sə pwe', vès a ghak yà' bə ŋàaŋ Krɛst nə̀ yi dzəm vès nə.
45008038	Mʉ̀ rì tse' pap də kaco yumok gapsə fis ves bə dzədzəm ye nə yeŋ. A dzəm ye kpʉ kè lùŋ, kè masinjàa Nwì mʉbu bə tu awo, nə ye nsàp yòŋsə̀ mòk nə̀ yi tse' ŋàŋ mbwa pwe', kaco yà' gapsə ves yeŋ.
45008039	A dzəm ye yumòk nə̀ nà' cu kè nə̀ nà' ka ntò və, a dzəm ye ma mʉbu bə sə nze pwe'. A dzəm ye yumòk nə̀ Nwì a gù nàʼ pweʼ, mʉ̀ ka yàm yumòk nə̀ aco nà' gapsə fʉk ves bə dzədzəm nə̀ Nwì a nìtsə̀' fa ves nà' ndzə bohò Jisòs Krɛst nə̀ yi Tà àvès ènə ye.
45009001	Yusə̀ mʉ̀ sə də mʉ cep yèʼe ka ŋàhà jap yeŋ. Mʉ̀ sə cèp zìnə co ŋwə̀ə Jisòs Krɛst. Ntʉm àm nə̀ Yòŋsə̀ nə̀ Rərɛŋ nə tse' nà' yi nə,
45009002	sə rì də a zìnə. A zìnə də manziŋ sə ko mʉ vɛ'ɛ wùriŋ, ntʉm sə yaaŋ mʉ sə̀' nsàp nə̀ co kà teŋsə fʉ̀k,
45009003	njo bʉ̀ʉ lak am bʉ̀ʉ Jus wèŋ, sə̀ wo ka Krɛst dzəm. Wo sə̀ wo bwema am sə̀ vesiwèeŋ mvwe' mò'fis. A ye-a də Nwìi to fa mʉ ndò, nə cok fis gɛsə mʉ ndzə bohò Krɛst, yà' tɛsə bʉ̀ʉ am yè'sə wèŋ fana boŋ ghak mʉ lɛ vɛ'nə.
45009004	Wo bwe Izùrɛ, yi à jə wo də yà'a bwe ye, yi à sə ye bə yà'wèŋ bə ŋàaŋ ye, yi ànə zʉ rʉ̀k sə̀ʼ bə yà'wèŋ, yi fa yà' lʉ̀ʉk ye, yi niŋtsok fa wo mvə̀'nə̀ yà'a nə sə kuksə yi fana yi kàk fa wo bum mok sə̀'.
45009005	Wo ŋgwì bʉ̀ nə̀ wo à tesə bohò tàcici avès wèŋ. Krɛst bə tu ye, nə̀ wo à dzə yi sə nzeŋgòŋ fɛŋ nə, yi sə̀' ŋwə̀ lak àwo. Yi Krɛst nə, yi Nwì nə̀ yi ghak bum pwe', vesùwèeŋ kuksə yi nə kà teŋsə̀ yuk. Yà'a ye vɛ'nə.
45009006	Mvə̀'nə̀ mʉ̀ də ntʉm sə yaaŋ mʉ bʉsə̀ bʉ̀ʉ Izùrɛ wèŋ à dzèeŋ yusə̀ Nwì à kàʼ sə vɛ'nə, mʉ̀ sə kà yè'sə də yusə̀ Nwì à kàk sə a cà wà dʉk. Ka də ŋwə̀ə Izùrɛ nə̀ fò pwe' ŋgwì bʉ̀ Izùrɛ anə pap yeŋ.
45009007	Yà'a sə̀' vɛ'nə də ŋgwì bʉ̀ Abràham wèŋ ka pwe' bwe Abràham sə̀ pap sə̀' yeŋ. Nwì à dʉk fa Abràham nə də, “Bwe sə̀ mʉ nə gʉ wo noŋsə liŋ yò sə, a bwe sə̀ bohò mo yò Azìk.”
45009008	Yè'sə sə nìtsə̀' də bwe sə̀ Abràham à dzə sə, wo ka lòoŋ fo' bwe Nwì yeŋ. Bwe ye sə mègù sə̀ wo dzə wo bə kə̀kàk nə̀ Nwì à gʉ̀ nà' bə Abràham nə ŋkuŋ fana wo taŋ wo co bwe Abràham sə̀ zìnə sə.
45009009	Mvə̀'nə̀ Nwì ànə gʉ kə̀kàk ànə bə Abràham fana yi à dʉk fa nà' də, “Mvə̀ək nə kʉ̀rə fana mʉ̀ foho və, fana Sàra nə dzə mwe.”
45009010	Ka nà'nə megu. Mòok sə̀' də ghà nə̀ Azìk ànə kuk fana ŋgwe ye Rèbekà dzə fa yi bwe fɛs.
45009011	Ghà nə̀ bwe yè'sə à cu ntò ndzə və̀ə, ŋga wo ka yumok bʉp kè bə̀boŋ àlɛ ntò gʉ, Nwì dʉk fa ma awo nə dʉk də, “Mo nə̀ tu nə, nə fak bohò nə̀ ma ŋkwɛ̀ŋ.” Nwì ànə gʉ yè'sə ŋga yà'a yəəŋ jəja də a kokgə̀ sə və̀ə yi ŋkuŋ yi cok fis mo nje nə̀ yi dzəm. Yà'a bò yi fana yi to ndàaŋwè nə̀ yi dzəm, ka də tse'ŋga a ŋwə̀ nə̀ yi gʉ̀ yumok ŋkuŋ yeŋ.
45009013	Yà' mègù mvə̀'nə̀ wo à còm yà' ndzənə ŋwàk Nwì sə də, “Mʉ̀ dzəm Jakòp, nə bɛŋ Esò.”
45009014	A yè'sə də Nwìi gʉ̀gə̀ bum ye bə mandzə̀ nə̀ nà' ka rərəŋ yeŋ à? Hai' yà' ka vɛ'nə yeŋ.
45009015	Yi ànə dʉk fa Musì fa' də, Mʉ nə koksə manziŋ bohò ŋwə̀ nə̀ mʉ̀ dzəm mʉ̀. Mʉ nə niŋtsok fa gʉ̀bòŋ njàm nə bohò ŋwə̀ nə̀ mʉ̀ dzəm sə̀' mʉ̀.
45009016	Yà'a yè'sə jəja də Nwìi dzəmgə̀ ŋgò gʉ̀ yuye fana yà' kà bʉsə̀ də yi gʉ̀ vɛ'nə bʉsə̀ bwìŋ dzəm vɛ'nə kènə də bʉsə̀ bwìŋ gʉ̀gə̀ vɛ'nə sə̀' ye. Yi gʉ̀gə̀ yà' bʉ̀ʉ manziŋ nə̀ nje sə və̀ə yi.
45009017	Yà' cu ndzənə ŋwàk Nwì sə̀' də, Mʉ̀ a koksə wùu Ferò ŋkum ya mʉ niŋ fa bwìŋ ŋàaŋ am sə mʉtuhù wù, Ya liŋ am sə nə yuhu bə nzeŋgòŋ nə pwe'.
45009018	Ye də yà' nò jəja də Nwìi koksəgə̀ manziŋ nje bohò ŋwə̀ nə̀ yi dzəm yi, nə gʉŋsə fa tu bohò ŋwə̀ nə̀ bò yi də yi gʉ nà' vɛ'nə.
45009019	Kàmòk aco ŋwə̀ nəmòk fek dʉk də, “Aco Nwì bɛŋ ŋwè ŋga'a va, ŋga a ye-a də ŋwèe gʉ̀ mègù yusə̀ Nwì gʉ̀ ŋgə̀ŋgàŋ yi ŋkuŋ yi gʉ yà' na.”
45009020	Ŋwə̀ nə̀ wà, wù jə cù fò ŋkuŋ nə sə fek Nwì yumok ɛ? Aco kʉ̀ŋ fek to ŋwə̀ nə̀ nà' bom yi nə də, “Wù bom mʉ vɛ'ɛ bʉ̀ʉ yàlɛ à?”
45009021	Ŋgà bom kʉ̀ŋ tse' ŋàŋ bə mbom sə̀ yi sə bom kʉ̀ŋ bə zeŋ sə yi. Aco yi jəŋ mbom, nə bom kʉ̀ŋ bə zeŋ ba. Kʉ̀ŋ mòk ye nə̀ co wo kà nà' nduk fis, mòk ye ye nə̀ wo sə fis, nə gʉ bum bə zeŋ ghà nə̀ fò lòoŋ.
45009022	A ye-a də Nwì ànə dzəm ŋgò nìtsə̀' jə̀jòk nə̀ nje nə ya bwìŋ ye ŋàaŋ ye sə, fana yi ko bwi ntʉm bə bʉ̀ʉ sə̀ wo jòksə yi ntʉm sə̀ yi nə gʉ bʉpsə wo ntsə'mòk sə.
45009023	Yi à gʉ̀ vɛ'nə bʉsə̀ yi à dzəm ŋgò nìtsə̀' nsàp maŋgəŋgèŋ ŋàŋ nə̀ yi tse' nə mʉtuhù bʉ̀ʉ mok sə̀ yi à koksə manziŋ bohò yà' sə. Yi ànə fʉhʉ noŋsə də bʉ̀ʉ yè'sə wèeŋ nə̀ kə̀ tse' kə̀kuk nə̀ nje nə.
45009024	Bʉ̀ʉ sə̀ yi à fʉ̀hʉ nòŋsə sə, a vès. Yi a ka vesùwèŋ mʉŋgorə̀ bʉ̀ʉ Jus wèŋ to fis jəŋ megu, yi a to fis jə ves mʉŋgorə̀ bʉ̀ lakmvum wèŋ sə̀'.
45009025	Nwì à cèp fana wo com yà' ndzənə ŋwàk Hosiyà sə̀' mvə̀k ànə də, Bʉ̀ʉ sə̀ wo ànə ka bʉ̀ʉ yàm yeŋ sə, mʉ nə to wo mok də, bʉ̀ʉ am. Lak sə̀ mʉ̀ à sə kà wo dzəmgə̀ sə, mʉ nə to wo mok də, Bʉ̀ʉ am sə̀ mʉ̀ dzəm wo.
45009026	Mvwe' sə̀ wo à dʉk fa wo fo' də, “Wèŋ ka bʉ̀ʉ am yeŋ,” Yà'a sə̀' mvwe' sə̀ wo nə dʉk fəsə fa wo sə̀mok də, “Wèeŋ bwe Nwì nə̀ yi cu ŋwəm nə.”
45009027	Ìzayà nə̀ yi à ye ŋgà tsòhò bum Nwì nə à wa fa bʉ̀ʉ Izùrɛ wèŋ sə də, A ye-a sə̀ də bʉ̀ʉ Izùrɛ sə wèŋ yam vɛ'ɛ co ŋgwansaa sə̀ sə ŋgʉ ndzəp, Fana bʉ̀ʉ sə̀ wo nə tse' lùŋ fo' mègù momjo wà.
45009028	Tàa nə kà mvə̀k càsə̀. Yi nə və ŋgò kə̀ sak mèsə nzak ye bə nzeŋgòŋ nə.
45009029	Ìzayà nə ànə cep mok sə̀' də, Ànə ye-a də Tà nə̀ yi tse' nze yi nə à ka ves bwe mok bwes noŋsə fa, Bwɛ̀rɛ də vès à lə̀ co lak Sodòm nə ye sə̀' co lak Gòmorà.
45009030	A yè'sə ŋga'a da? Yusə dʉk də, bʉ̀ lakmvum wèŋ a yəəŋ mʉlisə̀ Nwì mok co wo kə̀kʉrə̀, ŋga ye-a sə̀ də wo à sə kà mandzə̀ ŋgò ye kə̀kʉrə̀ anə sə làpgə̀ na. Wo à bʉ̀ʉŋ kə̀kʉrə̀ ŋga wo fa ntum awo bohò Krɛst.
45009031	Bʉ̀ʉ Izùrɛ wèŋ à sə bɛ' yàwo mandzə̀ lʉ̀k də wo nə kə ye kə̀kʉrə̀ bʉ̀ʉ zeŋ fana wo gbʉ lə̀m bə lʉ̀ʉk sə.
45009032	Wo à gbʉ̀ bʉ̀ʉ yà? Wo à gbʉ̀ bʉsə̀ wo à sə naaŋ tu yàwo mʉnə fàak awo sə̀ wo à sə gʉ̀ʉ sə, kà mʉnə dzədzəm bohò Krɛst ye. Ànə geŋ wo kə lʉʼrə gbʉ mʉmvwe' lìs
45009033	nə̀ wo à còm bə zeŋ ndzənə ŋwàk Nwì də, Wèeŋ yeè, mʉ̀ tam nòŋsə lìs mvwe' lak Zayò nə̀ bwìŋ nə lʉ'rə gbʉ bə zeŋ. Bwìŋ nə lʉ'rə gbʉ fo', megu kə də ŋwə̀ nə̀ yi dzəm-a bohò nà' fana kaco lìs ènə fa yi marèʼtu yeŋ.
45010001	Bwema am wèŋ, mʉ̀ sə dzəm vɛ'ɛ bə ntʉm àm pwe'fo' də bʉ̀ʉ am, bʉ̀ʉ Izùrɛ wèeŋ tse' lùŋ. Mʉ̀ sə lɛŋ Nwì bə zeŋ sə̀' wùriŋ.
45010002	Mʉ̀ rì zìnə də wo tse' ntʉm bə ma nə̀ Nwì wùriŋ, megu də wo kà bə zìnə nə̀ nà' cu ca nə rɛɛ̀ŋ.
45010003	Wo ka mvə̀'nə̀ Nwìi gʉ̀gə̀ ŋwè ŋgò ye kə̀kʉrə̀ mʉlisə̀ yi sə co yumok jəŋ fana wo lap mandzə̀ njàwo ŋgò ye kə̀kʉrə̀ mʉlisə̀ Nwì anə. Yà'a mvəsə̀ wo à bɛ̀ŋ mandzə̀ Nwì sə.
45010004	Ghà nə̀ Krɛst ànə və fana fàak sə̀ lʉ̀k sə me yàwo sə, fana yà' ye mok də ŋwə̀ nə̀ yi tse'-a dzədzəm fana ŋgə̀ŋgàŋ ye yəyərə̀ mʉlisə̀ Nwì.
45010005	Musì ànə com yumok bə nzak lʉ̀ʉk sə dʉk də, “A ye-a ŋga ŋwè nòŋsə wes lʉ̀ʉk sə pwe' nə̀ pwe' àlɛ, ye də ŋgə̀ŋgàŋ tse' lùŋ bʉ̀ʉ zeŋ sə̀'.”
45010006	Bə nzak nə̀ ŋgò ye kə̀kʉrə̀ ŋga ŋwè fa ntʉm ye bohò Nwì nà'a ye də, “Kà də ŋwèe sə mərə sə ntʉʉ̀ yi də, ‘A nə lo mʉbu anə ndà?’ dʉk.” Yà'sə də wù sə tsəm ŋgò kə̀ jə tsoŋ və̀ Krɛst nə sə nze də yi tɛsə wu.
45010007	Mok ye sə̀' də, “Kà də ŋwèe sə tsərə sə ntʉʉ̀ yi də, ‘Anə tsoŋ lo sə mvwe' nzeŋgòŋ bʉ̀ kpʉkpʉ ndà,’ ” də ya wo jəŋ kok və Krɛst ca sə̀' dʉk.
45010008	Ŋwàk Nwì sə cèp da? Nà' sə cèp də, “Ncèp nə nà' kʉəp weŋ nè' co wèŋ yuk, nà'a kə̀ cùhu wèŋ nə ye sə ntʉʉ̀ wèŋ sə̀'.” A ncèp nə̀ vès sə tsòho fa weŋ də wèeŋ fa ntʉm bohò Jisòs nà'a.
45010009	Bʉsə̀ a ye-a ŋga ŋwè cèp fis kə̀ cùhu yi də Jisòs nə yi Tà, nə dzəm sə ntʉʉ̀ yi sə̀' zìnə də Nwì à lòkoksə nà' mvwe' kpʉ fana ŋwə̀ ànə tse' lùŋ.
45010010	Ŋwèe dzəmgə̀ sə ntʉʉ̀ yi fana Nwì jəŋ yi də yi yəyərə̀, yi cep fis kə̀ cùhu yi fana yi tse' lùŋ.
45010011	Ŋwàk Nwì sə cèp də, “Ŋwə̀ nə̀ yi dzəm-a bohò nà' fana, kaco yi borə yuk ŋgə̀ŋgàŋ yeŋ.”
45010012	Yà' ka zok bohò ŋwə̀ nə̀ yi ŋwə̀ə Jus bə nə̀ yi ŋwè lakmvum. Nwìi Tà bohò wo yi pwe' yəyərə̀. Yi sègə̀ ndàaŋwè pwe' ŋkʉ̀ʉŋntɛ̀ŋ, nə̀ nà' lɛŋ tətɛsə̀ bohò yi.
45010013	Wo a còm yà' ndzənə ŋwàk Nwì də, “A ye-a sə̀ ndà nə̀ yi to liŋ Tà sə fana ŋgə̀ŋgàaŋ nə tse' lùŋ.”
45010014	Aco bwìŋ to ŋwə̀ nəmòk də nà'a kə tɛsə wo yè'sə va, ŋga a ye-a də wo ka bohò yi ntò dzəm ɛ? Yà' ye sə̀' də aco bwìŋ dzəm bohò ŋwə̀ mòk yè'sə va ŋga wo ka yumok bə liŋ ye sə yuk yuk ɛ? Aco wo yuk va sə̀', ŋga wo ka-a ŋwè ŋgò tsòho fa wo tse' ɛ?
45010015	Aco ŋwè lo ŋgò kə̀ tsòho anə va ŋga wo ka-a yi tum ɛ? Yà' mègù mvə̀'nə̀ wo a còm yà' ndzənə ŋwàk Nwì yà'a də, “Bwìŋ lògə̀ bə Ntirə̀ nə̀ Bə̀boŋ nə ŋgò kə̀ tsə̀' fa bwìŋ fana wo kwa bohò yà'wèŋ wùriŋ.”
45010016	Megu də ka də bʉ̀ʉ sə̀ wo yukgə̀ Ntirə̀ nə̀ Bə̀boŋ nə dzəm wesgə̀ nà' pwe'fo' yeŋ. Ìzayà à dʉk bə cùu ye də, “Tà, ŋwə̀ nə̀ yi a dzəm fʉ̀k ncèp àvès nə ndà?”
45010017	Ye də fantʉm və̀gə̀ bohò ŋwè ŋga yi yuk yumok, bwìŋ yuʼ ŋga wo sə tsòho fa wo ncèp nə̀ Krɛst nə.
45010018	Mʉ̀ sə fek də, a yè'sə zìnə də bʉ̀ʉ Izùrɛ wèŋ a ka Ntirə̀ nə̀ Bə̀boŋ nə yèʼe ntò yuk à? Hai', wo a yuk laŋ. Yà'a mvə̀'nə̀ wo à còm yà' ndzənə ŋwàk Nwì sə də, Ntirə̀ nə̀ masinjà nə à tse' nə a yuhu lò wes sənə nzeŋgòŋ nə pwe'fo' laŋ. Bwìŋ a yuk ncèp nə mvwe' sə̀ a fɛŋ bə fɛŋ bʉ̀ə̀.
45010019	A fek-a mòk sə̀' də, ye də bʉ̀ʉ Izùrɛ wèŋ à ka yàwo bə ncèp ànə rɛɛŋ àlɛ? Hai' wo à rɛɛŋ sə̀ laŋ. Musì ànə cep to fa' yi də Nwì à dʉk də, Mʉ nə gʉ lak mok nsàp nə̀ wèeŋ nə kʉk ja'a wo nə waŋ, Də anə ye co ye vɛ'nə lɛ wèŋ. Mʉ nə gʉ lak mok sə̀ wo ləm wà, Wèŋ kʉk ja'a wo ntʉm yaaŋ weŋ.
45010020	À cèp ghak gʉgʉŋ ŋgà tsòhò bum Nwì Ìzayà mvə̀'nə̀ yi ànə cep ye də, Nwì a cèp də, “Bʉ̀ʉ sə̀ wo a sə kà mʉ làp wèŋ a yə mʉ laŋ. Mʉ̀ a nìŋ fa ni' àm bohò bʉ̀ʉ sə̀ wo a sə kà mʉ fe'rə̀.”
45010021	Bohò ma nə̀ bʉ̀ʉ Izùrɛ wèŋ fana yi à cèp də Nwì à dʉk də, Mʉ̀ tse' fa bʉ̀ʉ am wèŋ bo də wo və tə̀tè nùm kə ca co, Wo kà ŋgì nə̀ njàm nə yuk lok.
45011001	Mʉ fek mali-a weŋ yumok sə̀mok. A yè'sə də Nwì a bɛ̀ŋ bʉ̀ʉ ye wèŋ laŋ nə̀ kɛ̀' mò'fis à? Hai', ka vɛ'nə yeŋ. Mʉ̀ bə tu am, mʉ sə̀' ŋwə̀ə Izùrɛ, tàcici àvèes Abràham fana mʉ̀ ye bə bòp lak Benjamè.
45011002	Nwì a ka bo ye bohò bʉ̀ʉ ye wèŋ sə̀ yi ànə riŋ wo mantombì sə wèŋ lɛ co'rə fis. Mʉ̀ rì də wèŋ rì yusə̀ wo à còm yà' ndzənə ŋwàk Nwì bə liŋ ŋwə̀ nə̀ wo to yi də Àlajà nà'a laŋ. Yi à sə cèp bohò Nwì bə liŋ bʉ̀ʉ Izùrɛ, nə sə dʉk də,
45011003	Tà, bʉ̀ʉ yèʼe wèŋ a zə ŋgàa tsòhò bum yo wèŋ, Wo a kʉ̀ə̀msə màk wes kàam sə̀ wo fagə̀ wu satikà' fo' sə sə̀' pwe'. Bwehe cu mègù mok mʉmʉ̀ nə̀ mʉ̀ sə kùksə wu, Fana wo sə lap mandzə̀ ŋgò zə mʉ sə̀'.
45011004	Ànə geŋ Nwì dʉk fəsə fa yi da? Nwì à dʉk yi də, Mʉ̀ tse' malì bʉ̀ʉ yàm fo' ncùhù sàmba, Sə̀ wo ka rùm nə̀ wo to nà' də Baal nà'nə kuksə yuʼ.
45011005	Yà'a bohò vesùwèŋ ŋga'a yèʼe sə̀' vɛ'nə. Mʉbwes bʉ̀ʉ Izùrɛ mok cu nə̀ Nwì a cok fis wo bə bòvə̀m nə̀ nje.
45011006	Mvə̀'nə̀ yi a cok fis yà' bə bòvə̀m nə̀ nje nə fana yà' rɛɛŋ də yi a ka yà'wèŋ bʉ̀ʉ yumok sə̀ wo a gʉ̀ yà' cok fis. Ànə ye-a də yi a cok fis yà'wèŋ vɛ'nə bwɛ̀rɛ də kaco a to nsàp bòvə̀m ànə də a bòvə̀m yeŋ.
45011007	Yusə də vɛ'. Bʉ̀ʉ Izùrɛ wèŋ à ka yusə̀ wo à sə làp sə kə tse'. À tse' mègù yà' mʉbwes bʉ̀ nə̀ Nwì ànə cok fis wo nə. Ntʉm mok sə wèŋ a gʉ bʉp laŋ.
45011008	Yà' megu mvə̀'nə̀ wo à còm yà' ndzənə ŋwàk Nwì yà'a də, Nwì a jipsə wo ŋkərə̀. Kaco lis awo ye yeŋ, ntu' awo kà sə̀' yuk, Tə̀tè kə wɛs ntinə yèʼe.
45011009	Devìd à cèp ye sə̀' də, Yusə̀ wo sə kwa sàm bə zeŋ sə yà'a bʉ̀ʉŋ co tam bohò wo. Wo gbʉ, nə ye ŋgə' bə zeŋ sə̀'.
45011010	Lis loho na wo co wo kà bum yə-ɛ̀, Wo ye-a ŋgə' nə̀ co nà' zəm tse' megu wo sə nze nə̀ mvèsə̀ bwɛ̀rà.
45011011	Ye də yà' sə tsə̀' yè'sə də Izùrɛ à lʉ'rə də ya wo gbʉ nə bisə nə̀ mvèsə̀ à? Hai' ka vɛ'nə yeŋ lok. Bʉ̀ʉ Izùrɛ wèŋ gbʉ̀ʉ fana Nwì fa bʉ̀ lakmvum wèŋ mandzə̀ də yà'a tse' lùŋ ya bʉ̀ʉ Izùrɛ wèeŋ waŋ boŋsə yà'wèŋ.
45011012	A ye-a də bʉ̀ʉ Izùrɛ wèŋ ànə jam mandzə̀ nə fana nzeŋgòŋ nə tse' yàwo kə mandzə̀ ŋgò tseʼ sweʼ bʉ̀ʉ zeŋ. Bʉ̀ʉ Izùrɛ wèeŋ bisə fana bʉ̀ lakmvum wèŋ bʉ̀ʉŋ ŋgàa ghàk. A ye-a də bʉp àwo nə a gʉ̀ Nwì yi se bwìŋ fana anə boŋ wesə yè'sə mok nsàp nə̀ fò ŋga wo kpəəŋ foho və-a mvwe' mandzə̀ nə̀ Nwì nə ɛ?
45011013	Mʉ̀ dzəm ŋgò cèp bohò wèŋ bʉ̀ lakmvum Nwì a tum və̀ mʉ co ŋgà ntum bohò wèŋ fana mʉ̀ sə jə yàʼ co fàak sə̀ ghaŋ.
45011014	Bʉsə̀ kàmòk aco mʉ̀ gʉ bʉ̀ʉ lak am bʉ̀ʉ Izùrɛ wèŋ mok ŋgò wa weŋ, nə foho və kə tse' lùŋ.
45011015	Ghà nə̀ Nwì ànə bɛŋ bʉ̀ʉ Izùrɛ wèŋ fana yà' gʉ bʉ̀ʉ sə̀ sənə nzeŋgòŋ nə pwe' ŋgò tɛs ŋkɛ̀ŋ bə Nwì wèŋ mok mvwe' mò'fis. Ye də anə ye yè'sə va, ŋga a ye-a də Nwì jə fəsə wo co bʉ̀ʉ ye wèŋ ɛ? Anə ye megu mok co də bʉ̀ʉ sə̀ wo à kpʉ wèŋ bwìŋ foho və̀ fe'lə laŋ.
45011016	A ye-a ŋga ŋwè fa to ntu' brɛd nə̀ mantombì nə bohò Nwì fana ye də bwes sə pwe' sə̀' sə̀ ye. A ye-a ŋga ŋgàaŋ tʉ mòok sə̀ Nwì fana ntaŋ tʉ sə ye mali sə̀ ye.
45011017	Tʉ nə̀ bə̀boŋ nə̀ wo togə̀ nà' də Olìp nà'a à təəŋ ye sə̀ fo', wo kə sa fis jəŋ lo ntaŋ sə, nə jəŋ ŋga'a nsàp tʉ mòk nə̀ sə ŋgəà, nə kə lem gesə nà' ndzənə tʉ mòk nə. Wèŋ bʉ̀ lakmvum yè'sə, ntaŋ sə̀ wo à kə̀ lèm gèsə yà' lèmə̀ sə wèŋ. A wèŋ sə̀ wèŋ à və̀ ŋgò kə̀ tse' jə mʉŋàŋ ndzə mvwe' ŋgàaŋ tʉ Olìp nə̀ bə̀boŋ nə.
45011018	Yà' nə yeè nə vɛ'nə fana kà də wèeŋ jəŋ ntaŋ sə̀ yà' à ye sə̀ tʉ nə co yàʼa yusə̀ wà dʉk. A ye-a də wèŋ sə nɛ̀ni' fana wèŋ sə tsərə tse' də wèŋ sə kà ŋgàaŋ tʉ nə wèŋ tɛsə̀, ŋgàaŋ tʉ nə sə tɛsə weŋ yi.
45011019	Kàmòk aco wèŋ dʉk də wo à sà fis ntaŋ mok sə, ya ŋga vèes tse' mandzə̀.
45011020	A lɛ zìnə. Wo à sà fis yà' bʉsə̀ wo à ka dzədzəm bohò Krɛst tse'. Wèŋ a bʉ̀ʉŋ mok ni' tʉ ànə ma mòk wèŋ bʉ̀ʉ dzədzəm àwèŋ nə̀ wèŋ tse' nə. Kà də wèeŋ sə nɛni' dʉk, wèeŋ sə koksə lɛ wʉə.
45011021	A lò ntaŋ sə̀ yà' ànə kuk kok yàwo bə tʉ nə̀ nà' à ye nə, Nwì nə kà wo mè'rə̀. Ye də a ye-a ŋga wèŋ ka bohò yi dzəm, wèŋ tsəm də yi nə me'rə weŋ yàwèŋ à?
45011022	Vesùwèŋ yə də Nwìi mamòk ŋwə̀ nə̀ yi bò ŋwè vɛ'ɛ wùriŋ, yi ye bwi mamòk sə̀' ŋwə̀ nə̀ co yi ko gesə-a wu ndzə bohò yi, wù waŋ kpʉ yò. Yi tʉ̀ksəgə̀ bʉ̀ʉ sə̀ wo a mè'rə mandzə̀ nə̀ nje, nə ye bə̀boŋ bohò wèŋ, ŋga weŋ tə-a gʉgʉŋ bə mandzə̀ nə̀ nje nə. A kà-a vɛ'nə ye, wo gbɛ' ci' mak fis weŋ fo'.
45011023	Yumòok sə̀' də, a ye-a ŋga bʉ̀ʉ Izùrɛ wèŋ teŋsə gʉtu awo nə fana aco Nwì lem fəsə gesə lo fe'lə wo ndzə mvwe' tʉ nə sə̀mok, bʉsə̀ yi tse' nsàp ŋàŋ ànə yo.
45011024	Vesùwèŋ yə də aco yi jəŋ to weŋ sə̀ wèŋ ka bʉ̀ʉ Jus yeŋ, sə̀ wèeŋ yàwèŋ co ntaŋ tʉ mòk nə̀ sə ŋgə̀à, nə sa fis weŋ, nə kə lem gesə bə tʉ nə̀ bə̀boŋ, nə̀ wèŋ ànə ka ntaŋ tʉ ànə yeŋ. Ye də aco yi jəŋ to bʉ̀ʉ Izùrɛ wèŋ sə̀ wo ànə ye yàwo ntaŋ tʉ nə̀ bə̀boŋ ànə, nə lem fəsə gesə yàʼwèŋ ndzənə tʉ àwo nə.
45011025	Bwema am wèŋ, mʉ̀ sə dzəm də wèeŋ rɛɛŋ bə zìnə mòk nə̀ nà' swìhi cu sə mvweʼ ncèp ènə, ya kà də wèeŋ sə tsəm də wèeŋ kəkərə̀ dʉk. Nà'a də, jə̀jʉ'rə̀ nə̀ nà' a və̀ bohò bʉ̀ʉ Izùrɛ wèŋ mok ènə nə ye vɛ'nə tə̀tè kə dzeŋ ghà nə̀ bʉ̀ lakmvum wèŋ, sə̀ wo nə̀ tse' lùŋ sə, və̀ wes bohò Nwì pwe' ŋkuŋ.
45011026	Yà'a mvə̀'nə̀ bʉ̀ʉ Izùrɛ pwe' nə tse' lùŋ sə. Yà' cu ndzənə ŋwàk Nwì dʉk də, Ŋgà tətɛsə̀ bwìŋ nə, nə̀ tesə və̀ mvwe' lak Zayò, Fana yi nə fis gɛsə ŋkʉ̀ì' mʉtsətsəʼrə̀ə bwe' Jàkop pwe'.
45011027	Də mvə̀'nə̀ mʉ fis wes bʉp awo sə vɛ'nə, Fana yà' ye mok də lʉ̀k àm nə̀ mʉ̀ à kì vesə wèŋ nə nà' kʉ̀rə wes mvə̀'nə̀ mʉ̀ à dʉk sə laŋ.
45011028	Bʉ̀ʉ Izùrɛ wèŋ a bʉ̀ʉŋ mok bʉ̀ʉ sə̀ də bə Nwì wèŋ ka ŋge' yeŋ bʉsə̀ wo a ka Ntirə̀ nə̀ Bə̀boŋ nə dzəm. Yè'sə a ye vɛ'nə də ya wèŋ sə̀ wèeŋ bʉ̀ lakmvum tse' mandzə̀ ŋgò tse' lùŋ. Megu də yi ànə cokfis to wo laŋ də yà'wèeŋ bʉ̀ʉ ye, fana yi sə dzəm malì yà' sə̀'. Yi sə dzəm malì yà' vɛ'nə njo nə̀ yi ànə zʉ me rʉ̀k bə tàcicii awo sə wèŋ laŋ.
45011029	Nwìi fa-a ŋwè yumok, kaco yi jəŋ fəsə yà' yeŋ; yi fis jəŋ ŋwə̀ nje, yi kà nà' sə̀' mè'rə̀ fəsə̀.
45011030	Wèŋ bʉ̀ lakmvum, wèŋ à sə kà Nwì yukgə̀ fana Nwì a koksə manziŋ ŋga'a bohò wèŋ bʉsə̀ bʉ̀ʉ Izùrɛ wèŋ à ka dʉk ye yuk.
45011031	Mvə̀'nə̀ bʉ̀ʉ Izùrɛ wèŋ sə kà Nwì ŋga'a yèʼe yuk sə fana, yà' mègù sə̀' vɛ'nə də, mvə̀'nə̀ Nwì ànə koksə manziŋ bohò wèŋ fana yi nə koksə manziŋ bohò wo sə̀'.
45011032	Nwì a lok tes bwìŋ pwe' sənə gʉtu wo kà dʉk ye sə yuk, də ya yi niŋ fa koksə̀manziŋ nə̀ nje nə sə̀' bohò bwìŋ pwe'.
45011033	O, Nwìi ŋgà ghàk vɛ'ɛ co ŋwè kà cèp to, Yi tse' ŋkərə̀, nə riŋ bum sə̀' nə̀bʉp. Kaco ŋwè rɛɛŋ mvə̀'nə̀ yi tsərəgə̀ bum ye yeŋ, Kaco ŋwè rɛɛŋ mandzə̀ə ye sə sə̀' yeŋ fʉk.
45011034	“À rì yuk yusə̀ Tà sə tsərə ndà? Ŋwə̀ nə̀ aco yi fa to Nwì ntip cu yo à? A bʉ̀ə̀.
45011035	Ŋwè cu yo nə̀ yi à samsə fa yuk Nwì yumok, Də ya nà'a nə lak fəsə fa yi à?”
45011036	Bum pwe' à tesə ndzə bohò yi, Yi à gʉ̀ yà' yi, yi tse' yà' sə̀' yi nə. Kə̀kuk ye bə liŋ ye sə nə̀ mvèsə̀. Yà' a ye vɛ'nə.
45012001	Ye də bwema am wèŋ, nə̀ Nwì a koksə manziŋ bohò vès fana mʉ̀ sə lɛŋ weŋ də wèeŋ fa ni' awèŋ sə co satikà' nə̀ nà'a cum mali geŋ fo'; wèeŋ ye rərɛŋ, nsàp nə̀ co Nwì dzəm weŋ. Nà'nə yà'sə mandzə̀ nə̀ aco wèŋ kuksə yi nə.
45012002	Kà də wèeŋ bɛ' lo nsàap kùu gìi bʉ̀ʉ sə̀ sə nzeŋgòŋ sə dʉk. Wèeŋ me'rə Nwì ŋgò kupsə weŋ, nə fa weŋ tsətsərə̀ nə̀ fi, ya ŋga wèeŋ sə gʉ bum mok bə mandzə̀ nə̀ nà'a zok. Nà'a mègù mandzə̀ nə̀ aco wèŋ riŋ yusə̀ Nwì dzəm, sə̀ yà'a bə̀boŋ, nə ye sə̀ aco yà' gʉ Nwì yi kwa, sə̀ yà'a mʉmvə̀'nə̀ yà' tse' ŋgò ye pap sə.
45012003	Mʉ̀ sə cèp bohò wèŋ bə dzə̀ʼ nə̀ Nwì a fa mʉ nà' bə bòvə̀m nə̀ nje nə də, kà də ŋwèe sə tsərə bə ni' ye co də yi ŋwə̀ nə̀ ŋkʉ̀ʉŋ wùriŋ nə casə mʉ mvə̀'nə̀ yi sə dʉk. Wèeŋ sə tsərə fʉ̀ə̀, nə sə fʉhʉ nsàp ŋàŋ nə̀ Nwì a fa weŋ bʉsə̀ də wèŋ dzəm bohò yi nə, ya wèeŋ riŋ mvə̀'nə̀ wèŋ cu nə̀ zìnə.
45012004	Wèeŋ kʉk ja'a na yàwèeŋ ni' ŋwè ɛ̀. Ni' ŋwə̀ nə̀ mò'fis tse' bòp nja zok, zok. Bòop sə̀ zəzok yè'sə yà' ka nsàp fàk nə̀ mò'fis lòoŋ tse'.
45012005	Yà' mègù sə̀' vɛ'nə də mvə̀'nə̀ vesùwèeŋ ŋkʉ̀ʉŋ yè'sə, a mègù niʼ nə̀ mò'fis ves Krɛst wèŋ, fana a tse' fàk zəzok.
45012006	Mvə̀'nə̀ Nwì a sè ndàaŋwè pwe', nə fa nàʼ ŋkərə̀ nə̀ ŋgò gʉ̀ nsàp fàk nə̀ nje bə zeŋ fana vesùwèeŋ fak-a bə zeŋ. Ŋwə̀ nə̀ nje ŋgò tsòho rì fa bwìŋ bum mok sə̀ Nwì tsòho fa yi yà' yi fana ŋwə̀ ànə tsoho bə dzədzəm nə̀ yi tse' nə pwe'.
45012007	Ŋwə̀ nə̀ ma nje ŋgò fàk bohò bwìŋ fana yi sə fak sə̀ ntɛ̀ŋ. Ŋwə̀ nə̀ nje ŋgò yə'rə bwìŋ fana yi sə yə'rə sə̀'.
45012008	Ŋwə̀ nə̀ ma njòo ŋgò tsòho nə kwɛ'sə riŋ bwìŋ fana wu sə tsoho kwɛ'sə wo; nə̀ wu yò ŋgà fa bwìŋ mbo, wù fa bə ntʉm nə̀ mò'fis. Wu ye-a yò ŋwə̀ nə̀ mantombì, wù fak gʉgʉŋ. Bʉ̀ʉ sə̀ wo rì yàwo ŋgò koksə manziŋ bohò bwìŋ, wo sə gʉ fàak koksə̀manziŋ sə bə kwəkwa.
45012009	Wèeŋ dzəm ŋwè, wèŋ dzəm kok yi sə ntʉʉ̀ wèŋ bə zìnə. Wèeŋ bɛŋ yusə̀ yà'a bʉp, nə bɛ' tse' yusə̀ yà'a bə̀boŋ cʉ̀k.
45012010	Dzəm mòk bə mòk bə nsàp dzədzəm nə̀ nà'a yegə̀ mʉtsətsəʼrəə bwema wèŋ. Tse' ntʉm nə̀ ŋgò jə bwìŋ co bʉ̀ʉ sə̀ ghaŋ.
45012011	Fàk gʉgʉŋ bə ŋàaŋ awèŋ pwe'fo', nə kà wò. Fàk bohò Tà bə ntʉʉm awèŋ pwe'fo'.
45012012	Mvə̀'nə̀ wèŋ sə kʉ̀k gèsə lò lis bə yusə̀ Nwì a kàk sə fana wèeŋ sə kwa wùriŋ. Ghà nə̀ ŋgə' və̀ bohò wèŋ fana wèŋ kontʉm, nə təəŋ gʉgʉŋ. Wèeŋ sə lɛŋ pìriyà bohò Nwì ghà nə̀ fò lòoŋ.
45012013	Yusə̀ ŋwè tse' yà' fana yi gap fa ma mòk bohò krətèŋ nə̀ yi ka ye tse'. A ye-a ŋga ŋkʉ̀ìŋ və̀ mʉnda'à wèŋ, wèŋ kà wo bɛ' fəsə̀.
45012014	Fek Nwì ŋgò sè bʉ̀ʉ sə̀ wo sə fa wu ŋgə'. Ŋ̀, a zìnə, də yi se yà', kà wo yàk.
45012015	Wèeŋ kwa wèŋ bʉ̀ʉ sə̀ wo sə kwa, nə waŋ wèŋ bʉ̀ʉ sə̀ wo sə wa.
45012016	Wèeŋ cum cù mò'fis weŋ bwìŋ pwe'. Wèeŋ kà ni' sə nɛ̀, wèeŋ dzəm ŋgò gì bə bʉ̀ʉ sə̀ bwìŋ jəgə̀ wo co bʉ̀ʉ sə̀ wà. Kà də wèeŋ jəŋ ni' awèŋ co də wèeŋ ŋgàa ŋkərə̀ dʉk.
45012017	Ŋwə̀ nəmòk gʉ-a wu bʉp, wù kà yi bə bʉp làk fəsə̀ fa. Gʉ̀ lɛ yusə̀ aco ndàaŋwè pwe' dzəm də yà'a bə̀boŋ.
45012018	A ye-a ŋga mandzə̀ nə yo fana wù jihi nzòŋ ŋgò cu bə fifi weŋ bwìŋ pwe'fo'.
45012019	Ŋge' am wèŋ, kà də wèeŋ fəsə fʉk mfòo bʉp dʉk; me'rə fa Nwì mandzə̀ ŋgò sak nà' yi. Yà' cu ndzənə ŋwàk Nwì də Nwì a cèp də, “Me'rə fa mfòo bʉp bohò mʉ̀, mʉ nə fəsə yà' mʉ̀.”
45012020	Yà'a ye lɛ də, “A ye-a ŋga njè sə ya ŋwə̀ nə̀ yi bɛ̀ŋgə̀ wu, wù fa yi bɛŋ; a ye-a ŋga ntʉm sə cʉəm yi, wù fa yi ndzəp. Bʉsə̀ wu gʉ̀-a vɛ'nə fana ye də wù cup naaŋ fa ŋgə̀ŋgàŋ ŋàhamis mʉtuhù.”
45012021	Kà də wèeŋ dzəm də bʉp ghak weŋ dʉk, wèeŋ ghak bʉp bə gʉ̀ bòŋ.
45013001	Ndàaŋwè pwe'fo' yuk bʉ̀ʉ sə̀ wo tse' lak wo, bʉsə̀ ŋàaŋ sə̀ wo tse' yà' ŋgò tse' bwìŋ bə zeŋ yà'sə a fa wo yà' Nwì, wo a ka yà' bə ŋàaŋ yàwo jəŋ.
45013002	Ye də a ye-a ŋga ŋwə̀ nəmòk sə kà wo yuk fana ye də yi sə bɛŋ yà'sə yumòk sə̀ Nwì a nòŋsə yà' yi. Ŋwə̀ nə̀ yi gʉ̀-a vɛ'nə fana ye də yi sə jə və̀ nzak mʉtuhù yi.
45013003	Ŋwə̀ nə̀ yi sə gʉ̀-a ye yusə̀ yà'a bə̀boŋ fana kaco wʉə ko yi bə bʉ̀ʉ sə̀ wo tse' lak sə wèŋ yeŋ. Ŋwə̀ nə̀ yi gʉ̀gə̀ ye bʉp wəpgə̀ yà'wèŋ yi. A ye-a ŋga wèŋ dzəm ŋgò cu bə fifi weŋ bʉ̀ʉ sə̀ wo tse' lak sə wèŋ fana wèŋ sə gʉ megu yusə̀ yà'a bə̀boŋ, ya wo sə kwa bohò wèŋ.
45013004	Bʉsə̀ nsàap bʉ̀ʉ yà'sə wèeŋ ŋgàa fàak Nwì, wo sə fàk bʉ̀ʉ tu awèŋ sə̀'. Yà'a lɛ sə̀' də a ye-a ŋga wù sə gʉ̀ bʉp, wù wəp li wo, bʉsə̀ ŋàaŋ sə̀ wo tse' sə yà' ka wà yeŋ. Wo ŋgàa fàak Nwì, sə̀ wo tse' ŋgò yeŋsə ŋgàa gʉ̀ bʉp wèŋ ŋgə'.
45013005	Ye də a bə̀boŋ ŋgò yuk wo, kà də bʉsə̀ də jə̀jòok nə tesə ye, a ye bʉsə̀ wèŋ rì sə ntʉʉ̀ wèŋ də a bə̀boŋ ŋgò gʉ̀ vɛ'nə.
45013006	Nà'a sə̀' njo nə̀ wèŋ tse' ŋgò làk tas awèŋ sə, bʉsə̀ bʉ̀ʉ sə̀ wo sə benə mbàam tas sə wèŋ sə fàk yà'sə bohò Nwì.
45013007	Ye də wèeŋ fa ndàaŋwè pwe' nsèe yusə̀ yà'a sə̀ ye. A ye-a ŋga ŋwè ka tas ye ntò lak, bə̀boŋ də yi lak; bʉ̀ʉ sə̀ wo tse' lak sə dʉk-a də wèeŋ lak yà pwe', wèŋ lak fa wo. Wèeŋ sə wəp bʉ̀ʉ sə̀ bwìŋ tse' ŋgò wəp wo, nə sə kwasə bʉ̀ʉ sə̀ bwìŋ tse' ŋgò kwasə wo sə̀'.
45013008	Kà də wèeŋ tse' ŋwə̀ nəmòk kəa dʉk. Kəa nə̀ aco wèŋ tse' ŋwè nà'a nə̀ də wèŋ tse' dzədzəm bohò mòk bə mòk. Bʉsə̀ ŋwə̀ nə̀ yi dzəm-a mòk bə mòk fana ye də yi nòŋsə wes lʉ̀ʉk sə pwe' laŋ.
45013009	Nwì a dʉk vesùwèŋ də, “Wèeŋ kà sàhà ko, kà ŋwè zə, kà yə̀yə̀, nə kà yu ŋwə̀ mòk wa.” Lʉ̀ʉk yè'sə bə mok sə̀ yà' bwehe cu sə pwe'fo', yà' kə̀ kì be'lə ni' ndzənə ncèp nə̀ mò'fis nèʼe də, “Dzəm moma yo co mʉmvə̀'nə̀ wù dzəm ni' yò.”
45013010	Ŋwèe dzəm-a moma ye fana kaco yi gʉ nà' bʉp yeŋ. Ye də ŋgò tse' dzədzəm, a ŋgò nòŋsə wes lʉ̀ʉk sə.
45013011	Wèeŋ lap mandzə̀ ŋgò gʉ̀ bum yè'sə pwe'fo', bʉsə̀ mvə̀k kʉ̀rə laŋ nə̀ a tse' ŋgò lòkok mok mʉtsə̀. Mvə̀'nə̀ vèes nə kə tse' lùŋ nə kʉəp wesə və̀ mok ŋga'a nə nòŋsə mvə̀k nə̀ ànə dzəm to bohò Jisòs Krɛst fa' sə.
45013012	Ndzəm sə də a me, tsok kʉəp ŋgò rɛŋ laŋ. Vesùwèeŋ mak gɛsə bum sə̀ bʉp sə̀ yà'a bum ndzəm sə fo'. Vesùwèeŋ bək jəŋ ŋkə̀ avès co bʉ̀ʉ sə̀ aco a lʉ mvwe' marɛŋ.
45013013	Vesùwèeŋ cum ncu nə̀ bə̀boŋ co bʉ̀ʉ sə̀ wo cu mvwe' marɛŋ. Vesùwèeŋ me'rə gɛsə bum sə̀ ŋgò cèp vàk kɛ'cà nduk, nə ye ŋgò jʉhʉ rùk wèŋ fo'. Vesùwèeŋ co'rə fis bo avès bə nzak sàhà, nə ye bə bum sə̀ yà' cà cù pwe'fo'. A kà sə kʉ̀ə̀m, nə kà yu ŋwə̀ nəmòk sə̀' wa.
45013014	Wèeŋ jəŋ Tà Jisòs Krɛst co ŋkə̀ bohò wèŋ. Kà də wèeŋ sə fʉhʉ noŋsə mandzə̀ ŋgò gʉ̀ nsàap bʉp sə̀ ŋgùpni' sə dzəm yà', sə̀ yà' tesə kokgə̀ sə və̀ə vès sə dʉk.
45014001	Ŋwə̀ nə̀ yi a dzəm-a ncèp Krɛst laŋ, ŋga dzədzəm nje nə momjo, wèŋ ko gesə lo yi mʉŋgorə̀ wèŋ anə. Wèŋ kà də wenə wèeŋ sə fenə bə bum sə̀ ma nə̀ mandə̀ Jisos Krɛst dʉk.
45014002	Ŋwə̀ nəmòok yo nə̀ yi tsərə ye də aco yi zʉ yu yà pwe'. Mòk ye bwìŋ ye nə̀ dzədzəm nə̀ nje momjo fana yi sə tsərə ye də aco yi zʉ megu ye njàp mvùuŋgaŋ.
45014003	Ŋwə̀ nə̀ wu zʉgə̀-a yò bum pwe' nduk fana wù kà ŋwə̀ nə̀ yi kà ye nduk zʉgə̀ nə co də yi yu nə̀ wà jə. Mamòk nə sə̀' vɛ'nə də ŋwə̀ nə̀ yi sə kà ye bum pwe' nduk zʉ nə kà nə̀ yi sə zʉ ye nduk nə sak, bʉsə̀ Nwì a jə yi laŋ.
45014004	Wù, wu yè'sə ndà ŋkuŋ wù sə kə sak mo ŋgà fàk ŋwə̀ nəmòk-ɛ? Masà ye tse' ŋàaŋ sə̀ ŋgò dʉk də nà' gʉ̀ bə̀boŋ kè bʉp àlɛ yi. Yi nə gʉ li lɛ bə̀boŋ bʉsə̀ aco masà nə gʉ to yi, yi gʉ bə̀boŋ.
45014005	Aco ŋwə̀ nəmòk sə tsərə ye də nùmbu mòk yam ghak mòk; ŋwə̀ mòk sə tsərə ye də nùubu sə pwe'fo' mègù nùubu, mòk ka zok yeŋ. A ye-a vɛ'nə, fana ndàaŋwè pwe' tse' ŋgò rìŋtseʼ sə və̀ə yi pap də yusə̀ yi sə tsəm sə yà'a yəyərə̀.
45014006	Ŋwə̀ nə̀ yi sə jə-a ye nùmbu mòk co nə̀ ghaŋ fana yi sə gʉ vɛ'nə ŋgò kùksə Tà fo'. Ŋwə̀ nə̀ yi sə zʉ ye nsàap zʉzʉ nduk, yi sə dzəm sə̀' ŋgò kùksə sə̀' Tà, bʉsə̀ yi sə kwasə Nwì bə yusə̀ yi sə zʉ sə. Ŋwə̀ nə̀ yi kà ye bum nduk zʉgə̀ nə sə dzəm ŋgò kùksə sə̀' Tà bʉsə̀ yi sə kwasə Nwì ye sə sə̀'.
45014007	Vesùwèŋ pwe', ŋwə̀ nəmòk ka bə tu ye yiìyi cum. A ye-a sə̀ kpʉ, kaco ŋwə̀ nəmòk kpʉ megu bə tu ye yiìyi yeŋ.
45014008	A ye-a ŋga vesùwèŋ cu fo' ŋwəm fana ye də a sə cu ncu nə̀ Tà nə. A ye-a də vesùwèŋ kpʉ fana ye də a kpʉ sə̀' bʉ̀ʉ yi. Ye də a ye-a ŋga vesùwèŋ cu-a fo', kè a kpʉ-a, yà' megu də Tà tse' vesùwèŋ yi.
45014009	Nà'a njo nə̀ Krɛst à kpʉ nə lokok nə, də ya yi ye Tà bohò bʉ̀ʉ sə̀ wo à kpʉ laŋ bə sə̀ wo cu fo' mwè pwe' yi.
45014010	Yà' nə yeè nə vɛ'nə fana wù sə sak bwi moma yo bʉ̀ʉ yà? Kènə wù yò sə̀', wù sə jəŋ moma yò co yusə̀ wà bʉ̀ʉ yà? Vesùwèŋ pwe' nə̀ kə̀ təəŋ mantombìi Nwì fana yi sak ves.
45014011	Yà' cu ndzənə ŋwàk Nwì də, Tà Nwì à cèp də, “Mvə̀'nə̀ mʉ̀ cu fo' fana ndàaŋwè pwe' nə̀ kə̀ təəŋ bə tumfərə kə mantombìi mʉ̀, Nə dʉk fis də mʉ̀, mʉ Nwì.”
45014012	Ye də ndàaŋwè pwe' nə̀ kə̀ təəŋ mantombìi Nwì, nə tsok fa yi yusə̀ yi à gʉ̀ʉ.
45014013	Ye də vesùwèeŋ kà ŋwə̀ nəmòk mok sə sak fe'lə̀. Bò ghak lɛ də ndàaŋwè pwe' mum və̀əm ye, nə kà də yi gʉ yumok sə̀ co yà' jəŋ və fa moma mòk mə̀mumsə̀ fana yi gbʉ gʉ̀.
45014014	Mʉ̀ riŋ tse' yàm zìnə co ŋwə̀ nə̀ Jisòs Krɛst nə̀ yi Tà tse' mʉ yi nə də, nsàp zʉzʉ mòk nə̀ wo tse' ŋgò dzə̀ nà' dzə̀ə bʉ̀ə̀. Yà'a sə̀' də, a ye-a ŋga ŋwə̀ nəmòk sə jə nsàp zʉzʉ mòk co yusə̀ yi tse' ŋgò dzə̀ nà' fana yà' ye vɛ'nə bohò yi anə.
45014015	Ye də a ye-a ŋga wù sə zʉ yò bum nduk, yà'sə gʉ ntʉm moma mòk ŋgò ye rə̀rwi', wù kà mbɛŋ kòm, fana ye də wù sə kà yi yà'sə dzədzəm nìŋ fa. Kà də wu dzəm də nsàp zʉzʉ nə̀ wù sə zʉ bʉʉŋ yumok sə̀ aco yà' gʉ bʉpsə yòŋsə̀ ŋwè nə̀ Jisòs Krɛst à kpʉ bʉ̀ʉ tu ye nə dʉk.
45014016	A ye-a ŋga yumok cu sə̀ yà'a bohò wù yò bə̀boŋ fana boŋ ghak lɛ də wu me'rə yà', nə noŋsə nə̀ də wu sə gʉ yà' fana bwìŋ sə cep bə zeŋ bʉp.
45014017	Bʉsə̀ yusə̀ yà'a gʉgʉŋ bohò bʉ̀ʉ sə̀ wo bɛ' lògə̀ Nwì co ŋkum àwo sə ka zʉzʉ bə nəno yeŋ. Yusə̀ gʉgʉŋ sə, a ŋgò gʉ̀ yusə̀ yà'a rərəŋ, nə ye fifi, nə ye kwəkwa nə̀ nà' tesə və̀ bohò Yòŋsə̀ nə̀ Rərɛŋ nə.
45014018	Ŋwə̀ nə̀ yi bɛ'-a Krɛst bə nsàp mandzə̀ ènə fana Nwì sə dzəm yi, yà' sə yəəŋ mʉlisə̀ bwìŋ bə̀boŋ sə̀'.
45014019	Ye də a bə̀boŋ də vesùwèeŋ sə lap ŋgò gʉ̀ mègù yusə̀ aco yà' jəŋ və fifi, nə ye sə̀ aco yà' sə gʉ ntʉm mòk bə mòk ŋgò kwa lò mantombì.
45014020	Kà də wu bʉpsə fàak Nwì bə nsàp zʉzʉ nə̀ wù sə zʉ dʉk. A zìnə də zʉzʉ pwe'fo' bə̀boŋ, nə ye də, a ye-a ŋga wù sə zʉ yumok sə̀ aco yà' gʉ moma yo mòk yi gbʉ fana ye də wù sə gʉ̀ jòŋ.
45014021	Ye də a bə̀boŋ də, kà də wu gʉ yumok sə̀ aco yà' gʉ moma yo mòk yi gbʉ dʉk. A dzəm yà' ye zʉ njàp, kè no rùk, kè yu yà pwe'fo'.
45014022	Nòŋsə yusə̀ wù dzəmtse' yà' sə və̀ə wù bə ncèp ènə mʉtsətsəʼrə̀ə wù wèŋ Nwì ba. A rɛŋsi bohò ŋwə̀ nə̀ yi sə gʉ-a yumok, ntʉm ye kà yi bə zeŋ sə sak.
45014023	Ŋwə̀ nə̀ yi sə zʉ-a ye yumok, sə̀ ntʉm ye sə kà bə zeŋ pap sə rɛɛŋ fana ye də Nwìi nə jəŋ yi də yi ŋgà jòŋ, bʉsə̀ yi sə zʉ yusə̀ yi ka dzədzəm sə ntʉʉ̀ yi pap də yà'a bə̀boŋ tse'. Fana yà'a sə̀' də, vesùwèeŋ gʉ-a yumok sə̀ yàʼ ka bə dzədzəm sə ntʉʉ̀ vès pap yeŋ fana ye də yà'a yà'sə bʉp.
45015001	Vesùwèŋ sə̀ a yàvès gʉgʉŋ, a sə ko ntʉm, nə sə tɛsə sə̀ wo ka yàwo gʉgʉŋ yeŋ sə wèŋ. Kà də vesùwèeŋ sə gʉ megu mvə̀'nə̀ yà' sə bò kʉ̀rə gù vès dʉk.
45015002	Ndàaŋwè pwe' sə kʉk lis bə yusə̀ aco yà' tɛsə moma yò mòk, yusə̀ aco yà' gʉ yi, yi sə kuk kok lo ye sə̀' mantombì.
45015003	Jisòs Krɛst bə tu ye à ka yusə̀ yà' à sə bò kʉ̀rə mègù yi gʉ. Yà'a mʉmvə̀'nə̀ wo à còm yà' ndzənə ŋwàk Nwì də, “Yə̀yàk nə̀ wo à yà' wu bə zeŋ nə, a kə̀ naaŋ mʉni'ì mʉ̀.”
45015004	Ncèep sə̀ wo à còm nòŋsə yà' ndzənə ŋwàk Nwì yè'sə pwe'fo', wo à còm yà' də ya yà'a sə fa ves ntip. Yà'a tɛsə ves ŋgò ko ntʉm, nə sə kwɛ'sə ves sə̀', ya ŋga vesùwèeŋ nə riŋ ŋgò kʉ̀k tse' gèsə lò lis avès mantombì bohò Nwì.
45015005	Mʉ̀ lɛŋ Nwì nə̀ yi fagə̀ vesùwèŋ ko ntʉm, nə sə kwɛ'sə ves ŋgò lò mantombì nə, də yi gʉ weŋ, ya wèeŋ cum cù mò'fis mvə̀'nə̀ wèŋ sə yù mandzə̀ Jisòs Krɛst yè'sə.
45015006	Ya ŋga wèeŋ kwasə riŋ Nwì nə̀ yi tɛ̀'ɛ Tà Jisòs Krɛst àvès nə bə cù mò'fis.
45015007	Ye də a bə̀boŋ də wèeŋ ko gesə lo ndàaŋwè nə̀ yi dzəm ŋgò ye mʉŋgorə̀ wèŋ ndzə ŋgùuŋ mvə̀'nə̀ Jisòs ànə ko gesə weŋ, ya ŋga bwìŋ yə vɛ'nə, wo kwasə riŋ Nwì.
45015008	Mʉ̀ sə tsə̀' fa weŋ də Krɛst ànə və ŋgò fàk bohò bʉ̀ʉ Jus wèŋ də ya bum sə̀ Nwì ànə kak fa tàcici avès sə ye zìnə, ya bwìŋ riŋ də Nwìi ŋwə̀ nə̀ yi tse' zìnə.
45015009	Yi ànə və sə̀' də ya bʉ̀ʉ sə̀ wo ka Nwì riŋ wèŋ sə tse' mandzə̀ ŋgò kwasə Nwì bə bòvə̀m nà' nə. Yà' mègù mvə̀'nə̀ wo à còm yà' ndzənə ŋwàk Nwì də, Ye də mʉ nə kwasə wu mʉŋgorə̀ bʉ̀ʉ sə̀ wo ka Nwì riŋ wèŋ, Mʉ nə yəm kuksə liŋ yò sə.
45015010	Wo à còm mok sə̀' də, Wèŋ bʉ̀ lakmvum, Wèeŋ kwa be'lə weŋ bʉ̀ʉ ye wèŋ mvwe' mò'fis.
45015011	Wo à còm fe'lə mvwe' mok sə̀' ŋkuŋ də, Wèŋ bʉ̀ lakmvum pwe'fo', wèeŋ gɛŋ Tà. Bòop lak sə̀ sənə nzeŋgòŋ nə pwe', wèeŋ kwasə yi.
45015012	Ìzayà à cèp ye sə̀' də, Ŋgwì bʉ̀ Jesìi nə lokok, nə tse' bʉ̀ lakmvum wèŋ yi. Bʉ̀ lakmvum wèŋ pwe' nə sə kʉk megu lis mok bohò nà', Də nà'a nə ye ŋgà tətɛsə̀ àwo yi.
45015013	Mʉ̀ lɛŋ də Nwì nə̀ yi gʉ̀gə̀ bwìŋ wo tse' tsətsəʼrə̀ nə̀ də bum pwe' nə kə̀ ye bə̀boŋ, nə gʉ ntʉʉm awèeŋ rwiŋ bə kwəkwa nə ye bə fifi mvə̀'nə̀ wèŋ sə dzəm bohò yi sə. Yà'a ye vɛ'nə ya wèeŋ nə sə tse' mali nsàp tsətsərə̀ ènə ŋkʉ̀ʉŋntɛ̀ŋ, bə ŋàaŋ Yòŋsə̀ nə̀ Rərɛŋ nə.
45015014	Bwema am wèŋ, mʉ̀ rìŋtseʼ sə və̀ə mʉ̀ pap də wèeŋ bʉ̀ʉ sə̀ wèŋ rì ŋgò gʉ̀ bə̀boŋ, nə riŋ ŋkərə̀ bə ma nə̀ Nwì, nə ye sə̀' də wèŋ tse' ŋkərə̀ nə̀ aco wèŋ yə'rə to bʉ̀ʉ mok sə̀'.
45015015	Ncèep mok sə̀ mʉ̀ còm fa weŋ yà' ndzənə ŋwàk nèʼe fana yà'a bə ŋgì nə̀ gʉgʉŋ də ya wèeŋ kà bum yè'sə swì bisə̀. Mʉ̀ a còm vɛ'nə bʉsə̀ Nwì a nìbo mʉni'ì mʉ̀ bə bòvə̀m nə̀ nje nə,
45015016	də mʉ ye ŋgà fàk Jisòs Krɛst mʉŋgorə̀ bʉ̀ lakmvum wèŋ. Mʉ̀ bə fàak yàm sə̀ mʉ̀ sə gʉ̀ʉ sə co ŋgà fa satikà' bohò Nwì. Fàak am sə də mʉ̀ sə tsòho fa bwìŋ Ntirə̀ nə̀ Bə̀boŋ nə̀ Nwì nə. Mʉ̀ sə tsòho də ya Nwìi jəŋ bʉ̀lakmvum sə wèŋ co yu satikà'. Yi jəŋ yà' vɛ'nə bʉsə̀ Yòŋsə̀ nə̀ Rərɛŋ nə a gʉ̀ rɛŋsə wo laŋ.
45015017	Mʉmvə̀'nə̀ mʉ ŋwə̀ə Jisòs Krɛst fana aco mʉ̀ ga bàap am bə nsàp fàk nə̀ mʉ̀ sə fàk fa Nwì nə.
45015018	Kaco mʉ̀ muk fʉk cùu am ŋgò cèp yumok sə̀ zok yeŋ. Aco mʉ̀ cep megu bə fàak sə̀ Krɛst a gʉ̀ càsə yà' ndzə bohò mʉ̀, mvə̀'nə̀ yi a gʉ̀ bʉ̀ lakmvum wèŋ ŋgò yuk yi yèʼe. Mʉ nə cep bə yusə̀ yi a gʉ̀ sə bə ncèp nə̀ mʉ̀ a cèp nə, nə cep bə fàak sə̀ mʉ̀ a gʉ̀ sə sə̀' bə zeŋ.
45015019	Yi ànə gʉ fàak ye sə bə ŋàaŋ maŋgəŋgèŋ, nə gʉ fàak ye sə bə ŋàaŋ yòŋsə̀ nə̀ nje nə. Fana mʉ̀ a tsòho yè jə Ntirə̀ nə̀ Bə̀boŋ nə̀ nà'a bə liŋ Krɛst nə mvwe' lak Jòrosalèm kə dzeŋ mvwe' nzeŋgòŋ Ìlirikùm. Mʉ̀ à sə yə'rə nà' pwe'fo' mvwe' buk lak yè'sə.
45015020	Mʉ lapgə̀ yàm mandzə̀ gʉgʉŋ ŋgò tsòho Ntirə̀ nə̀ Bə̀boŋ nə mvwe' sə̀ ŋwə̀ nəmòk ka liŋ ye sə fo' ntò yuk yuk, ya ŋga kà də a ye də mʉ̀ sə ci ndap mʉmvwe' kùumndap sə̀ ŋwə̀ mòk à gʉ̀ nòŋsə lò yi dʉk.
45015021	Mʉ̀ dzəm yàm də mʉ gʉ mvə̀'nə̀ wo à còm ndzənə ŋwàk Nwì də, Bʉ̀ʉ sə̀ wo à ka liŋ ye sə yuk yuk wèeŋ nə ye yi. Bʉ̀ʉ sə̀ wo à ka mʉzə̀p yumok bə liŋ ye riŋ yuk wèeŋ nə rɛɛŋ bə liŋ ye sə.
45015022	Nà'a njo nə̀ mʉ dzəmgə̀ ŋgò lò kə̀ yə weŋ fana mʉ̀ kà mandzə̀ nə sə tse' nə.
45015023	Mʉ̀ ka fàk mvwe' yèʼe ŋga'a mok tse' fe'lə. Mvə̀'nə̀ a lùumŋgòŋ wùriŋ sə̀ mʉ̀ a sə dzəm də mʉ̀ kə ye weŋ fana,
45015024	mʉ̀ tsəm də mʉ nə ye weŋ ghà nə̀ mʉ̀ sə cà ŋgò lò mvwe' lak Sə̀peŋ nà'a. Mʉ nə dzəm ŋgò cu vesùwèŋ mvə̀k momjo ya a kwa mvwe' mò'fis ŋkuŋ fana wèŋ gʉ ya gì àm nə sə lo mantombì.
45015025	Mʉ̀ sə də mʉ lo ŋga'a yeʼe mvwe' lak Jòrosalèm ŋgò kə̀ fa bʉ̀ʉ Nwì sə̀ fo' sə wèŋ bum mok sə̀ wo a tum fa wo yà' bohò mʉ̀.
45015026	Yusə də bʉ̀ lakmvum mok sə̀ wo krətèeŋ sə̀ mvwe' nzeŋgòŋ Màsìdoniyà bə nzeŋgòŋ Àkayà wèŋ a tsərə də wo benə mbàam mok mvwe' mò'fis, nə tumsə fa lo bʉ̀ ŋgàa jìŋ sə̀ wo cu mʉŋgorə̀ bʉ̀ʉ Nwì sə̀ mvwe' lak Jòrosalèm.
45015027	Wo a gʉ̀ yè'sə bə kwəkwa njàwo nə̀ nà' a kok sə və̀ə wo fana mʉ̀ ye yàm sə̀' də a bə̀boŋ co wo tɛsə yà'wèŋ vɛ'nə. Co wo a kə̀ tse' bum sə̀ Nwì à kàk sə njo bʉ̀ʉ Jus wèŋ, fana ye də a sə̀ʼ bə̀boŋ də wo gapsə bum yàwo sə̀ sə nzeŋgòŋ sə bə bʉ̀ʉ Jus wèŋ sə sə̀'.
45015028	Mʉ kə dzeŋ fo', nə fa wo mbàam sə̀ wo a tum fa wo sə fana mʉ̀ foho və kə ye weŋ ŋkuŋ nə ca lo mvwe' lak Sə̀peŋ anə.
45015029	Mʉ̀ rì sə̀' də mʉ kə̀ tsèŋ weŋ fana yàʼ jəŋ və sə̀sè nə̀ Krɛst nə bohò vesùwèŋ wù kà fʉ̀k.
45015030	Bwema am wèŋ, mʉ̀ sə lɛŋ weŋ bə liŋ Jisòs Krɛst nə̀ yi Tà àvès, nə ye bə liŋ Yòŋsə̀ nə̀ Rərɛŋ nə̀ yi gʉ̀gə̀ yi ŋkuŋ a sə dzəm mòk bə mòk, nə də wèeŋ lɛŋ fa mʉ Nwì gʉgʉŋ.
45015031	Wèeŋ lɛŋ fa mʉ yi də yi caŋsə gɛsə mʉ ndzə bohò bʉ̀ʉ sə̀ wo ka Krɛst riŋ sə̀ wo cu mvwe' nzeŋgòŋ Jùdiyà yà'a. Wèeŋ lɛŋ sə̀' də yi gʉ də mʉ jə lò mbàam sə mvwe' lak Jòrosalèm anə fana bʉ̀ʉ Nwì wèŋ sə kà yà' dzèèŋ.
45015032	A ye-a ŋga Nwì fa-a fana yà'sə càa, mʉ̀ və mok bohò wèŋ bə kwəkwa, ya vesùwèeŋ cum yoŋsə.
45015033	Mʉ̀ lɛŋ də Nwì nə̀ yi ŋgà fa bwìŋ fifi nə, yi ye wenə wèŋ. Yà' a ye vɛ'nə.
45016001	Mʉ̀ dzəm də wèeŋ riŋ njɛ̀' avès Fibì nə̀ yi fàkgə̀ mʉmvwe' cos nə̀ mvwe' lak Kènkerɛ̀s.
45016002	Yi kə dzeŋ-a bohò wèŋ fana kwəkwè', wèŋ ko yi bo ma ba co ŋwə̀ nə̀ yi rì Tà àvès sə̀'. Wèeŋ kotse' yi mvə̀'nə̀ aco wèŋ bʉ̀ʉ Nwì kotse' to ŋwè. Wèeŋ tɛsə yi bə yusə̀ yi sə dzəm yà' bʉsə̀ yi a tɛsə bwìŋ vɛ'ɛ wùriŋ, nə tɛsə mʉ yàm sə̀'.
45016003	Mʉ̀ cèpsə Prìsiliyà bə Àkwilà ba fo', sə̀ vesə wèŋ à sə fàk lok bohò Jisòs Krɛst bəbɛ'.
45016004	Wo à də wo tɛsə mʉ fana wo swìrə kpʉ bʉ̀ʉ mʉ̀. Mʉ̀ sə kà wo mʉmʉ̀ kwasə̀ mègù. Coos sə̀ krətèeŋ sə mbwa bʉ̀ lakmvum pwe'fo' sə kwasə wo sə̀ʼ.
45016005	Cèpsə fa mʉ krətèeŋ sə̀ wo kə̀ nigə̀ cos mʉnda'à wo yà'a sə̀' bə̀boŋ. Cèpsə fa mʉ ŋgeʼ àm Ìpènitòs sə̀'. Yi à bʉ̀ʉŋ to tsə krətèŋ mvwe' nzeŋgòŋ Ɛsiyà cap yi.
45016006	Mʉ̀ cèpsə Mèri nə̀ yi a fàk mʉŋgorə̀ wèŋ anə vɛ'ɛ gʉgʉŋ.
45016007	Mʉ̀ sə cèpsə fe'lə Andrònikòs bə Jùniyàs. Wo bʉ̀ʉ Jus sə̀ venə wèŋ à ni ndapndzəm bəbɛ'. Bwìŋ rìŋ wo bə̀boŋ co ŋgàa ntum Jisòs mok sə̀ wo gìhigə̀ mʉtsə̀. Wo à ye to krətèŋ wo ŋkuŋ mʉ̀ kə ye yàm.
45016008	Cèpsə fa mʉ Àmpìlìyatòs nə̀ yi ŋge' àm bʉ̀ʉ Tà àvès nə.
45016009	Cèpsə Ùbanùs nə̀ vesə wèŋ sə fàk bohò Krɛst mvwe' mò'fis, nə ye Sə̀tacì sə̀', nə̀ yi ŋge' àm nà'a.
45016010	Cèpsə Àpelìs, bwìŋ rì də yi zìnə bohò Krɛst. Cèpsə fa mʉ ndap Àristòbulùs pwe'fo'.
45016011	Cèpsə Hèrodòŋ nə̀ yi ŋwə̀ lak àm. Cèpsə bwema sə̀ wo mʉmvwe' ndap Nàsisòs, sə̀ wo krətèŋ yà'a pwe'.
45016012	Cèpsə Tràfinà bə Tràfosà sə̀ wo sə fàk bohò Tà yà'a. Cèpsə ŋge' àm Pesìs, yi a fàk bohò Tà vɛ'ɛ wùriŋ.
45016013	Mʉ̀ sə cèpsə Rufù nə̀ yi fàkgə̀ bohò Tà bə ntʉm ye pwe' nà'a. Mʉ̀ sə cèpsə ma ye nə̀ yi a sə kotse'gə̀ mʉ sə̀' co mo ye nà'a.
45016014	Mʉ̀ cèpsə Àsikritù, bə Flegòŋ bə Hemì bə Pàtrobà bə Himàs, nə ye bwema mok sə̀ wo krətèŋ, sə̀ bə yà'wèŋ cu yà'sə pwe'.
45016015	Cèpsə fa mʉ Fìlòlogù bə Jùliyà. Cèpsə Nèriyòs bə njɛ̀' ye, nə ye Òlimpà nə ye bʉ̀ʉ Nwì sə̀ yi cu bə yà'wèŋ pwe'.
45016016	Wèeŋ cepsə mòk bə mòk bə nsàp cə̀cèpsə̀ nə̀ ntʉm mò'fis. Coos Krɛst sə̀ yà'a ma fɛŋ pwe'fo' dʉk də mʉ cepsə weŋ pwe' bə̀boŋ.
45016017	Bwema am wèŋ, mʉ̀ sə lɛŋ weŋ də wèeŋ sə kərə bə bʉ̀ʉ sə̀ wo sə jə və̀ gə̀gà'à, nə sə gʉ bwìŋ wo me'rə mandzə̀ nə̀ zìnə nə yà'a. Wo sə bɛŋ bum sə̀ zìnə sə̀ wèŋ à yə'rə sə. Kà wenə wèŋ sə be'lə̀,
45016018	bʉsə̀ wo sə kà yà'sə bohò Jisòs Krɛst nə̀ yi Tà àvès nə fàk; wo sə gʉ̀ mègù yusə̀ yà' sə bò wo. Wo cèp lʉ̀msə boŋsə kə̀ cùhu vɛ'ɛ, nə sə borə mak bʉ̀ʉ sə̀ wo ka yumok riŋ wèŋ bə ncèp cù àwo nə.
45016019	Bwìŋ pwe' a yuk mvə̀'nə̀ wèŋ a ko jə Ntirə̀ nə̀ Bə̀boŋ nə bə ntʉm nə̀ mò'fis sə laŋ. Mʉ̀ sə kwa bohò wèŋ vɛ'ɛ wùriŋ. Mʉ̀ sə dzəm də wèeŋ tse' ŋkərə̀ ŋgò rì yusə̀ yà'a bə̀boŋ, nə kà yumok sə̀ yà'a bʉp rì lok.
45016020	Fana Nwì nə̀ yi fagə̀ bwìŋ fifi nə, yi nə ko noŋsə Satà sə nze, wèŋ tes kùu awèŋ mʉni'ì yi. Mʉ lɛŋ də bə̀bo nə̀ Tà àvès Jisòs Krɛst nə ye bohò wèŋ.
45016021	Timatì nə̀ yi fàkgə̀ venə sə cèpsə weŋ sə̀'. Bwe tɛ̀' am Lùsiyòs bə Jasòŋ nə ye Sòsìpatà sə̀ wo bʉ̀ʉ Jus sə cèpsə weŋ sə̀'.
45016022	Mʉ̀ʉ Tetòs nə̀ mʉ yàm ŋgà cə̀còm nə, mʉ̀ sə cèpsə weŋ yàm sə̀' bə liŋ Tà anə.
45016023	Gayòs nə̀ mʉ̀ cu fɛɛŋ mʉnda'à yi, nə ye bə bʉ̀ʉ sə̀ wo kə̀ nigə̀ cos mʉnda'à yi sə wèŋ pwe'fo' cèpsə weŋ. Ɛ̀ratòs nə̀ yi ŋgà lòksə mbàm mʉntòlak yi nə bə moma avès Kwatùs cèpsə weŋ sə̀'. ((
45016024	Bə̀bo nə̀ Jisòs Krɛst nə̀ yi Tà àvès nə ye bohò weŋ. Yà' a ye vɛ'nə.))
45016025	Vesùwèeŋ kwasə Nwì bʉsə̀ aco yi gʉ to weŋ ŋgò təəŋ gʉgʉŋ. Yà'a yusə̀ mʉ̀ ànə tsok fa weŋ, ghà nə̀ mʉ̀ ànə tsok fa weŋ Ntirə̀ nə̀ Bə̀boŋ nə̀ nà'a bə liŋ Jisòs Krɛst nə. Ntirə̀ nə̀ Bə̀boŋ nə nà' à cu sàp ntò mvwe' sə̀swihì.
45016026	Nà' a tesə və̀ ŋga'a mok mvwe' jəja laŋ. Zìnə ènə a tesə və̀ jəja bə bum sə̀ ŋgàa tsòhò bum Nwì wèŋ ànə com sə. Bʉ̀ʉ sə̀ sənə nzeŋgòŋ nə pwe' a yuk nà' ŋga a dʉk vɛ'nə Nwì nə̀ yi mègù ye Nwì nə̀ mvèsə̀ nə. Wo yuk vɛ'nə ya wo dzəm Ntirə̀ nə, nə bɛ' mandzə̀ Nwì.
45016027	Vesùwèeŋ kwasə Nwì, Yi mègù Nwì yiìyi, Yi tse' ŋkərə̀ sə̀' yi yiìyi. Vesùwèeŋ kuksə liŋ ye bʉ̀ʉ Jisòs Krɛst, nə kà teŋsə̀ yuk. Yà' a ye vɛ'nə.
46001001	Còm ŋwàk nèʼe mʉ̀ʉ Pol nə̀ Nwì ànə dzəm kok sə və̀ə yi, nə gʉ mʉ ŋgò ye ŋgà ntum Jisòs Krɛst. Mʉ̀ còm nà' mʉ lìsə̀ Sòstinì nə̀ yi moma àvès bʉ̀ʉ Jisòs nà'a.
46001002	Vès sə còm fa nà' bohò bʉ̀ʉ sə̀ wo nigə̀ cos sə̀ mvwe' lak Korè. Mʉ̀ còm fa wèŋ sə̀ wèeŋ mò'fis weŋ Krɛst fana Nwì a rɛŋsə, nə to fis weŋ ŋgò ye bʉ̀ʉ ye yàʼa. Yi a cokfis weŋ nə ye bə ndàaŋwè pwe' nə̀ yi kùksəgə̀ Tà Jisòs Krɛst. Jisòs Krɛɛst Tà nə̀ njàwo bə nə̀ njàvès sə̀'.
46001003	Vès lɛŋ də tɛ̀' avès Nwì bə Tà Jisòs Krɛst gʉ weŋ bə̀boŋ, nə fa weŋ fifi sə̀'.
46001004	Mʉ kwasəgə̀ Nwì ghà yà lòoŋ wùriŋ, bʉsə̀ yi a nìtsə̀' fa weŋ bòvə̀m nə̀ nje nə ndzə bohò Jisòs Krɛst.
46001005	Bʉsə̀ mvə̀'nə̀ wèŋ a ye mvwe' mò'fis weŋ Krɛst wèŋ yèʼsə, yà'a gʉ̀ʉ wèŋ bʉʉŋ ŋgàa ghàk bə bum zəzok. Ghàha sə̀ wèŋ tse' sə mòok ŋkərə̀ nə̀ ŋgò rɛɛŋ bum Nwì nə ye ŋàaŋ sə̀ ŋgò cèp rɛŋsə ncèp ye nə.
46001006	Ncèp nə̀ zìnə nə̀ wèŋ à yuk nà' bə liŋ Krɛst nə a ni weŋ mok sə ntʉʉ̀ bə̀boŋni.
46001007	Yè'sə yà' a gʉ̀ fana wèŋ tse' bum sə̀ Nwìi fagə̀ bʉ̀ʉ ye yà' pwe', wèŋ sə kà ko nə̀ mò'fis jamə. Wèŋ tse' yà' mvə̀ʼnə̀ a sə cu tək nùmbu nə̀ Tà àvès Jisòs Krɛst nə̀ kə̀ nìtsə̀' fe'lə ni' ye sə̀mok nə.
46001008	Anə megu sə̀' yi Jisòs Krɛst nə nə̀ yi nə gʉ weŋ ŋgò təəŋ gʉgʉŋ tè kə lə. A vɛ'nə ya ŋga nùmbu nə̀ Jisòs Krɛst nə̀ yi Tà àvèes bwìŋ və̀ə, ŋwè kà nzak bohò Nwì gbʉ̀.
46001009	Yè'sə zìnə bʉsə̀ Nwìi ŋwə̀ nə̀ aco a naaŋ tu bohò yi. A yi nə̀ yi à to weŋ ŋgò kə̀ ye ŋge' bə mo ye Jisòs Krɛst, nə̀ yi Tà àvès nə.
46001010	Bʉ̀ʉ am wèŋ, bə liŋ Jisòs Krɛst nə̀ yi Tà àvès, mʉ̀ wup fa weŋ bo də wèeŋ cum cù mò'fis, kà də wèeŋ ga'a zəzok dʉk. Kwəkwè', tsətsərə̀ awèŋ nə ye mòʼfis bə yusə̀ wèŋ sak tes pwe'fo'.
46001011	Mʉ̀ dʉk vɛ'nə bʉsə̀ bʉ̀ʉ Kloò wèŋ mok a tsə̀' fa mʉ dʉk də ŋkʉ̀ə̀m cu mʉ kwe'è wèŋ anə, bwema am wèŋ na.
46001012	Yusə̀ mʉ̀ sə cèep sə də wèŋ mòk sə dʉk lo də, “Vèes yàvès ves Pol.” Bòp mòk sə dʉk də, “Vèes yàvès bʉ̀ʉ Àpolò,” mok bʉ̀ʉ Pità bə bʉ̀ʉ Krɛst wèŋ nduk!
46001013	Kàcò, wèŋ na gàpsə Krɛst bə bòp bə bòp àlɛ? Ŋwə̀ nə̀ yi ànə kpʉ mʉ ntə̀əŋ bʉ̀ʉ wèŋ à ye Pol à? kènə də wo à bàptɛsə weŋ co ŋgàa fàha Pol e?
46001014	Bà'lo, mʉ̀ kwasə Nwì də mʉtsətsəʼrə wèŋ pwe', mʉ̀ à ka mòk bàptɛsə. Mʉ̀ à bàptɛsə mègù Kripòs bə Gayòs bwìŋ ba.
46001015	Ŋwə̀ nə̀ mò'fis nə̀ aco yi dʉk də ànə geŋ mʉ̀ to liŋ am nə baptɛsə yi bə zeŋ bʉ̀ə̀.
46001016	Òhoò, mʉ̀ tsərə kok mòk nə̀ mʉ̀ anə swi. Mʉ̀ à bàptɛsə Stìfanà bə ndap yè pwe' sə̀'. Mʉ̀ ka riŋ də mòk cu fe'lə nə̀ mʉ̀ à bàptɛsə yi.
46001017	Jisòs Krɛst ànə ka mʉ də mʉ kə baptɛsə kɛ' bwìŋ tum. Yusə̀ gʉgʉŋ sə̀ yi à tum mʉ bʉ̀ʉ zeŋ sə dʉk də mʉ tsoho lo fa bwìŋ ncèp nə̀ nje nə. Fana mvə̀'nə̀ mʉ̀ à sə tsòho ncèp nə, mʉ̀ kà nsàp nə̀ də ya bwìŋ dʉk də, “Ŋwə̀ nèʼe cep lʉ̀msə bòŋsə cù, yi tse' ŋkərə̀ mbà” gʉ̀. Mʉ̀ à sə tsòho bə nsàp mandzə̀ nə̀ bwìŋ riŋ də kpʉ nə̀ Krɛst à kpʉ tse' mègù ŋàŋ yi.
46001018	Yu səmook də, bʉ̀ʉ sə̀ wo sə yù lò mandzə̀ kpʉ jəgə̀ yàwo ncèp kpʉ nə̀ Jisòs Krɛst mʉntə̀əŋ nə də a bum ləm. Bohò vesùwèŋ yàvès sə̀ a sə yù lò mandzə̀ lùŋ nə, yà' ka bum ləm yeŋ, a ŋàaŋ Nwì.
46001019	Wo à còm nòŋsə yà' ndzənə ŋwàk Nwì laŋ də Nwì à cèp də, Mʉ nə gʉ bʉpsə bʉ̀ ŋgàa ŋkərə̀ bə ŋkərə̀ə awo pwe'. Mʉ nə dzeeŋ bʉ̀ʉ sə̀ wo rì ŋwàk wèŋ.
46001020	Ye də bʉ̀ ŋgàa ŋkərə̀ə sə tə yèʼe ma fò? Bʉ̀ʉ sə̀ wo rìgə̀ ŋwàk yà'a, wo sə̀' ma nə̀ fò? Mòok bʉ̀ ŋgàa gʉ̀ mamfenə̀ sə̀ sə nzeŋgòŋ fɛŋ yèʼe wo yèʼe ma fò? Nwì nìtsə̀' də ŋkərə̀ nə̀ sə nzeŋgòŋ fɛŋ nə nà'a ləm bohò yi.
46001021	Nwì ànə gʉ mandzə̀ nə̀ ŋgò lùŋsə bwìŋ fana yi kà mandzə̀ də bwìŋ riŋ yi bə ŋkərə̀ nə̀ sə nzeŋgòoŋ fɛŋ fa. À bò yi bə ŋkərə̀ nje də yi luŋsə bʉ̀ʉ sə̀ wo dzəm sə bə ncèp nə̀ bwìŋ sə tsərə də nà'a ləm nə.
46001022	Bʉ̀ʉ Jus wèŋ à sə làp yàwo də wo ye nsàp maŋgəŋgèŋ mòk ŋkuŋ ya wo dzəm də ncèp ènə nà'a zìnə. Bʉ̀ʉ Gris wèŋ sə dʉk yàwo də wo nə rɛɛŋ jəŋ ŋkərə̀ foʼ ŋkuŋ.
46001023	Bohò ma nə̀ njàvès fana a sə tsoho fa yàvès bwìŋ kpʉ Jisòs Krɛst nə̀ wo à tɛ'lə zə yi mʉntə̀əŋ. Ncèp kpʉ ènə bʉ̀ʉ Jus wèŋ ka kwəkwa bə zeŋ tse', bohò bʉ̀ʉ mok yà' yuhu fə ntu'ù wo co bum ləm.
46001024	Nə ye də bohò ndàaŋwè pwe' nə̀ Nwì a to yi ŋgò ye ŋwə̀ ye, fana a dzəm ŋga yi ŋwə̀ə Jus kè ŋwə̀ lakmvum, wo riŋ də Jisòs Krɛɛst ŋàaŋ Nwì. Yi ŋkərə̀ nə̀ Nwì sə̀' yi nə.
46001025	A yà'a də bwìŋ sə dʉk yàwo də yusə̀ Nwì a gʉ̀ yè'sə yà'a ləm, ŋga ləm nə̀ Nwì a gʉ̀ ènə nà' càsə ŋkərə̀ bwìŋ pwe'fo'. Yu Nwì sə̀ bwìŋ tsəm dʉk də yà'a jì ŋàŋ, tse' gha' ŋàŋ zeŋ nə noŋsə ŋàaŋ bwìŋ sə nze fɛŋ pwe'.
46001026	Bwema am wèŋ, aco weŋ ye yàwèŋ sə̀' də mʉtsətsəʼrəə wèŋ sə̀ Nwì a to pwe', nsàap bʉ̀ʉ sə̀ nzeŋgòoŋ jəgə̀ wo co ŋgàa ŋkərə̀, wo ka mʉŋgorə̀ wèŋ ŋkʉ̀ʉŋ yeŋ. Nə ye sə̀' də nsàap bʉ̀ʉ sə̀ wo tse' ŋgì mʉtsətsəʼrə̀ə lak kè bʉ̀ʉ sə̀ wo à dzə wo mvwe' ntòmbi nə̀ nà' tse' liŋ ka mʉŋgorə̀ wèŋ anə ŋkʉ̀ʉŋ sə̀' yeŋ.
46001027	Nwì a swè' jə ye nsàp bʉ̀ʉ sə̀ nzeŋgòoŋ tsərəgə̀ də wo ləm. Yi a gʉ̀ vɛ'nə ya marè'tu ko bʉ̀ ŋgàa ŋkərə̀ wèŋ sə. Yi swèk jəŋ mok bʉ̀ʉ sə̀ wo kʉ̀kgə̀ yàwo co ŋgàa jì ŋàŋ ya marè'tu ko bʉ̀ ŋgàa ŋàaŋ sə̀.
46001028	Yi a swè' fis jə bum sə̀ bwìŋ kà yà' dzəmgə̀, sə̀ bwìŋ bwiʼlə kɛ'gə̀ yà' bə kù, nə ye sə̀ wo jəgə̀ yà' co yusə̀ wà. Yi swèk fis jəŋ bum yè'sə ya yàʼa gʉ bʉpsə bum sə̀ bʉ̀ʉ sə̀ sə nzee jəgə̀ də yà' tse' fàk sə.
46001029	A vɛ'nə fana kaco ŋwè kum ŋgùŋ kù mantombìi Nwì yeŋ.
46001030	Weŋ Jisòs wèeŋ mò'fis bʉ̀ʉ Nwì yiìyi. Mègù sə̀' bʉ̀ʉ Jisòs Krɛst nə ŋkuŋ fana vesùwèŋ tse' ŋkərə̀. Fana Nwìi jəgə̀ vesùwèŋ co bʉ̀ʉ sə̀ kə̀kʉrə̀ bʉ̀ʉ yi, co bʉ̀ʉ sə̀ rərɛŋ sə̀ʼ bʉ̀ʉ yi, nə fis ves mvwe' bʉp sə̀' bʉ̀ʉ yi.
46001031	Nà'a njo nə̀ a tseʼ ŋgò gʉ̀ mègù mvə̀ʼnə̀ wo à còm ndzənə ŋwàk Nwì dʉk də, A ye-a ŋga ŋwə̀ nəmòk dʉk-a də yi kum ŋgùŋ, Yi kum megu nà' bʉ̀ʉ yusə̀ Tà Nwì a gʉ̀ yi.
46002001	Bwema am wèŋ, wèŋ rìŋ də ghà nə̀ mʉ̀ à və̀ ŋgò tsòho fa weŋ bum sə̀ yà' ànə ye sə̀swihì yà'a, fana mʉ̀ à ka bə nsàp nə̀ ŋgò nìtsə̀' də mʉ cep rìŋgə̀ cù, nə tse' ŋkərə̀ wùriŋ və.
46002002	Bʉsə̀ mʉ̀ à dʉk sə və̀ə mʉ̀ də ghà nə̀ mʉ vesùwèŋ fana mʉ nə tsoho fa gu weŋ Jisòs Krɛst yiìyi. Mʉ nə tsoho megu kpʉ Krɛst nə̀ yi à kpʉ mʉntə̀əŋ.
46002003	Ànə geŋ, mvə̀'nə̀ vesùwèŋ ànə ye fana mʉ̀ à və̀ co ŋgà dyem. Mʉ̀ à sə kà bə wə wùriŋ.
46002004	Nə ye sə̀' də ncèp nə̀ mʉ̀ à sə tsòho, mʉ̀ kà bə ŋkərə̀ bwìŋ sə nze fɛɛŋ də ya yà'a boŋ weŋ tsòhò. Ŋàaŋ Yòŋsə̀ nə̀ Nwì à sə nìtsə̀' fa weŋ zìnə nə yi.
46002005	Mʉ̀ à gʉ̀ vɛʼnə ya ntʉm awèŋ sə̀ wèŋ a fa bohò Jisòs Krɛst sə kà bʉ̀ʉ ŋkərə̀ bwìŋ təəŋ mam, a ye bʉ̀ʉ ŋàaŋ sə̀ Nwì.
46002006	Nə ye də mvə̀əsə̀ vèes tsoho fagə̀ ncèp nə̀ Nwì nə bohò bʉ̀ʉ sə̀ wo à gʉ bə bum sə̀ ma nə̀ Nwì laŋ, vès sə cep bə ŋkərə̀. Nèʼnə ka nsàp ŋkərə̀ nə̀ nà' tesə bohò bʉ̀ʉ nzeŋgòŋ yeŋ. Ŋàaŋ awo sə nə ca gɛsə lo foʼ.
46002007	Ŋkərə̀ nə̀ vès sə tsoho ènə a ŋkərə̀ Nwì. Nà' ànə ye to mantombì sə̀swihì, bwìŋ kà bə zeŋ rì. Yi ànə nòŋsə me bum yè'sə mantombì ŋkuŋ, nə sə kə gʉ nzeŋgòŋ maŋkwɛ̀ŋ. Yi ànə gʉ bum yè'sə də ya anə kə tse' ma njàvès ca sə̀'.
46002008	Ŋkəŋkum sə̀ sə nze fɛɛŋ ànə kà ŋkərə̀ ènə rìŋ. Wo ànə riŋ-a nà' bwɛ̀rɛ wo ànə ka Tà Jisòs Krɛst nə̀ yi tseʼ fò ènə mʉntə̀əŋ tɛʼlə.
46002009	Megu də wo à còm nòŋsə ndzənə ŋwàk Nwì dʉk də, Bum sə̀ Nwì à fʉ̀hʉ nòŋsə fa bʉ̀ʉ sə̀ wo dzəm yi, A bum sə̀ ŋwè ka yà' bə lis ye yuk, Kà bə ntu' sə̀ʼ yuk yuk, Nə kà bə zeŋ sə̀' ntò tsərə yuk.
46002010	Bum yè'sə, a rì yà' bʉsə̀ Nwì a tum fa ves Yòŋsə̀ ye ŋgò tsə̀' fa ves yà'. Yòŋsə̀ ye nə làpgə̀ sə tsətsəʼrə̀ anə sə̀sap, nə sə tsoho rɛŋsə bum Nwì sə̀ yà'a cəco.
46002011	Ŋwè cu yèʼe, kaco ŋwè riŋ yusə̀ yà' cu sə və̀ə ŋwə̀ nəmòk yeŋ, a rìŋ mègù yà' ŋgə̀ŋgàŋ ànə. A bohò Nwì sə̀' vɛ'nə, də rì mègù bum Nwì sə̀' Yòŋsə̀ nə̀ nje.
46002012	Yòŋsə̀ nə̀ Nwì a gèsə fa ves sə ntʉʉ̀ vès nə, a Yòŋsə̀ nə̀ nje. Nà' ka yòŋsə̀ nə̀ bwìŋ sə nze fɛɛŋ yeŋ. Yòŋsə̀ ye ènə gʉ̀gə̀ ves yi ŋkuŋ a sə rì nsàap bum sə̀ Nwì a sè vesùwèŋ bə zeŋ.
46002013	Nə yeè nə də bum yè'sə vɛ'nə, vèes cu ŋgò tsòho fa bwìŋ fana vès kà bə nsàp ncèpcù nə̀ fa ves nà' ŋkərə̀ bwìŋ sə nze fɛɛŋ cèp. Vès cep bə nsàp nə̀ Yòŋsə̀ Nwì nìtsə̀' fa ves yi. Vès tsok rɛŋsə fa bum sə̀ Yòŋsə̀ Nwì nìtsə̀' fa ves sə bohò bʉ̀ʉ sə̀ wo tse' Yòŋsə̀ Nwì sə ntʉʉ̀ wo.
46002014	Ŋwə̀ nə̀ yi ka-a Yòŋsə̀ Nwì sə ntʉʉ̀ yi tse', kaco yi dzəm bum sə̀ Yòŋsə̀ ènə yeŋ. Yi nə kà rɛɛŋ, yà'a nə sə yəəŋ bohò yi co a bum ləm. A vɛ'nə bʉsə̀ ŋgà rɛŋsə̀ fa bwìŋ bum yè'sə mègù Yòŋsə̀ nə̀ Nwì.
46002015	A ye-a bohò ŋwə̀ nə̀ yi tse' Yòŋsə̀ nə̀ Nwì nə sə ntʉʉ̀ yi fana yi rɛɛŋ yà', nə riŋ bum pwe'fo'. Bʉ̀ʉ sə̀ sə nzeŋgòoŋ yə nsàp ŋwə̀ ènə, wo sə mərə yi mərə.
46002016	Yè'sə mègù mvə̀'nə̀ yà' cu ndzənə ŋwàk Nwì dʉk də, Ŋwə̀ nəmòok yo nə̀ aco yi riŋ yusə̀ Nwìi tsərəgə̀ə àlɛ? Ŋwə̀ nəmòk cu yo nə̀ aco yi fa Nwì ntip àlɛ? Bohò vesùwèŋ yàvès, sə̀ a tse' Yòŋsə̀ Nwì, a tse' tsətsəʼrə̀ nə̀ Krɛst.
46003001	Bwema am wèŋ, mvə̀'nə̀ mʉ̀ ànə ye vesùwèŋ fa' yà'a, mandzə̀ kà co mʉ cep bohò wèŋ co bʉ̀ʉ sə̀ wo rì bum sə̀ ma nə̀ Nwì ye lok. Mʉ̀ à sə cèp bohò wèŋ mok co mʉ̀ sə cèp bohò bʉ̀ʉ sə̀ sə nze fɛɛŋ, bʉsə̀ wèŋ à ye mali ntò co bwe sə̀ lʉə bə bum sə̀ ma nə̀ Jisòs Krɛst.
46003002	Mvə̀k ànə à ye, bum sə̀ mʉ̀ à yə'rə weŋ sə à ye co mʉ̀ sə fa weŋ mbwi, kà bɛŋ sə̀ bɛŋ ye, bʉsə̀ wèŋ à ka kə̀kʉrə̀ ŋgò zʉ yà' yeŋ. Haaŋ kə dzeŋ ntinə wèŋ ka ntò kʉrə mali.
46003003	A vɛ'nə bʉsə̀ wèŋ sə gʉ̀ malì bum ntò co bʉ̀ʉ sə̀ sə nze fɛɛŋ. Moma sə wa malì bum moma mòk, moma bə moma sə kʉəm kɛ' ca sə̀', yà'sə sə kà yà'a jəja kwaraŋgaŋ də wèŋ gù co bʉ̀ʉ sə̀ sə nzeŋgòŋ nì à? Wèŋ sə gʉ̀ lò bʉp sə̀' co bʉ̀ʉ sə̀ wà wèŋ sə gʉ̀ʉ.
46003004	A ye-a ŋga ŋwə̀ nəmòk sə dʉk ye də, “Mʉ ves Pol,” mòk sə dʉk də, “Mʉ yàm ves Àpolò,” yà'sə sə kà yà'a də wèŋ sə gʉ malì bum co bʉ̀ʉ sə̀ sə nze fɛɛŋ nì à?
46003005	Ja'a na yàwèeŋ sə̀' də Àpolòo ndà? Pol ye ye ndà? Vès pwe', vès mègù ŋgàa fàha Nwì sə̀ yi a tum ves ŋgò kə̀ gʉ̀ʉ də ya wèeŋ dzəm bohò Krɛst. Venə sə gʉ̀ mègù fàha sə̀ Nwì a gàpsə fa ves ŋgò gʉ̀ʉ.
46003006	Vès mègù co ŋgàa fàk nzum wèŋ vɛ'ɛ. Mʉ̀ à bì yàm bìi, Àpolò ye ye ŋgà gèsə ndzəp, Nwì ye ye ŋwə̀ nə̀ ŋgò gʉ̀ də yà'a to, nə kuk.
46003007	Mʉtsətsəʼrə vès pwe', nə̀ gʉgʉŋ ka ŋwə̀ nə̀ yi a bì bìi kè ŋwə̀ nə̀ yi gèsə ye ndzəp yeŋ. Nə̀ gʉgʉŋ nə mègù Nwì yiìyi nə̀ yi a gʉ̀ ŋkuŋ yà' to, nə kuk.
46003008	Ŋwə̀ nə̀ yi à bìi bə ŋwə̀ nə̀ yi à gèsə ndzəp pwe', wo mègù yəyərə̀, zook bʉ̀ə̀. Nwìi nə̀ kə̀ làk ndàaŋwè pwe' mvəsə̀ yi à fàak.
46003009	Vès ba fo', vès sə be'lə mvwe' mò'fis ŋgò gʉ̀ fàha Nwì nə̀ mò'fis. Wèeŋ co nzum Nwì bə tu ye. Aco mʉ̀ dʉk sə̀' də wèŋ mègù co ndap mòk nə̀ Nwì sə ci nà' yi bə tu ye.
46003010	Bohò mʉ̀ yàm, Nwì fa mʉ ŋàŋ ŋgò yèto kùum sə co ŋwə̀ nə̀ yi rì ŋgò yèto kùum ndap nə. Ŋwə̀ nəmòok ye nə̀ yi sə ci ye ndap nə cii. Ndàaŋwè pwe' nə̀ yi sə ci-a ndap ènə, yi jəŋ ŋkərə̀, nə ci nà' bə̀boŋ.
46003011	Bə nzak ma nə̀ kùum sə fana nzak ka geŋ, bʉsə̀ Nwì a jə Jisòs Krɛst laŋ, nə noŋsə yi co kùum sə sə̀ vesùwèŋ pwe' tə mbwa. Kùum mok sə̀ zook mok bʉ̀ə̀.
46003012	Ma nə̀ ndap nə ye, bʉ̀ʉ səmok jəgə̀ nsàap ntɛŋ mok sə̀ bə̀boŋ sə̀ wo togə̀ yà' də guù bə sivà, nə ye lìis sə̀ yà' gʉ ntɛŋ, nə ci nà' bə zeŋ. Bʉ̀ʉ mok yàwo, wo gbɛ̀' jəŋ tʉ bə ŋgaŋ, nə ye kàa gòmbìi sə̀ wà yèʼe, nə ci ndap nə bə zeŋ.
46003013	nùmbu mòk cu nə̀ fàha ndàaŋwè pwe' nə̀ kə̀ yəəŋ jəja. Bʉsə̀ nùmbu nə̀ Jisòs Krɛst bwìŋ və̀ fe'lə fana Nwìi nə mumsə ja'a fàha ndàaŋwè pwe' bə mis. Mis nə nə niŋtsok jəja mvəsə̀ fàha ndàaŋwè pwe' cu, də ŋwə̀ nèʼe à gʉ̀ vɛ'ɛ, nèʼe gʉ̀ ye vɛ'ɛ bə̀boŋ kè bʉp àlɛ.
46003014	A ye-a ŋga fàha sə̀ ŋwè ànə gʉ mʉmvwe' kùum ndap ènə ka-a sə, ye də wo nə lak yi.
46003015	Ŋga fàha ŋwèe sə-a ye də lə̀làk ye nə bisə laŋ. Yi nə ye megu mok botu co ŋwə̀ nə̀ ndap sə yi, yi caŋ tesə botu. Yi lim megu bo ye mok də yi ka kpʉ.
46003016	Wèŋ ka riŋ də wèŋ bʉ̀ʉ Nwì, wèeŋ ndap bohò Nwì, nə̀ yi cugə̀ mbwa riŋ nà? Yòŋsə̀ nə̀ Nwì nə cugə̀ sə ntʉʉ̀ wèŋ.
46003017	A ye-a ŋga ŋwə̀ nəmòk bʉpsə-a ndap Nwì nə, Nwìi nə gʉ bʉpsə ŋgə̀ŋgàŋ sə̀'. A vɛ'nə bʉsə̀ ndap ye rərɛŋ, ŋga ndap ye nə̀ mʉ̀ sə dʉk ènə, a wèŋ bə tu awèŋ.
46003018	Ŋwə̀ nəmòok kà də yi borə ni' ye dʉk. A ye-a ŋga ŋwə̀ nəmòok mʉtsətsəʼrə wèŋ nə̀ yi sə tsəm dʉk də yi ŋgà ŋkərə̀ sə nze fɛɛŋ, boŋ co yi jəŋ ni' ye co ŋgà ləm ŋkuŋ ya yi tse' rì ŋkərə̀ nə̀ nà'a zìnə nə.
46003019	Mʉ̀ sə dʉk vɛ'nə bʉsə̀ bum sə̀ nzeŋgòoŋ jəgə̀ yà' co yà'a yu ŋkərə̀, yà'a bohò Nwì bum ləm. A nə̀ zìnə mvəsə̀ wo a còm ndzənə ŋwàk Nwì dʉk də, Nwì kogə̀ bʉ̀ʉ ŋgàa ŋkərə̀ sə nzeŋgòoŋ fɛŋ sə̀' bə ŋkərə̀ə awo sə.
46003020	Mvwe' mok cu sə̀', sə̀ wo à còm ndzənə ŋwàk Nwì anə də, Nwì riŋtse' də tsətsərə̀ə bʉ̀ ŋgàa ŋkərə̀ ka fàk tse'.
46003021	Nə yeè nə vɛ'nə, kà də ŋwə̀ nəmòok kum ŋgùŋ bʉ̀ʉ ŋwè wà, nə sə dʉhʉ kɛ'ca də, “Mʉ yàm ves ŋwə̀ nèʼe kè ŋwə̀ nà'a”dʉk. Yusə̀ wèeŋ riŋ sə də, ŋga a ye-a sə̀ yà lòoŋ, wèŋ tse' yà' wèŋ.
46003022	A ye-a sə̀ Pol kèe Àpolò bə Pità pwe' wo yà'sə sə̀ yàwèŋ. Nzeŋgò nèʼe nə ye lùŋ bə kpʉ pwe' gù sə̀' sə̀ yàwèŋ. Bum sə̀ a sə yə yà' ŋga'a bə sə̀ yà' cu mantombì pwe'fo', wèŋ tse' yà' wèŋ.
46003023	A nə ye me vɛ'nə pwe' fana Jisòs Krɛst tse' bwi weŋ yi. Nwì tse' bwi ye Jisòs Krɛst nə.
46004001	Mʉ̀ dzəm də bwìŋ jəŋ vès bʉ̀ʉ sə̀ mantombì mʉ cos yèʼe pweʼ də vès mègù ŋgàa fàk bohò Jisòs Krɛst. Nwì a jə bum ye sə̀ yà'a sə̀swihì, nə fa ndzə bohò vès də vèes yə'rə fa bwìŋ.
46004002	Yusə̀ gʉgʉŋ sə̀ bohò ŋgà fàak dʉk də, yi sə gʉ yusə̀ yà'a zìnə bohò ŋwə̀ nə̀ yi sə fàk bohò nà' nə.
46004003	A ye-a bə ma nə̀ bohò mʉ̀ yàm fana ŋga wèeŋ dʉk-a də mʉ bʉp kè bə̀boŋ àlɛ pwe', mʉ nə kà bə zeŋ yàm ŋkʉ̀ʉŋ tsərə̀. A ye-a ŋga ŋwə̀ nəmòk nə̀ zok sə cep ye sə̀' də mʉ bə̀boŋ kè bʉp àlɛ pwe', yà'sə ka yusə̀ gʉgʉŋ sə zeŋ yeŋ. Mʉ̀ bə tu am mʉ kà də mʉ̀ sə gʉ̀ bə̀boŋ dʉkgə̀.
46004004	Ŋgò cèp zìnə, mʉ̀ ka jòŋ nə̀ mʉ̀ à gʉ̀ riŋ, megu də mʉ̀ ka cùu sə̀ ŋgò dʉk fis də mʉ̀ ka nzak tse' sə̀' tse'. A nə sak megu mʉ Tà Nwì, yi nə̀ yi sakgə̀ nzak yəyərə̀.
46004005	Nə yeè nə də vɛ'nə fana ka bə̀boŋ co wèŋ sə sak kɛ'cà bwìŋ yeŋ. Bò də wèeŋ yu'rə vɛ'nə tə̀tè mvə̀ək kʉ̀rə, nùmbu nə̀ Tà Jisòs bwi və̀ fana yi nə fis noŋsə bum jəja, nə gʉ bum sə̀ bwìŋ sə tsərə yàʼ rɛɛŋ və sə̀ʼ. Nà'a nùmbu nə̀ Nwìi nə̀ kwasə ndàaŋwè pwe' nə̀ nàʼa yəyərə̀ ŋgò tseʼ kwəkwasə.
46004006	Bwema am wèŋ, bum sə̀ mʉ cèp yà' bə liŋ am nə ye liŋ Àpolò yà'sə, mʉ cep vɛ'nə ya wèeŋ riŋtse' bum sə̀ wèŋ tse' ŋgò gʉ̀ʉ. Bum sə̀ wèŋ tse' ŋgò gʉ̀ʉ sə, a sə̀ wo à còm nòŋsə yà' ndzənə ŋwàk Nwì. A yà'sə dʉk də, ka bə̀boŋ də wèeŋ sə nɛni' bʉ̀ʉ ŋwə̀ nəmòk, nə sə bɛŋ mòk bɛ̀ŋnə yeŋ.
46004007	Wù nə̀ wù sə dʉk də wù gha' bwìŋ pwe' wù ànə, à gʉ̀ bʉ̀sə wu ŋwə̀ nə̀ ŋkʉ̀ʉŋ nàʼnə ndà? Mʉ fek fe'lə-a wu sə̀mok də, yusəmok cu sə̀ wù tse' yà' ŋga Nwì à ka wu yà' yi fa àlɛ? Mvə̀əsə̀ Nwì ànə fa wu bum pwe' yi, ye ŋga'a va ŋkuŋ wù sə kum kɛ' ŋgùŋ co də wù à tse' yà' bə ŋàaŋ yo-ɛ?
46004008	Wèŋ sə dʉk də wèŋ tse' bum pwe' ɛ̀? Wèŋ sə jə ni' awèŋ co ŋgàa ghàk. Wèŋ a bʉ̀ʉŋ ŋkum ŋga vès ka yàvès ŋkum yeŋ ɛ̀? Wèŋ anə ye-a ŋkum zìnə bwɛ̀rɛ də bò mʉ wùriŋ ya a kok gaŋ sə vesùwèŋ bəbɛ'.
46004009	Gʉ̀ co Nwì a jə vès ŋgàa ntum Jisòs nə noŋsə ves ŋkusə̀ mbwèŋ. Vès mègù co bʉ̀ʉ sə̀ wo də wo kə zə wo zəə bʉsə̀ wo bʉ̀ʉ sə̀ bʉp. Vès tə yèʼe mantombìi masinjàa Nwì nə ye bwìŋ də maŋgòoŋ kʉk bʉrə ves.
46004010	Vès mègù mok co ŋgàa ləm bʉ̀ʉ Jisòs Krɛst. Wèeŋ yàwèŋ ŋgàa ŋkərə̀ bʉ̀ʉ tu Jisòs Krɛst. Vèes yàvès dyem, wèŋ ye yàwèŋ ŋgàa ŋàŋ. Wo jəgə̀ weŋ co bwìŋ, wo sə fa ves yàvès marè'tu.
46004011	Haaŋ kə̀ wɛ̀s ntinə jìŋ tse' ves nsàp nə̀ njè sə yaŋ ves, ntʉm sə sə ves, vès kà yusə̀ ŋgò no tse'. Vès sə ni kɛ' gù yàvès gàa cə̀k. Bwìŋ yeŋsəgə̀ ves ŋgə' wùriŋ, vès kà ndap nòòŋ sə̀' tse'.
46004012	Vèes fàkgə̀ bə bo avès tè vès wo. Bwìŋ yàk ves, vès cep fəsə fa wo bə nə̀ bə̀boŋ. Wo fa ves ŋgə', vès ko ntʉm.
46004013	Ghà nə̀ wo to fa ves liŋ sə̀ bʉp, vès bʉsə fa wo fʉ̀ə̀. Wo jə ves co bèp sə̀ yà' ka fàk tse' yèʼe, tè kə wɛs nie'. Wo kʉ̀kgə̀ ves co kùup yusə̀ wà.
46004014	Bwema am wèŋ, ka yè'sə də mʉ̀ sə cep bum yè'sə bohò wèŋ də ya marè'tu ko weŋ yeŋ. Mʉ̀ cèp yè'sə ŋgò tip weŋ tipə bʉsə̀ wèeŋ bwe am sə̀ mʉ̀ dzəm weŋ vɛ'ɛ wùriŋ.
46004015	A ye-a sə̀ də bʉ̀ʉ sə̀ wo sə tip weŋ bə mandzə̀ nə̀ Jisòs Krɛst ŋkʉ̀ʉŋ fana nə̀ yi co tɛ̀' àwèŋ mègù nə̀ mò'fis. Mʉ̀ mègù co tɛ̀' àwèŋ mʉmʉ̀, bʉsə wèŋ ànə bʉʉŋ to bʉ̀ʉ Jisòs Krɛst ŋga mʉ̀ ànə tsoho fa weŋ Ntirə̀ nə̀ Bə̀boŋ nə mʉ̀.
46004016	Yà' təə̀ŋ nə də mʉ tɛ̀' àwèŋ fana mʉ̀ lɛŋ weŋ kwəkwè', wèeŋ bɛ' kùugì am.
46004017	Nà'a njo nə̀ mʉ̀ tum Timatì də yi kə tsok fe'lə weŋ mvə̀'nə̀ kùugì am sə cu bə mandzə̀ nə̀ Jisòs. Yà'a yusə̀ mʉ̀ sə yə'rə bʉ̀ʉ sə̀ mʉ cos ma nə̀ fò lòoŋ də wo gʉ. Wèeŋ yuk Timatì nə bʉsə̀ yi mo àm nə̀ mʉ̀ dzəm yi wùriŋ. Yi gʉ̀gə̀ fàha Tà Jisòs Krɛst sə̀' bə ntʉm ye lòoŋ.
46004018	Yu səmook də bʉ̀ʉ səmok mʉŋgorə̀ wèŋ anə sə nɛ̀ni', nə sə tsok də mʉ nə̀ kà mok bwìŋ və̀ yuk fe'lə̀.
46004019	Zìnə nə də, a ye-a ŋga Nwì fa ŋàŋ, mʉ nə və. Nà'a mvə̀k nə̀ mʉ nə riŋ də bʉ̀ʉ sə̀ wo sə nɛ̀ni' yè'sə wo tse' ŋàaŋ sə̀ Nwì kè wo sə cep mègù cù wà àlɛʼ.
46004020	A ye-a ŋga gaŋ ŋkum Nwì cu sə ntʉʉ̀ bwìŋ zìnə fana yà'a nə ye bə ŋàŋ, a nə kà cèp cù wà ye mègù.
46004021	Nə̀ wèŋ dzəm nə̀ fò? Də mʉ və̀ə, mʉ̀ jəŋ ŋkwɛ̀s ŋgəʼ ŋgò yeŋsə weŋ ŋgə' bə zeŋ, kè də wèŋ dzəm ŋgò kupsə kùugì awèŋ ya mʉ və bə fifi ŋgò nìtsə̀' fa weŋ də mʉ̀ dzəm weŋ ɛ?
46005001	Bwema am wèŋ, wo a tsə̀' mʉ də bʉ̀ʉ mok cu mʉkwe'è wèŋ sə̀ wo sə koho sàhà nsàp nə̀ bʉp. A megu-a sə̀ pegè wèŋ, wo kà nsàp ànə gʉ̀. Kwɛ'fò! mʉ̀ a yuk də ŋwə̀ nəmòk cu mʉŋgorə̀ wèŋ anə nə̀ yi sə nòoŋ bə ŋgwe tɛ̀' ye.
46005002	Aco wèŋ sə nɛni' va, ŋga bwìŋ cu mʉŋgorə̀ wèŋ anə sə̀ wo sə gʉ̀ nsàp yu ènə ɛ? Anə ye co wèŋ sə waŋ lɛ waa. Wèeŋ fis gɛsə ŋwə̀ nə̀ yi a gʉ̀ nsàp yu ànə mʉŋgorə̀ wèŋ anə fisə.
46005003	Bwema am wèŋ, vesùwèŋ sə kà-a si bə si sə̀ʼ yenə̀ fana ntʉm àm cu mègù bohò wèŋ. Bə ŋàaŋ Tà Jisòs Krɛst fana mʉ̀ sak wes mè nzak ŋwə̀ nə̀ yi a gʉ̀ nsàp yu ènə laŋ. Mʉ̀ a sak wes nà' co də mʉ vesùwèŋ bəbɛ'.
46005004	Yusə̀ wèŋ tse' ŋgò gʉ̀ʉ sə də, wèeŋ benə və mvwe' mò'fis, mʉ ye yàm sə̀' vesùwèŋ sə ntʉʉ̀ fana bə ŋàaŋ Tà Jisòs Krɛst,
46005005	wèŋ fis fa ŋwə̀ ènə bohò Satà. Wèeŋ fis fa yi vɛ'nə ya ŋgùpni' ye ye ŋgə'. Yi yə ŋgə' vɛ'nə, nùmbu nə̀ Tà Jisòs bwìŋ və̀ə yòŋsə̀ ye luŋ ye lùuŋ.
46005006	Bwema am wèŋ, ka bə̀boŋ co wèŋ sə kum ŋgùŋ mvə̀'nə̀ wèŋ sə gʉ̀ yà'sə yeŋ. Hàva'-èè, co wèŋ ka riŋ də ku' nə̀ mò'fis bʉpsəgə̀ mok riŋ à?
46005007	Bò gha' də wèeŋ fis gɛsə nsàp bʉp ànə mʉtsətsəʼrə̀ə wèŋ anə fo', ya wèeŋ ye bʉ̀ʉ sə̀ bə̀boŋ. Zìnə nə də wèeŋ yà'sə bʉ̀ʉ sə̀ bə̀boŋ bʉsə̀ Nwì a jə cop nə̀ ŋgò gʉ̀ mèsə fa vesùwèŋ bʉp avès nə laŋ. Cop nə̀ yi à jə nə, a Jisòs Krɛst.
46005008	Ye də vesùwèeŋ cum lɛ ncu nə̀ nà'a zìnə nə ye làaŋ. A kà də a sə gʉ bʉp sə̀ co ŋgò bɛ̀ŋ bwìŋ, nə sə kok kɛ' ca ŋkʉ̀ì' dʉk.
46005009	Ŋwàk nə̀ mʉ̀ à còm fa weŋ fa' mantombì nà'a, mʉ̀ à còm fa weŋ nja dʉk də, kà də wèeŋ sə be'lə kɛ' weŋ nsàap bʉ̀ʉ sə̀ wo sə ko kɛ'cà sàhà dʉk.
46005010	Mʉ̀ à sə kà yà'sə də wèeŋ kà weŋ bʉ̀ʉ sə̀ wo ka krətèŋ yeŋ wèŋ cu be'lə̀ dʉk. A ye-a ŋga ŋwè ka krətèŋ yeŋ, nə sə koho sàhà, gʉ bum lak co rùm, nə dzəm bum lə̀là, nə ye ŋgà yə̀, wenəwèeŋ kàa be'lə̀ lok tseʼ ŋga wèŋ tesə gɛsə lò sənə nzeŋgò ènə fo' ŋkuŋ wenəwèŋ kà be'lə̀ yuk.
46005011	Yusə̀ mʉ̀ a dʉk sə, mʉ̀ à sə tip weŋ tipə də a ye-a ŋga ŋwè də yi krətèŋ, nə sə gʉ mali bʉp àlɛ, wenə wèŋ kà be'lə̀. A ye-a ŋga nsàp krətèŋ ànə sə gʉ̀ nsàap bʉp sə̀ co də yi sə ko sàhà, sə waŋ bum bʉ̀ʉ mok, sə gʉ bumlak co rùm, sə yak bwìŋ, sə no jʉhʉ rùk, nə sə yəyə̀ fana wenə wèŋ kà be'lə̀. Wèŋ ka tse' ŋgò zʉ be'lə zʉzʉ ma weŋ ŋwə̀ ànə wèŋ.
46005012	Krətèŋ ka ŋàaŋ sə̀ ŋgò sak bʉ̀ʉ sə̀ wo ka krətèŋ yeŋ tse'. Bʉ̀ʉ sə̀ aco a kʉk ja'a, nə dʉk də wo sə gʉ̀ bə̀boŋ àlɛ sə mègù krətèŋ wèŋ.
46005013	Nwìi nə sak bòp bʉ̀ʉ nə̀ wo ka krətèŋ yeŋ wèŋ yi. Ye də wèeŋ gʉ ma njàwèŋ mvə̀'nə̀ wo à còm nòŋsə ndzənə ŋwàk Nwì dʉk də, “Bɛ' fis gɛsə ŋgà gʉ̀ bʉp mʉtsətsəʼrə wèŋ fo'.”
46006001	A ye-a ŋga ŋwə̀ nəmòk mʉŋgorə̀ wèŋ tse' mʉnzak bə mòk nə̀ yi sə̀' krətèŋ, kaco marè'tu ko weŋ ŋgò jə lò nzak nə mʉ kot yeŋ à? Co a yèʼe bə̀boŋ bohò wèŋ bʉ̀ʉ Nwì ŋgò kə̀ təəŋ mʉ kot mantombìi pegè wèŋ, də wèŋ sə sak nzak, nə noŋsə ŋgò mèsə nzak nə mʉtsətsəʼrə̀ə wèŋ bʉ̀ʉ Nwì à?
46006002	Co wèŋ ka riŋ də bʉ̀ʉ Nwìi nə̀ kə̀ sak bʉ̀ʉ sə̀ sə nzeŋgòŋ fɛŋ ntsə'mòk wèŋ riŋ à? A ye-a də wèeŋ nə̀ kə sak nzeŋgòŋ nə ntsə'mòk wèŋ, njo nə̀ wèŋ kà wabə̀ ŋgò sak bwe nzak awèŋ wabə̀ ye yà?
46006003	Wèŋ ka riŋ də vesùwèeŋ nə̀ kə̀ sak masinjàa Nwì bə tu riŋ à? Yè'sə nə yeè nə vɛ'nə, co ghak vesùwèŋ yèʼe ŋgò sak nzak avès sə nzeŋgòŋ fɛŋ à?
46006004	A ye ŋga nzak lòkok, wèŋ caŋ jə lò fa bʉ̀ʉ sə̀ sə mbiŋ, sə̀ cos jəgə̀ wo co wo ka Nwì riŋ, də wo sak fa weŋ yèʼe bʉ̀ʉ yà?
46006005	Wàà marè'tu ko johotse' weŋ. Co ŋwə̀ nəmòk nə̀ mò'fis mʉŋgorə̀ wèŋ nə̀ yi ŋgà ŋkərə̀ co yi sak fa krətèŋ mòk nzak awo yèʼe bʉ̀ə̀ à?
46006006	Nsàp nə̀ njàwèeŋ də, krətèŋ mòk jə lò krətèŋ mòk mʉ kot də wo kə təəŋ ŋgò sak nzak mantombìi bʉ̀ʉ sə̀ wo ka Jisòs Krɛst dzəm.
46006007	Mʉ tsok fa weŋ ncèp nə̀ nà'a zìnə. A jòŋ nə̀bʉp bohò wèŋ ŋgò tse' lok fʉ' nzak mʉŋgorə̀ wèŋ. A ye-a ŋga ŋwə̀ nəmòk gʉ wu bʉp, kaco wu me'rə yi ntɛ̀ŋ yeŋ à? Nə ye də a ye-a ŋga ŋwə̀ nəmòk lim zʉ-a wu, kaco wu me'rə yi sə̀' ntɛ̀ŋ yeŋ à?
46006008	Wèŋ sə gʉ̀ bwìŋ bʉp sə̀' wèŋ. Wèŋ sə lim jə bum bʉ̀ʉ mok ŋga wenə wèeŋ vɛ'ɛ bwema bʉ̀ʉ Jisòs Krɛst.
46006009	Co wèŋ ka yèʼe riŋ də bʉ̀ʉ sə̀ wo gʉ̀gə̀ bʉp nə̀ kà mvwe' sə̀ Nwì cu ŋgò sak gaŋ ye ni riŋ à? Kà də wèeŋ borə ni' awèŋ dʉk; Ŋgà koho sàhà, ŋgà kuksə̀ rùm, ŋgwe ŋwè kèe ndu ŋwè nə̀ yi sə tesə sə mbiŋ, bə ŋwə̀ nə̀ yi ŋwə̀mbam yi nòoŋ bə ŋwə̀mbam mòk kènə ŋwàŋwè nə̀ yi nòoŋ bə ŋwàŋwè mòk pwe', wo nə̀ kà mvwe' gaŋ ŋkum Nwì kə̀ ni yuk.
46006010	Nə ye sə̀' də nsàp ŋwə̀ nə̀ ŋgà yə̀, ŋgà waŋ bum bʉ̀ʉ mok, ŋgàa jʉhʉ rùk, yak bwìŋ bə ŋgàa lim zʉ kɛ' bwìŋ yèʼe pwe', nə̀ mò'fis nə kà bòoŋ sə̀ yà' cu mvwe' gaŋ ŋkum Nwì sə̀' kə̀ tse' yuk.
46006011	Bʉ̀ʉ mok mʉtsətsəʼrə wèŋ à sə cu togə̀ nsàp ncu nə̀ bʉp ènə. Fana Nwì a cùk rɛŋsə fis weŋ mvwe' nsàap bʉp yà'sə mok laŋ. Yi a fis tes weŋ mok zok, nə fa weŋ ŋàaŋ sə̀ ŋgò cu nsàp ncu nje nə̀ nà'a bə̀boŋ nə. Yi jəgə̀ weŋ mok co bʉ̀ʉ sə̀ wèeŋ ŋgàa jì nzak mʉ lisə̀ Nwì. Yàʼa pweʼ vɛ'nə bʉ̀ʉ liŋ Tà Jisòs Krɛst nə ye bʉsə̀ Yòŋsə̀ Nwì nə̀ a kùksəgə̀ yi nə cu sə ntʉʉ̀ vès.
46006012	Mʉ̀ yə də bʉ̀ʉ mok sə dʉk də, “Mʉ̀ ka yumok ŋgò dzə̀ yà' tse'.” Alɛ zìnə də wèŋ ka yumok sə̀ wèŋ tse' ŋgò dzə̀ə tse'. Wèeŋ riŋ sə̀' də, bum mok cu yo sə̀ kaco yà' tɛsə weŋ bə yumok yeŋ. Mʉ̀ yàm sə̀' bə tu am, mʉ̀ ka yumok sə̀ mʉ̀ tse' ŋgò dzə̀ə sə̀' tse'. Megu də kaco mʉ me'rə ni' àm ŋgò ye ŋkwɛ̀ŋ bohò yumok yeŋ.
46006013	Aco wèŋ sə dʉk də, “Wo à gʉ̀ fa bɛŋ bohò və̀m, nə gʉ fa və̀m bohò bɛŋ.” Mʉ̀ dzəm laŋ də a vɛ'nə zìnə. Megu də wèeŋ sə tsərə tse' də, nùmbu mòk cu nə̀ Nwìi nə gʉ bʉpsə və̀m bə bɛŋ pwe', yà' ca bisə lo. Bə ma nə̀ ŋgùupni' awèŋ, wo à ka yà' də wèeŋ sə koho bə zeŋ sàhà gʉ̀, wo à gʉ̀ yà' də wèeŋ fak bohò Tà Jisòs Krɛst bə zeŋ. A sə̀' Tà Jisòs Krɛst nə nə̀ yi jəgə̀ ŋkərə̀ bə ŋgùupni' nə.
46006014	A nə̀ ye sə̀' də mvə̀'nə̀ Nwì à lòkoksə Tà Jisòs Krɛst mvwe' kpʉ yà'a, yi nə̀ jə sə̀' nsàp ŋàŋ ànə, nə lokoksə vesùwèŋ mvwe' kpʉ sə̀'.
46006015	Co wèŋ ka yèʼe riŋ, də ŋgùup ni' awèeŋ ŋgùpni' nə̀ Jisòs Krɛst ma mòk riŋ à? Nə ye də, a kə̀kʉrə̀ co ŋwè jəŋ ŋgùpni' nə̀ Jisòs Krɛst nə, nə kə be'lə nà' bə ŋgùpni' ŋwà sàhà nà? Kàyà', kaco ye yuk vɛ'nə yeŋ lok.
46006016	A ye-a ŋga ŋwè kə be'lə ni' ye bə nə̀ ŋwà sàhà, ye də bə nà'a yà'a mok ni' nə̀ mò'fis. Yà' cu ndzənə ŋwàk Nwì sə̀' vɛ'nə də, Ŋwə̀mbam bə ŋwàŋwèe bʉ̀ʉŋ mok ŋwə̀ nə̀ mò'fis.
46006017	Ŋwə̀ nə̀ yi jə-a ni' ye, nə be'lə nà' bə nə̀ Tà Jisòs Krɛst fana ye də bə nà'a mok sə̀' mò'fis ndzə nə yòŋsə̀.
46006018	Nà'a njo nə̀ mʉ̀ dʉk weŋ də wèeŋ caŋ gɛsə mvwe' ko sàhà fo' nə. Bʉp mok sə̀ ŋwèe gʉ̀ yà' yà pwe', yà' kà ŋgùpni' bʉpsəgə̀. Bohò ko sàhà ye, ŋgə̀ŋgàŋ gʉ̀ nsàp bʉp ànə, fana nà' bʉpsə ŋgùpni' ye nə bʉpsə.
46006019	Riŋ də ŋgùpni' yòo co ndap mvwe' sə̀ Yòŋsə̀ nə̀ Rərɛŋ cugə̀ nja. Yòŋsə̀ nə̀ nà'a sə ntʉʉ̀ wù ànə a və̀ bohò Nwì bə tu ye. Wù ka ŋgùpni' yò wù tse', Nwì tse' nà' yi.
46006020	Yi tse' nà' yi bʉsə̀ yi à ywi wu ywinə. Nə yeè nə vɛ'nə fana ye də yusə̀ wù gʉ̀-a bə ŋgùpni' yò pwe', yà'a ye ŋgò kùksə Nwì, nə sə gʉ yi kwa.
46007001	Mʉ̀ sə còm fəsə fa weŋ yèʼe bum sə̀ wèŋ à còm fek vèsə mʉ̀ yà'a. A ye-a ŋga ŋwè də yi kà ŋgwe jə, ye də yi gʉ̀ bə̀boŋ.
46007002	Yè'sə ye-a sə̀' vɛ'nə fana a bə̀boŋ də ndàaŋwè pwe' tse' ŋgwe nə̀ nje, ŋwàŋwè nə̀ fò pwe' tse' ndu nə̀ nje sə̀'. Wo tse' vɛ'nə ya kà də wo gbʉ ni sənə bʉp nə̀ ŋgò ko sàhà dʉk.
46007003	Ndum nə gʉ fa ŋgwe ye nə bum pwe' sə̀ ndum tse' ŋgò gʉ̀ fa ŋgwe. Ŋwàŋwè nə gʉ fa ndu ye nə yà pwe' sə̀ ŋgwe tse' ŋgò gʉ̀ fa ndum sə̀'.
46007004	Ŋwàŋwè nə ka bə tu ye cum. Ndu ye nə tse' nàʼ yi. Ŋwə̀mbam nə ka tu ye yi sə̀' tse'. Ŋwàŋwè nə tse' nà' sə̀' yi.
46007005	Ndum nə bə ŋgwe nə ba fo', mòok kà mòk mʉ kèhe yi bɛ'. Tse'ŋga wo dzəm mvwe' mò'fis də wo ga'a cum vɛ'nə mvə̀k momjo, ya ŋga wo jəŋ mvə̀k ànə ŋgò gʉ̀ pìriyà. Nà'a mèe, fana wo be'lə co ŋgwe bə ndum sə̀mok. Wo be'lə vɛ'nə ya Satàa kà mandzə̀ tse' ŋgò bòrə wo də wo gbʉ bʉsə̀ də wo ko fʉk ntʉm bʉ̀ə̀ dʉk.
46007006	Ntip nə̀ mʉ̀ sə fa weŋ nà' bə nzak gù ènə, ka də mʉ̀ sə fa ŋàŋ də a ye tsooŋ vɛʼnə yeŋ. Mʉ̀ sə fa mègù yàm ntip.
46007007	Bohò mʉ̀ yàm, a ye-a də bwìŋ pwe' cum mvə̀'nə̀ mʉ̀ cu yèʼe, boŋ ghak lɛ zeŋ. Mʉ cèp-a sə̀ vɛ'nə fana mʉ̀ sə riŋ sə̀' də Nwì a fa ndàaŋwè pwe' nsàp nə̀ nje zok ŋgò fàk bohò yi. Yi à gʉ̀ ŋwə̀ nəmòk ŋgò fàk ma vɛ'ɛ, mok ye ŋgò fàk ma vɛ'ɛ.
46007008	Yusə̀ aco mʉ̀ cep bohò bòop bʉ̀ʉ sə̀ wo ka sənə nzak ŋgwe bə ndum ntò ni bə bàa yepmfə wèeŋ də, bò ghak də wo cum woòwo mvə̀'nə̀ mʉ̀ cu yàm yèʼe.
46007009	Ŋgə' nə̀ ca nə də, bʉ̀ʉ mok yo sə̀ kaco wo ko to riŋ ni' awo yeŋ. Bò bohò nsàp bʉ̀ ànə ŋgò jə ŋgwe, ŋwàŋwè jəŋ ndum. A bə̀boŋ də bwìŋ cum ncu ŋgwe bə ndum, nə noŋsə nə̀ də njè ŋgwe bə ndum sə tɛŋ wo co mis.
46007010	Bohò bòp bʉ̀ nə̀ wo à lò gù laŋ, ŋwàŋwèe kà ndu ye də yi tesə gù laŋ dʉk lok. Ŋwə̀ nəmòok kà ncèp nə̀ mʉ̀ cèp nèʼe kupsə̀. Nà'a nə təəŋ megu vɛ'nə bʉsə̀ mʉ̀ sə kà yè'sə mʉmʉ̀ cèp. Jisòs Krɛst bə tu ye sə dʉk sə̀' vɛ'nə.
46007011	Nə ye də, a ye-a ŋga ŋwà mòk tesə gù, yi nə cum yiìyi. Yi kà ndu mòk nə̀ zok jə fe'lə̀. Yi dʉk-a də yi jəŋ ndum, yi bwìŋ foho lo fe'lə sə̀' bohò ŋwə̀ nə̀ bə nà' à ye to nə. Yà' mègù sə̀ʼ vɛʼnə bohò ŋwə̀mbam də yi kà də yi bɛʼ fis meʼrə ŋgwe ye dʉk.
46007012	Ma nə̀ bohò bʉ̀ʉ mok sə̀ wo tse' ŋgwe nə ye sə̀ wo tse' ndum ŋga yàʼ ka krətèŋ yeŋ, mʉ̀ tse' yumok ŋgò tsə̀' fa wo sə̀'. Ncèp nə̀ mʉ̀ sə tsə̀' wo nə, ka də Tà Jisòs Krɛst cèp nà' yi yeŋ. Yà' mègù sə̀ mʉ̀ tsərə mʉ̀ də a vɛ'nə yəyərə̀. A ye-a ŋga ŋwə̀mbam nə̀ yi krətèŋ tse' ŋgwe ye nə̀ nà' ka krətèŋ yeŋ, ŋwà nə dzəm də bə ndu ye nə cum fana kà də ndum nə bɛ'fis ŋgwe nə dʉk.
46007013	Nə ye sə̀' də a ye-a ŋga ŋwàŋwè nə̀ yi krətèŋ, tse' ndu nə̀ nà' ka krətèŋ yeŋ, ndum nə dzəm də bə ŋgwe nə nə cum mali fana kà də ŋwà nə dzeeŋ nà' sə̀' dʉk.
46007014	Mʉ̀ dʉk vɛ'nə bʉsə̀ Nwì gʉ̀ də ndum nə̀ yi ka krətèŋ yeŋ nə, Nwì sə se yi co krətèŋ mʉŋkwɛ̀ɛŋ ŋgwe ye nə̀ yi krətèŋ nə. Nə ye sə̀' də ŋgwe nə̀ yi ka krətèŋ yeŋ nə, Nwìi sègə̀ yi sə̀' mʉkwɛ̀ɛŋ ndu ye nə̀ yi krətèŋ nə. A vɛ'nə bʉsə̀ a ye-a ŋga gùu sə ga'a na, kàmòk bwe awo sə nə ye mok co bwe pegè, ŋga Nwì a jə wo laŋ də wo bwe sə̀ rərɛŋ bʉ̀ʉ ma bə tɛ̀' awo sə.
46007015	A ye-a ŋga a ŋgwe kè ndum ɛ̀', nə̀ yi ka krətèŋ yeŋ, nə dʉk də yi nə lo tsoŋ megu lòo, yi lo sə̀ ntɛ̀ŋ, yumok ka bʉp. Bə nsàp ènə ŋwàŋwè kè ŋwə̀mbam nə nə̀ yi krətèŋ, yi ka nzak mòk tse'. Yusə̀ Nwì dzəm, də vesùwèeŋ cum ncu nə̀ nà'a bə fifi.
46007016	Wùu ŋwàŋwè nə̀ wu krətèŋ, wù ka lɛ riŋ, aco ndu yò nə̀ yi ka krətèŋ yeŋ nə kə riŋ Jisòs Krɛst ntsə'mòk, nə tse' lùŋ sə̀' bʉ̀ʉ wù. Yà' mègù bohò ŋwə̀mbam nə̀ yi krətèŋ sə̀' vɛ'nə, wù ka lɛ riŋ, aco ŋgwe yo nə̀ yi ka krətèŋ yeŋ ènə kə riŋ Jisòs Krɛst ntsə'mòk, nə tse' luŋ bʉ̀ʉ wù.
46007017	Nə yeè nə vɛʼnə yusə̀ yà'a gʉgʉŋ sə də, ndàaŋwèe cum nsàp ncu nə̀ yi à sə cu ŋga Nwì to yi, nə dzəm də yi sə cum mali vɛʼnə nə. Yi kà də yi kupsə me'rə nsàp ŋwə̀ nə̀ yi ànə ye ghà nə̀ Nwì a to yi nə dʉk. Yà'a yusə̀ mʉ̀ sə yə'rə fa bwìŋ ma fò pwe' də wo gʉ lo mʉnə cos pwe'fo' vɛ'nə.
46007018	Ŋwə̀ nəmòok ye-a yo nə̀ Nwì ànə to yi ŋga wo kom fa yi tu mbəmbam laŋ fana yi cum vɛ'nə. Kà də yi lap mandzə̀ ŋgò gʉ̀ fe'lə nà' ŋgò yəəŋ co wo à ka yi yà' kom fa dʉk. Nə ye sə̀' də ŋwə̀ nəmòok ye-a yo nə̀ Nwì a to yi ŋga yi ka tu mbəmbam ntò kom fana yi cum mam vɛ'nə ntɛ̀ŋ.
46007019	Zəzok ka bohò ŋwə̀ nə̀ yi a kom bə nə̀ yi a ka kom yeŋ. Yusə̀ gʉgʉŋ sə də, ŋwèe noŋsə yusə̀ Nwì də yi gʉ yà'.
46007020	Nà'a njo nə̀ mʉ̀ dʉk də, ndàaŋwè pwe' cum mali mvə̀'nə̀ yi à ye ghà nə̀ Nwì à to yi də yi bɛ'lo Jisòs Krɛst ŋga yi cu sə.
46007021	Nwì ànə to-a ŋwə̀ nəmòk ŋga yi cu co ŋkwɛ̀ŋ, yumok ka bʉp, yi cum mali vɛ'nə ntɛ̀ŋ. Ye sə̀' də ŋga mandzə̀ nə̀ co yi tesə, nə kà ŋkwɛ̀ŋ mok yee yo, yi tesə sə̀' ntɛ̀ŋ.
46007022	Mʉ̀ sə dʉk vɛ'nə bʉsə̀ ŋwèe ye-a ŋkwɛ̀ŋ ŋga Nwì to yi laŋ, yi bɛ' lo Jisòs Krɛst fana ye də yi ka yà'sə ŋkwɛ̀ŋ mantombìi Tà Jisòs yeŋ. Yà'a sə̀' də ghà nə̀ Nwì ànə to-a ŋwə̀ nəmòk ŋga yi ka ŋkwɛ̀ŋ yeŋ, ye də yi ŋga'a mok ŋkwɛ̀ŋ bohò Jisòs Krɛst.
46007023	Sə ritse' də wù ka bə tu yo cum. Jisòs Krɛst tse' wu yi, bʉsə̀ yi a ywiŋ fis wu mvwe' bʉp. Kà də wu ye fe'lə ŋkwɛ̀ŋ ŋwə̀ nəmòk nə̀ zok dʉk.
46007024	Nà'a njo nə̀ mʉ̀ sə dʉk weŋ də ndàaŋwè pwe' sə bɛ' mali mandzə̀ Nwì, nə cum mali sə̀' mvə̀'nə̀ Nwì ànə to yi ŋga yi cu, bwema am wèŋ na.
46007025	Bə nzak bʉ̀ʉ sə̀ wo ka sənə nzak ŋgwe bə ndum ntò ni fana Tà ka mʉ yumok bə zeŋ tsok fa. Mʉ nə tsok fa weŋ yu yàm sə̀ mʉ̀ tsərə də yà'a bə̀boŋ. Mʉ̀ rì də yà'a nə yeŋ bə̀boŋ bʉsə̀ Nwì sə tɛsə mʉ̀, mʉ̀ sə yuŋ Tà Jisòs Krɛst bə ntʉm nə̀ mò'fis.
46007026	Wu kʉ̀k ja'a-na nsàap bum sə̀ yà'a ŋga'a, fana boŋ ghak co ŋwè cum lɛ mvə̀'nə̀ yi cu yiìyi. Mʉ̀ sə dʉk vɛ'nə bʉsə̀ ŋgə' ŋga'a ŋkʉ̀ʉŋntɛ̀ŋ.
46007027	Ŋwə̀ nə̀ yi tse'-a ŋgwe laŋ, yi kà də yi me'rə nà' dʉk. Nə ye sə̀' də ŋwə̀ nə̀ yi ka-a ŋgwe ntò jəŋ, kà də yi lap mandzə̀ ŋgò jə ŋwàŋwè sə̀' dʉk.
46007028	A ye-a sə̀ də mʉ̀ dʉk vɛ'nə fana a ye-a ŋga ŋwə̀ nəmòk jə-a ŋgwe, ye də yi ka bʉp gʉ. Ye sə̀' də ŋga wàʼŋgwɛ̀ɛŋ jə-a ndum, ye də yi ka bʉp sə̀' gʉ. Wèeŋ riŋ də bʉ̀ʉ sə̀ wo a ni sənə nzak gù laŋ tse' ŋgə' vɛ'ɛ wùriŋ. Bò cà mʉ yàm də wo cum lɛ woòwo, ya wo kà nsàp ŋgə' ènə yə.
46007029	Bwema am wèŋ, yusə̀ mʉ̀ sə dʉk sə də mvə̀k nə̀ Nwì a fa ves nə nà'a lə̀m. Ye də ye jəŋ ŋga'a nèʼe, bʉ̀ʉ sə̀ wo tse' ŋgwe fak bohò Nwì co ŋgàa jì ŋgwe.
46007030	Bʉ̀ʉ sə̀ wo sə wa wèeŋ gʉ co wo sə kà wa. Bʉ̀ʉ sə̀ wo sə kwa wèeŋ gʉ sə̀' co wo sə kà mvə̀k pwe' bə kwəkwa càsə wes. Bʉ̀ ŋgàa gì gìi ntɛŋ gʉ mok sə̀' co wo kà gìi ntɛŋ gìgə̀.
46007031	Ŋwə̀ nə̀ yi sə gʉ̀-a nsàp fàk nə̀ fò lòoŋ sə nzeŋgòoŋ fɛŋ, yi gʉ mok co yi ka tsətsərə̀ ye bə bum sə̀ sə nze fɛɛŋ pwe' noŋsə. A ye vɛ'nə bʉsə̀ ncu nə̀ a cu nà' ènə nà' sə cà gɛsə lò ghàr.
46007032	Mʉ̀ sə dʉk yè'sə bʉsə̀ mʉ̀ dzəm də yumòok kà weŋ ŋgə' sə fa. Ŋwə̀ nə̀ yi ka ŋgwe tse', tse' gha' mvə̀k yi ŋgò tsərə bə bum sə̀ ma nə̀ Tà Jisòs Krɛst, mvə̀'nə̀ aco yi gʉ ya nà'a kwa bohò yi.
46007033	Ŋwə̀ nə̀ yi tse' ye ŋgwe, ka vɛ'nə bohò yi yeŋ. Tsətsərə̀ ye tə bə bum nzeŋgòŋ. Yi sə lap mandzə̀ nə̀ co yi gʉ̀ ya ŋgwe yee sə kwa bohò yi.
46007034	Ye də tsətsərə̀ ye ga'a sə ntʉʉ̀ yi bòp ba. Bə̀ba mègù sə̀' vɛ'nə. Mʉwà'ŋgwɛ̀ŋ nə̀ yi ka-a ndum tse', tse' gha' mandzə̀ nə̀ ŋgò tsərə bə bum sə̀ Tà Jisòs Krɛst yi. Yi jə ntʉm ye bə ni' ye ba fo', nə noŋsə bə fàha Jisòs Krɛst. Ŋwà nə̀ yi tse'-a ye ndum, tsətsərə̀ ye cu bə bum nzeŋgòŋ. Yi sə lap mandzə̀ nə̀ ŋgò gʉ̀ ya ndu ye kwa bohò yi.
46007035	Mʉ̀ cèp bum yè'sə ŋgò tɛsə weŋ. Ka də mʉ̀ sə làp mandzə̀ ŋgò kɛ̀s weŋ yu sə̀ bə̀boŋ yeŋ. Mʉ̀ dzəm mègù də bum pweʼ ye lwìiŋ.
46007036	Bə nzak nə̀ mo ŋwə̀mbam bə mo ŋwàŋwè nə̀ wo cèp tes də wo nə cum gù. Ŋwə̀mbam nə dʉk kok fe'lə də yi nə kà mok dzəm bʉsə̀ yi dzəm ŋgò fàk bohò Nwì, yi sə dzəm mali də bə nà'a be'lə co ŋgwe bə ndum bʉsə̀ yi ko fʉ̀k ntʉm bʉ̀ə̀, nə sə cum megu bə nà' fana boŋ də wo gʉ tsərə gùu sə mvèsə̀. Yà'sə ka bʉp yeŋ.
46007037	Ye sə̀' də, a ye-a ŋga ŋwə̀mbam nə tsərə kok sə ntʉʉ̀ yi də yi nə kà ŋwà nə mok jə, yi riŋ də yi nə kà nà' jwɛ̀ŋ yuk, nə təəŋ bə zeŋ cʉ̀k, fana ye də yi gʉ̀ bə̀boŋ. Yi me'rə ŋwà nə ntɛ̀ŋ.
46007038	Bə nsàp ènə fana ŋwə̀ nə̀ yi jə ŋgwe gʉ̀ yà'sə bə̀boŋ, nə̀ yi dʉk ye də yi kà jə, boŋ ghak kok yi.
46007039	Ŋwàŋwè tse' ŋgò cu mègù bə ndu ye tə̀tè nà' kə kpʉ. Ghà nə̀ yi kpʉ nə fana ye də ŋwà nə tse' mandzə̀ mok yo co yi kə jəŋ ndu mòk nə̀ nà' bò yi. Megu də yi kà ŋwə̀ nə̀ nà' ka krətèŋ yeŋ jə.
46007040	A ye-a sə̀ də aco yi lo mali gù vɛ'nə fana bə tsətsərə̀ nə̀ njàm, mʉ̀ tsəm də aco yi tse' kwəkwa ŋga yi cu mam-a yiìyi na. Yusə̀ mʉ̀ sə cèp yè'sə, mʉ̀ rì də Yòŋsə̀ nə̀ Nwì nə sə fa mʉ yàʼ yi.
46008001	Mʉ̀ dzəm ŋgò tsə̀' weŋ yumok bə nzak bumlak co njàap rùm. Wèŋ sə cèp ncèp mòk də, “Vesùwèŋ pwe' tse' ŋkərə̀.” Ncèp ànə ka mvwès yeŋ. Megu də nsàp ŋkərə̀ ànə gʉ̀gə̀ ŋwè yi sə koksə ŋkwɛ̀ŋ wà. Yusə̀ aco yà' tɛsə ŋwèe də a dzəm mòk bə mòk.
46008002	A ye-a ŋga ŋwə̀ nəmòk sə tsərə bə tu ye də, “Mʉ̀ rìi, mʉ rìi”, ye də ŋwə̀ ànə ka mʉbè'lə̀ ŋkərə̀ nə̀ yi nə tse' ŋgò rì nə riŋ lok.
46008003	A vɛ'nə bʉsə̀ yusə̀ gʉgʉŋ sə də, ŋwèe dzəm Nwì. Ŋwə̀ nə̀ yi dzəm-a Nwì fana Nwì riŋ ŋgə̀ŋgàŋ də nà'a mo ye.
46008004	Bə nzak nə̀ ŋgò zʉ njàap rùm, a rì tse' zìnə də mvə̀'nə̀ wo kùksəgə̀ bum yà'sə co Nwì, wo sə kùksə nwì nə̀ yi bʉ̀ə̀ nə̀ bʉ̀ə̀. A rì yàvès də, Nwì nə̀ yi cu nə yi mègù mò'fis.
46008005	A ye-a sə̀ də bum cu mʉbu bə sə nze ŋkʉ̀ʉŋ sə̀ bwìŋ jəgə̀ yà' co nwì nə ye tà bohò wo fana,
46008006	vesùwèŋ rì yàvès də Nwì mègù nə̀ mò'fis. Yi tɛ̀' àvès yi. Yi à gʉ̀ bum pwe'fo' sə̀' yi, nə gʉ ves də ya yi tse' ves. A tse' mègù Tà sə̀' nə̀ mò'fis, nə̀ liŋ yee Jisòs Krɛst. Nwì ànə gʉ casə bum pwe' ndzə bohò yi. Lùŋ àvès nə̀ a tse' nà' ŋga'a nèʼe à və̀ sə̀' bohò yi. Yà'a yusə̀ vesùwèŋ rì sə.
46008007	Megu də, krətèŋ wèŋ ka vɛ'nə pwe' riŋ. Mok cu sə̀ wo à zʉ njàap rùum sə tə̀tè, wo zʉ malì-a yà' ŋga'a, wo sə jə mali yà' də a njàp rùm fana sə gʉ wo sə ntʉʉ̀ wo də wo gʉ̀ bʉp bʉsə̀ ntʉm awo ka pap ntò gʉŋ.
46008008	Yusə̀ a rì tse' də, ŋwèe kà ŋwə̀ nə̀ bə̀boŋ mantombìi Nwì də bʉsə̀ yi zʉ nsàp yumòk bʉ̀ʉ̀ŋgə̀. Yusə də vesùwèeŋ zʉ-a yà, a nə kà swe' mòk fo' tse'. A kà-a yà' zʉ, yumok kà sə̀ bʉp.
46008009	Yusə̀ gʉgʉŋ sə̀ yà'a ca sə də, wèŋ sə̀ wèŋ riŋ də ŋwèe zʉ-a sə̀ yà pwe' yumok kà fo' bʉp yà'a, wèeŋ jəŋ ŋkərə̀. Kà də wèeŋ gʉ co bʉ̀ʉ mok sə̀ wo ka yàwo ŋkərə̀ ànə ntò riŋ gbʉ bʉ̀ʉ wèŋ dʉk.
46008010	A dʉk-a də, ŋwə̀ nəmòk nə̀ yi ka nsàp ŋkərə̀ ènə riŋ yə-a wù nə̀ wù rì yò laŋ ŋga wù kə̀ cu mvwe' zʉ njàap rùm ŋga dzədzəm nje ka pap ntò gʉŋ, yi nə tsərə da? Yi nə kà də a bə̀boŋ ŋgò zʉ njàap rùm, nə zʉ ye sə̀' dʉk à?
46008011	Yi zʉ-a vɛ'nə fana ye də wù nə̀ wù rì yò ŋkərə̀ nə laŋ, wù gʉ̀ ŋwə̀ nə̀ yi ka gʉgʉŋ yeŋ nèʼnə wù ŋkuŋ yi gbʉ. Ka vɛ'nə bə̀boŋ yeŋ, bʉsə̀ yi yà'sə moma yò nə̀ Jisòs Krɛst à kpʉ mʉ tuhù yi sə̀'.
46008012	A ye-a ŋga wèŋ sə gʉ̀ bʉp bohò krətèŋ yè'sə də wo sə gbʉ vɛ'nə fana ye də wèŋ gʉ̀ bʉp ànə bohò Jisòs Krɛst bə tu ye.
46008013	Ye də bohò mʉ̀ yàm, mʉ riŋ-a də mʉ zʉ-a yumok yà' gʉ moma am mòk ŋgò gʉ̀ bʉp fana mʉ̀ teŋsə, nə kà nsàp yu ànə zʉ ya yi kà gbʉ̀.
46009001	Yusəmook də, mʉ̀ rì bə tu am də yusəmok ka mʉ ko kìiŋtse'. Wèŋ rì də mʉ ŋgà ntum Jisòs Krɛst. Mʉ̀ à yə Jisòs nə̀ yi Tà àvès nə bə lis am vɛ'ɛ laŋ. Fàha sə̀ mʉ̀ sə gʉ̀ bohò Tà Jisòs sə wèeŋ yèʼe ntoʼo sə.
46009002	A ye-a sə̀ də bʉ̀ʉ mok wèeŋ kà-a rì də mʉ ŋgà ntum Jisòs rì fana mʉ̀ də wèŋ rì yàwèŋ vɛ'nə laŋ. Njo nə̀ wèŋ a dzəm bohò Jisòs fana wèeŋ yà'a co yumok sə̀ yà' sə nìtsə̀' fa bwìŋ də mʉ masinjà Jisòs Krɛst nə.
46009003	Ŋwə̀ nəmòok dʉk-a də yi lap mʉ co bə nzak də mʉ̀ ka ŋàŋ bə yusə̀ mʉ̀ sə dʉk də yà'a yàm sə co ŋgà ntum Jisòs tse' fana mʉ̀ cep fəsə fa ŋgə̀ŋgàŋ vɛ'ɛ:
46009004	Co ka kə̀kʉrə̀ bohò bwìŋ ŋgò fa mʉ bɛŋ bə nəno bʉ̀ʉ nsàp fàk nə̀ mʉ̀ sə gʉ̀ nèʼe yeŋ à?
46009005	Wèŋ sə dʉk yè'sə də kaco mʉ̀ jəŋ ŋgwe nə̀ yi sə̀' krətèŋ, ya vesə sə gihi kɛ'ca co ŋgàaŋ ntum mok sə gʉ̀ yà'a yeŋ à? Kaco vesi gihi vɛʼnə co Pità bə ŋgàa ntum mok yà'a nə ye bwema Tà Jisòs wèŋ yà'a yeŋ à?
46009006	Kènə də bʉ̀ʉ sə̀ wo nə fak yàwo bə bo awo ŋkuŋ nə zʉ mègù ves Bànabà ba bʉ̀ʉ yà?
46009007	Sojà mòk cu nə̀ yi fàkgə̀ co sojà, nə sə kə lap bwi mbàam zʉ ye mvwe' sə̀ zok yo à? Ŋwə̀ nəmòk à fàk yuk nzum, nə kà bum sə̀ yà' tesə mbwa zʉ yuk laŋ à? Kènə də ganakù mòk cu nə̀ yi gʉ̀msəgə̀ nàm, wo dʉk fa yi də yi nə kà mbwi sə ŋam no yo à?
46009008	Bum sə̀ mʉ̀ sə cèp yè'sə, ka də yà' mègù mvəsə̀ bwìŋ dzəmgə̀ vɛ'nə woòwo yeŋ. Yà' cu ndzənə ŋwàk lʉ̀ʉk Musì sə̀' vɛ'nə.
46009009	Wo à còm nòŋsə nja də, Kà də ŋwèe kiŋ lok cùu nàm nə̀ wo gʉ̀gə̀ yi, yi sə ku gòmbì nàʼa dʉk. Co də Nwì à sə dʉk yè'sə ŋga yi sə tsərə mègù yèʼe nàm à?
46009010	Co yi à sə kà bohò vesùwèŋ sə̀ a bwìŋ àwo tsərə̀ à? Yi à còm yè'sə bʉ̀ʉ vesùwèŋ, bʉsə̀ ŋgà fàk nzum bə ŋgà kùkù pwe'fo' nə riŋ tsoŋ də wo nə tse' ma njàwo ŋgò zʉ ŋkuŋ wo fak.
46009011	Vès a tsòho fa weŋ ncèp Ntirə̀ nə̀ Bə̀boŋ nə laŋ. Nà' cu sə və̀ə wèŋ co ŋgwìi bum mok sə̀ ŋwè bì mʉnzuù yi. Ye də a yèʼe bʉp co wèŋ tɛsə ves yàvès bə bum sə̀ co bɛŋ bə cə̀k wèŋ sə̀ vès sə dzəm ŋgò tɛsə ŋgùpni' avès bə zeŋ à?
46009012	Mvəsə̀ wèeŋ fagə̀ bʉ̀ʉ mok bum sə̀ wo dzəmgə̀ yà' ŋgò tɛsə ni' awo bə zeŋ yà'a, a nə ye co wèŋ fa to ntò vès. Mʉ cèp-a sə̀ vɛ'nə, ka də mʉ̀ sə lɛŋ weŋ də wèeŋ fa mʉ yeŋ. Mʉ̀ a dzəm də mʉ̀ ye nsàp ŋgə' nə̀ fò pwe' nèʼnə mʉ̀ bə tu am. Mʉ ye ŋgə' vɛ'nə ya kà də yusəmook təhə lok fa ŋwə̀ nəmòk mandzə̀ nə̀ ŋgò yuk Ntirə̀ nə̀ Bə̀boŋ nə̀ Jisòs Krɛst nə dʉk.
46009013	Wèŋ rìŋtse' də, bʉ̀ʉ sə̀ wo fàkgə̀ mʉmvwe' ndap Nwìi zʉgə̀ yàwo sə̀' zʉzʉʉ sə̀ bwìŋ jə və̀gə̀ mʉmvwe' ndap Nwì sə. Bʉ̀ʉ sə̀ wo fàkgə̀ yàwo mvwe' fa Nwì cop sə̀ bwìŋ jə və̀gə̀ yà' a zʉgə̀ ma nə̀ njàwo ca sə̀'.
46009014	Yà' mègù sə̀ yəyərə̀ bə bʉ̀ʉ sə̀ wo tsòhogə̀ yàwo Ntirə̀ nə̀ Bə̀boŋ nə. Tà Jisòs Krɛst a fa ŋàŋ laŋ də bwìŋ fa yà'wèŋ bum sə̀ co wo tɛsə ni' awo bə zeŋ sə̀'.
46009015	Mʉ̀ sə kʉk-a lis də bwìŋ fa mʉ bum sə̀ mʉ̀ dzəm fana yà' kà bə jòŋ ye. Anə geŋ, mʉ̀ ka yu am ŋwə̀ nəmòk vɛ'nə sə̀ dʉk yuk fa. Mvə̀'nə̀ mʉ̀ sə còm yè'sə, ka də mʉ̀ gʉ̀ vɛ'nə ya wèeŋ fa mʉ bum sə̀ yà' tse' ŋgò ye yàm sə yeŋ. A ye-a də mʉ̀ fek weŋ bum yà'sə fana kaco mʉ̀ kum fe'lə ŋgùŋ də mʉ̀ gʉ̀ fa weŋ yumok wà mok yeŋ. Bò gha' də mʉ kpʉ lɛ kpʉ nə noŋsə ŋgò fek weŋ vɛ'nə.
46009016	Mʉ tsòho fagə̀-a bwìŋ sə̀ Ntirə̀ nə̀ Bə̀boŋ nə fana mʉ̀ ka ŋgò nɛ̀ni' bʉ̀ʉ zeŋ tse', bʉsə̀ Nwì a tsə̀ tse' mʉ̀ bə zeŋ yi. Ye də mʉ kà-a bwìŋ ncèp Ntirə̀ nə̀ Bə̀boŋ nə tsoho fa fana ye də mʉ̀ cu bʉp.
46009017	A ye-a də mʉ̀ ànə tsərə kok gu-a sə və̀ə mʉ̀ ŋgò tsòho ncèp ènə bwɛ̀rɛ mʉ̀ sə kʉk lis də mʉ tse' tsoŋ swe' fo'. Nə yeè nə də mʉ̀ à ka yà' mʉ̀ tsərə kok, Nwì a fa fàha yè'sə ndzə bohò mʉ̀ yi.
46009018	Swe'e sə̀ mʉ̀ sə tse' foʼ yà? Swe'e yàm mègù də mʉ tsoho fa bwìŋ ncèp Ntirə̀ nə̀ Bə̀boŋ nə wà. Nà'a njo nə̀ mʉ kà bwìŋ də wo fa mʉ bum sə̀ yàʼ tseʼ ŋgò ye sə̀ yàm fekgə̀ sə.
46009019	Mʉ̀ cu yèʼe, mʉ̀ ka ŋkwɛ̀ŋ yeŋ. Ŋwə̀ nəmòk ka mʉ yi tse'. A ye-a sə̀ vɛ'nə fana mʉ̀ a gʉ̀ bʉ̀sə ni' àm co ŋkwɛ̀ŋ bohò bwìŋ pwe'. Mʉ̀ a gʉ̀ vɛ'nə ya mʉ jəŋ və bwìŋ ŋkʉ̀ʉŋ bohò Tà Jisòs Krɛst.
46009020	Mʉ ye be'lə ves bʉ̀ʉ Jus wèŋ, mʉ̀ sə gʉ lo bum sə̀' co wo. Mʉ gʉ̀ vɛ'nə də ya mʉ jəŋ və wo ŋgò bɛ'lò Tà Jisòs Krɛst. Lʉ̀ʉk sə̀ Nwì à fa Musì yà'a ka mʉ ko kìiŋtse'. A ye-a sə̀ vɛ'nə fana ghà nə̀ mʉ̀ cu be'lə ves bʉ̀ʉ sə̀ lʉ̀ʉk sə kotse'gə̀ wo fana mʉ̀ sə gʉ yàm sə̀' co yà' sə kotse' mʉ̀ sə̀'. Mʉ̀ sə gʉ vɛ'nə də ya mʉ jəŋ və wo ma nə̀ Jisòs Krɛst.
46009021	Ghà nə̀ mʉ̀ cu be'lə ves bʉ̀ʉ sə̀ wo ka bʉ̀ʉ Jus yeŋ, sə̀ lʉ̀ʉk Nwì ka yumok bohò wo tse' fana mʉ̀ gʉ sə̀' co wo. Mʉ̀ sə gʉ̀ vɛ'nə də ya mʉ jəŋ və wo bohò Jisòs Krɛst. Mʉ gʉ̀ vɛ'nə, kà yà'sə də mʉ̀ sə kà Nwì wəp yeŋ. Yusə də mʉ̀ sə noŋsə yusə̀ Jisòs Krɛst à cèp yi.
46009022	Nə ye fe'lə sə̀' də mʉ kə cu be'lə ves bʉ̀ʉ sə̀ ŋkərə̀ə awo ka gʉgʉŋ bə ma nə̀ Nwì yeŋ fana mʉ̀ sə gʉ sə̀' mvə̀'nə̀ wo sə gʉ̀ʉ. Mʉ jəgə̀ ni' àm co wo vɛ'nə ya mʉ gʉ mandzə̀ nə̀ də a ye-a sə̀ yà, mʉ̀ bɛ' ko jəŋ və mali bʉ̀ʉ mok ŋgò kə̀ tse' lùŋ nə̀ Nwì nə.
46009023	Yè'sə pwe'fo', mʉ̀ sə gʉ̀ mègù yà' njo Ntirə̀ nə̀ Bə̀boŋ nə, də ya mʉ nə̀ kə̀ tse' bə̀bo nə̀ nà'a və̀gə̀ bohò bwìŋ njo Ntirə̀ nə̀ Bə̀boŋ nə.
46009024	Wèŋ rì də bwìiŋ cagə̀ caŋ, ŋga wo bwìŋ ŋkʉ̀ʉŋ fana ŋwə̀ nə̀ yi caŋ tè nə kə zʉ mantombìi nə megu nə̀ mò'fis. Ye də wèeŋ caŋ gʉgʉŋ ya wèeŋ kə tse' lə̀là' nə.
46009025	Ŋwə̀ nə̀ yi dzəmgə̀ də yi nə caŋ caaŋ cugə̀ ŋgò fʉ̀hʉ, yi kà bum nduk sə gʉ̀ kɛ', də ya yi tse' ŋàŋ. Yi gʉ̀ yè'sə vɛ'nə pwe'fo' ŋga wo nə lak yi bə yu səmok wà sə̀ yà'a nə bʉp. Lə̀làk njàvès nə̀ a sə kʉ̀k də a nə̀ kə̀ tse' nə nà'a kà bʉpgə̀.
46009026	Bohò mʉ̀ yàm, mʉ̀ sə ca lo mègù rərəŋ jʉrr, ya mʉ kə dzeŋ mvwe' sə̀ wo kə̀ lə̀səgə̀ sə. Mʉ̀ ka co ŋwə̀ nə̀ yi sə mà' kɛ'cà ndòʼ wà, nə kà yusə̀ yi də yi ta sə ta yeŋ.
46009027	Mʉ fagə̀ ni' àm nsàap ŋgə'ə sə̀ fò pwe', də ya mʉ̀ kotse' nà' cʉ̀k ŋgò ye kə̀kʉrə̀ bə fàha Tà. Ya kə̀ dzèŋ nùu, wo kà mʉ̀ nə̀ mʉ̀ sə tsoho Ntirə̀ nə̀ Bə̀boŋ mʉ̀ nə də mʉ̀ ka yàm kə̀kʉrə̀ yeŋ dʉk fa.
46010001	Bwema am wèŋ, mʉ̀ sə dzəm də wèeŋ tsərə tse' yusə̀ yà' à ye bohò tàcicii avès wèŋ sə̀ wo à yù Musì. Mvə̀'nə̀ wo à sə gì dzòoŋ kɛ'cà ŋgəà fana mbàk mòk à sə nìlò fa wo mandzə̀. Wo pwe' à lò, nə kə to ndzəp nə̀ wo togə̀ nà' də “Ndzəp nə̀ bə̀baŋ” nà'a sə kùhu.
46010002	Mvə̀'nə̀ wo à yù lò mbàk ànə, nə kə to ndzəp ànə fana yà' à ye bohò wo yà'sə co nsàp bàptɛ mòk ya wo bʉ̀ʉŋ bʉ̀ʉ Musì wèŋ.
46010003	Wo lòoŋ fo' à zʉ zʉzʉʉ sə̀ Nwì à sə tum fa tsə wo mʉbu.
46010004	Wo pwe'fo' à no ndzəp nə̀ Nwì à sə fa wo yi. Ndzəp nə̀ wo ànə no à sə tesə ndzə wohò. Wo nə̀ ndzəp à sə tesə nja nə à ye yà'sə co yumok ŋgò nìtsə̀' gèsə lò bohò Jisòs Krɛst bə tu ye. Yi à ye bə yà'wèŋ ghà nə̀ wo à sə gìhi nə.
46010005	Wo ànə ye mvəsə̀ Nwì à gʉ̀ bohò wo vɛ'nə pwe', mok ye mʉŋgorə̀ ànə ŋkʉ̀ʉŋ sə̀ wo à gʉ̀ʉ Nwì jok. Wo ànə gʉ vɛ'nə fana wo kpʉ ram nooŋ wes ŋgəà anə.
46010006	Bum sə̀ yà' ànə ye yè'sə sə nìtsə̀' fa vesùwèŋ də kà də vesùwèeŋ dzəm ŋgò gʉ̀ bʉp mvəsə̀ tàcicii avès wèŋ à gʉ̀ yà'a dʉk.
46010007	Mok mʉŋgorə̀ wo anə à sə gʉ̀ mok bə rùm wèŋ. Yà'a mvə̀'nə̀ wo à còm ndzənə ŋwàk Nwì də, “Bʉ̀ʉ sə wèŋ à cu sə nze, nə zʉ, nə no, nə lokok mʉtsə̀ ŋgò kàaŋ fa rùum awo sə dzeŋ.” Kà də wèeŋ sə kuksə rùm mvə̀'nə̀ wo à gʉ̀ yà'sə dʉk.
46010008	Mvə̀k mòk ànə ye sə̀', sə̀ wo à sə ko sàhà. Wo à kpʉ nùmbu nə̀ mò'fis co bwìŋ ncùhù hum ba-ncòp-tɛ' njo sàhà ènə. Ye də vesùwèeŋ kà mvəsə̀ wo à gʉ̀ yà'sə gʉ̀.
46010009	Mvə̀k nəmòk à ye fe'lə sə̀mok, wo sə mùmsə Nwì fana wo sə cwaŋ yusə̀ Nwì gʉ̀ fa wo cwaa. Wo à cwà vɛ'nə, Nwì gʉ̀ no lurə zə wo. A kà də a cwaŋ yàvès Nwì dʉk.
46010010	À kə̀ dzèŋ fe'lə mvə̀k nəmòk sə̀mok, wo cep ŋwəm kɛ'ca ŋwəmə. Masinjà Nwì nə̀ yi zəgə̀ ye bwìŋ à kə̀ zə wo. Vesùwèeŋ kà co wo à ŋwə̀m yà'sə ŋwə̀m.
46010011	Bum sə̀ yà' à ye yè'sə pwe' yà'a ŋgò nì fa bwìŋ də wo kərə. Wo à còm nòŋsə yà' ndzənə ŋwàk sə̀ʼ də ya a sə jəŋ ŋkərə̀, bʉsə̀ a cu bə mvə̀k nə̀ nzeŋgò nə nà' kʉəp ŋgò mèe.
46010012	Ye də a ye-a ŋga ŋwə̀ nəmòk sə tsərə də yi gʉgʉŋ fana yi jəŋ ŋkərə̀ ya kà də yi gbʉ dʉk.
46010013	Mə̀mumsə̀ mòk ka bohò wèŋ nə̀ də nà'a kà bohò bwìŋ pwe' və̀gə̀ və yuk. Yusə də, mə̀mumsə̀ və̀-a bohò wèŋ, Nwìi nə kà mè'rə̀ də nà'a ghak weŋ mè'rə̀, bʉsə̀ yi ŋwə̀ nə̀ zìnə. Mə̀mùmsə̀ə və-a bohò wèŋ, yi nə gʉ fa weŋ mandzə̀ nə̀ co wèŋ təəŋ, nə ghak nà'.
46010014	Ŋge' ntʉm am wèŋ, nà'a njo nə̀ mʉ̀ sə lɛŋ weŋ də kà də wèeŋ tse' bo sənə rùm dʉk nə.
46010015	Mʉ̀ sə cèp bohò wèŋ co bʉ̀ʉ sə̀ wèŋ tse' ŋkərə̀ mʉ tuhù wèŋ, wèeŋ tsərə-a yàwèŋ sə̀' də bum sə̀ mʉ̀ sə cèp yè'sə zìnə kè ka' ɛ.
46010016	Ghà nə̀ vesùwèeŋ zʉgə̀ Losopà mvwe' mò'fis, vesùwèŋ sə kwasə Nwì bə ŋgàp nə̀ a nogə̀ fo' nə. Vesùwèeŋ no nəno sə, ye də a sə be'lə ves Jisòs Krɛst wèŋ mvwe' mò'fis ndzə mvwe' ndʉəm ye. A zʉ brɛd ye də a sə be'lə bə ni' Jisòs Krɛst sə̀', kè ka vɛ'nə yeŋ ɛ?
46010017	Yà'a nìtsə̀'gə̀ də vesùwèeŋ mò'fis bʉsə̀ ntuk brɛd nə̀ a zʉgə̀ nə ye mègù nə̀ mò'fis, a benə pwe', nə zʉ nà'.
46010018	Wèeŋ tsərə-a bʉ̀ʉ Jus sə̀ wo zʉgə̀ njàap sə̀ wo jə və̀gə̀ yà' ŋgò fa satikà' bohò Nwì bə zeŋ yà'a nɛ̀. Wo zʉ yà' vɛ'nə, ye də wo bə Nwì wèeŋ mvwe' mò'fis sə̀'.
46010019	Yè'sə sə nìtsə̀' yè'sə da? Co yà' sə nì də rùm bə zʉzʉʉ sə̀ wo jə və̀gə̀ mvwe' rùm sə yà'a yumok sə̀ gʉgʉŋ à?
46010020	Ka', ka vɛ'nə yeŋ lok. Yusə̀ mʉ̀ sə dʉk sə də, bʉ̀ʉ sə̀ wo ka Nwì riŋ fagə̀ satikà' njàwo ŋga wo sə fa nà' yà'sə bohò yòŋsə̀ə ze', kà Nwì ye. Yusə də mʉ̀ ka dzəm də wèŋ ze' wèeŋ ye mò'fis dzəm.
46010021	Aco ŋwè no ŋgàp nə̀ Jisòs Krɛst, nə kə bʉʉŋ no fe'lə ŋgàp nə̀ ze' wèŋ yè'sə va? Kènə də aco ŋwè zʉ zʉzʉ bə Jisòs, nə kə zʉ be'lə fe'lə bə ze' va?
46010022	A bə̀boŋ də a gʉ bum sə̀ co yà' gʉ Nwì yi jok à? Wèŋ tsəm də a tse' ŋàŋ nə ghak Nwì à?
46010023	Mʉ̀ dʉk to mantombì fa' də bʉ̀ʉ mok sə̀ mʉŋgorə̀ wèŋ sə dʉk də, yusəmok sə̀ co wo dzə̀ə bʉ̀ə̀. A zìnə də yusə̀ co wèeŋ dzə̀ə bʉ̀ə̀, megu də a sə̀' zìnə də kaco bum pwe' tɛsə ŋwè yeŋ. Yumok ka bohò wèŋ ŋgò dzə̀ə yeŋ, a zìnə, megu də bum mook yo sə̀ aco yà' gʉ ŋwè yi kà gʉgʉŋ bə bum sə̀ ma nə̀ Tà Jisòs Krɛst ye.
46010024	Kà də ŋwèe sə kʉk lis ŋgò gʉ̀ mègù yusə̀ yà' sə bo yi yiìyi dʉk. Yi gʉ yusə̀ co yà' tɛsə bʉ̀ʉ mok sə̀'.
46010025	Wèeŋ yə-a ŋga wo sə sèŋ njàp mʉntɛɛ̀ŋ, wèŋ ywiŋ zʉ dədok, nə kà yumok fek.
46010026	Mʉ̀ dʉk yè'sə bʉsə̀ wo à còm ndzənə ŋwàk Nwì də, Nwì tse' nzeŋgò nə bə bum sə̀ yà'a sənə ŋgò nə pwe' yi.
46010027	A ye-a ŋga ŋwə̀ nəmòk nə̀ yi ka krətèŋ yeŋ to wu də wu kə zʉ zʉzʉ mʉnda'à yi, wù dzəm, nə geŋ, fana yusə̀ yi fa wu pwe' wù zʉ yà' dədok. Kà də yà'a bə̀boŋ kè bʉp àlɛ sə fek kɛ'cà.
46010028	Nə ye də a ye-a ŋga ŋwə̀ nəmòk dʉk fa wu də, “Njàp ànə njàp rùm,” fana wù kà zʉ. Wù teŋsə vɛ'nə njo nə̀ kàmòk ŋwə̀ ànə nə dʉk də wù sə gʉ̀ bʉp.
46010029	Wu nə me'rə zʉzʉʉ yà'sə vɛ'nə bʉ̀ʉ tu ŋwə̀ mòk, anə ka-a bʉ̀ʉ tu yò yeŋ. Kàmòk aco ŋwə̀ nəmòk fek də, “Aco mʉ̀ cum yàm co ŋgà ndapndzəm bʉ̀ʉ tu ŋwə nà' mòk àlɛ?
46010030	A ye-a ŋga mʉ̀ kwasə Nwì bə zʉzʉ, nə zʉ yà', yaaŋ bʉ̀ʉ mok fo' yà ŋkuŋ wo dʉk də mʉ̀ gʉ̀ bʉp, ŋga mʉ̀ kwasə Nwì bə zeŋ laŋ ɛ?”
46010031	Nə̀ mʉ̀ tse' ŋgò cèp fəsə də, bə̀boŋ də a ye-a ŋga wù sə gʉ-a sə̀ yà pwe', gʉ̀ yà' bə mandzə̀ nə̀ bwìŋ yə, wo kwasə Nwì.
46010032	Jəŋ ŋkərə̀ də wèeŋ kà yusəmok sə̀ co yà' sə yaŋsə ŋwə̀ nəmòk ntʉm gʉ̀. A dzəm ŋgə̀ŋgàŋ ye ŋwə̀ə Jus kè ŋwə̀ nə̀ yi ka ŋwə̀ə Jus yeŋ, kènə bʉ̀ʉ cos àlɛ, wèŋ kà də wèeŋ gʉ co ntʉm bʉp wo dʉk.
46010033	Bohò mʉ̀ yàm, yusə̀ mʉ gʉ̀gə̀ pwe', mʉ̀ sə lap mandzə̀ nə̀ co də mʉ gʉ ndàaŋwè pwe' yi kwa. Mʉʉ kà yàm bə yusə̀ də yà'a nə tɛsə mʉ mʉmʉ̀ tsərəgə̀, mʉ tsərəgə̀ yàm bə yusə̀ aco yà' tɛsə bwìŋ ŋkʉ̀ʉŋ. Mʉ gʉ̀gə̀ vɛ'nə də ya mʉ jəŋ və wo bohò Nwì, də ya wo tse' lùŋ.
46011001	Ye də wèeŋ bɛ' kùugì am mvə̀'nə̀ mʉ̀ sə bɛ' kùugìi Jisòs Krɛst.
46011002	Mʉ̀ kwasə weŋ wùriŋ bʉsə̀ wèŋ sə tsərə malì ncèp àm, nə sə gʉ bum sə̀ mʉ̀ à yə'rə weŋ.
46011003	Yusəmok cu sə̀' sə̀ mʉ̀ sə də wèeŋ rɛɛŋ bə zeŋ. Yusə də, ŋwə̀ nə̀ yi tu bohò ŋwə̀mbaam Jisòs Krɛst. Ŋwə̀mbam nə ye bwi ye tu bohò ŋwàŋwè, Nwì ye tu bohò Jisòs Krɛst yi.
46011004	Ye də, a ye-a ŋga ŋwə̀mbam sə gʉ̀ pìriyà kènə də yi sə tsoho ncèp Nwì mvwe' sə̀ bwìŋ sə kùksə Nwì, nə ta tse' tàm fana ye də yi sə fa marè'tu bohò Jisòs Krɛst nə̀ nà'a tu bohò yi nə.
46011005	Bohò ŋwàŋwè ye, ma nje zok də yi sə gʉ-a bum yè'sə, yi kiŋlok tu ye. A kà-a vɛ'nə ye, ye də ŋwà ànə sə fa marè'tu bohò ŋwə̀mbam nə̀ nà'a tu bohò yi nə. Zok ka bohò nsàp ŋwà ànə bə nə̀ yi kom sù màk fis tu ye kpoho, kpoho yeŋ.
46011006	A ye-a ŋga ŋwàŋwè dʉk də yi kà tu ye kì lok fana ye də yi kom kporə yà'. A rì tse' bə̀boŋ də a yu marè'tu bohò ŋwàŋwè ŋgò kom kporə tu, ye də yi kiŋ lok yà' kìi.
46011007	Njo nə̀ ka bə̀boŋ bohò ŋwə̀mbam ŋgò lok tu ye yeŋ nə də, ŋwə̀mbam tse' nsəsə̀ə Nwì. Ŋwə̀mbam nìtsə̀'gə̀ mvə̀'nə̀ kə̀kuk nə̀ Nwì cu fana ŋwàŋwè sə niŋtsok ye mvə̀'nə̀ kə̀kuk nə̀ ŋwə̀mbam cu.
46011008	Wèŋ rì də, Nwì ànə jəŋ vəp ŋwə̀mbam, nə gʉ ŋwàŋwè bə zeŋ, ka də yi à jə vəp ŋwàŋwè, nə gʉ ŋwə̀mbam bə zeŋ yeŋ.
46011009	Yumook sə̀' də, Nwì ànə gʉ ŋwàŋwè bʉ̀ʉ ŋwə̀mbam, ka də yi à gʉ̀ ŋwə̀mbam bʉ̀ʉ ŋwàŋwè yeŋ.
46011010	Ye də a bə̀boŋ də ŋwàŋwèe kiŋlok tu ye ŋgò nìtsə̀' də yi ka tu bohò ŋwə̀mbam yi yeŋ. Yi gʉ vɛ'nə ya ntʉm kà masinjàa Nwì yaàŋ.
46011011	Mvə̀ʼnə̀ bum yèʼsə vɛʼnə kà də wèeŋ swi yèʼe dʉk. Ncu àvès nə̀ ves Tà Jisòs wèŋ ènə, ŋwə̀mbam tse' ŋgò ye sə̀', ŋwàŋwè ye sə̀'. Bʉsə̀ wo sə fak bo bə bo.
46011012	A rì də yè'sə zìnə bʉsə̀ Nwì ànə jəŋ vəp ŋwə̀mbam nə gʉ ŋwàŋwè bə zeŋ, ŋwàŋwè dzə fe'lə bwi ŋwə̀mbam sə̀'. Bum pwe' və̀gə̀ bohò Nwì.
46011013	Wèeŋ kʉk ja'a na yàwèŋ sə fenə sə̀' ɛ̀. Co a bə̀boŋ bohò ŋwàŋwè ŋgò lòkok təəŋ ŋgò lɛŋ Nwì mvwe' bwìŋ tu to àlɛ?
46011014	A kʉ̀k ja'a mègù-a mvə̀'nə̀ Nwì à gʉ̀ bum fana yà' ye də a marè'tu bohò ŋwə̀mbam ŋgò tse' nʉ̀əmtu sə̀ sə̀sap.
46011015	Bohò ŋwàŋwè ye yà'a bohò yi bum ŋgwɛ̀ŋ bʉsə Nwì à fa wo nʉ̀əmtu ya wo lok tu awo bə zeŋ.
46011016	A ye-a ŋga ŋwə̀ nəmòk cu, nə də yi fenə bum yè'sə fana ŋgə̀ŋgàaŋ riŋ də vès, nə ye bʉ̀ʉ cos ma fò pwe', vès tse' mègù yàvès mandzə̀ nə̀ mò'fis ŋgò kùksə Nwì bə zeŋ.
46011017	Yu nə̀ mʉ̀ sə də mʉ tip weŋ bə zeŋ ŋga'a nèʼe, kaco mʉ̀ kwasə weŋ bə zeŋ kwasə yeŋ. Yusə də, bə mvə̀k nə̀ wèeŋ kə̀ be'ləgə̀ ŋgò kùksə Nwì fana wèŋ sə gʉ ghak fo' bʉp.
46011018	Nə̀ mò'fis də, bwìŋ a tsə̀' mʉ də wèeŋ və mvwe' mò'fis co cos, wèŋ ye cù zəzok, nə ga'a bə bòp bə bòp. Yusə̀ wo a tsə̀' mʉ yè'sə sə yəəŋ bohò mʉ̀ co a zìnə.
46011019	(A zìnə də cù zəzook bʉp, megu də nà'a gʉ̀gə̀ ghà mòk yi ŋkuŋ wù rì ŋwə̀ nə̀ yi zìnə mʉŋgorə̀ wèŋ anə.)
46011020	Wèeŋ kə be'ləgə̀ mvwe' mò'fis ŋgò zʉ fana wèeŋ kà yà'sə Losopà zʉgə̀.
46011021	Mʉ̀ dʉk vɛ'nə bʉsə̀ wèeŋ zʉgə̀ə, ndàaŋwè pwe' sə zʉ sə̀ ye, nə kà mòk tək. Wèeŋ gʉ̀ vɛ'nə, bʉ̀ʉ mok sə waŋ njè ŋga mok sə jʉ̀hʉ də wo no cà cù.
46011022	Kwɛ'fò! Wèŋ jə bʉ̀sə ndap Nwì co yusə̀ wà, nə sə fa bʉ̀ʉ sə̀ wo ka yumok tse' marè'tu bʉ̀ʉ yà? Wèŋ ka ndap co wèŋ zʉ nə no fo' mvə̀'nə̀ wèŋ dzəm tse' à? Wèŋ dzəm də mʉ dʉk yè'sə daa? Co mʉ kwasə weŋ bə nsàp nə̀ wèŋ sə gʉ̀ ènə à? Njo'ò, mʉ nə kà weŋ kwasə̀.
46011023	Mʉ̀ à yə'rə fa weŋ bum sə̀ Tà Jisòs à nìtsə̀' mʉ laŋ. Yusə də à ye nòoŋ bə ndzəm nə̀ wo seŋ Tà Jisòs nà'a, yi jəŋ brɛd,
46011024	nə kwasə Nwì bə zeŋ. Yi ànə kwasə wes Nwì, yi bə'rə nà', nə cep də, “Nèʼe ŋgùpni' àm nə̀ mʉ̀ fa nà' bʉ̀ʉ wèŋ. Wèeŋ sə gʉhʉ vɛ'nə, ŋgò tsərə tse' mʉ.”
46011025	Wo ànə zʉ wes fana yi jəŋ ŋgàp nə, nə cep sə̀' də, “Ŋgàp nèʼe lʉ̀k nə̀ fi nə̀ nà' kì ŋge' ndzənə ndʉəm am. Ghà nə̀ wèeŋ no ŋgàp nèʼe pwe', wèŋ sə tsərə tse' mʉ.”
46011026	Ye də ye jəŋ ŋga'a tə̀tè kə dzeŋ nùmbu nə̀ Tà Jisòos nə̀ bwìŋ foho və̀ə, ghà nə̀ wèeŋ zʉ brɛd nèʼe nə no ŋgàp nèʼe pwe', ye də wèŋ sə nìtsə̀' fa bwìŋ yà'sə kpʉ Tà Jisòs nə.
46011027	Ye də a ye-a ŋga ŋwə̀ nəmòk zʉ brɛd ènə kè no ŋgàp ye nə bə mandzə̀ nə̀ nà' ka bə̀boŋ yeŋ fana ye də ŋgə̀ŋgàŋ cu bʉp bə ni' nə ye ndʉəm Tà Jisòs.
46011028	Ye də ŋwə̀ nə̀ yi dʉk-a də yi zʉ brɛd nə, nə no ŋgàp nə fana yi fek ni' ye bə̀boŋ ŋkuŋ yi zʉ yà'.
46011029	Bʉsə̀ ŋwə̀ nə̀ yi zʉ-a ŋga yi kà ŋgùpni' Tà Jisòs tsərəgə̀ fana ye də ŋgə̀ŋgàŋ sə to naaŋ nzak mʉ tuhù yi.
46011030	Nà'a njo nə̀ bʉ̀ʉ awèŋ sə yaa ŋkʉ̀ʉŋ, mok ye wə̀wo fana mok sə kpʉ kpʉʉ jwaŋ.
46011031	A ye-a də a fek ni' avès bə̀boŋ ŋkuŋ nə zʉ yà' fana ye də Nwìi nə kà vesùwèŋ bə nzak bɛ'.
46011032	Njo nə̀ Nwìi sakgə̀ ves, nə yeŋsə ves ŋgə' a yegə̀ ŋgò rəŋsə fa ves jòoŋ avès. Yi gʉ̀ vɛ'nə ya nùmbu nə̀ yi və̀ ŋgò kə̀ sak nzeŋgòŋ fana yi kà ves bə bʉ̀ʉ sə̀ wo gbʉ nzak bohò Nwì be'lə̀.
46011033	Bwema am wèŋ, ye də ghà nə̀ wèeŋ kə be'lə ŋgò zʉ Losopà fana boŋ də wèŋ tək bwema mok wèŋ wo və wes ŋkuŋ.
46011034	A ye-a ŋga njè sə ya ŋwə̀ nəmòk fana yi zʉ və bɛŋ ye mʉ nda'à yi ŋkuŋ nə və. Yi gʉ vɛ'nə ya ŋga wèeŋ kə be'lə mvwe' mò'fis fana Nwì kà weŋ bə nzak bɛ'. Mʉ və̀ ŋkuŋ vesùwèŋ cep bə bum mok sə̀ wèŋ à com fek mʉ yà'a laŋ.
46012001	Bwema am wèŋ, yumok sə̀ mʉ̀ sə dzəm də wèeŋ rɛɛŋ bə zeŋ, a bə nzak bum sə̀ Yòŋsə̀ Nwìi fagə̀ bwìŋ ŋkərə̀ ŋgò gʉ̀ʉ.
46012002	Wèŋ rì də à ye mantombì fa' ŋga wèŋ ka bohò Jisòs ntò dzəm, wèŋ à sə jàm kɛ' weŋ bə mandzə̀ zəzok. Wèŋ yuŋ kɛ' lo rùm sə̀ wo ka cù cèpgə̀ wèŋ nduk.
46012003	Ye də wèeŋ rɛɛŋ bə zeŋ də, a ye-a ŋga Yòŋsə̀ Nwì sə gʉ̀-a ŋwə̀ nəmòk fana kaco ŋgə̀ŋgàŋ dʉk də, “Ndòo bɛ' Jisòs” yeŋ. A sə̀' də kaco ŋwè dʉk də, “Jisòos Tà”, ŋga Yòŋsə̀ Nwì sə kà ŋgə̀ŋgàŋ yi gʉ̀ yeŋ.
46012004	Ncèp nə̀ mʉ̀ anə yeto bə zeŋ nà'a də, Yòŋsə̀ Nwìi fagə̀ bwìŋ ŋkərə̀ ŋgò gʉ̀ bum bə mandzə̀ zəzok. Yòŋsə̀ Nwì nə̀ yi sə fa bwìŋ ŋkərə̀ə yè'sə mègù yi nə̀ mò'fis.
46012005	Fàha sə̀ ŋgò fàk bohò Tà Jisòos sə zəzok. Tà Jisòs nə̀ wo sə fàk bohò yi nə, yi nə̀ mò'fis.
46012006	Bwìŋ tse' mandzə̀ sə̀ ŋgò gʉ̀ fàha Nwì bə zeŋ zəzok. Ŋga gàpsə fa bwìŋ ŋkərə̀ nə̀ ŋgò fàk bə zeŋ vɛ'nə Nwì nə̀ mò'fis.
46012007	Yòŋsə̀ Nwìi nì fagə̀ ŋwə̀ nə̀ mò'fis yumok də ya nà'a jəŋ yu ànə, nə tɛsə bʉ̀ʉ ye sə̀ wo à dzəm bə zeŋ pwe'.
46012008	Yòŋsə̀ nə fagə̀ ŋwə̀ nəmòk ye mandzə̀ nə̀ ŋgò fa bwìŋ ntip nə̀ bə̀boŋ bə bum sə̀ ma nə̀ Nwì, nə fa mòk ye ŋkərə̀ nə̀ ŋgò yə'rə rɛŋsə fa bwìŋ bum Nwì. Yè'sə lòoŋ ŋga sə fa gù Yòŋsə̀ Nwì nə̀ mò'fis.
46012009	Yòŋsə̀ Nwì nə fagə̀ ŋwə̀ mòk ŋàaŋ sə̀ ŋgò tse' rì nsàp dzədzəm nə̀ də Nwìi nə gʉ tsoŋ li yusə̀ yi fek nà'. Yi fa ŋwə̀ mòk ye nə̀ də aco yi luŋsə ŋgà yiyaŋ.
46012010	Bʉ̀ʉ mok tse' yàwo ŋàaŋ sə̀ ŋgò gʉ̀ bum sə̀ yà'a maŋgəŋgèŋ, mok ye yàwo sə̀ ŋgò cèp rì bum mok sə̀ Nwì tsoho fa wo yà' yi ŋga gù sə̀ Yòŋsə̀ Nwì nə̀ mò'fis nə. Bʉ̀ʉ mook ŋgàa rì də yu yèʼe yà' və̀ bohò Yòŋsə̀ nə, yèʼe sə̀ yà' ka bohò Yòŋsə̀ və. Ŋwə̀ mòok nə̀ aco yi cep riŋ ncèep lak mok sə̀ bwìŋ kà yà' yukgə̀ fana mòk ye ye nə̀ ŋgò tsòho rɛŋsə fa bwìŋ yusə̀ mòk nə cèep sə.
46012011	Sənə bum sə̀ a sə gʉ̀ yè'sə pwe'fo', Yòŋsə̀ nə̀ yi fa ŋàŋ də bwìŋ gʉ vɛ'nə nə, yi mègù yi nə̀ mò'fis. Yi fagə̀ ndàaŋwè pwe' ŋàaŋ sə̀ nà' zok yiìyi mvə̀'nə̀ yà' bò yi ŋgò fa nà'.
46012012	Aco a fʉhʉ ja'a nsàap fəfaa yè'sə bə ni' ŋwè. A rìŋ də ni' ŋwè tseʼ bòp zəzok. Nà'a ye-a sə̀ zəzok vɛ'nə ŋga nà' gù nə̀ mò'fis. Bòop sə pweʼ be'ləgə̀ mvwe' mò'fis ŋgò ye ni' nə̀ mò'fis. Yà' mègù bohò bʉ̀ʉ Jisòs Krɛst wèŋ sə̀' vɛ'nə.
46012013	Vesùwèeŋ mok bʉ̀ʉ Jus, mok kà bʉ̀ʉ Jus ye. Mok ŋkwɛ̀ŋ, mok kà ŋkwɛ̀ŋ ye. Vesùwèŋ lòoŋ à bʉ̀ʉŋ co ŋwə̀ nə̀ mò'fis ghà nə̀ wo à bàptɛsə ves bə yòŋsə̀ nə̀ mò'fis nə. A sə̀' yòŋsə̀ ànə nə̀ a jə nòŋsə nà' sə ntʉʉ̀ vès.
46012014	Ni' ŋwèe mò'fis, ŋga nà' tse' bòp ŋkʉ̀ʉŋ ŋkuŋ yi ye ni' nə̀ mò'fis nə.
46012015	A ye-a ŋga kù dʉk də, “Njo nə̀ mʉ̀ ka bo yeŋ àlɛ, ye də mʉ̀ ka mok bòp ni' yeŋ.” Yàʼsə nə kà kù də wo kà bòp niʼ mamòk yeŋ gʉ̀.
46012016	A ye-a də ntu' dʉk də, “Bʉsə̀ mʉ̀ ka yàm lis yeŋ, ye də mʉ̀ ka ma ni' ŋwè mok yeŋ.” Aco yà'sə kupsə ntu'u sə à?
46012017	Tsərə-a yàwèŋ sə̀' də ni' ŋwè ànə ye megu-a liìs lis, yi yuk bum bə yà? Kè a ye-a də ni' ŋwè pwe' à ye mègù ntu'ù ntu', yi rəmsə bum bə yà?
46012018	Nwì ànə ka vɛ'nə gʉ̀. Yi à gʉ̀ nòŋsə ni' nə nja zəzok mvə̀'nə̀ yà' à bò yi.
46012019	A ye-a də ni' ŋwèe ye megu lòoŋ nsàp yu nə̀ mò'fis, kaco wù to nà' də a ni' ŋwè yeŋ.
46012020	Yusə də ni' tse' bòp zəzok ŋga yi mègù ni' nə̀ mò'fis.
46012021	Kaco lis dʉk fa bo də, “Mʉ̀ ka fàk vesù tse'” yeŋ. Kaco tu dʉk fa kù də, “Mʉ̀ ka fàk vesù tse'” sə̀' yeŋ.
46012022	Yusə də, ma ni' ŋwè nə̀ a tsəmgə̀ də nà' ka fàk tse' nə, kaco a cum to jì zeŋ yeŋ.
46012023	Ma ni' sə̀ vèes tsərəgə̀ də yà' a momjo yà'a, a jə ghakgə̀ ŋkərə̀ sə̀ʼ bohò ma nà'nə. Ma ni' nə̀ bwìŋ yə-a nà' marè'tu ko ves nà'a, a təhə bòŋsə loʼ ghakgə̀ sə̀ʼ zeŋ.
46012024	Vesùwèeŋ təhə lok yà' vɛ'nə, nə kà ni' nə̀ ma nə̀ bə̀boŋ nə yumok təhə lok fa. Nwì à gʉ̀ ni' nə vɛ'nə yi də ma ni' sə̀ a jəgə̀ yà' co yusə̀ wà sə vesùwèeŋ jə ghakgə̀ ŋkərə̀ sə̀' bohò wo.
46012025	Ye də ni' ŋwèe kà ma mòk co də nà' ka fàk tse' jəgə̀. Nà'a jəgə̀ ma nə̀ fò pwe' də nà' tse' yumok ŋgò gʉ̀ fa mòk.
46012026	Ni' nə ma mòk sə yə-a ŋgə', wo ye lo ŋgə' nə sə̀ wo pwe'. Ma mòk cu-a bə̀boŋ, boŋ lo wo sə̀ lòoŋ fo'.
46012027	Yusə̀ mʉ̀ sə dʉk sə də, wèŋ pwe'fo' mvwe' mò'fis, wèeŋ ni' Jisòs Krɛst. Nə ye sə̀' də ŋwə̀ nə̀ fò pweʼ tə yà'a co ma ni' ye nə ma mòk.
46012028	Nwì a fa bʉ̀ʉ sə̀ wo ma ni' Jisòs Krɛst yè'sə fàk zəzok. Yi fa mantombì də mook ŋgàa ntum Jisòs, bɛ'ɛ wo ŋgàa tsòhò bum Nwì wèŋ, nə̀ tɛ' cicà wèŋ. Mok ye mali ŋgàa gʉ̀ maŋgəŋgèŋ, ŋgàa gʉ̀ bwìŋ lokok mvwe' yiyaŋ, ŋgàa tɛsə̀ bwìŋ wèŋ, bʉ̀ʉ sə̀ aco wo benə riŋ bwìŋ ŋgò fàk mvwe' mò'fis, nə ye bʉ̀ʉ sə̀ aco wo cep ncèep lak mok sə̀ wo kà yà' rìgə̀ wèŋ sə̀'.
46012029	Kaco bwìŋ pwe'fo' tse' kʉrə ŋàŋ ŋgò gʉ̀ nsàp fàk nə̀ mò'fis yeŋ. Aco bwìŋ pwe' ye ŋgàa ntum Jisòs kè ŋgàa tsòhò bum Nwì kè cicà àlɛ à? Ka', kaco ye vɛ'nə yeŋ. Kaco bwìŋ lòoŋ ye ŋgàa gʉ̀ maŋgəŋgèŋ.
46012030	Kè ŋgàa lòkoksə̀ bwìŋ mvwe' yiyaŋ bə ŋgàa tɛsə̀ bwìŋ yeŋ. Nə ye sə̀' də kaco bwìŋ pwe' ye wes ŋgàa cèp rì ncèep lak sə̀ wo ka yà' rì, sə̀' yeŋ. Kaco bwìŋ pwe' tsoho rɛɛŋsə riŋ fa bwìŋ ncèep lak yè'sə sə̀ yeŋ.
46012031	Nə ye də bohò wèŋ yàwèŋ, wèeŋ kʉk megu lis awèŋ bə ŋkərə̀ə sə̀ wèŋ rì də yà' bò gha' zeŋ sə. Mʉ niŋtsok fa weŋ yusə̀ yà' təəŋ mantombì sə̀'.
46013001	A ye-a də ŋwə̀ nəmòk riŋ ncèep lak bwìŋ pwe', nə yuk bə ncèep masinjàa Nwì sə̀', nə kà bwìŋ dzəm, ye də yusə̀ yi sə cèep pwe' mègù co ŋkʉ mòk sə cep gham wà.
46013002	Ŋgə̀ŋgàaŋ tse'-a sə̀ ŋàaŋ sə̀ʼ ŋgò cèp rì bum mok sə̀ Nwì tsòho fa yi yà' yi, yi riŋ bum pwe', nə riŋ bum sə̀ yà' cu sə̀swihì, nə tse' dzədzəm nə̀ də yi dʉk-a də nda nèʼe coho fa', nə kə təəŋ fa', nà' coho, nə kà bwìŋ dzəm, ye də yi ŋwə̀ nə̀ wà.
46013003	A ye-a sə̀ də yi gàp wes fa bwìŋ bum ye pwe', nə fa ni' ye də wo tɛŋ nà', nə kà dzədzəm bohò bwìŋ tse' fana ye də bum sə̀ yi gʉ̀ yà'sə pwe' nə kà yi tɛsə̀.
46013004	Ŋwə̀ nə̀ yi tse'gə̀ dzədzəm nə yegə̀ yè'sə va? Yi kogə̀ ntʉm, nə sə ye bə̀boŋ bə bwìŋ. Ŋwə̀ nə̀ yi tse' dzədzəm nə yi kà də ŋwə̀ nəmòk ghak yi bʉ̀ʉ yàlɛ wagə̀, yi kà nsàp cù nə̀ də “Mʉ̀ a gʉ̀ vɛ'ɛ, mʉ̀ a gʉ̀ vɛ'ɛ mʉ̀” sə tse' kɛ'cà, nə kà ni' sə̀' sə nɛ̀.
46013005	Yi kà capgə̀, yi kà wi' yegə̀, yi kà nə̀nàk jòkgə̀, nə kà bʉp sə ntʉʉ̀ yi nòŋsə̀.
46013006	Yi kà bà'lo ŋga ŋwə̀ nəmòk gʉ̀ bʉp dʉkgə̀. Yi kwa mègù ŋga yi yə də ŋwè gʉ̀ yusə̀ yà'a bə̀boŋ.
46013007	Yumok kà dzədzəm ghakgə̀. Yi tsərəgə̀ bə̀boŋ bohò bwìŋ, yi kʉ̀'gə̀ lis də bwìŋ nə bʉʉŋ bə̀boŋ. A bʉp-a yi sə̀ yà, yi kà ŋgò gʉ̀ bə̀boŋ teŋsə̀.
46013008	Ŋwèe tse'-a sə̀ ŋàaŋ sə̀ ŋgò cèp rì bum sə̀ Nwì tsoho fa yi yà' yi, nə cep riŋ bə ncèep lak sə̀ yi ka yà' yə'rə yuk, nə tse' ŋkərə̀ nə̀ Nwì a fa yi nà' ŋgò rɛŋ bum ye bə zeŋ, fana yà'a nə̀ kə̀ mè ntsə'mòk. Dzədzəm kà ye lə̀ yukgə̀.
46013009	Yusə də ŋkərə̀ nə̀ Nwì fa bwìŋ ŋgò rɛŋ bum Nwì bə zeŋ, nə ye nə̀ ŋgò tsòho bum sə̀ Nwì tsə̀' fa ŋwè yà' yi, yèʼe pwe' lə̀m.
46013010	Sə̀ yà'a dak kə̀ və̀ ntsə'mòk fana, sə̀ lə̀m yè'sə nom bisə.
46013011	Yà' mègù sə̀' mvə̀'nə̀ mʉ̀ ànə ye mweŋke', mʉ̀ sə cep cù, sə kʉk bum, nə sə tsərə bum sə̀' co mweŋke'. Nə̀ ŋga'a nə̀ mʉ̀ a bʉ̀ʉŋ ŋwè laŋ nèʼe, mʉ̀ ka fàk bə bum bweŋke' mok tse' fe'lə.
46013012	A sə yə bum ŋga'a ntò jə̀jarə̀, mvə̀k ànə dzèŋ nùu, a nə ye bum mok co wù yə ŋwè si bə si. Ŋkərə̀ nə̀ a tse' ŋga'a nèʼe a sə rì bum bə zeŋ bɛ̀s ma mò'fis. Mvə̀k ànə kə̀ wɛ̀s nùu, a nə riŋ bum pwe' nə̀ pwe' co mvəsə̀ Nwìi rìgə̀ ŋwè yèʼe.
46013013	Ŋgò lə̀sə, a rì də bum cu tɛ' sə̀ yà'a nə̀ kà kə̀ lə̀ yuk. Nə̀ mò'fis, dzədzəm nə̀ ŋgò naaŋtu bə yusə̀ lis ka yà' ye yuk. Nə̀ baa ŋgò tse' tsətsərə̀ nə̀ də Nwìi nə̀ gʉ̀ fa ves yusə̀ yi à dʉk. Nə̀ tɛ' ye dzədzəm. Fana dzədzəm nə yam càsə ghak mok sə pwe' yi.
46014001	Làp mandzə̀ nə̀ ŋgò tse' dzədzəm nə ghak nsàp yu yà pwe', nə sə kʉk mali lis ŋgò tse' ŋkərə̀ə sə̀ Nwìi fagə̀ bwìŋ yà'a sə̀', nə yè lɛ ŋkərə̀ nə̀ ŋgò tsòho bum sə̀ Nwì tsə̀' fa ŋwè yà' yi yà'a ntɛ̀ŋ.
46014002	A ye-a ŋga ŋwə̀ nəmòk sə cèp bə ncèep lak sə̀ bwìŋ kà yà' yukgə̀, ye də yi sə cèp mègù yà'sə bohò Nwì. A vɛ'nə bʉsə̀ yi cu ŋgò cèep, ŋwə̀ nəmòok nə kà yusə̀ yi sə cèep sə yuk rɛɛ̀ŋ. Mʉ̀ sə dʉk ghà nə̀ yi nə cep bum sə̀ bwìŋ ka yà' rɛɛŋ ŋga yi sə cèp bə ŋàaŋ Yòŋsə̀ Nwì yà'a.
46014003	Nə ye sə̀' də, ŋwə̀ nə̀ yi cèpgə̀ ye bum sə̀ Nwì tsòho fa yi yà' yi nə, cèpgə̀ ye ŋgò tɛsə ye bwìŋ. Yi kwɛ'səgə̀ wo, nə sə fisə fa wo ntʉm bə̀boŋ.
46014004	Ŋwə̀ nə̀ yi cèpgə̀ bum sə̀ Nwì tsòho fa yi yà' yi nə cu ŋgò cèep, yà' tɛsə bʉ̀ʉ cos wèŋ. Nə̀ yi cèpgə̀ ye ncèep lak sə̀ bwìŋ kà yàʼ yukgə̀ nə cu ŋgò cèep, yà' sə tɛsə megu sə̀ʼ ni' ye yiìyi.
46014005	A ye-a bə və̀əm yàm, mʉ̀ dzəm ghak də wèeŋ cep lɛ bum sə̀ Nwì sə tsòho fa weŋ yà' yi, bʉsə̀ tse' ghak fàk zeŋ. Mʉ̀ dzəm də wèeŋ cep ncèep lak sə̀ bwìŋ ka yà' yukgə̀ sə sə̀'. Mègù də yà'a bò ghakgə̀ ŋga wo tsoho rɛŋsə fa bwìŋ yusə̀ wo cèp sə. A ye-a mʉmvə̀' ànə fana yà' tɛsə bʉ̀ʉ cos nə.
46014006	Bwema am wèŋ, a dʉk-a də mʉ kɛ' və ŋkɛ' bohò wèŋ ŋga mʉ̀ sə cèp ncèep lak sə̀ bwìŋ sə kà yà' yuk, a nə boŋ fo' yà? Mʉ̀ də anə boŋ megu ŋga mʉ̀ tsə̀' weŋ yumok sə̀ yà'a fi, kè tsoho rɛŋsə weŋ ŋkərə̀, kè tsoho fa weŋ bum sə̀ Nwì tsə̀' fa mʉ yi, nə fa weŋ bə ntip ŋkuŋ yà' boŋ àlaa.
46014007	Wèeŋ kʉk ja'a na yàwèŋ sə̀' bə bum sə̀ jì yòŋsə̀ co ndìŋgòm kè luŋ yèʼe nɛ̀. A ye-a ŋga wo ka nà' bə̀boŋ koksə tsərə, aco ŋwè yuk riŋ nsàp ŋkì nə̀ wo sə buk nə va?
46014008	Nə ye sə̀' dʉk də a ye-a ŋga ŋwə̀ nəmòk sə fʉəp ŋkʉ̀p də bwìŋ tesə lo kə mak dzè', yi kà nà' mvə̀'nə fʉəp rì, aco ŋwə̀ nə̀ mò'fis tesə nà?
46014009	Bum yè'sə zìnə bə ncèpcù nə̀ bwìŋ cèpgə̀ nèʼe sə̀'. A ye-a ŋga ŋwè sə cèp yumok yi kà yà' rərɛŋ cèp fis fana yà' mègù fʉ ntu'ù bwìŋ co fə̀fə̀ sə cà yi.
46014010	Ncèep lak sə nzeŋgòŋ fɛɛŋ ŋkʉ̀ʉŋntɛ̀ŋ, wo cep nə̀ fò pwe' ŋga wo sə cèp yumok nja.
46014011	Nə ye də a ye-a də ŋwèe cèp yà', mʉ̀ kà yuk fana ŋgə̀ŋgà nə̀ yi sə cèp nə nə ye bohò mʉ̀ co ŋwè mvum. Mʉ̀ ye bwi bohò yi sə̀ʼ co ŋwè lakmvum.
46014012	A bohò wèŋ sə̀ʼ vɛʼnə, wèŋ sə tà' vɛ'ɛ wùriŋ də wèeŋ tse' nsàap ŋàaŋ sə̀ Yòŋsə̀ Nwìi fagə̀ bwìŋ yà'a, wèeŋ lap mandzə̀ ŋgò fàk ghak lɛ bə sə̀ aco yà' kuksə bʉ̀ʉ cos nə.
46014013	Ye də ŋwə̀ nə̀ yi sə cèp-a bə ncèep lak sə̀ bwìŋ sə kà rɛɛŋ fana yi lɛŋ Nwì də nà'a gʉ yi ŋgò tsòho rɛŋsə fa bwìŋ yusə̀ yi cèp sə sə̀'.
46014014	Bʉsə̀ ŋwè sə lɛŋ na bə nsàp dʉk lak ànə vɛ'nə, ye də yi sə lɛŋ sə ntʉʉ̀ yi, nə kà yusə̀ yi sə lɛŋ sə tsərə̀ rì.
46014015	Ye də yusə̀ aco yi gʉʉ yu yà? Yi tse' ŋgò lɛŋ bə nsàp mandzə̀ nə̀ co yòŋsə̀ ye rɛɛŋ bə zeŋ, nə lɛŋ bə nsàp mandzə̀ nə̀ co ntʉm ye rɛɛŋ bə zeŋ sə̀'. Yi yəm ŋkì bə dʉk lak nə̀ bwìŋ sə rɛɛŋ nə, nə yəm bə dʉk lak nə̀ bwìŋ sə kà rɛɛŋ nə sə̀'.
46014016	Bʉsə̀ a ye-a ŋga wù sə lɛŋ kwasə Nwì bə dʉk lak nə̀ bwìŋ sə kà nà' rɛɛŋ nə ŋga bʉ̀ʉ mok cu mʉkwe'e anə sə̀ wo ka bum cos ŋkʉ̀ʉŋ rì, aco wo dʉk də “Yà'a ye vɛ'nə” va, ŋga wo ka rɛɛŋ nɛ?
46014017	Kàmòk ŋga wù sə lɛŋ kwasə bòŋsə Nwì vɛ'ɛ wùriŋ, yà' kà bʉ̀ʉ mok sə wèŋ yàwo tɛsə̀.
46014018	Bohò mʉ̀ yàm, mʉ̀ kwasə Nwì wùriŋ də mʉ cèpgə̀ ncèep lak sə̀ bwìŋ kà yukgə̀ yà'sə mʉ̀ nə casə weŋ pwe'.
46014019	Nə ye də a ye mʉ cos fana boŋ ghak co mʉ̀ cep megu ŋgìi dʉk tàŋ sə̀ aco bwìŋ yuk yà' nə teŋsə, nə noŋsə ŋgò cèp ŋgìi dʉk nduk nə̀ nduk sə̀ bwìŋ sə kà yà' yuk rɛɛŋ. Mʉ gʉ vɛ'nə ya mʉ yə'rə bʉ̀ʉ mok wèŋ yàwo sə̀'.
46014020	Bwema am wèŋ, wèeŋ cu ŋgò tsərə bum, wèŋ kà co bweŋke' sə tsərə wo tsərə̀. A ye-a bə mandzə̀ nə̀ ŋgò gʉ̀ bʉp, wèŋ ye co bweŋke' ntɛ̀ŋ. Wèeŋ tsərə bum co bʉ̀ʉ sə̀ wo gʉ laŋ.
46014021	Wo à còm nòŋsə yà' ndzənə ŋwàk Nwì dʉk də, Mʉ nə cep bohò bʉ̀ʉ am cùhù bʉ̀ ŋkʉ̀ìŋ sə̀ ncèep lak awo zok; Nə ye də mʉ gʉ-a sə̀ vɛ'nə, Bʉ̀ʉ am sə wèeŋ nə kà mʉ sə̀ yuk malì.
46014022	Yà'sə sə nìtsə̀' də, ŋgò cèp rì ncèep lak sə̀ bwìŋ kà yà' rìgə̀ə yusə̀ yà' sə nì ŋàaŋ Nwì bohò bʉ̀ʉ sə̀ wo ka Nwì dzəm. Ŋgò tsòho bum sə̀ Nwì tsə̀' fa ŋwè yi ye mvə̀k nə̀ nà' sə nì ŋàaŋ Nwì bohò bʉ̀ʉ sə̀ wo dzəm Nwì.
46014023	Wèŋ tsərə də aco yà' ye va, ŋga bʉ̀ʉ cos sə pwe' nə kə be'lə-a, ndàaŋwè pwe' sə cep bə dʉk lak nə̀ bwìŋ kà nà' yukgə̀-ɛ̀? A dʉk-a də wo sə cèp vɛ'nə bʉ̀ʉ mok sə̀ wo ka bum cos ŋkʉ̀ʉŋ riŋ nə ye sə̀ wo pegè wèŋ kə tseŋ wo ŋga wo sə cèep, wo nə kà bʉ̀ʉ cos sə wèŋ də ŋgàa ŋaŋ to à?
46014024	A ye-a də bʉ̀ʉ yè'sə nə və ŋga wèŋ sə tsòho bum sə̀ Nwì tsə̀' fa weŋ yà' yi fana yà'a nə gʉ wo ŋgò yə bʉp awo sə̀ wo gʉ̀gə̀, wo riŋ yàwo sə̀' də wo bʉ̀ʉ sə̀ bʉp bə tu awo. Bum sə̀ wo yuk sə pwe' nə sak wo sə̀'.
46014025	Bum sə̀ wo tsərə swìhigə̀ yà' pwe' nə yəəŋ bohò wo jəja. Wo nə bʉhʉ sə nze, nə kuksə Nwì, nə sə cep fis də, “Nwì cu mvwe' yè'sə wenə wèŋ zìnə.”
46014026	Bwema am wèŋ, bum sə̀ a sə cèp yè'sə pwe', aco a ləsə yà' vɛ'ɛ. A ye ŋga wèŋ və̀ mʉ cos ŋgò kùksə Nwì fana ndàaŋwè pwe' tse' ŋgò fʉ̀hʉ bə yuye sə̀ yi nə gʉ. Mòok tse' ŋkì, mòk tse' yəyə'rə̀, mòk tse' yumok sə̀ Nwì tsə̀' fa yi yà', mòk ye ye ŋgà cèp bə ncèep lak sə̀ bwìŋ kà rɛɛŋ gə̀, nə ye bwi ŋga'a ŋwə̀ nə̀ yi nə tsoho rɛŋsə yusə̀ mòk nə cèp sə. Bum sə̀ wèeŋ gʉ yà' pwe', yà'a ye nsàp nə̀ co yà' tɛsə cos nə.
46014027	Wèeŋ cu mʉ cos anə, bʉ̀ʉ sə̀ wo nə cep bə ncèep lak sə̀ bwìŋ kà yukgə̀ sə, wo kà bwìŋ ba kè tɛ' àlɛʼ càsə̀. Wo cu ŋgò cèep, mòok cep wes ye ŋkuŋ mòk lokok cep ye. Wo cèp wes fana ŋwə̀ nəmòk ye tsoŋ nə̀ ŋgò rɛŋsə fa bwìŋ yusə̀ wo cèp sə.
46014028	A ye-a də ŋwə̀ nə̀ co yi rɛŋsə fa bwìŋ yusə̀ wo cèp sə bʉ̀ə̀ fana wo kà co bwìŋ yuk cèp fis. Wo cep megu mok sə və̀ə wo bohò Nwì.
46014029	Bʉ̀ʉ sə̀ ŋgò tsòho bum sə̀ Nwì tsə̀' wo yi kà ba kè tɛ' sə̀' càsə̀. Wo nə cèp sə̀' mò'fis, mò'fis, fana bwìŋ sə yu'rə mpooŋ də yusə̀ wo sə cèp sə kə̀kʉrə̀ àlɛ.
46014030	A ye-a ŋga ŋwə̀ nəmòk sə tsoho bum sə̀ Nwì a tsə̀' fa yi fana mòk dʉk mʉŋgorə̀ anə də Nwì tsə̀' koʼ fa yi yumok fo' ghà ànə fana wèŋ gʉ co ŋwə̀ nə̀ mantombì nə teŋsə, nə fa ŋwə̀ ànə mandzə̀,
46014031	fana aco wèŋ pwe' tse' mandzə̀ ŋgò tsòho mò'fis mò'fis. Bwìŋ pwe' nə yə'rə jəŋ yumok fo', nə sə jaha lo bə zeŋ.
46014032	Ŋwə̀ nə̀ yi tse' ŋàaŋ sə̀ ŋgò tsòho bum Nwì, tse' ŋàaŋ sə̀ ŋgò də yi nə cep ŋga'a bə sə̀ də yi teŋsə ŋgò cèep sə̀'.
46014033	A vɛ'nə bʉsə̀ Nwì nə̀ yi a fa wo ŋàaŋ yà'sə, yi Nwì nə̀ yi kà bum sə̀ ŋgò ye kɛʼcà nduk, nduk yè'e dzəmgə̀, yi dzəm ye fifi. Mvə̀'nə̀ yà' cu mʉ cos bʉ̀ʉ Nwì pwe' vɛ'nə fana,
46014034	a bohò bə̀ba wèŋ vɛ'nə də wo kà cù mʉ cos cèp. Wo tse' ŋgò cu dədok mvəsə̀ ŋwàk lʉ̀k Musì sə dʉk. Wo yuk bohò mbəmbam.
46014035	A ye-a ŋga wo tse' yumok ŋgò fek, wo fek ndum awo la'à, bʉsə̀ yà' sə yəəŋ co a marèʼtu bohò ŋwàŋwè ŋgò cèp fis ŋgì ye mʉ cos.
46014036	Wèeŋ dʉk-a də ka zìnə yeŋ, wèŋ riŋ də nzak Nwì à ka bohò wèŋ yeto, nà'a nə̀ kà bohò wèŋ sə̀' lə̀.
46014037	A ye-a ŋga ŋwə̀ nəmòk dʉk də yi ŋgà tsòhò bum Nwì kènə də yi tse' nsàp ŋkərə̀ mòk nə̀ Yòŋsə̀ Nwìi fagə̀ bwìŋ sə̀' yi àlɛ, yi nə rɛɛŋ də bum sə̀ mʉ̀ sə còm fa weŋ yèʼe yusə̀ Tà a dʉk vɛ'nə yi.
46014038	Ŋwə̀ nəmòok kà-a də a zìnə dzəm, wèŋ kà yi ye sə̀' dzəm fa.
46014039	Ye də bwema am wèŋ, wèeŋ lap mandzə̀ gʉgʉŋ ŋgò tsòho bum sə̀ Nwì tsə̀' weŋ yà' yi. Kà də wèeŋ dʉk də bʉ̀ʉ sə̀ wo sə cèp ncèep sə̀ bwìŋ kà yà' yukgə̀ yà'a kà mok sə cep dʉk.
46014040	Wèeŋ gʉ-a sə̀ yà pwe', wèŋ gʉ lɛ bə mandzə̀ nə̀ yà'a ye bə̀boŋ nə ye fəfom.
46015001	Bwema am wèŋ, mʉ tsok fe'lə fa weŋ Ntirə̀ nə̀ Bə̀boŋ nə̀ mʉ̀ ànə tsok to weŋ nə, ya wèeŋ kà swì. Wèŋ ànə dzəm nà' laŋ, nə sə kotse' malì nə nà' cʉ̀k.
46015002	A sə̀' zeŋ nə̀ nà' sə luŋsə weŋ. Wèŋ sə kotse' malì Ntirə̀ nə̀ Bə̀boŋ nə cʉ̀k mvəsə̀ mʉ̀ à tsə̀' weŋ nà' sə à? Ka-a vɛ'nə yeŋ, ye də wèŋ ànə dzəm basə wà.
46015003	Bum sə̀ mʉ̀ ànə yə'rə weŋ yà'a, a bum sə̀ Jisòs Krɛst ànə tsok mʉ yi. Yu nə̀ gʉgʉŋ nə̀ mʉ̀ ànə tsok fa weŋ nə də, Jisòs Krɛst à kpʉ bʉ̀ʉ bʉp avès mvə̀'nə̀ ŋwàk Nwì à dʉk də yi nə kpʉ sə.
46015004	Wo à tuuŋ yi, yi lokok nùmbu nə̀ tɛ' sə̀ mvə̀'nə̀ wo ànə com noŋsə ndzənə ŋwàk Nwì.
46015005	Mvə̀'nə̀ yi ànə lokok mvwe' kpʉ, Pità à yə yi. Ghà mòk à ye bwe ye sə̀ hum-ncòp-mò'fis sə wèŋ ye yi sə̀'.
46015006	Ghà mòk à ye sə̀' nə̀ yi ànə yəəŋ bohò bʉ̀ʉ mok sə̀ wo à sə yù yi. Bʉ̀ʉ yè'sə à càsə bwìŋ ŋkʉ̀ tàŋ laŋ sə̀ wo à yə yi kɛ̀' mò'fis. Bʉ̀ʉ sə̀ wo à yə yi yè'sə, ma nə̀ ghaŋ cu mali ŋwəm.
46015007	Mvə̀k mòk à ye Jem ye yi sə̀', ŋgàaŋ ntum ye sə pwe' ye fe'lə yi sə̀'.
46015008	Mvə̀k nə̀ yi à yəəŋ lə̀sə, à ye mvə̀'nə̀ yi ànə yəəŋ bohò mʉ̀. Yi à yəəŋ bohò mʉ̀ nə̀ mʉ yàm co mo nə̀ wo à dzə yi ŋga ŋwə̀ nəmòk ka riŋ də wo nə dzə mwe riŋ.
46015009	Mʉ̀ ànə sə fa bʉ̀ʉ Nwì ŋgə', ye də mʉ̀ jə'rə càsə ŋgàa ntum Jisòs pwe' mʉ̀. Aco mʉ̀ dʉk də mʉ̀ ka yàm kə̀kʉrə̀ co wo to mʉ də mʉ ŋgà ntum ye mòk yeŋ.
46015010	A gʉ̀ bòvə̀m nə̀ Nwì ŋkuŋ mʉ̀ ye nsàp ŋwə̀ nə̀ mʉ ŋga'a ènə. Bòvə̀m ye nə̀ yi à nì fa mʉ nə à ka wà maha. Mʉ̀ dʉk vɛ'nə bʉsə̀ mʉ̀ a fàk wùriŋ nə casə ŋgàa ntum mok sə pwe' mʉ̀. Yè'sə ka bə ŋàaŋ sə̀ yàm yeŋ, bə̀bo ye nə à sə fàk ndzə ni'ì mʉ̀ anə yi.
46015011	A ye-a sə̀ mʉ̀ kè wo àlɛ, vès sə tsoho mègù ntirə̀ nə̀ mò'fis nə. A sə̀' zeŋ nə̀ wèŋ a dzəm nə.
46015012	Ntirə̀ nə̀ vès sə tsoho nə də Jisòs à lòkok mvwe' kpʉ. Ye ŋga'a va ŋkuŋ mok mʉŋgorə̀ wèŋ sə dʉk də, kaco ŋwè lokok mvwe' kpʉ yeŋ-ɛ?
46015013	A ye-a də kaco bwìŋ lokok mvwe' kpʉ yeŋ, ye də yà' sə nì də Jisòs à ka mvwe' kpʉ sə̀' lokok.
46015014	A ye-a də Jisòs à ka mvwe' kpʉ lokok fana ye də tsə̀tsòhò nə̀ vès sə tsòho nə nà'a wà. Yà' ye sə̀' də mʉmvə̀'nə̀ wèŋ sə də wèŋ sə naaŋ tu bohò Jisòs sə yà'a wà.
46015015	Yà' ye sə̀' də vès sə cì' fa Nwì mvwès də yi à lòkoksə Jisòs Krɛst mvwe' kpʉ, bʉsə̀ kaco yà' ye zìnə yeŋ ŋga bwìŋ kà-a mvwe' kpʉ lòkokgə̀ na.
46015017	A ye-a zìnə də Jisòs à ka mvwe' kpʉ lòkok fana ye də a ye-a ŋga wèŋ naaŋ tu bohò yi, yà' kà fàk tse'. Wèŋ cu malì gù yà'sə sənə bʉp awèŋ mvə̀'nə̀ à ye.
46015018	Ye sə̀' də bʉ̀ʉ sə̀ wo à dzəm bohò Jisòs nə kpʉ lo yà'a, à bisə sə̀' wà.
46015019	A ye-a də yusə̀ a sə kʉ̀k lis də Jisòos nə tɛsə ves bə zeŋ mègù-a bum sə̀ sə nze fɛɛŋ, ye də bwìŋ koksə manziŋ bohò vès nə casə yà pwe'fo'.
46015020	Zìnə nə də, Jisòs Krɛst a lòkok mvwe' kpʉ anə laŋ. Yà' sə nìtsə̀' yà'sə də bʉ̀ʉ sə̀ wo à dzəm bohò Jisòos nə̀ lòkok mvwe' kpʉ sə̀'.
46015021	Kpʉʉ və̀gə̀ bohò bwìŋ bʉ̀ʉ yusə̀ ŋwə̀ nə̀ mò'fis, Adàm, à gʉ̀ʉ fana a sə̀' vɛ'nə də bwìŋ nə lokok mvwe' kpʉ bʉ̀ʉ yusə̀ ŋwə̀ nə̀ mò'fis, Krɛst, à gʉ̀ sə̀ʼ.
46015022	Yà' mègù sə̀' də bwìŋ kpʉgə̀ njo nə̀ wo ŋgwì bʉ̀ Adàm fana a sə̀' vɛ'nə də bwìŋ nə lokok mvwe' kpʉ, nə tse' lùŋ sə̀mok bʉsə̀ wo à bʉ̀ʉŋ bʉ̀ʉ Jisòs Krɛst.
46015023	Nə̀ fò pwe' nə tse' mvə̀k nə̀ nje zok. Jisòs a nìtsə̀' to mandzə̀ nə yi. Ghà nə̀ yi bwi vəə, bʉ̀ʉ ye wèeŋ nə lokok yàwo sə̀'.
46015024	Yà'a ŋga'a ghà nə̀ bum lə̀ə. Mvə̀k ànə dzèeŋ, Jisòs Krɛst nə jəŋ ŋàaŋ ŋkəŋkum pwe', nə təəŋ megu mok yi. Fana yi nə jəŋ yà', nə fa yà' bohò tɛ̀' ye Nwì.
46015025	Yi nə jəŋ dzòho ŋkum yi tə̀tè kə dzeŋ ghà nə̀ Nwìi nə gʉ yi ghak bʉ̀ʉ sə̀ wo bɛ̀ŋgə̀ yi pwe'fo'.
46015026	Kpʉ ye sə̀' ŋwə̀ nə̀ yi bɛ̀ŋgə̀ Jisòs. Yu nə̀ Jisòos nə̀ gha' lə̀sə nə, a kpʉ.
46015027	Ŋwàk Nwì dʉk də, Nwì a jə bum pwe' nə̀ pwe', nə noŋsə sə ŋki'ì yi fana yi nəŋtes kù mbwa. A dʉk də yi nəŋtes bum pwe' fana a riŋ də yi ka Nwì nəŋtes, bʉsə̀ Nwì nòŋsə bum yè'sə pwe' sə ŋki'ì Krɛst yi.
46015028	Ghà nə̀ Nwìi noŋsə wes bum pwe' sə ŋki'ì Jisòs Krɛst fana Jisòs nə̀ yi mo Nwìi nə noŋsə ni' ye sə ŋki'ì Nwì sə̀'. Yi nə gʉ vɛ'nə ya Nwìi ye ŋwə̀ nə̀ də ŋwə̀ nəmòok mok bʉ̀ə̀.
46015029	Weŋ bàptɛgə̀ bʉ̀ʉ mok mvwe' kùu bʉ̀ʉ sə̀ wo à kpʉ laŋ. A ye-a zìnə də bwìŋ kà mvwe' kpʉ lòkokgə̀, wo sə bàptɛsə yiskok ŋwə̀ nəmòk mvwe' kùu mòk bʉ̀ʉ yà?
46015030	Ma nə̀ njàvès, njo nə̀ vèes gʉ̀gə̀ fàak Nwì mvwe' sə̀ co kpʉ ko ves fo' nùubu lòoŋ, nə kà teŋsə̀ə yèʼe bʉ̀ʉ yà?
46015031	Mʉ̀ mègù yàm ŋgà kpʉ nùmbu pwe', bwema am wèŋ na. Yà'sə mègù zìnə mvə̀'nə̀ a sə̀' zìnə də mʉ̀ sə kwa də wèeŋ bʉ̀ʉ Jisòs Krɛst nə̀ yi Tà àvès.
46015032	Ŋgə' nə̀ mʉ̀ a yə mvwe' lak Efesò fɛɛŋ a mègù co də mʉ̀ sə lʉ̀ ves nàamŋgaŋ wèŋ. Mʉ̀ a sə gʉ̀-a yè'sə də ya bwìŋ kwasə mʉ, ye də swe'e yàm sə ca yà? A ye-a də bwìŋ nə kà mvwe' kpʉ kə lòkok bwɛ̀rɛ mʉ̀ dʉk də vesùwèeŋ zʉ roŋ ni' mvèsə̀, bʉsə̀ a zòŋ a kpʉ lo yu avès.
46015033	Kà də ŋwə̀ nəmòok borə weŋ dʉk. Wèeŋ gì be'lə-a weŋ bʉ̀ʉ sə̀ bʉp wèŋ fana wo nə gʉ bʉpsə weŋ sə̀'.
46015034	Wèeŋ jəŋ ŋkərə̀, nə kà bum ləm sə gʉ̀. Wèeŋ me'rə ŋgò gʉ̀ bʉp sə̀'. Gʉ̀ co bʉ̀ʉ mok cu mʉŋgorə̀ wèŋ sə̀ wo ka yumok bə ma nə̀ Nwì riŋ lok. Mʉ̀ sə cèp yè'sə də ya marè'tu ko weŋ.
46015035	Kàmòk aco ŋwə̀ nəmòk fek də aco bwìŋ lokok fe'lə mvwe' kpʉ sə̀mok yè'sə valɛ? Nə ye sə̀' də wo nə tse' yè'sə nsàp ŋgùpni' nə̀ fò lɛ?
46015036	Ləm a yè, wu bì-a ŋgwì yumòk, kaco nà' to ŋga nà' ka kpʉ yeŋ.
46015037	Wu bì ŋgwìi sə ŋga a ye-a sə̀ gòmbì kè nzaŋ àlɛ pwe'. Wu nə kà kàa sə bì.
46015038	Ŋgwìi yà pwe' sə̀ yà'a togə̀ə, Nwìi fagə̀ yà' nsàp ni' nə̀ yi dzəm də yi fa yà'.
46015039	A mègù-a sə̀ bum sə̀ yà' tse' ndʉəm yèʼe pwe' yàʼ ka nsàp njàp nə̀ mò'fis tse'. Nə̀ ŋwèe zok, nə̀ nàm sə̀ zok, swiŋ ye sə̀' zok, nə ye də fuk sə̀' zok.
46015040	Bum sə̀ ma mʉbu bə sə̀ sə nze sə̀' zəzok. Sə̀ ma mʉbu fomgə̀ zok, sə̀ sə nze sə fom sə̀' zok.
46015041	Nùum togə̀ zok, ŋwə sa sə̀' zok fana ŋkə̀ŋkàŋ rɛɛŋ sə̀' zok. Nə ye sə̀' də ŋkə̀ŋkàaŋ sə kà pwe' yəyərə̀ rɛŋgə̀.
46015042	Ni' bwìŋ nə̀ ye sə̀' vɛ'nə ghà nə̀ wo lokok mvwe' kpʉ. Wo à tuuŋ ni' nə̀ nà' a bìgə̀ə, nà'a lokok, nà' ye mok ni' nə̀ nà'a nə kà mok bì yuk.
46015043	Wo tuuŋ nà' ŋga nà' tse' nsəsə̀ nə̀bʉp nə ye jì ŋàŋ. Nà'a lokok, nà' tse' nsəsə̀ nə̀ bə̀boŋ, nə tse' ŋàŋ.
46015044	Wo tuuŋ nà', ŋga nà'a ŋgùpni' nə̀ sə nze fɛŋ. Nà'a lòkok, ŋga nà'a mok nsàp ni' nə̀ ma mʉbu. A ye-a də ni' mòok yo nə̀ nà'a kə̀kʉrə̀ ŋgò ye sə nze fɛŋ fana ye də ni' mòok sə̀' yo nə̀ nà'a kə̀kʉrə̀ ŋgò ye mʉbu anə sə̀'.
46015045	Yà'a mʉmvə̀'nə̀ wo à còm yà' ndzənə ŋwàk Nwì vɛ'nə də, Adàm nə̀ mantombì ànə kə̀ ye ŋwʉm. Adàm nə̀ ba, Krɛst,nə̀ yi lə̀sə yi nə, à kə̀ ye ye yòŋsə̀ nə̀ ŋgà gʉ̀ bwìŋ ŋgò ye ŋwəm.
46015046	A yə də à və̀ to mantombì ni' nə̀ nà'a kə̀kʉrə̀ ŋgò ye sə nze fɛŋ nə ŋkuŋ nə̀ yi kə̀kʉrə̀ ŋgò ye mʉbu nə və. Nə̀ yi kə̀kʉrə̀ ŋgò ye mʉbu nə a və̀ ye maŋkwɛ̀ŋ.
46015047	Wo à gʉ̀ Adàm nə̀ mantombì nə ye bə ncàk sə nze fɛŋ, nə̀ maŋkwɛ̀ŋ nə à tsooŋ ye mʉbu.
46015048	Adàm nə̀ mantombì nə sə nìtsə̀' mvə̀'nə̀ nsàp bʉ̀ nə̀ sə nze cu. Nə̀ maŋkwɛ̀ŋ nə sə niŋtsok ye mvəsə̀ nsàp bʉ̀ nə̀ ma mʉbu cu sə̀'.
46015049	Vesùwèŋ sə̀ a tse' ŋga'a nsəsə̀ə ŋwə̀ nə̀ Nwì ànə gʉ bə ncàk yè'sə nə̀ ye ntsə'mòk co ŋwə̀ nə̀ yi à tsə ye ma mʉbu nà'a.
46015050	Bwema am wèŋ, yusə̀ mʉ̀ ànə sə cèp sə pwe'fo' də vɛ'. Kaco ŋgùpni' nə̀ nà'a nja njàp bə ndʉəm nèʼe ye kə̀kʉrə̀ ŋgò kə̀ cu mvwe' sə̀ Nwì cu ŋkum fo' yi yeŋ. Kaco yusə̀ yà' a lə̀gə̀ə kə tse' yusə̀ yà'a kà lə̀gə̀ yeŋ.
46015051	Yèè, mʉ tsok fa weŋ yumok sə̀ yà'a sə̀swihì. Vesùwèeŋ nə̀ kà pwe'fo' kpʉ wes, vesùwèeŋ nə̀ kupsə wes pwe'.
46015052	Yà'a nə̀ ye mègù vak co ŋwè cap lis ŋga mè tè. Mvə̀k nə kə̀ lə̀ə, ŋga ndoŋ ceep fana bʉ̀ʉ sə̀ wo à kpʉ laŋ nə lokok to ntò wo bə nsàp ni' nə̀ nà'a nə kà mok kpʉ yuk. Nà'a ŋga'a ghà nə̀ a nə kupsə yàvès sə̀'.
46015053	Bʉsə̀ ni' avès sə̀ yà'a kpʉ bʉpgə̀ yèʼe nə̀ bʉ̀ʉŋ tsoŋ nsàp nə̀ kaco yà' kpʉ bʉp fe'lə mok yeŋ.
46015054	Ghà nə̀ bwìŋ kupsə me vɛ'nə fana yusə̀ wo à còm ndzənə ŋwàk Nwì yà'a nə bʉʉŋ və zìnə də, Wo gha' kpʉ, nə mi bisə yi co wo mì bɛŋ ŋkpʉ̀ pìip.
46015055	Ho' kpʉ, ghak fe'lə-ɛ bwìŋ sə̀mok ɛ̀. Ho' kpʉ, nzə̀ yò nə̀ wu tagə̀ bwìŋ bə zeŋ nə ŋga'a fò?
46015056	Kpʉ tagə̀ bwìŋ bə nzə̀ ye bʉ̀ʉ gʉ̀ bʉp. Bʉp jəgə̀ ŋàaŋ ye bohò lʉ̀ʉk Nwì.
46015057	A ye-a sə̀' vɛ'nə, fana a kwasə Nwì, yi nə̀ yi a fa ves ŋàŋ bohò Tà Jisòs Krɛst ŋgò ghak kpʉ bə zeŋ.
46015058	Nə̀ wèŋ rì də bum yè'sə vɛ'nə fana wèeŋ təəŋ gʉgʉŋ, nə kà sə tsòhò. Wèeŋ gʉ fàha Tà nùubu pwe' bə ntʉʉm awèŋ lòoŋ, bʉsə̀ wèŋ rì də fàha sə̀ wèŋ sə gʉ̀ fa Tà anə kà wà cà, bwema am wèŋ na.
46016001	Mʉ̀ də mʉ cep ŋga'a bə nzak mbàam sə̀ wo nə tɛsə bʉ̀ʉ Nwì sə̀ mvwe' nzeŋgò Jùdiyà bə zeŋ yà'a. Wèŋ tse' ŋgò gʉ̀ yusə̀ mʉ̀ ànə tsok fa bʉ̀ʉ cos mvwe' lak Gàlesiyà ŋgò gʉ̀ yà'a.
46016002	Yusə də nùubu Sondè pwe' ndàaŋwè pwe' nə sə cokfis noŋsə mbàam mok. Ŋgà ghàak fa co ŋgà ghàk, ŋgà jìŋ fa sə̀' co ŋgà jìŋ. Wèeŋ loksə yà' vɛ'nə, ya mʉ və̀ə, ŋga wèŋ benə wes yà' laŋ.
46016003	Mʉ kə̀ dzèeŋ, mʉ̀ com fa bʉ̀ʉ sə̀ wèŋ dzəm də aco wo lo sə wèŋ ŋwàk ndzə bohò. Nə fa wo mbàam sə ya wo jəŋ lo yà' Jòrosalèm mvwe' nze Jùdiyà anə.
46016004	A ye-a ŋga bò gha' co vesə wèŋ lo bəbɛ' fana vesiwèŋ lo sə̀ ntɛ̀ŋ.
46016005	Mʉ nə və ŋgò kə̀ yə weŋ ŋga mʉ̀ cà to ntò mvwe' lak Màsìdoniyà ŋkuŋ. Mʉ̀ dʉk vɛ'nə bʉsə̀ mʉ nə ca və ma mandzə̀ Màsìdoniyà anə.
46016006	Kàmòk mʉ nə cum vesùwèŋ mweè sə̀sap ntɛ̀ŋ. Kàmòk ŋwʉ sə̀ yà'a figə̀ cɛ̀bʉ̀ə̀ yà'a pwe' nə ca ŋga mʉ̀ cu vesùwèŋ. Yà'a mèe, wèŋ tɛsə mʉ ŋgò lò mali mantombì ma nə̀ mʉ nə dzəm ŋgò lòo pwe'.
46016007	Mʉ̀ ka dzəm də mʉ və̀ə, vesùwèŋ cepsə megu mʉtsə̀ mʉ̀ ca lo dzəm. Mʉ̀ sə tsəm də a ye-a ŋga Tà fa-a ŋàŋ, vesùwèŋ cum mvə̀k sə̀sap ntɛ̀ŋ.
46016008	Megu də mʉ nə cum mali mvwe' lak Efesò fɛɛŋ tə̀tè ŋkàha Pentekòs kə dzeŋ ŋkuŋ mʉ̀ və.
46016009	Bwìŋ fɛɛŋ ŋkʉ̀ʉŋ sə̀ wo sə gʉ̀ co mandzə̀ nə̀ ŋgò tsòho Ntirə̀ nə̀ Bə̀boŋ nə kà ye. Mandzə̀ sə ye mali yo co fàak sə yà'a nə zəm ŋgwì nə̀ bə̀boŋ.
46016010	A ye-a ŋga Timatì kə̀ tsèŋ weŋ, wèŋ gʉ yi co yi riŋ də wèŋ kwa də yi və bə̀boŋ. Mʉ̀ dʉk vɛ'nə bʉsə̀ yi sə fàk mègù sə̀' bohò Tà mvə̀'nə̀ mʉ fàkgə̀ə.
46016011	Ŋwə̀ nəmòok kà də yi kʉk yi co mʉmweŋke' wà dʉk. Wèeŋ tɛsə yi ŋgò lò mantombì bə gì ye nə bə fifi, ya yi kə tseŋ fe'lə mʉ fɛŋ. Mʉ̀ sə kʉ̀k də yi nə kə wɛs fɛɛŋ bə krətèeŋ mok yà'a bəbɛ'.
46016012	A ŋga'a ma nə̀ moma àvès Àpolò. Mʉ cèpgə̀ bohò yi səsa də yi kə kɛ' cepsə weŋ bə bwema mok yà'a wèŋ. Megu də ka sə ntʉʉ̀ yi co yi lo ŋga'a yèʼe ntò bʉʉŋ. Ghà nə̀ yi tse' mvə̀k nə ntsə'mòk, yi nə lo li.
46016013	Wèeŋ kà ni' swì, fa ntʉm awèŋ bohò Jisòs gʉgʉŋ. Wèeŋ ko ntʉm, nə kà wə sə koksə̀.
46016014	Wèeŋ sə gʉ fàak awèŋ pwe' bə dzədzəm.
46016015	Wèŋ rì nzak Stìfanà bə ndap ye pwe'-e laŋ, yà'a wo sə̀ wo à bʉ̀ʉŋ to krətèŋ mvwe' lak Gris wo. Wo a fa ni' awo ŋgò gʉ̀ fàk bohò bʉ̀ʉ Nwì wèŋ. Bwema am wèŋ, mʉ̀ lɛŋ weŋ vɛ'ɛ wùriŋ,
46016016	də wèeŋ yuk bohò nsàp bʉ̀ ànə. Nə yuk bohò ŋwə̀ nə̀ yi sə̀ ndà ŋga yi sə fàk be'lə bə yà'wèŋ.
46016017	Mʉ̀ kwa wùriŋ mvəsə̀ Stìfanà bə Fòtùnatù nə ye Àkayikù wèŋ a kə̀ tsèŋ mʉ yèʼe. Vesiwèeŋ cu, gʉ co mʉ cu vesùwèŋ.
46016018	Wo gʉ̀gə̀ mʉ, mʉ̀ sə kwa sə̀' mvə̀'nə̀ wo gʉ̀gə̀ weŋ wèŋ sə kwa yà'a. Vesùwèeŋ kotse' nsàap bʉ̀ʉ sə̀ co wo yè'sə bə̀boŋ.
46016019	Bʉ̀ʉ cos sə̀ mvwe' nzeŋgò Ɛsiyà yà'a cèpsə weŋ pwe' bə̀boŋni. Àkwilà bə Prìsiliyà nə ye bʉ̀ʉ sə̀ wo nigə̀ cos mʉnda'à wo yà'a cepsə weŋ pwe' mʉnə liŋ Tà Jisòs.
46016020	Bwema sə̀ wo cu fɛŋ pwe'fo' cèpsə weŋ sə̀' bə̀boŋ. Wèeŋ ko wumsə gesə mòk bə mòk ndzə ŋgùu, nə cepsə wo bə̀boŋni.
46016021	Còm yèʼe mʉ̀ bə bo am. Mʉ̀ʉ Pol, mʉ̀ cèpsə weŋ.
46016022	Ŋwə̀ nə̀ yi ka Tà dzəm, ŋga yi ye-a sə̀ ndà, ndò bɛ' yi. Tà àvèes vəə!
46016023	Bə̀bo nə̀ Tà Jisòos ye bohò wèŋ lòoŋ.
46016024	Mʉ̀ dzəm weŋ pwe'fo', bʉsə̀ vesùwèŋ nə ye Jisòs Krɛst mvwe' mò'fis.
47001001	Còm ŋwàk nèʼe mʉ̀ʉ Pol nə̀ Nwì a fʉ̀hʉ də mʉ ye ŋgà ntum Jisos Krɛst. Ves moma àvès Timatì cèpsə weŋ. Mʉ̀ sə còm fa nà' bohò bʉ̀ʉ cos nə̀ Nwì mvwe' lak Korè nə ye bʉ̀ʉ Nwì mvwe' nzeŋgòŋ Gris yà'a pwe'fo'.
47001002	Mʉ̀ lɛŋ də Nwì nə̀ yi tɛ̀' àvès nə ye bə Tà Jisòs Krɛɛst gʉ weŋ bə̀boŋ, nə fa weŋ fifi.
47001003	Vesùwèeŋ kwasə Nwì nə̀ yi Nwì nə ye tɛ̀'ɛ Tà Jisòs Krɛst àvès nə. Yi tɛ̀' nə̀ yi tse' koksə̀manziŋ, nə ye Nwì nə̀ yi gʉ̀gə̀ ndàaŋwè ŋgò tse' ntʉm nə̀ fifi sə̀' yi nə.
47001004	Vesùwèŋ yə-a nsàp ŋgə' nə̀ fò pwe' fana yi gʉ ntʉm avès ŋgò ye fifi, ya ŋga vesùwèeŋ fisə to fa bʉ̀ʉ sə̀ wo sə yə nsàp ŋgə' nə̀ fò pwe' ntʉm yàwo sə̀', bə nsàp fifi nə̀ Nwì a fa ves nə.
47001005	Wèŋ riŋ də mvə̀'nə̀ vesùwèeŋ yə nsàp ŋgə' nə̀ Jisòs à yə nə fana yi Jisòs nə fisə kʉrə riŋ fa ves ntʉm avès sə̀' vɛ'nə.
47001006	Vèes yə-a ŋgə' fana ŋgə' avès nə ye ŋgò tɛsə weŋ, ya ŋga wèeŋ tseʼ lùŋ. A ye-a ŋga Nwì fisə fa ves ntʉm fana ye də yi nə fisə ntʉm yàwèŋ sə̀ʼ ya ŋga wèeŋ təəŋ gʉgʉŋ ŋga wèŋ sə yə-a nsàp ŋgəʼ nə̀ vès sə yə ènə na.
47001007	Vès rì tse' pap də mvə̀'nə̀ wèŋ sə yə ŋgə' mvəsə̀ vès sə yə fana Nwì nə̀ yi tɛsəgə̀ ves nə, nə tɛsə weŋ sə̀'.
47001008	Bwema am wèŋ, mʉ̀ dzəm də wèeŋ rɛɛŋ bə nsàp ŋgə' nə̀ vès à yə mvwe' lak Ɛsiyà. Vès à yə ŋgə' sə baŋ ŋɛ̀ŋ fana vès tsəm də vèes nə kà bò.
47001009	Vès à tsəm də kpʉ və̀ laŋ. Yè'sə ànə kumtsəʼrə ves vɛ'nə ŋgò gʉ̀ də vèes riŋ də, vèes cu, vès kà də vès sə cu bə ŋàaŋ yàvès tsərə̀, vès sə naaŋ megu tu lɛ bohò Nwì nə̀ yi lòkoksəgə̀ bwìŋ mvwe' kpʉ nə.
47001010	Nwì à gèmsə ves fana yi sə gèmsə malì ves ŋga'a sə̀', ye də vès sə naaŋ tu avès bohò yi də yi nə̀ gemsə ves mok sə̀'.
47001011	Wèŋ pwe', wèeŋ be'lə ŋgò lɛŋ fa ves sə̀', bʉsə̀ bwìŋ ye-a ŋkʉ̀ʉŋ sə̀ wo sə lɛŋ Nwì fana bwìŋ nə ye sə̀' ŋkʉ̀ʉŋ sə̀ wo nə kwasə yi ghà nə̀ yi tɛsə ves bə yusə̀ wo lɛŋ fa ves sə.
47001012	Yusəmok cu sə̀ vès sə kumŋgùŋ bʉ̀ʉ zeŋ, vès sə rì sə və̀ə vès sə̀' də yà'a zìnə. Yu nə də ncu avès nə̀ sə nzeŋgòŋ nə a ye rərɛŋ nə ye rərəŋ. Vès à sə kà bum bə mandzə̀ nə̀ bwìŋ tsərəgə̀ə, nə gʉ̀. Vès à sə gʉ̀ yàvès bum sə̀ Nwì à nì fa ves, nə tɛsə ves də vèes gʉ yà'. Vès ànə gʉ vɛ'nə bohò wèŋ yàwèŋ sə̀'.
47001013	Yusə̀ vès còm fa weŋ pwe', mok ka nja sə̀ sə̀swihì yeŋ, yà' mègù bum sə̀ aco wèŋ taŋ yà' bə tu awèŋ, nə rɛɛŋ bə zeŋ.
47001014	Megu də wèŋ ka nsàp ŋwə̀ nə̀ mʉ yàm nə pwe' riŋ wes; mʉ̀ sə tsəm də nùmbu nə̀ Krɛst bwìŋ və̀ fana wèeŋ nə rɛɛŋ də aco wèŋ kumŋgùŋ bʉ̀ʉ tu àm mvə̀'nə̀ mʉ̀ sə kumŋgùŋ bʉ̀ʉ wèŋ sə.
47001015	Bʉsə̀ mʉ̀ à rì də wèŋ rì mʉ fana mʉ̀ də mʉ və to ntò bohò wèŋ ŋkuŋ nə sə lo mvwe' nzeŋgòŋ Màsìdoniyà, də ya wèeŋ kwa, nə kwa fe'lə sə̀mok bʉsə̀ mʉ̀ və̀ kɛ̀' ba.
47001016	Mʉ̀ à dʉk də mʉ cu ŋgò lò Màsìdoniyà, mʉ̀ ca nə ye ca weŋ, nə ye fe'lə weŋ ŋga mʉ̀ sə foho və̀ə, fana wèŋ tɛsə mʉ bə gì àm nə̀ ŋgò lò mvwe' nzeŋgò Jùdiyà.
47001017	Mvə̀'nə̀ mʉ̀ ànə ka və yà'sə, ye də mʉ̀ à sə cèp basə ŋgwàŋ à? Ye də mʉ ŋwə̀ nə̀ mʉ̀ dʉk də mʉ nə gʉ yumok, mʉ̀ dzəm Ŋ̀, nə bʉʉŋ dʉk fe'lə hai' co bʉ̀ʉ mok wèeŋ dʉkgə̀ yà'a à?
47001018	Mʉmvə̀'nə̀ Nwìi ŋwə̀ nə̀ zìnə fana yusə̀ mʉ̀ ànə kak weŋ sə ànə ka Ŋ̀ ŋga a hai' yeŋ.
47001019	Njo nə̀ Jisòs Krɛst mo Nwì, nə̀ Silàs bə Timatì nə ye mʉ̀ ànə tsoho fa weŋ nə, yi ka Ŋ̀, nə bʉʉŋ fe'lə hai' yeŋ. Yi mègù ye sə Ŋ̀, yà' me.
47001020	Bum sə̀ Nwì à kàk yà' pwe'fo', yi Ŋ̀ nə̀ Nwì nə yi. Nà'a njo nə̀ vès dʉk càsəgə̀ də “Yà'a ye vɛ'nə” bə liŋ ye ŋgò kwasə Nwì sə.
47001021	A yi Nwì ànə, nə̀ yi gʉ̀ vesùwèŋ ŋgò təəŋ ves Krɛst wèŋ gʉgʉŋ, nə jəŋ ves ŋgò ye ŋgàa fàak ye.
47001022	Yi a naaŋ yumok nə̀ nà'a co mvə̀k mʉni'ì vès ŋgò nìtsə̀' də vesùwèeŋ bʉ̀ʉ ye. Yi fa ves yòŋsə̀ ye nə sə ntʉʉ̀ vès co yu nə̀ ŋgò nìtsə̀' də bum mok cu malì sə̀ yi nə fa ves yà' ŋkuŋ.
47001023	Yusə də, mʉ̀ ànə ka mvwe' lak Korè anə və vɛ'nə də ya wèeŋ kà tɛ'. Mʉ̀ to Nwì ŋgò ye mʉ tuhù mʉ̀ də yusə̀ mʉ̀ sə cèp sə, a zìnə.
47001024	Kà də mʉ̀ sə cèp yè'sə də mʉ co masà mòk bə bum sə̀ wèŋ a dzəm tse' sə dʉk, bʉsə̀ wèŋ tə gʉgʉŋ bə yusə̀ wèŋ a dzəm sə. Yusə də, mʉ̀ dzəm yàm də mʉ fàk vesùwèŋ fana wèŋ sə kwa.
47002001	Ànə geŋ mʉ̀ dʉk də mʉ kà də mʉ kə ye fe'lə weŋ ya ntʉm awèeŋ yaaŋ fe'lə sə̀mok dʉk.
47002002	Bʉsə̀ mʉ yaŋsə-a weŋ ntʉm, ye də ŋwə̀ nə̀ yi nə gʉ mʉ yàm mʉ̀ kwa yè'sə ndà? Mègù ka sə̀' wèŋ sə̀ mʉ̀ yaŋsə weŋ ntʉm sə yeŋ à?
47002003	Nà'a njo nə̀ mʉ̀ ànə com fa weŋ ŋwàk fa' nə; bʉsə̀ mʉ̀ də mʉ və̀ bohò wèŋ, fana wèŋ yaŋsə bwi mʉ ntʉm ŋga anə ye co wèŋ gʉ ntʉm àm kwa kwa. Mʉ̀ kwà' də wèŋ rì tse' zìnə də a ye-a ŋga wèŋ sə kà kwa, kaco mʉ̀ kwa yàm sə̀' yeŋ.
47002004	Mʉ̀ à còm fa weŋ ŋga mʉ̀ cu bə tsətsərə̀, ntʉm sə yaaŋ mʉ, ndzəplis sə tesə mʉ sə̀'. Yà'sə ànə ka ŋgò gʉ̀ də wèeŋ sə tɛ' yeŋ, yà' ànə ye də ya wèeŋ riŋ də mʉ̀ dzəm weŋ vɛ'ɛ wùriŋ.
47002005	Ŋwə̀ nəmòk a gʉ̀-a yumok sə̀ ntʉm a yaaŋ ŋwè bʉ̀ʉ zeŋ. Yi ka yà' bohò mʉ̀ gʉ, yi a gʉ̀ lì yà' lɛ bohò wèŋ. Mʉ̀ ka dzəm ŋgò cèp bə zeŋ ləlà dzəm.
47002006	Ŋgə' nə̀ wèŋ bwìŋ ŋkʉ̀ʉŋ a yeŋsə ŋwə̀ ènə, nà'a kə̀kʉrə̀ bohò yi.
47002007	Bò ghak ŋga'a mok də wèeŋ swifa yi, nə gʉ yi co ntʉm nje fi sə̀'; bʉsə̀ a kà-a vɛ'nə ye, kàmòk aco yi wo wesə lo maŋkwɛ̀ŋ bə ma nə̀ Nwì nə kɛ̀' mò'fis.
47002008	Ye də mʉ̀ sə lɛŋ weŋ də wèeŋ gʉ yi ya yi riŋtse' də wèŋ sə dzəm yi.
47002009	Yusə̀ mʉ̀ ànə com fa weŋ fa' sə ànə ye ŋgò bʉə ja'a weŋ də wèeŋ ŋgàa yuk dʉk àlɛ.
47002010	A ye-a ŋga wèŋ swifa ŋwə̀ nəmòk yumok fana mʉ̀ swifa yi yàm sə̀'. Bohò mʉ̀ yàm mʉyu nə̀ mʉ̀ tse' ŋgò swìfa ŋwə̀ ànə fana mʉ̀ sə swìfa yi nà' bʉ̀ʉ tu awèŋ mantombìi Krɛst.
47002011	Yà' ye vɛ'nə də ya Satàa kà də yi ghak vesùwèŋ dʉk, bʉsə̀ a rì ŋkərə̀ nje nə̀ yi gʉ̀gə̀ nə laŋ.
47002012	Bə gì nə̀ mʉ̀ ànə lo mvwe' lak Truwà, ŋgò kə̀ tsòho fa bʉ̀ʉ sə̀ fo' Ntirə̀ nə̀ Bə̀boŋ nə̀ bə liŋ Krɛst nə fana, mʉ̀ ànə kə dzeŋ fo' mʉ̀ ye də Nwì a mùk nòŋsə mandzə̀ nə̀ ŋgò gʉ̀ fàak sə̀ fo' sə to laŋ.
47002013	Megu də ntʉm ànə ka mʉ fi lok bʉsə̀ mʉ̀ ànə ka moma àvès Taitòs bə lis ye. Fana mʉ̀ cepsə bʉ̀ʉ sə̀ fo' sə, nə yuŋ jəŋ mandzə̀ àm nə lo mvwe' nze Màsìdoniyà ŋgò làp yi nə yuk nzu coòs bohò yi.
47002014	Megu də vesùwèeŋ kwasə Nwì. Mvwe' sə̀ vèes lò pwe'fo', yi sə gʉ ves ŋgò yù Krɛst co ŋkwɛ̀ɛŋ sə̀ yi ghak və̀ wo bə dzè'. Yi sə gʉ də bwìŋ riŋ Krɛst bohò vès, fana Ntirə̀ nə̀ Bə̀boŋ nə sə rəm saaŋ boŋsə ma nə̀ fò pwe' co wurdì' sə̀ bə̀boŋ.
47002015	Vesùwèŋ mègù co wurdìiʼ sə̀ yà' rə̀m bòŋsə vɛ'ɛ sə̀ Krɛst a kɛ̀' fa Nwì, yà' sə rəm lo bohò bʉ̀ʉ sə̀ wo nə tse' lùŋ bə bʉ̀ʉ sə̀ wo sə bisə yàwo bisə wèŋ.
47002016	Yà'a rə̀mgə̀ bohò bʉ̀ʉ sə̀ wo sə bisə sə co yu kpʉ sə̀ yà'a nə zə ŋwè. Yà' rəm boŋsə bohò bʉ̀ʉ sə̀ wo sə lù yàwo lùu sə wèŋ co yu bə̀boŋ sə̀ yà'a nə gʉ wo ŋgò ye lə̀luŋ. Ye də ŋwə̀ nə̀ yi kʉ̀rə ŋgò ye co nsàp wurdì' ànə yè'sə ndà?
47002017	Vès riŋ də vès sə kà yàvès ncèp nə̀ Nwì nə mvə̀'nə̀ bʉ̀ʉ mok wèeŋ sèŋgə̀ yà'a sèŋ. Ye də aco vès ye to li co wurdì' yà'sə, bʉsə̀ vèes cèpgə̀ yàvès co bʉ̀ʉ Krɛst wèŋ sə̀ zìnə, sə̀ Nwì a tum və̀ ves yi.
47003001	Bum sə̀ vès cèp yè'sə, yà' səsə co də vès də vèes niŋtsok fa fe'lə weŋ nsàap bʉ̀ʉ sə̀ vès cu sə à? Hai', ka vɛ'nə yeŋ lok. Vès ka co bʉ̀ʉ mok wèŋ yà'a yeŋ, ka də vèes kə fa weŋ ŋwàk, kènə də wèeŋ com fa ves àlɛ ŋkuŋ ya bwìŋ riŋ ves yeŋ.
47003002	Wèŋ bə tu awèŋ, wèeŋ ŋwàk nə̀ aco bwìŋ taŋ, nə riŋ ves bə zeŋ nə. Wèeŋ ŋwàk nə̀ wo a còm nòŋsə nà' sə ntʉʉ̀ vès nə.
47003003	Yà' nò jəja də Krɛst à còm ŋwàk nə yi, nə fa ves də vèes ni fa bwìŋ. Yi à ka nà' mʉnə lìs bə nsàp ntatʉ ŋwàk nə̀ bwìŋ còmgə̀ bə zeŋ nèʼe com, yi à còm nà' mʉmvwe' ntʉm bwìŋ, Yòŋsə̀ Nwì à còm fa yi nàʼ yi.
47003004	Aco vès cep to bum yè'sə bʉsə̀ ves Krɛst wèeŋ mvwe' mò'fis fana vès sə naaŋ tu bohò Nwì də aco yi gʉ ves a ye kə̀kʉrə̀ ŋgò gʉ̀ fàak yè'sə.
47003005	Vès à ka kə̀kʉrə̀ ŋgò gʉ̀ to nsàp fàk ènə yeŋ. Nwì a gʉ̀ ves yi ŋkuŋ vès ye kə̀kʉrə̀ ŋgò gʉ̀ to yà' bə̀boŋ.
47003006	A yi nə̀ yi a gʉ̀ ves ŋkuŋ vès riŋ ŋgò kʉ̀k ja'a to, nə sə gʉ boŋsə fàak sə̀ yà'a bə lʉ̀k nə̀ fi nə̀ yi a fa ves nə. Lʉ̀k ènə ka nə̀ wo à còm nà' mʉnə lìs yeŋ, a nə̀ nà'a ma nə̀ bə yòŋsə̀. Lʉ̀k nə̀ wo à còm naaŋ nà' mʉnə lìs nə jə və̀gə̀ kpʉ, nə̀ ndzənə yòŋsə̀ nə jəŋ və ye lùŋ.
47003007	Ghà nə̀ wo à fa və̀ lʉ̀ʉk sə̀ wo ànə com yà' mʉnə lìs, sə̀ yà'a jə və̀gə̀ kpʉ sə, à ye fana ŋàaŋ sə̀ Nwì sə ànə rɛŋ fo' vɛ'ɛ wùriŋ. A ye-a sə̀ də marɛŋ ènə ànə ca gɛsə lo fo', fana nà' ànə rɛŋ mʉ sihì Musì vɛ'ɛ nsàp nə̀ bʉ̀ʉ Izùrɛ wèŋ kà lis mʉ sihì yi anə kʉ̀k to. A ye-a də lʉ̀k nə̀ fàak ye ànə ye ŋgò jə və̀ kpʉ nə ànə və bə nsàp ŋàŋ ànə vɛ'nə,
47003008	ye də aco nsàp lʉ̀k nə̀ ndənə yòŋsə̀ nə̀ nà'a nə jəŋ və ye lùŋ nə nə və bə marɛŋ nə̀ nà' gha' nə̀ kpʉ nə kɛ̀' ŋkʉ̀ʉŋ.
47003009	Fàak lʉ̀k, sə̀ yà' ànə jə və fa bwìŋ nzak sə ànə tse' ŋàaŋ marɛŋ fana ye də fàak lʉ̀k sə̀ yà'a nə gʉ bwìŋ ŋgò kà nzak bohò Nwì kə̀ tse' sə nə tse' ŋàaŋ marɛŋ nə̀ nà' càsə.
47003010	Aco vès dʉk də, mvə̀'nə̀ ŋàaŋ marɛŋ nə̀ ŋga'a nə sə rɛŋ vɛ'ɛ wùriŋ fana, ŋàaŋ marɛŋ nə̀ nà' ànə ye to fa' nə ka mok co marɛŋ səsə fe'lə.
47003011	Nə ye də a ye-a ŋga yu nə̀ nà'a nə kà fo' cu mam tse' nsàp marɛŋ nə̀ bə ŋàŋ vɛ'nə ye də ŋàaŋ marɛŋ yu nə̀ yi nə̀ cu mam ye fo' nə tse' ŋgò yam càsə vɛ'ɛ wùriŋ.
47003012	Vesùwèŋ tse' tsətsərə̀ nə̀ də bum yè'sə nə̀ kə̀ ye bə̀boŋ vɛ'nə fana vès cep fis, nə kà yumok swìhì.
47003013	Musì ye, yi à sə cèp wesgə̀ bohò bʉ̀ʉ Izùrɛ fana yi lok tu ye bə cə̀k mòk. Yi à sə lokgə̀ vɛ'nə də ya bʉ̀ʉ Izùrɛ sə wèeŋ kà mvə̀'nə̀ marɛŋ nə̀ Nwì nə sə lò gɛsə mʉsihì yi yə. Vès ka yàvès co Musì nə̀ yi à sə gʉ̀ vɛ'nə ànə yeŋ.
47003014	Ŋkərə̀ bʉ̀ʉ Izùrɛ wèŋ yè'sə kà bum mok rɛɛŋ. Ghà nə̀ wo ta ŋwàk lʉ̀k nə̀ zəm nə fana ye co cə̀k ànə sə təhə lok mali ŋkərə̀ə awo tè kə dzeŋ nie'. Tse'ŋga ŋwè dzəm bohò Jisòs Krɛst cə̀k ànə yèʼe gɛsə fo'.
47003015	Ghà nə̀ fò pwe' nə̀ wo ta ŋwàak Musì sə fana cə̀k ànə sə lok mali ŋkərə̀ə awo sə.
47003016	Kaco nà'a nə yeʼe gɛsə fo' yeŋ, tse'ŋga wo bʉ̀ʉŋ və̀ bohò Tà Jisòs ŋkuŋ.
47003017	Tà nə yi yòŋsə̀, nə ye də mvwe' sə̀ də yòŋsə̀ Tà nə cu fo' fana ye də ŋwè ka fo' ŋkwɛ̀ŋ bohò yumok mok yeŋ.
47003018	Vesùwèŋ sə̀ yumok ka si avès lok sə, marɛŋ nə̀ Tà nə sə kə̀ təm mbwa, nə sə ba'a lo bohò bʉ̀ʉ mok wèŋ. Marɛŋ nə sə yam ghaha, ghaha mvə̀'nə̀ vesùwèŋ sə bʉʉŋ wes lò bə nsəsə̀ə ŋwə̀ nə̀ a sə nìtsə̀' yi nə. Yè'sə fàak Tà nə̀ yi yòŋsə̀ nə.
47004001	Nwì a fa ves fàak sə̀ ŋgò tsə̀ʼ fa bwìŋ bə lʉ̀k nə̀ fi ènə bə bòvə̀m ye fana vès fak yà', nə kà də a teŋsə bʉsə̀ də ntʉm sə kà vès mok kwa dʉk.
47004002	Vès co'rə fis bo bə bum marè'tu sə̀ yà'a sə̀swihì, ves kà gəgorə̀ tse', nə kà ncèp Nwì nə bʉpsə̀. Vès fis tes yusə̀ yà'a zìnə sə jəja, fana nə niŋ fa ni' avès bohò ndàaŋwè pwe'fo' ya wo riŋ də vèes kə̀kʉrə̀ mantombìi Nwì.
47004003	Ntirə̀ nə̀ Bə̀boŋ nə̀ vès sə tsòho nə ye-a sə̀swihì, ye də nà'a sə̀swihì yà'sə bohò bʉ̀ʉ sə̀ wo sə bisə, bisə.
47004004	Satà, nə̀ yi nwì nə̀ sə nze fɛŋ a jə ŋkərə̀ə bʉ̀ʉ sə̀ wo sə kà dzəm sə, nə lok tes yà' bə ndzəm; wo kà marɛŋ Ntirə̀ nə̀ Bə̀boŋ nə̀ nà'a bə ŋàaŋ Krɛst nə yə. Krɛst nə, a yi nə̀ yi sə nìtsə̀' fa bwìŋ mvə̀'nə̀ Nwì cu sə.
47004005	Vès sə kà liŋ sə̀ yàvès tsòhò. Vès sə tsòho liŋ sə̀ Jisòs Krɛst də yi Tà, ves ye yàvès ŋgàa fàak awèŋ bʉ̀ʉ tu ye.
47004006	Nwì nə̀ yi ànə dʉk fa' də, “Marɛŋ rɛɛŋ tesə və ndzənə ndzəm” nə a gʉ̀ sə̀' yi ŋkuŋ marɛŋ nje nə nà' rɛɛŋ sə ntʉʉ̀ vès anə. Anə geŋ yà' fa ves marɛŋ ŋgò rɛɛŋ bum bə nsàp marɛŋ Nwì nə̀ nà'a rɛɛŋ tesə və̀gə̀ mʉsihì Krɛst.
47004007	Mvə̀'nə̀ vesùwèŋ tse' yusə̀ yà' bò wùriŋ sə fana yàʼa ye co vès tseʼ yàʼ sənə kʉ̀ʉŋ ncàak sə̀ aco yàʼ voho; yàʼa ŋgùup niʼ àvès yèʼe. Yè'sə vɛ'nə ya ŋga ndàaŋwè rɛɛŋ nsàp ŋàŋ nə̀ nà' ghak càsə ànə a ŋàaŋ sə̀ Nwì, yà' ka yàvès yeŋ.
47004008	Ŋgəʼ bɛŋ nòktse'gə̀ ves ma nə̀ fò pwe'fo', vès sə təəŋ mali fo', bum sə jipsə kɛ' ves, ŋkərə̀ə avès kà sə̀ mè wes.
47004009	Wo yeŋsə ves ŋgə', Nwì kà ves sə̀ mè'rə̀. Wo bwi' mak ves sə nze, wo kà ves sə̀ʼ lə̀sə̀.
47004010	A yè'sə də vèes sə bək gikɛʼ kpʉ nə̀ Jisòs nə ndzə ni'ì vès, ya ŋga bwìŋ ye lùŋ nə̀ Jisòs nə ndzə ŋgùpni'ì vès anə.
47004011	A zìnə də vès cu ncu nə̀ aco kpʉ ko ves ghà nə̀ fò lòoŋ bʉsə̀ vès sə fàk bohò Tà Jisòs. A vɛʼnə ŋga a sə niŋtsok lùŋ nə̀ Jisòs nə ndzənə ni' avès sə̀ aco yà' kpʉ sə.
47004012	Mvə̀'nə̀ vès sə tsòho ncèp nə fana kpʉ sə kʉəp və ves, yà' sə ye bohò wèŋ lùŋ.
47004013	Vès tseʼ nsàp ntʉm nə̀ ŋgò fàk bohò Nwì co ŋwə̀ nə mòk nə̀ wo à còm ndzə nə ŋwàk Nwì bə liŋ ye də“Mʉ̀ à fa ntʉm àm bohò Nwì fana mʉ̀ cep.” Yà'a sə̀' mvə̀'nə̀ vès fa ntʉm avès sə̀' vɛ'nə, nə cep sə̀'.
47004014	Njo nə̀ vès rì də ŋwə̀ nə̀ yi ànə lokoksə Tà Jisòs mvwe' kpʉ nə, yi nə lokoksə ves Jisòs wèŋ, nə tes ves kù mantombìi yi ves Jisòs wèŋ bəbɛʼ.
47004015	Ye də, ŋgə' avès sə̀ vès sə yə sə tse' swe' bohò wèŋ. Ghà nə̀ bwìŋ yam ŋkʉ̀ʉŋ sə̀ wo dzəm bohò Krɛst fana bwìŋ ye sə̀' ŋkʉ̀ʉŋ sə̀ aco wo kwasə Nwì bə bòvə̀m ye nə, fana kə̀kuksə̀ lo bohò yi.
47004016	Nà'a njo nə̀ kaco vès teŋsə bʉsə̀ də ntʉm avès sə kà mok bò yeŋ sə. A ye-a sə̀ də ŋgùupni' avès yèʼe sə wò bʉp lòo fana ni' avès sə̀ ma ndzə ntò sə gʉŋ ghàha lò bwi bə ŋàaŋ mok nùubu pwe'.
47004017	Ŋgə' avès sə̀ yà'a nə ca gɛsə mvə̀k momjo yè'sə gʉ̀ gʉŋsə nòŋsə ves ŋgò kə̀ bə̀k to bum sə̀ bə̀boŋ sə̀ vèes nə̀ kə̀ tse', sə̀ kaco ŋwè cep to yeŋ sə.
47004018	Bʉsə̀ vès sə kà lis bə bum sə̀ a sə yə yà' ŋga'a yèʼe kʉ̀k, a sə kʉ̀k bə sə̀ yà' cu mantombì, sə̀ lis sə kà yà' ŋga'a yə. Bʉsə̀ bum sə̀ a sə yə yà' sə nə̀ cà gɛsə lò fo' fana bum sə̀ a sə kà yà' ŋga'a yə sə nə kà kə̀ mè yuk.
47005001	Vès sə kʉ̀k vɛ'nə bʉsə̀ vès rì də ni' avès sə̀ sə nzeŋ fɛŋ sə co du nə̀ nà'a nə kəəŋ gbʉ sə nze. Nà' gbʉ-a, fana Nwìi nə fa ves ni' mok co ndap avès. Ndap ènə mʉbu nə̀ nà'a nə kà kə̀ə̀ŋ yuk, wo à ka nà' bə bo bwìŋ ci.
47005002	Nə̀ ŋga'a nèʼe fana a sə tsərə, sə som vɛ'ɛ də vesùwèŋ dzəm ŋgò kə̀ tse' ndap avès nə̀ mʉbu nə.
47005003	Ya ŋga vèes nitse' nà' co cə̀k, fana a kà nswɛ̀'mbwè ye.
47005004	Ghà nə̀ a cu ntò mʉ mvwe' duŋ sə yèʼe fana a sə tsərə, nə sə som vɛ'ɛ wùriŋ də bum sə kà bò. Yè'sə ka də vès sə dzəm ŋgò mà' ŋgùpni' nèʼe yeŋ; a də vès sə dzəm ŋgò nitse' nə̀ ma mʉbu nə, ya ŋga nə̀ ma mʉbu nə kupsə nə̀ aco nà' kpʉ nè'nə.
47005005	A fʉhʉ fa ves nsàp nə̀ ŋgò kupsə vɛ'nə ènə Nwì, nə fa ves yòŋsə̀ ye nə co yu nə̀ ŋgò nìtsə̀' ves də yà'a nə̀ kə̀ ye lì tsə vɛ'nə.
47005006	Mvəsə̀ a yə vɛ'nə fana vèes təəŋ gʉgʉŋ, a rì də mvə̀'nə̀ a cu bə ŋgùpni' mvwe' lak avès sə̀ fɛŋ yèʼe fana a ka mvwe' lak avès sə̀ Tà cu fo' sə yeŋ.
47005007	Mʉ̀ sə dʉk yè'sə də a sə kà Tà bə lis mvwe' lak avès sə ŋga'a yèʼe yə, a sə gì nə sə naaŋ tu də yi cu fo'.
47005008	Mʉ̀ də vesùwèeŋ təəŋ gʉgʉŋ vɛ'nə, nə sə dzəm ghak lɛ də vesùwèeŋ me'rə ŋgùpni' nèʼe, nə lo la'à kə cum ves Tà wèŋ.
47005009	Yusə̀ yà'a bohò vèes ŋga'a də, a cu-a sə̀ mvwe' lak avès yèʼe kè mok sə àlɛ, vesùwèŋ sə lap megu mandzə̀ nə̀ ŋgò gʉ̀ yi kwa.
47005010	Vèes sə gʉ vɛ'nə bʉsə̀ vesùwèŋ pwe' nə̀ kə̀ təəŋ mvwe' dzə̀' nzak Krɛst. Vesùwèeŋ nə kə təəŋ vɛ'nə ya yi kʉk ja'a bum sə̀ vesùwèŋ à gʉ̀ yà' ghà nə̀ vesùwèŋ à cu bə ŋgùpni' sə fana yi lak ndàaŋwè pwe'fo' mvə̀'nə̀ ŋgə̀ŋgàŋ a gʉ̀ʉ, bə̀boŋ kè bʉp àlɛ.
47005011	Mvə̀'nə̀ vès rìŋtseʼ yàvès yusə̀ yà' cu bə ŋgò wəp Tà sə laŋ fana vès sə lʉ̀ gʉgʉŋ ŋgò tsòho fa bwìŋ ya wo rɛɛŋ nə wəp Tà sə̀. yà' sə. Nwì riŋtse' də vèes sə ntʉʉ̀ vès anə rərɛŋ bə ncèp ènə, fana mʉ̀ tsərə də wèŋ rì yà' sə ntʉʉ̀ wèŋ sə̀'.
47005012	Ka yè'sə də vès sə làp mandzə̀ ŋgò gʉ̀ də ya wèeŋ jəŋ fe'lə ves sə̀mok yeŋ. Yusə də vès sə làp də wèeŋ tse' njo nə̀ nà'a bə̀boŋ nə̀ aco wèŋ kumŋgùŋ mʉtuhù vès bʉ̀ʉ zeŋ, ya wèeŋ riŋtse' mvə̀'nə̀ aco wèŋ cep fəsə fa bʉ̀ʉ sə̀ wo kumgə̀ ŋgùŋ bə ŋwè, mvə̀'nə̀ wo yə nà' mʉlisə̀, nə kà mvə̀'nə̀ nà' cu sə pap ye yà'a.
47005013	Vès sə yəəŋ-a mʉlisə̀ wèŋ co ŋgàa ŋaŋ fana vèes vɛ'nə ya liŋ Nwìi kuk; nə ye sə̀' də a ye-a ŋga vès ka co ŋgàa ŋaŋ yeŋ fana vèes vɛ'nə bʉ̀ʉ tu awèŋ.
47005014	Dzədzəm nə̀ Krɛst tse' nà' bohò vès nə bwìŋ tse' ves vɛ'ɛ bʉsə̀ vès riŋ də, mʉmvə̀'nə̀ ŋwə̀ nə̀ mò'fis a kpʉ-a bʉ̀ʉ tu bwìŋ pwe'fo' fana ye də bwìŋ pwe' a kpʉ laŋ.
47005015	Fana yi a kpʉ bʉ̀ʉ tu bwìŋ pwe' vɛ'nə də ya ŋga bʉ̀ʉ sə̀ wo lùu nə kà mok ncu nə̀ ŋgùupniʼ awo dzəm cu; wo cum mok ncu ŋwə̀ nə̀ nà' a kpʉ bʉ̀ʉ tu awo, nə lokok fe'lə mvwe' kpʉ nə.
47005016	Ye də a ŋga'a mok də kaco vès kʉk ja'a ŋwè, nə fʉk fe'lə yi mvə̀'nə̀ nzeŋgòŋ nə fʉ̀kgə̀ə yeŋ. Vès ànə fʉk to Krɛst mantombì fa' vɛ'nə laŋ fana kaco vès fʉk fe'lə yi vɛ'nə yeŋ.
47005017	Yusə də ŋwə̀ nə̀ yi ye-a bə Krɛst mvwe' mò'fis fana ye də yi mok ŋwə̀ nə̀ fi, bum sə̀ zəm a cà gɛsə lo laŋ, bum pwe' mok sə̀ fi pumm.
47005018	Bum yè'sə pwe'fo' fàak Nwì. Nwì anə tɛs ŋkɛ̀ŋ vesiwèŋ ndzə bohò Krɛst, nə fa ves fàak sə̀ ŋgò tirə lò fa bwìŋ mvə̀'nə̀ yi tɛsgə̀ ŋkɛ̀ŋ sə.
47005019	Nwì à gʉ̀ càsə fàak ye ndzə bohò Krɛst. Yi à ka bum sə̀ bʉp sə̀ wo à gʉ̀ʉ sə mʉtuhù wo mok tsərə naaŋ fe'lə. fana yi a fa ves fàak sə̀ ŋgò gʉ̀ bʉ̀ʉ mok wèeŋ riŋ mvə̀'nə̀ yi tɛsgə̀ ŋkɛ̀ŋ bə bwìŋ sə.
47005020	Vèes yè', vèes cùu Krɛst sə. Vès tə mvwe' kùu ye fana Nwì sə cep casə fa bwìŋ bohò vès anə. Ncèp nə̀ ŋgò tsə̀' fa bwìŋ nə də, vès sə lɛŋ bwìŋ də wo və ya bə Nwì wèeŋ tɛs ŋkɛ̀ŋ.
47005021	Krɛst ànə ka bʉp gʉ yuk, Nwì nə gʉ bʉsə yi bʉp bʉ̀ʉ tu bwìŋ də ya ŋga vesùwèeŋ bʉʉŋ rərɛŋ bohò Nwì nə bʉ̀ʉ yi.
47006001	Mvə̀'nə̀ vès sə fàʼ ves Nwì wèŋ mvwe' mò'fis fana vès sə lɛŋ weŋ də mʉmvə̀'nə̀ wèŋ a tse' bòvə̀m nə̀ Nwì nə laŋ fana kà də wèeŋ me'rə nà'a ca lo ŋgwàŋ dʉk.
47006002	Yusə̀ Nwì a cèp yi yè' də, Ghà nə̀ mvə̀k à kʉ̀rə, Mʉ̀ yuk fa weŋ yusə̀ wèŋ sə lɛŋ, Mʉ̀ tɛsə weŋ nùmbu nə̀ mʉ̀ à nòŋsə ŋgò fa weŋ lùŋ. Mʉ tsok fa weŋ yàm sə̀' də mvə̀k nə̀ kə̀kʉrə̀ nə ŋga'a yèʼe, nə ye sə̀' də nùmbu nə̀ Nwì à nòŋsə ŋgò fa weŋ lùŋ nə sə̀' ntinə.
47006003	Vès sə̀ vèes bʉ̀ʉ Nwì, vès ka dzəm ŋgò nòŋsə fa ŋwə̀ nəmòk yumok sə mandzə̀ə yi co yi kə lʉ'rə bə zeŋ dzəm, ya ŋga bwìŋ kà fàak avès sə liŋ sə̀ bʉp to fa.
47006004	Vèes kogə̀ ntʉm ŋgò nìtsə̀' də vèes ŋgàa fàak Nwì. Vèes kogə̀ ntʉm vɛ'nə ŋga vès sə yə ŋgə' nə ye ŋga vèes jìŋ, nə ye ŋga yumok sə ghak ves sə̀' pwe'.
47006005	Ghà nə̀ wo sə lʉ̀p ves, bə ghà nə̀ wo nisə ves ndapndzəm, bə ghà nə̀ bwìŋ pwe' joho tse' ves. Mok ye mali sə̀' ghà nə̀ vès sə fàk nə tiŋ ndùrə̀, bə ghà nə̀ vès nò nòoŋ nca, nə ye bə ghà nə̀ vès cu njè sə̀'.
47006006	Vèes nìtsə̀'gə̀ də vèes ŋgàa fàak Nwì bə mandzə̀ nə̀ də vèes cugə̀ ncu nə̀ nà'a rərɛŋ, vès sə riŋ bum sə̀ Nwì sə bə̀boŋ, vès sə kontʉm, vès sə gʉ̀ bòŋ bohò bwìŋ, vès sə yuk bohò Yòŋsə̀ nə̀ Rərɛŋ nə, fana nə sə dzəm bwìŋ bə ntʉm nə̀ mò'fis sə̀'.
47006007	Vès sə cep megu yusə̀ yà'a zìnə, nə sə gʉ fàak Nwì bə ŋàaŋ sə̀ ye sə. Mʉmvə̀'nə̀ ncu àvès nə rərɛŋ vɛ'nə fana yà' ye co də vès bə̀hə tse' bum màk dzè'e Nwì sə bo ma màk bə ma ŋkwìp ba fo'.
47006008	Ghà mòok ye bwìŋ sə wəp ves də vèes bʉ̀ʉ Nwì, ghà mòk wo koksə ves marè'tu. Wo sə cep bʉp bə liŋ avès. Wo sə ci' fa ves mvwès sə̀', ghà mòk wo kwasə ves. Wo sə jəŋ ves co ŋgàa cì' mvwès ŋga vès sə cèp zìnə.
47006009	Wo sə jəŋ ves co bʉ̀ʉ sə̀ wà, ŋga liŋ avès a yuhu lò ma nə̀ fò pwe' laŋ. Vès sə swirə kpʉ, nə sə cum mali fo' ŋwəm. Wo sə tʉksə kɛ'ca ves vɛ'nə, vès kà sə̀ʼ kpʉ.
47006010	Ntʉm sə yaaŋ ves wùriŋ, vès sə tse' mali kwəkwa sə̀'. Vès ye ŋgàa jìŋ, nə sə gʉ bwi bʉʉŋ ŋgàa ghàk. Bwìŋ sə ye co vès ka yumok tse', ŋga bum sə̀ Nwì à gʉ̀ pwe'fo' yàvès.
47006011	Haama ŋge' am bʉ̀ʉ Korè wèŋ, vès a cèp bohò wèŋ, nə kà yumok swìhì lok fʉ̀k, vès a muk tosə fa weŋ ntʉm avès pwe'.
47006012	Wèŋ sə tsərə-a də yumok cu mali fo', ye də yà' cu ma sə ntʉʉ̀ wèŋ, ka bohò vès yeŋ.
47006013	Mʉ̀ cèp bohò wèŋ co mʉ̀ sə cèp bohò bwe am; ye də ŋgò gʉ̀ də ya bum sə ye ma lòoŋ fo' yəyərə̀ fana wèeŋ muk tosə ntʉm awèŋ sə̀' vɛ'nə.
47006014	Kà də ŋwèe be'lə bə ŋwə̀ nə̀ yi ka Nwì riŋ də bə nà'a sə gʉ yumok dʉk. Bʉsə̀ aco bòŋ bə bʉp tse' yè'sə nsàp ŋge' yà? Kènə aco marɛŋ bə mandzəm ye ŋge' anə va?
47006015	Yusə̀ Krɛst tse' be'lə yà' fo' bə Satàa, yè'sə yà? Kènə də ŋwə̀ nə̀ yi dzəm Krɛst bə nə̀ yi ka Krɛst dzəm, wo tse' be'lə yà?
47006016	Aco ndap Nwì tse' yà sə̀ yà' ye cù mò'fis bə tàap rùm ɛ? Mʉ̀ sə cèp vɛ'nə bʉsə̀ vesùwèeŋ ndap Nwì nə̀ yi cu ŋwəm nə. Ye'e yusə̀ Nwì nə à cèp də, Mʉ nə ci lak mʉŋgorə̀ wo, nə cum vesiwèŋ; Mʉ nə ye Nwì àwo fana wo ye bʉ̀ʉ am.
47006017	Ye də a bə̀boŋ də wèeŋ tesə gɛsə mʉŋgorə̀ wo anə, nə ye yàwèŋ zok, Cèp vɛ'nə Tà. Wu tesə cu vɛ'nə, wù kà yumok sə̀ yà' ka rərɛŋ yeŋ jwɛ̀ŋ, Fana mʉ nə jəŋ weŋ.
47006018	Mʉ nə ye tɛ̀' àwèŋ, fana wèŋ ye bwìŋ yàwèŋ bwe am sə̀ ndzə və̀ə mʉ̀. Cèp yè'sə Tà Nwì nə̀ yi tse' bum pwe' yi nə.
47007001	Ŋge' am wèŋ, yà'a bum sə̀ Nwì a kàk fa vesùwèŋ sə, ye də vesùwèeŋ cuk fis mak bum sə̀ aco yà' gʉ bʉpsə ŋgùpni' kè yòŋsə̀ə avès àlɛ pwe'fo'. A gʉ vɛ'nə ya ŋga vesùwèeŋ sə kuk kok bə mandzə̀ nə̀ rərɛŋ bʉsə̀ vesùwèŋ sə wəp Nwì.
47007002	Wèeŋ kotse' ves sə ntʉʉ̀ wèŋ bʉsə̀ wèŋ rì də vès a ka ŋwə̀ nəmòk bʉp gʉ; vès a ka ŋwə̀ nəmòk gʉ bʉpsə, nə kà yu ŋwə̀ nəmòk sə̀' bòrə̀ jə.
47007003	Ka də mʉ̀ sə cèp yè'sə ŋgò naaŋ bɛ̀ŋ mòk mʉtuhù wèŋ yeŋ. Mʉ̀ à tsə̀' fa weŋ fa' laŋ də wèŋ cu sə ntʉʉ̀ vès, a dzəm ye kpʉ bə lùŋ.
47007004	Mʉ̀ rì də wèŋ tse' ntʉm nə̀ ŋgò yù mandzə̀ Nwì. Mʉ̀ sə kumŋgùŋ bʉ̀ʉ wèŋ anə sə̀'. Mvə̀'nə̀ yà'a vɛ'nə fana mʉ̀ sə yə-a sə̀ ŋgə' fana ntʉm àm sə ye fifi, mʉ̀ sə kwa sə̀' wù kà fʉ̀k.
47007005	Mvə̀'nə̀ vès à kə̀ dzèŋ mvwe' nze Màsìdoniyà fana vès à ka fifi tse' lok. Ŋgə' à ye ma nə̀ fò pwe', bwìŋ sə kʉəm bə mok wèŋ, wə ye sə ntʉʉ̀ vès anə sə̀'.
47007006	Taitòs ànə kə dzeŋ fana ntʉm fi ves. Nwì ànə gʉ yi ŋkuŋ Taitòs nə və bʉsə̀ Nwìi fisə fagə̀ bwìŋ ntʉm yi ghà nə̀ yumok sə bʉp wo.
47007007	Ka də vès a kwa mègù bʉsə̀ də yi à kə̀ tsèŋ ves yeŋ. Vès a kwa mvə̀'nə̀ yi à tsə̀' fa ves mvə̀'nə̀ wèŋ ànə gʉ yi fana ntʉm nje ye cəcuŋ yà'a sə̀'. Yi à tsə̀' ves də wèŋ sə dzəm ŋgò yə mʉ vɛ'ɛ wùriŋ, nə ye mvə̀'nə̀ ntʉm a yaaŋ weŋ, nə ye fe'lə bə mvə̀'nə̀ wèŋ sə dzəm ŋgò təəŋ fa mʉ gèm. Bum yè'sə pwe' a gʉ̀ mʉ ŋga'a mʉ̀ sə kwa ghaha ghaha.
47007008	A ye-a sə̀ də ŋwàk nə̀ mʉ̀ à còm fa weŋ fa' nə a gʉ̀ ntʉm awèŋ yaaŋ fana mʉ̀ sə kà də mʉ̀ ànə riŋ-a bwɛ̀rɛ mʉ̀ ànə ka nà' còm dʉk. Mʉ̀ ànə dʉk lɛ sə̀ laŋ də mʉ̀ à riŋ-a də mʉ̀ ànə ka nà' com, bʉsə̀ də mʉ̀ à yə də ŋwàk nə à yaŋsə weŋ ntʉm mvə̀k momjo.
47007009	Mʉ̀ sə kwa ŋga'a yèʼe vɛ'ɛ wùriŋ. Ka də mʉ̀ sə kwa bʉsə̀ də mʉ̀ a gʉ̀ ntʉm yaaŋ weŋ yeŋ, mʉ̀ sə kwa bʉsə̀ də yaàŋ ntʉm àwèŋ nə a gʉ̀ weŋ, wèŋ nə kupsə mandzə̀ awèŋ nə.nà'a nsàp yaàŋ ntʉm nə̀ Nwì dzəm nə. Ye də vès a ka weŋ yumok gʉ bʉpsə fa lok.
47007010	A ye-a ŋga ntʉm yaaŋ ŋwè bə mandzə̀ Nwì, yà' gʉ̀ ŋwè yi kupsə mandzə̀ ye, nə tse' lùŋ fana ye də yumok ka fo' bʉp. Yaàŋ ntʉm nə̀ nà'a nsàp nə̀ nzeŋgòŋ nə jə və̀gə̀ ye kpʉ.
47007011	Wèeŋ kʉk ja'a na yàwèeŋ yusə̀ yaaŋ ntʉm nə̀ bə mandzə̀ Nwì nə a gʉ̀ fa weŋ ɛ̀. Nà' à gʉ̀ weŋ, wèŋ jəŋ yusə̀ mʉ̀ còm fa weŋ bə zeŋ sə gʉgʉŋ. Nà' à gʉ̀ʉ, ndàaŋwè pwe' fiŋ ncù, nà' gʉ̀ weŋ, wèŋ jok; nà' gʉ̀, wə ko weŋ; nà' gʉ̀ʉ, wèŋ dzəm də wèeŋ ye fe'lə mʉ sə̀mok; nà' gʉ̀ weŋ ŋgò ye gʉgʉŋ bə mandzə̀ nə̀ nà'a zìnə nə; nà' gʉ̀ weŋ, wèŋ sə gʉhʉ tsərə bum pwe' ŋgò ye mok bə̀boŋ. Wèŋ a gʉ̀ tə̀tè nə kà bɛ̀ŋ mʉtuhù wèŋ mok tse' fe'lə̀.
47007012	Mʉ̀ ànə com fa-a weŋ ŋwàk ànə sə̀ vɛ'nə fana yusə̀ gʉgʉŋ sə̀ yà' ànə gʉ mʉ ŋkuŋ mʉ̀ còm ŋwàk nə à ka bʉ̀ʉ ŋwə̀ nə̀ wo gʉ̀ yi bʉp nə kè də bʉ̀ʉ ŋwə̀ nə̀ yi ànə gʉ bʉp nə yi nə yeŋ. Mʉ̀ à còm nà' lɛ ŋgò gʉ̀ weŋ də wèeŋ rɛɛŋ mantombìi Nwì, mʉmvə̀'nə̀ wèŋ a fa ni' awèŋ bohò vès sə.
47007013	Yà'a yusə̀ vès à yə fana yà' gʉ ntʉm boŋ ves vɛ'ɛ wùriŋ sə. À ka yà'sə megu, vès a kwa mvə̀'nə̀ Taitòs à tsə̀' fa ves kwəkwa nje mvəsə̀ wèŋ à gʉ̀ yi ni' wɛs yi yà'a sə̀'.
47007014	Mʉ̀ à sə kum ŋgùŋ bə liŋ awèŋ bohò yi də wèeŋ bʉ̀ʉ sə̀ bə̀boŋ wùriŋ fana wèŋ a gʉ̀ cùu am sə kà wà cà. Yusə̀ mʉ tsə̀' fagə̀ weŋ pwe', mʉ̀ ka weŋ mvwès ci' yuk fa, fana yà' nə yəə̀ŋ nə sə̀' vɛ'nə də mvə̀'nə̀ vès à tsə̀' Taitòs də wèeŋ bʉ̀ʉ sə̀ bə̀boŋ, a zìnə.
47007015	Taitòs nə dzəm wesə weŋ mok nsàp nə̀ bə jòŋ, mvə̀'nə̀ yi tsərə mvəsə̀ yi à kə yə weŋ, wèŋ yuk yi, nə le' tse' yi bo ma ba, nə sə wəp yi vɛʼɛ wù kà fʉ̀k.
47007016	Mʉ̀ sə kwa yàm sə̀' wù kà fʉ̀k bʉsə̀ də aco mʉ̀ naaŋ tu am bohò wèŋ, nə kà yumok mok tsərə̀.
47008001	Bwema avès, vès dzəm də wèeŋ riŋ mvə̀'nə̀ bòvə̀m nə̀ Nwì a yəəŋ mʉmvwe' coos sə̀ mvwe' nzeŋgòŋ Màsìdoniyà sə.
47008002	Ŋgə' nə̀ wo à yə, à mùmsə wo vɛ'ɛ nsàp nə̀ ŋgʉi'. Yà' ànə ye-a sə̀ vɛ'nə fana wo tse' mali kwəkwa sə ntʉʉ̀ wo anə wùriŋ. Ghà nə̀ wo ànə cum bə jìŋ nə̀ bʉp fana kwəkwa nə̀ sə ntʉʉ̀ wo nə tesə kok və bə nsàp fa mbo mòk vɛ'ɛ nə̀ wù kà fʉ̀k.
47008003	Aco mʉ̀ kɛŋ də wo à ka yusə̀ aco wo fa yà' fa megu, wo à fa nə ghak casə. Wo ànə sə fa vɛ'nə ŋga ŋwə̀ nəmòk ka wo yi sə̀ dʉk.
47008004	Wo à lɛŋ ves, nə lɛŋ gwərə ves vɛ'ɛ zìnə də wo dzəm ŋgò ye sə̀' sə mvwe' fàak bʉ̀ʉ Nwì wèŋ yè'sə, nə fa ŋgò tɛsə bʉ̀ʉ Nwì wèŋ mok sə̀'.
47008005	Yumok sə̀ vès ànə ka tsəm də aco yà' ye vɛ'nə yeŋ ànə ye də, wo à fa to ntò ni' awo bohò Tà Jisòs ŋkuŋ nə fa. Wo à fa ni' awo sə bohò vès sə̀' mvə̀'nə̀ Nwì dzəm.
47008006	Ntʉm a bò ves bə fa-mbo bʉ̀ʉ Màsìdoniyà wèŋ nə vɛ'ɛ wùriŋ fana vès dʉk də vèes tum Taitòs ŋgò kə̀ jə və̀ fəfa ma nə̀ njàwèŋ nə. Yi ànə cep to bohò wèŋ yi ŋkuŋ ntʉm awèŋ boŋ ŋgò fa yumok fana vès də yi kə gʉ mesə fàak sə̀ bə̀boŋ yè'sə sə̀' yi nə.
47008007	Vès rì tse' weŋ bə̀boŋ də wèeŋ nsàp bʉ̀ nə̀ wèeŋ yegə̀ mantombì bə bum ŋkʉ̀ʉŋntɛ̀ŋ. Mʉ̀ rì də wèŋ sə fa ntʉm awèŋ bohò Jisòs ŋkʉ̀ʉŋntɛ̀ŋ. Wèŋ rì ŋgò tsòho fa bwìŋ ncèp nə̀ Nwì nə, wèŋ rì bum sə̀ yà'a ma nə̀ bohò Nwì, wèŋ rì ŋgò gʉ̀ fàak Nwì bə ntʉm nə̀ mò'fis, fana wèŋ dzəm ves sə̀' bə ntʉm nə̀ mò'fis. Mvə̀'nə̀ bum yè'sə vɛ'nə fana vès sə kʉ̀k də wèeŋ ye li mantombì bə fàk nə̀ bə̀boŋ nè'nə sə̀'.
47008008	Ka də mʉ̀ sə fa ŋàŋ də wèeŋ nə̀ gʉ tsoŋ vɛ'nə yeŋ. Mʉ̀ sə fʉ̀'rə ja'a fàk àwèŋ nə bə sə̀ bʉ̀ʉ mok wèŋ, ya mʉ riŋ mvə̀'nə̀ dzədzəm àwèŋ cu sə.
47008009	Wèeŋ tsərə a nsàp fa mbo nə̀ Tà Jisòs Krɛst ànə fa nà'a ɛ. Yi ànə ye ŋgà ghàk, nə bʉʉŋ ŋgà jìŋ bʉ̀ʉ tu awèŋ. Yi à gʉ̀ vɛ'nə də ya ŋga wèeŋ bʉʉŋ ŋgàa ghàk bʉ̀ʉ jìŋ ye nə.
47008010	Fana ntip njàm nə̀ aco mʉ̀ fa weŋ bə bum yè'sə a də, bə lùmŋgòŋ nə̀ nà' a cà lò nèʼe, wèŋ à fa to wèŋ, nə tse' to ntʉm nə̀ ŋgò gʉ̀ vɛ'nə sə̀' wèŋ.
47008011	Ye də a bə̀boŋ də wèeŋ gʉ mesə yà'. Wèeŋ gʉ mesə yà' sə̀' bə ntʉm nə̀ kwəkwa, mʉmvə̀'nə̀ wèŋ ànə sə kwa to ŋgò cèp də wèeŋ nə gʉ nsàp yumòk vɛ'nə sə. Wèeŋ fa mʉmvə̀'nə̀ wèŋ tse'.
47008012	A ye-a ŋga ntʉm nə̀ ŋgò fa nə yo fana Nwìi jəgə̀ ye yusə̀ ŋwè tse', ka də yi dʉkgə̀ də ŋwèe fa yusə̀ nà' ka tse' yeŋ.
47008013	Yusə̀ vès sə dzəm sə, ka də wèeŋ ye ŋgə' ŋgò fa wùriŋ ya bʉ̀ʉ mok wèeŋ ghak bə zeŋ yeŋ. Vès dzəm də bwìŋ pwe' tse' yəyərə̀.
47008014	Wèŋ tse' ŋga'a yèʼe ŋkʉ̀ʉŋ fana wèeŋ fa bʉ̀ʉ sə̀ wo sə jamə, ya nùmbu mòok ye ŋga wo tse' bwìŋ ŋkʉ̀ʉŋ fana wo fa bwi weŋ yusə̀ wèŋ sə jamə sə̀'. Yà'a mʉmvə̀'nə̀ ndàaŋwè pwe' nə tse' yəyərə̀ sə.
47008015	A ye vɛ'nə fana yà' ye mvə̀'nə̀ wo à còm də, Ŋwə̀ nə̀ yi ànə kʉp ŋkʉ̀ʉŋ, à ka ŋkʉ̀ʉŋ ləlà tse'; Ŋwə̀ nə̀ yi ànə kʉp ye momjo, kà momjo ləlà sə̀' tse'.
47008016	Vès kwasə Nwì vɛ'ɛ wùriŋ bʉsə̀ yi gʉ̀ Taitòs ŋgò tse' ntʉm nə̀ ŋgò tɛsə weŋ sə̀' co vès.
47008017	Vès à də yi kə ye weŋ fana yi dzəm, nə sə kwa ŋgò tɛsə ye sə̀' fana yi fʉhʉ ŋgò lòo nə kə ye weŋ.
47008018	Vès sə tumsə be'lə yi bə moma mòk nə̀ coos pwe' jəgə̀ yi co ŋwè bʉsə̀ yi tsòhogə̀ Ntirə̀ nə̀ Bə̀boŋ nə bə̀boŋ wùriŋ.
47008019	Mòok sə̀' də a cokfis ŋwə̀ ènə coos sə, də venəwèeŋ gi lo ŋgò jə lò bum sə̀ wo a fa sə mvwe' lak Jòrosalèm. Fàak yè'sə nə kuksə liŋ Tà fana nə niŋ tsok fa bwìŋ də vès tse' kwəkwa ŋgò tɛsə mòk bə mòk.
47008020	Mvə̀'nə̀ vès sə tumsə wo vɛ'nə fana vès tsəm də cèp cùu nə kà bə mvə̀'nə̀ vès sə kotse' nsàp mbàm nə̀ wo a fa wùriŋ ènə tesə̀.
47008021	Vès sə lap mandzə̀ nə̀ ŋgò gʉ̀ yusə̀ yà'a bə̀boŋ mʉlisə̀ Tà nə ye mʉlisə̀ bwìŋ sə̀'.
47008022	Vès sə tumsə lò wo bə moma àvès mòk sə̀mok. Vès a mùmsə yi, nə ye də yi ŋwə̀ nə̀ yi tse' ntʉm nə̀ ŋgò fàak. Ŋga'a nə̀ yi a rì tse' mok bə̀boŋ də wèŋ tseʼ ntʉm nə̀ ŋgò fa fana yi sə ghaha, ghaha ŋgò tɛsə.
47008023	A ye-a ŋga bʉ̀ʉ mok cu sə̀ wo ka Taitòs riŋ fana mʉ̀ dzəm ŋgò rɛŋsə də yi ŋwə̀ nə̀ a fàkgə̀ vesə ŋgò tɛsə weŋ. Bwema mok sə̀ yi sə gì bə yà'wèŋ yà'a yàwo bʉ̀ʉ sə̀ a tum wo coos. Fàak sə̀ wo sə gʉ̀ʉ sə sə gʉ̀ də liŋ Krɛst kuk.
47008024	Ye də wèeŋ niŋtsok fa wo də wèŋ dzəm wo. Wèeŋ gʉ wo vɛ'nə ya ŋga coos mok sə rɛɛŋ bə zeŋ, nə riŋ sə̀' də vèes kumgə̀ ŋgùŋ bʉ̀ʉ wèŋ ŋga a zìnə.
47009001	Anə ye co mʉ̀ kà weŋ bə nzak nə̀ ŋgò tɛsə bʉ̀ʉ Nwì wèŋ còm fa yiskok.
47009002	Mʉ̀ dʉk vɛ'nə bʉsə̀ mʉ̀ rì mvə̀'nə̀ wèŋ tse' ntʉm nə̀ ŋgò tɛsə nə laŋ. Mʉ̀ a kumŋgùŋ bə liŋ awèŋ bohò bʉ̀ʉ Màsìdoniyà wèŋ vɛ'ɛ wùriŋ. Mʉ̀ a tsə̀' wo də wèŋ bʉ̀ʉ Gris wèŋ à fʉ̀hʉ ŋgò fa laŋ, ye jəŋ bə lùmŋgòŋ nə̀ nà' à cà nà'a. Fana ntʉm àwèŋ nə̀ ŋgò fa ànə a yə̀msə bwìŋ lo ŋkʉ̀ʉŋ.
47009003	Mʉ̀ sə tumsə lò bwema yèʼe wèŋ ya wo ja'a də wèŋ fʉ̀hʉ bə mbàam awèŋ pap laŋ, mvə̀'nə̀ mʉ̀ a tsə̀' fa wo də wèŋ à fʉ̀hʉ laŋ sə àlɛ. Mʉ̀ ka dzəm də yà'a kə bʉʉŋ tesə də mvə̀'nə̀ mʉ̀ à sə kùm ŋgùŋ bə liŋ awèŋ sə mvwès dzəm.
47009004	A ye-a ŋga bʉ̀ʉ Màsìdoniyà mok wèŋ və̀ venəwèŋ, nə kə ye də wèŋ ka ntò fʉ̀hʉ fana marè'tu nə ko ves vɛ'ɛ wùriŋ. Bʉsə̀ mʉ kùmgə̀ ŋgùŋ bə liŋ awèŋ sə, nə kà wəp. Mʉ ka-a ma njàwèŋ sə̀ cèp, wèŋ riŋ də marè'tu nə ko weŋ sə̀'.
47009005	Nà'a njo nə̀ mʉ̀ tumsə lò bwema yèʼe wèŋ də wo lo to mantombì, wo ja'a də yusə̀ wèŋ à dʉk də wèeŋ nə fa sə, wèŋ a fa wes yà' laŋ. Də ya wèeŋ fa bə kwəkwa, a kà də wèŋ fa bə ŋàŋ ye.
47009006	Wèeŋ kà swì də, ŋwə̀ nə̀ yi bì-a momjo, yi nə̀ kʉp sə̀' momjo. Ŋwə̀ nə̀ yi bì-a ye ŋkʉ̀ʉŋ, nə̀ kʉp sə̀' ŋkʉ̀ʉŋ.
47009007	Ndàaŋwè pwe' fa yusə̀ yi tsərə kok sə ntʉʉ̀ yi. Kà də ŋwèe fa bə ntʉm nə̀ rə̀rwi' kè bə ŋàŋ àlɛ dʉk. Nwìi dzəmgə̀ ye ŋwə̀ nə̀ yi fa bə ntʉm nə̀ kwəkwa.
47009008	Aco Nwì fa casə to wu bum mʉmvə̀'nə̀ wù sə tsəm sə. Aco yi gʉ to wu, wù tse' yusə̀ wù dzəm pwe', nə gʉ mali wu, wù tse' mok co wù gʉ fàak sə̀ bə̀boŋ bə zeŋ wùriŋ.
47009009	Ŋwàk Nwì sə cèp bə nsàp ŋwə̀ ànə də, Yi fagə̀ ŋgàa jìŋ wèŋ nduk nə̀ nduk, Ntʉm ye nə̀ ŋgò gʉ̀ bə̀boŋ nə nə̀ kà kupsə̀ yuʼ
47009010	Nwì nə̀ yi fagə̀ ŋgà fàk nzum ŋgwìi bum, nə fa bɛŋ də bwìŋ zʉ, a yi nə̀ yi nə yamsə fa weŋ ŋgwìi bum sə pwe' ya wèeŋ bi yà', fana yi nə gʉ yà', yà' kuk sə̀'. Yà'a mvə̀'nə̀ fa-mbo nə̀ wù sə fa nə nə tɛsə bwìŋ ŋkʉ̀ʉŋ sə.
47009011	Yi nə gʉ weŋ, wèŋ sə tse' bum ya ŋga wèeŋ sə fa mbo nùubu pwe'. Ya ŋga bwìŋ ŋkʉ̀ʉŋ nə kwasə Nwì bə bum sə̀ wèŋ a fa càsə wo yà' ndzə bohò vès sə.
47009012	Ye də mvə̀'nə̀ wèŋ sə fa vɛ'nə fana wèŋ sə tɛsə bʉ̀ʉ Nwì sə̀ wo sə jamə, nə sə gʉ bwìŋ ŋkʉ̀ʉŋ sə kwasə ghaha Nwì ghaha sə̀'.
47009013	Mʉmvə̀'nə̀ wèeŋ fa fana yà' niŋtsok fa bwìŋ də wèŋ sə dzəm ŋgò gʉ yusə̀ ntirə̀ nə̀ bə̀boŋ nə sə dʉk fana wo kuksə Nwì bʉsə̀ wèŋ a fa.
47009014	Yumòok sə̀' də wo nə dzəm weŋ wùriŋ, nə lɛŋ Nwì mʉtuhù wèŋ bʉsə̀ wo yə də wèŋ tse' bə̀bo nə̀ Nwì nə sə ntʉʉ̀ wèŋ ŋkʉ̀ʉŋ.
47009015	Vesùwèeŋ kwasə Nwì bə fəfa ye nə̀ kaco cù cep to nà' yeŋ ènə.
47010001	A mʉ̀ Pol, yusə̀ mʉ̀ sə də mʉ cep ŋga'a yèʼe sə tesə sə və̀ə mʉ̀. A mʉ̀ nə̀ wo dʉkgə̀ də mʉ ye vesùwèŋ si bə si fana mʉ̀ ye fʉ̀ə̀, anə ye ŋga mʉ̀ lò gɛsə fo' fana yusə̀ mʉ còm fa weŋ ye bə ŋàŋ nə. Mʉ̀ lɛŋ weŋ bə liŋ Jisòs nə̀ yi ŋwə̀ nə̀ gəe' nə vɛ'ɛ wùriŋ də,
47010002	kà də wèeŋ gʉ co də mʉ və̀ə, mʉ̀ cep bohò wèŋ bə ŋàŋ dʉk. Mʉ̀ rì də mʉ nə cep li bə ŋàŋ bohò bʉ̀ʉ mok ŋga mʉ̀ və̀ə. Mʉ nə cep bə ŋàŋ anə bohò bʉ̀ʉ sə̀ wo sə tsəm də mʉ̀ sə gʉ̀ fàak am sə ŋgò tse' swe' co bʉ̀ʉ sə̀ sə nzeŋgòoŋ fàkgə̀ yà'a wèŋ.
47010003	A zìnə də vès cu sə nzeŋgòŋ bə ŋgùpni', megu də a ye ŋga vès sə lʉ̀ ves nsàp bʉ̀ ànə fana vès kà bə ŋàaŋ ŋgùpni' avès sə lʉ̀.
47010004	Bum mà' dzè' sə̀ vèes lʉ̀ bə zeŋ sə, ka sə̀ sə nze yeŋ. A sə̀ Nwì, sə̀ yà' tse' ŋàŋ wùriŋ. Aco yà' ghak ŋkə̀rə̀ bʉ̀ʉ sə̀ wo sə bèŋ Nwì sə nzeŋgòŋ fɛŋ nə.
47010005	A yà'a də vèes kʉ̀ə̀msə màkgə̀ nsàp ŋkərə̀ nə̀ wo tse' nà', nə sə dzeeŋ ŋgò rì Nwì, nə ye bə yusə̀ yà' tse' nɛ̀ni' pwe'. Vèes jə fa lògə̀ nsàap tsətsərə̀ə yà'sə bohò Krɛst co ŋgàa ndapndzəm, də wo yuk bohò yi.
47010006	Ghà nə̀ mʉ̀ rì fis wes bʉ̀ʉ sə̀ wo yù bum sə̀ mʉ̀ à nə com fa weŋ mʉtsətsəʼrə̀ə wèŋ fana mʉ̀ tʉksə bʉ̀ʉ sə̀ wo sə kà yàwo yàʼ yù sə.
47010007	Wèeŋ kʉk ja'a yusə̀ yà'a jəja. A ye-a ŋga ŋwə̀ nəmòk sə tsərə də yi ŋwə̀ə Krɛst fana ŋgə̀ŋgàŋ riŋ tse' də vèes sə̀' bʉ̀ʉ Krɛst anə co yi.
47010008	Kàmòk mʉ̀ sə kum ŋgùŋ bə ŋàaŋ sə̀ Tà a fa ves sə ləlà. Wèŋ riŋ də yi fa ves yà' ŋgò gʉ weŋ bə zeŋ də ya wèeŋ kuk lo mantombì, ka də ya vèes soŋ mak weŋ bə zeŋ sə nze yeŋ. A ye-a sə̀ də mʉ̀ sə kùm ŋgùŋ vɛ'nə fana marè'tu nə kà mʉ bə zeŋ ko.
47010009	Kà də wèeŋ tsərə də mʉ̀ còm wəpsə mègù weŋ bə ŋwàk dʉk.
47010010	Mʉ̀ dʉk vɛ'nə bʉsə̀ bʉ̀ʉ mok wèŋ sə dʉk də, mʉ còmgə̀ ma ndzə ŋwàak, ncèp àm gʉŋ nja wùriŋ; mʉ və̀ bə tu am fana wo ye ŋga mʉ̀ mègù mʉbwes ŋwè ŋgwàŋ, yusə̀ mʉ̀ sə cep sə yà' kà bə ŋàŋ ye lok.
47010011	Nsàp bʉ̀ ànə wèeŋ riŋtse' də yusə̀ vèes còm tumsə lògə̀ yà' ndzə ŋwàak sə mègù sə̀' yusə̀ vèes və̀-a bə tu avès, vès gʉ sə̀' vɛ'nə.
47010012	Bʉ̀ʉ mok wèŋ cu sə̀ wo gʉ̀gə̀ ni' awo də ya wo ye co bʉ̀ʉ sə̀ ghaŋ wùriŋ. Kaco vès baŋ to ntʉm, nə fʉʼrə to niʼ avès bə bʉ̀ʉ yàʼsə yeŋ. Wo fʉ̀hʉgə̀ ni' awo sə megu bə yusə̀ wo tsərə kok yà' sə ntʉʉ̀ wo. Wo fʉ̀hʉ vɛ'nə fana yà' sə ye də wo jì ŋkərə̀.
47010013	Bohò vès yàvès fana kaco vès sə kum ŋgùŋ ŋga vès ka yumok sə̀ co vès fʉhʉ ni' avès bə zeŋ tse' yeŋ. Vèes fʉhʉ yàvès bə fàak sə̀ Nwì a cì' nòŋsə fa ves sə. Wèŋ bə tu awèeŋ sə̀' fàak sə̀ yi cì' fa ves sə mamòk.
47010014	A ye-a ŋga vès sə kùm ŋgùŋ bohò wèŋ vɛ'nə fana yà' kà co də vès ànə ka weŋ ntò riŋ yuk ye; vès ànə kə tseŋ to weŋ bə Ntirə̀ nə̀ Bə̀boŋ nə̀ Krɛst nə fa' vès.
47010015	Vès sə kà ŋgùŋ bə fàak sə̀ a gʉ̀ yà' bʉ̀ʉ mok wèŋ kùm. Nsàp kùmŋgùŋ ànə ka sə̀ mvwe' fàak sə̀ Nwì a cì' fa ves sə yeŋ. Vès tsəm də mvə̀'nə̀ wèŋ sə fa ntʉm awèŋ bohò Krɛst nə, nə sə kuk lo mantombì yà'a fana yà' gʉ ves ŋgò fàk ghaha lò mantombì mʉtsətsəʼrə wèŋ sə̀'.
47010016	A ye vɛ'nə fana vès tsoho lo Ntirə̀ nə̀ Bə̀boŋ nə mvwe' lak mok sə̀ yà' sàp càsə yàwèŋ yà'sə, nə kà ŋgùŋ bə fàak sə̀ ŋwə̀ nəmòk à fàk nòŋsə lò yi sə kùm.
47010017	A ye-a ŋga ŋwə̀ nəmòk dzəm ŋgò kùm ŋgùŋ fana yi kum bʉ̀ʉ Tà Nwì.
47010018	Bʉsə̀ ŋwə̀ nə̀ Tàa dʉk də nà'a kə̀kʉrə̀ fana wo jəŋ ŋgə̀ŋgàŋ co ŋwə̀ nə̀ bə̀boŋ; ka ŋwə̀ nə̀ yi cèp yi bə cùu ye də yi vɛ' nà'a yeŋ.
47011001	Mʉ̀ dzəm ŋgò cèp mʉncèp ləm, fana mʉ̀ lɛŋ weŋ ŋgò kontʉm, nə yu'rə fa mʉ momjo.
47011002	Mʉ̀ dzəm ŋgò cèp vɛ'nə bʉsə̀ mʉ̀ dzəm weŋ nsàp nə̀ wèeŋ me'rə-a mʉ, nə yuŋ lo ŋwə̀ nə̀ zok fana ntʉm yaaŋ mʉ wùriŋ. Nwì a fa mʉ nsàp dzədzəm ènə bohò wèŋ anə yi fana mʉ̀ sə wa weŋ wùriŋ. Wèeŋ co wà'ŋgwɛ̀ŋ mòk nə̀ yi ka ŋwə̀mbam riŋ, nə̀ mʉ̀ a dʉk də mʉ nə gusə fa megu yi bohò ŋwə̀ nə̀ mò'fis; ŋwə̀ ànə Krɛst.
47011003	wʉə sə ko mʉ də kàmòk mvə̀'nə̀ no ànə bòrə ŋwà nə̀ wo to yi də Iìf bə ŋkərə̀ fana aco wo jipsə tu awèŋ, fana wèŋ swi ŋgò fa ni' awèŋ bohò Krɛst bə ntʉm nə̀ mò'fis.
47011004	Mʉ̀ riŋ də ŋwèe kə̀ tsòho fa-a weŋ Jisòs mòk nə̀ zok fana wèŋ dzəm gesə fa yi nà' sə̀ʼ. A ye-a ŋga wo kə̀ tsòho fa-a weŋ bə liŋ yòŋsə̀ mòk nə̀ zok fana wèŋ dzəm gesə nà' sə̀ʼ. Wo kə tsoho fa-a weŋ Ntirə̀ nə̀ Bə̀boŋ mòk nə̀ zok, wèŋ dzəm nà' sə̀ʼ.
47011005	Mʉ̀ tsəm də mʉ sə̀' ŋwə̀ nə̀ ghaŋ co bʉ̀ʉ sə̀ wèŋ sə jə wo co ŋgàa ntum sə̀ ghaŋ yà'sə.
47011006	A ye-a sə̀' də mʉ kà cù cèp kwè rìgə̀ fana mʉ̀ ka ləm yeŋ, mʉ̀ rì bum sə̀ Nwì yo. Vès a tsə̀' fa weŋ bum yè'sə pwe'fo' kɛ̀' ŋkʉ̀ʉŋntɛ̀ŋ laŋ.
47011007	Ghà nə̀ mʉ̀ à tsòho fa weŋ Ntirə̀ nə̀ Bə̀boŋ nə̀ Nwì nə, mʉ̀ à ka də wèeŋ lak mʉ fo' mbàm dʉk. Mʉ̀ à jə lò ni' àm sə nze də ya wèeŋ ye yàwèŋ mʉtsə̀; ye də mʉ̀ à gʉ̀ yà'sə bʉp à?
47011008	Ghà nə̀ mʉ̀ à sə fàk bohò wèŋ, sə lak mʉ coos mok sə̀ zok; aco mʉ̀ dʉk də mʉ̀ à sə yə̀ wo ŋgò tɛsə weŋ.
47011009	Ghà nə̀ vesùwèŋ ànə ye sə, nùmbu nə̀ mʉ jamə yumok fana mʉ̀ kà weŋ ŋgə' sə̀ fa lok; bwema sə̀ wo à tesə mvwe' nzeŋgòŋ Màsìdoniyà yà'a à fa mʉ yusə̀ mʉ̀ sə jamə yà' pwe'fo' wo. Mʉ̀ à sə jə ŋkərə̀ də mʉ kà weŋ ni' nìrə̀, mʉ nə sə kərə mali də mʉ kà weŋ ni' sə̀' nìrə̀ yuk.
47011010	Zìnə nə̀ Krɛst nə cu sə ntʉʉ̀ mʉ̀, mʉ nə kum mali ŋgùŋ vɛ'nə mvwe' nzeŋgòŋ Gris pwe'fo' mʉ nə kà ŋwè niʼ nìrə̀, yu nəmòk nə̀ co ŋwèe nə tsok fa mʉ də mʉ kà ŋgùŋ kùum nə kà ye.
47011011	Mʉ̀ à gʉ̀ vɛ'nə yè'sə bʉ̀ʉ yà? Wèŋ tsəm də mʉ̀ ka weŋ dzəm à? Nwì riŋtse' də mʉ̀ dzəm weŋ.
47011012	Mʉ nə sə gʉ mali mvə̀'nə̀ mʉ̀ sə gʉ̀ ŋga'a sə, də ya ŋga mʉ nə se noŋsə ŋgàaŋ bʉ̀ʉ sə̀ wo sə nɛ̀ni' sə jəja, nə sə dʉk də vesə wèeŋ fàk kʉ̀rəgə̀ yəyərə̀ yà'a wèŋ.
47011013	Bʉ̀ʉ yè'sə wèŋ ka ŋgàa ntum ye lok, wo ŋgàa bòrə̀ bwìŋ, nə sə jəŋ niʼ awo də ŋgàa ntum Krɛst wèŋ.
47011014	Yè'sə ka yumok sə̀ co yà' gʉ ŋwè mərə yeŋ, Satà bə tu, yi bɛ̀ŋgə̀ masinjàa Nwì sə̀ wo ŋgàa marɛŋ sə.
47011015	Ye də a ye-a ŋga ŋgàa fàak ye wèŋ gʉ̀ bʉ̀sə ni' awo co ŋgàa fàak sə̀ wo yàwo kə̀kʉrə̀ sə fana yà' ka yu məmərə̀ ye. Wo nə̀ kə̀ lə̀ nùu sə̀' mvə̀'nə̀ wo sə fàk sə.
47011016	Mʉ̀ sə cèp fe'lə sə̀mok; kà də ŋwə̀ nəmòok jəŋ mʉ co ləm dʉk. A ye-a ŋga wèŋ jə mʉ vɛ'nə fana wèŋ fa mʉ mandzə̀ co ləm nə, ya mʉ kumŋgùŋ njàm sə̀' momjo.
47011017	Mʉ kumŋgùŋ vɛ'nə fana ka də Tà dʉk mʉ yi də mʉ cep vɛ'nə yeŋ, mʉ̀ sə cèp mègù co ləm.
47011018	Bwìŋ ŋkʉ̀ʉŋntɛ̀ŋ sə̀ wo kùmgə̀ ŋgùŋ bə gaŋ sə̀ sə nzeŋgòŋ fɛŋ fana mʉ nə kum yàm sə̀'.
47011019	Bum sə̀ bʉ̀ ŋgàa ləm wèeŋ gʉ̀gə̀, wèŋ sə dzəm fa wo yà' bə kwəkwa, bʉsə̀ wèŋ tse' ŋkərə̀ vɛ'ɛ wùriŋ.
47011020	Ŋwèe tum kɛ'cà weŋ ntum, wèŋ sə dzəm; wo sə fak zʉ swe' mʉtuhù wèŋ, wèŋ sə dzəm; wo sə te' bʉsə weŋ mvə̀'nə̀ yà' bò wo, wèŋ dzəm; wo kok təəŋ mʉtuhù wèŋ, wèŋ dzəm fa wo; wo sam weŋ bə bo mʉsihì, wèŋ dzəm sə̀'.
47011021	Bə bum yè'sə pwe', a bohò mʉ̀ yàm marè'tu wùriŋ də mʉ̀ à ka nsàp ŋàŋ nə̀ ŋgò gʉ̀ to weŋ yàm vɛ'nə nə tse'. Mʉ̀ dzəm ŋgò cèp fe'lə co ləm sə̀mok. A ye-a ŋga ŋwə̀ nəmòk cu nə̀ yi də aco yi kumŋgùŋ bʉ̀ʉ yumok fana aco mʉ̀ kum yàm bʉ̀ʉ zeŋ sə̀'.
47011022	Wo sə dʉk də wo bʉ̀ʉ Hibrù wèŋ à? Mʉ yàm sə̀' zeŋ. Kè wo sə dʉk də wo bʉ̀ʉ Izùrɛ à? Mʉ yàm sə̀' mòk. Kè wo də wo ŋgwì bʉ̀ Abràham à? Mʉ yàm sə̀' zeŋ.
47011023	Kènə wo sə dʉk də wo ŋgàa fàak Krɛst ɛ? Mʉ sə̀' mòk. Mʉ̀ ghak wo pwe'fo' mʉ̀. Mʉ̀ sə cèp yè'sə mok co ŋgà ŋaŋ. Mʉ̀ a fàk ghak wo gʉgʉŋ mʉ̀, nə ni ghak wo bə ndapndzəm sə̀' mʉ̀. Wo à lʉ̀p ghak bə ŋkwɛ̀s sə̀' mʉ̀ fana mʉ̀ swirə ghak wo kpʉ sə̀' mʉ̀ nə.
47011024	Wo à lʉ̀p mʉ nsàp lə̀lʉ̀p bʉ̀ʉ Jus wèŋ nə̀ ŋkwɛ̀s hum tɛ'-ncòp-və̀ke' nà'a kɛ̀' tàŋ.
47011025	Bʉ̀ʉ Rumà wèŋ à lʉ̀p mʉ nsàp nə̀ njàwo sə̀' kɛ̀' tɛ'; wo à tərə mʉ bə lìs kɛ̀' mò'fis; ŋgwes à bwìŋ kɛ̀' màk gèsə mʉ sə ndzəpə̀ kɛ̀' tɛ'; mʉ̀ à naaŋ yiskok mʉ ndzəpə̀ tə̀tè nùm co, tsok rɛŋ kɛ̀' mò'fis.
47011026	Bə gì am sə̀ mʉ̀ à sə gì kɛ'cà sə pwe'fo', mʉ̀ kʉəp kpʉ mvwe' sə̀ mantùŋ rwiŋ, nə ye bohò ŋgàa yə̀ wèŋ. Mʉ̀ kʉəp kpʉ bohò bʉ̀ʉ lak am sə̀ wo bʉ̀ʉ Jus wèŋ, nə ye bohò bʉ̀ lakmvum wèŋ sə̀'. Mʉ̀ a kʉəp kpʉ mʉ ntòlak nə ye ŋgəà sə̀'. Mʉ̀ kʉəp kpʉ mvwe' ndzəp nə̀ ghaŋ nà'a nə ye bohò bʉ̀ʉ sə̀ wo dʉk bòrəgə̀ də wo bʉ̀ʉ Krɛst yà'a.
47011027	Mʉ̀ à fàk, nə wo vɛ'ɛ wùriŋ. A kɛ̀' ŋkʉ̀ʉŋ sə̀ mʉ kà lo mʉlisə̀ mʉ̀ gèsə̀ tsok rɛŋ; njè bɛŋ sə yaŋ mʉ, njè ndzəp sə yaŋ mʉ sə̀'. A kɛ̀' ŋkʉ̀ʉŋ sə̀ mʉ̀ a gʉ̀ sumà', mbʉəp sə ko mʉ, mʉ̀ kà cə̀k tse'.
47011028	Mʉ bwes noŋsə bum mok sə̀ yà' ànə ye sə vɛ'nə fana ntʉm àm sə fa mʉ ŋgə' bə fàak am sə̀ yà' cu lò kɛ' mʉmvwe' coos sə wèŋ sə̀'.
47011029	Ŋwə̀ nəmòok ye wə̀wo fana mʉ̀ yuk ŋga ni' àm wo mʉ yàm sə̀'. Ŋwə̀ nəmòok gbʉ̀ ni sənə bʉp fana ntʉm àm yaaŋ mʉ vɛ'ɛ wùriŋ.
47011030	A ye-a də mʉ kumŋgùŋ fana mʉ̀ kum bə bum sə̀ yà'a nìtsə̀'gə̀ də mʉ ŋwə̀ nə̀ jì ŋàŋ sə.
47011031	Nwì nə̀ yi tɛ̀'ɛ Tà Jisòs, sə̀sèfa ye bə liŋ sə̀ ye sə nə̀ mvèsə̀. Yi rì də mʉ̀ sə kà yè'sə mvwès cì'.
47011032	Ghà nə̀ mʉ̀ à ye mvwe' lak Dàmaskù fana Govənò nə̀ yi à sə fàk bohò ŋkum Àritàs nà'a à nòŋsə sojà wèŋ mvwe' ncùu ŋka' lak sə də ya yà'wèeŋ ko mʉ.
47011033	Ànə geŋ bʉ̀ʉ mok fis casə mʉ bə tətoo ŋka' mok sənə ŋkòk fana mʉ̀ swìrə.
47012001	A ye-a sə̀ də kùmŋgùŋ ka fàk tse' fana mʉ̀ tse' ŋgò kùm malì ŋgùŋ nə. Mʉ nə cep ŋga'a mok bə lo sə̀ mʉ̀ yə, nə ye bum mok sə̀ Tà a nìtsə̀' fa mʉ yà'.
47012002	Mʉ̀ rì ŋwə̀ nəmòk nə̀ yi krətèŋ, a ŋga'a lùumŋgòŋ hum-ncòp-kwè nə̀ wo à ko jə kok lò yi mʉmvwe' ntòbu nə̀ nà' sàp càsə mok pwe' nə. Yi ànə lo-a mbwa bə ŋgùpni' jəja vɛ'ɛ kè də yi ànə lo-a sə̀ bə yòŋsə̀ àlɛ, mʉ̀ ka riŋ; Nwì rì bə zeŋ yi.
47012003	Mʉ̀ rì də wo ànə ko jəŋ lo ŋwə̀ ànə mʉ Pàràde. Mʉ̀ ka sə̀' riŋ mali də yè'sə ànə ye bə ŋgùpni' jəja vɛ'ɛ kè də yi ànə lo-a sə̀ bə yòŋsə̀ àlɛ; mʉ̀ ka riŋ, Nwì rì mègù bə zeŋ yi.
47012004	À kə̀ dzèŋ mbwa, yi yuk bum mok sə̀ kaco ŋwè cep to yà' yeŋ; yà' ye sə̀' də ŋwèe kà yà' cèp.
47012005	Bohò ma nə̀ tu ŋwə̀ ànə fana aco mʉ̀ kumŋgùŋ. Bohò ma nə̀ tu yàm fana kaco mʉ̀ kumŋgùŋ yeŋ. Aco mʉ̀ kumŋgùŋ lɛ bə bum sə̀ yà' sə nìtsə̀' də mʉ ŋgà jì ŋàŋ sə.
47012006	A ye-a ŋga mʉ̀ dzəm də mʉ kumŋgùŋ fana yà' kà co nsàp kùmŋgùŋ ŋwə̀ ləm ye, bʉsə̀ yusə̀ mʉ nə sə cep sə, yà'a zìnə. Megu də mʉ nə kà kum, bʉsə̀ mʉ̀ ka dzəm də ŋwə̀ nəmòok jəŋ mʉ co ŋwə̀ nə̀ ghaŋ bʉ̀ʉ zeŋ dzəm, yi jə mʉ lɛ co nsàp ŋwə̀ nə̀ yi à yə ŋga mʉ̀ sə gʉ̀ʉ, nə yuk ŋga mʉ̀ sə cèep.
47012007	Mvə̀ʼnə̀mʉ̀ à yə bum maŋgəŋgèeŋ yèʼsə, Nwì à ka dzəm də mʉ koksə ŋkwɛ̀ŋ, nə sə nɛni' bʉ̀ʉ bum maŋgəŋgèeŋ sə̀ mʉ̀ à yə yà' sə dzəm. Fana yi nə fa mʉ yumòk nə̀ nà à ye co njàk sòp tə mʉ ndzə ni'ì mʉ̀ anə. Nà' ànə ye bohò mʉ̀ anə co masinjà Satà, nə̀ yi sə lʉp mʉ də ya mʉ kà ni' sə nɛ̀.
47012008	Mʉ̀ à lɛŋ fis bohò Tà kɛ̀' tɛ', də yi jəŋ fis gɛsə nà' bohò mʉ̀ anə fo'.
47012009	Yusə̀ yi à cèp fəsə fa mʉ sə à ye də, “Bòvə̀m nə̀ njàm nə a kʉ̀rə bohò wù anə laŋ. Bʉsə̀ ŋàaŋ sə̀ yàm sə gʉ wesəgə̀ mvwe' sə̀ jì ŋàaŋ fo'.” Ye də mʉ nə kum ŋgùŋ, nə kwa wùriŋ ŋga mʉ wə̀wo, ya ŋga ŋàaŋ sə̀ Krɛst sə ye sə ntʉʉ̀ mʉ̀ anə.
47012010	Ye də a ye-a ŋga mʉ wə̀wo, bwìŋ sə yak mʉ, bum sə gʉŋ ghak mʉ, bwìŋ sə gʉ mʉ bʉp, mʉ̀ sə ye ŋgə' bʉ̀ʉ Krɛst fana ntʉm àm kà mʉ ŋgə' sə fa; bʉsə̀ mʉ̀ rì də ghà nə̀ mʉ wə̀wo fana mʉ̀ ye gʉgʉŋ.
47012011	Mʉ̀ bʉ̀sə ni' àm ŋgò cèp co ləm, ŋga gʉ̀ mʉ wèŋ ŋkuŋ mʉ gʉ vɛ'nə; ŋga anə ye co wèŋ sə kwasə mʉ wèŋ. A ye-a sə̀ də mʉ̀ ka ŋwə̀ mòk mʉ̀ yeŋ, fana mʉ̀ ka ŋwə̀ nə̀ maŋkwɛ̀ŋ bohò ŋgàa ntum awèŋ sə̀ wo nsàp njàwo zok yà'sə mʉ̀ yeŋ.
47012012	Ghà nə̀ mʉ̀ à ye vesùwèŋ yà'a, fana mʉ̀ ko ntʉm, nə niŋtsok fa weŋ də mʉ ŋgà ntum nə̀ zìnə. Mʉ̀ sə gʉ bum maŋgəŋgèŋ wùriŋ, mʉ̀ sə gʉ bum mok sə̀ yà' sə nìtsə̀' mvə̀k sə̀'; mʉ̀ à gʉ̀ fàak sə̀ yà' tse' ŋàŋ sə̀' mʉŋgorə̀ wèŋ anə.
47012013	Yumok cu sə̀ mʉ̀ à gʉ̀ bohò coos mok wèŋ, nə kà weŋ yàwèŋ gʉ̀ fa yo à? Mègù nə̀ də ghà nə̀ mʉ̀ à sə fàkgə̀ vesùwèŋ co ŋgà ntum yà'a, mʉ̀ à sə kà weŋ ni' bə nzak mbàm nìrə̀. Bə yà'sə, mʉ̀ sə lɛŋ weŋ vɛ'ɛ də kwəkwè' wèeŋ swi fa mʉ bə jòŋ ànə.
47012014	Wèeŋ yeè, mʉ̀ sə fʉ̀hʉ ŋga'a ŋgò kə̀ kɛ' yə weŋ sə̀mok, nə̀ kɛ̀' tɛ'. Mʉ nə kà weŋ ni' bə nzak mbàm sə̀' nìrə̀; mʉ̀ dzəm weŋ, mʉ̀ ka bum awèŋ sə̀ wèŋ tse' dzəm. Bweŋke' ka tse' ŋgò làp fa bum bohò tɛ̀' awo wo yeŋ, tɛ̀' tse' ŋgò lòksə fa bwe ye yi.
47012015	Mʉ yàm yəyərə̀ ŋgò bʉpsə yusə̀ mʉ̀ tse' pwe'fo', nə bʉpsə ni' àm sə̀' bʉ̀ʉ tu awèŋ. A ye-a ŋga mʉ̀ dzəm weŋ wùriŋ vɛ'nə, ye də wèeŋ nə dzəm mʉ yàm momjo à?
47012016	Bʉ̀ʉ awèŋ mok sə cep bə liŋ am də, “A zìnə də yi və̀gə̀ə, yi kà ves ŋgə' bə nzak mbàm lɛ fa anə; megu də yi yà'sə mʉ limŋgòŋ ŋwə̀ nə̀ tə̀tè. Vès rì tse' də yi a zʉ lò tsoŋ swe' bə mandzə̀ mòk bohò vès yè'sə laŋ.”
47012017	Kàcò, a yè'sə bə nsàp nə̀ fò? Bʉ̀ʉ sə̀ mʉ̀ a sə tum wo bohò wèŋ yà'a, mòk à lim zʉ fʉk ŋwə̀ nəmòk à?
47012018	Mʉ̀ lɛŋ Taitòs də yi geŋ, nə tumsə be'lə yi bə moma mòk nà'a sə̀'. Wèŋ tsəm də Taitòs ànə lim weŋ à? Ves Taitòs nə tsərəgə̀ nsàp nə̀ mò'fis, nə sə gʉ bum sə̀' nsàp nə̀ mò'fis, wèŋ ka vɛ'nə riŋ à?
47012019	Kàmòk wèŋ sə tsərə də yusə̀ vès sə cèp yè'sə vès sə lap bə zeŋ mandzə̀ ŋgò gʉ̀ də ya vèes yəəŋ mʉlisə̀ wèŋ co bʉ̀ʉ sə̀ vèes bə̀boŋ àlɛ. Hai' ka vɛ'nə yeŋ. Vèes cèpgə̀ mvə̀'nə̀ Krɛst sə dzəm də vèes cep sə, mantombìi Nwì. Ŋge' am wèŋ, yusə̀ vèes gʉ̀gə̀ yà' pwe'fo', a yegə̀ ŋgò tɛsə weŋ.
47012020	wʉə sə ko mʉ də kàmòk mʉ nə kə tseŋ weŋ, ŋga wèŋ ka nsàp nə̀ mʉ̀ dzəm də wèeŋ ye vɛ'nə nə yeŋ. Mʉ̀ kà yàm bohò wèŋ anə mvə̀'nə̀ wèŋ dzəm də mʉ ye sə sə̀' yə. wʉə sə ko mʉ də kàmòk mʉ nə kə tseŋ weŋ ŋga wèŋ sə kʉ̀ə̀m, mok sə waŋ bum bwìŋ, mok sə jok, mok ye ŋgàa wi' bə ŋgàa yàk bwìŋ wèŋ. Mok ye ŋgà caŋsə̀ ncəncàŋ, ŋgàa nɛ̀ni' nə ye ŋga bum ram bʉp wes pwe'fo'.
47012021	wʉə sə ko mʉ də mʉ və-a fana marè'tu nə ko mʉ mantombìi Nwì bʉ̀ʉ wèŋ. Fana mʉ̀ sə waaŋ geŋ bohò bʉ̀ʉ sə̀ wo à gʉ̀ bʉp, nə kà ntʉm awo kupsə̀. Mʉ nə sə waŋ bʉ̀ʉ sə̀ wo a gʉ̀ yusə̀ yà' ka rərɛŋ yeŋ, nə sə ko sàhà, nə ye ncu nə̀ bʉp nə̀ anə ye co ŋwə̀ kà vɛ'nə cu.
47013001	Nèʼe ŋga'a nə̀ kɛ̀' tɛ' nə̀ mʉ nə kə kɛ' ye weŋ. Wo à còm ndzənə ŋwàk Nwì də, “A ye-a ŋga wo jə və̀ nzak mʉtuhù ŋwə̀ nəmòk, kaco nzak nə zʉ yeŋ, tse'ŋga bwìŋ ba kè tɛ' àlɛ dʉk də wo a yə bə lis awo ŋkuŋ.”
47013002	Mʉ̀ dzəm ŋgò tsə̀' fa bʉ̀ʉ sə̀ wo à gʉ̀ bʉp fa' mantombì yà'a yumok, nə ye bə mok yà'a pwe' sə̀'. Mʉ̀ ànə cep bum yè'sə mantombì fa' laŋ, ghà nə̀ mʉ̀ à kə̀ kɛ' yə weŋ nə̀ kɛ̀' ba nà'a; fana mʉ nə cep mali yà' ŋga'a mvə̀'nə̀ mʉ̀ ka vesùwèŋ yeŋ yèʼe sə̀mok; də mʉ və̀ fe'lə mok fana mʉ nə kà ŋwè mè'rə̀.
47013003	Mʉ nə gʉ vɛ'nə bʉsə̀ wèŋ dzəm ŋgò yə yumok sə̀ yà' sə nìtsə̀' də Krɛst sə cèp càsə bohò mʉ̀ yi anə zìnə. Yi kà weŋ bə wə̀wo kotse'gə̀, yi nìtsə̀'gə̀ ŋàaŋ ye mʉŋgorə̀ wèŋ anə.
47013004	A lɛ zìnə də wo à tɛ'lə yi mʉntə̀əŋ bə jì ŋàŋ, nə ye sə̀' zìnə də yi cu bwìŋ ŋwəm sə̀' bə ŋàaŋ sə̀ Nwì. Mʉmvə̀'nə̀ vesiwèeŋ mvwe' mò'fis, vèes jì ŋàŋ fana vèes nə cum ŋwəm sə̀' bə ŋàaŋ sə̀ Nwì sə, nə kotse' weŋ bə ŋàŋ anə.
47013005	Wèeŋ mum və̀əm awèŋ, nə ja'a-na də wèŋ sə fa mali ntʉm awèŋ bohò Krɛst nə àlɛ. Wèeŋ riŋtse' də Krɛst cu sə ntʉʉ̀ wèŋ, tse'ŋga wèŋ a mùm və̀m awèŋ nə ye də wèŋ-a gbʉ̀ mə̀mumsə̀.
47013006	Vès tsəm də wèeŋ nə kʉk ja'a ves, nə riŋ də vès ka yàvès gbʉ.
47013007	Mʉ̀ lɛŋ bohò Nwì də wèeŋ gʉ lɛ yusə̀ yà'a nə ye kə̀kʉrə̀. Mʉ̀ lɛŋ vɛ'nə fana yà' kà də ya vèes yəəŋ co ma nsàp yumok, də fàak avès sə lò mantombì dʉk. Yusə̀ yà'a ca sə də vès dzəm də wèeŋ gʉ megu yusə̀ yà'a bə̀boŋ. Vès dzəm vɛ'nə, ŋga a ye-a sə̀ də yà'sə nə gʉ ves ŋgò yəəŋ co də vès gbʉ̀ laŋ na.
47013008	A vɛ'nə bʉsə̀ kaco vès gʉ yumok ŋgò təhə lok zìnə yeŋ, vès tse' mègù ŋgò gʉ̀ nà'a lo mantombì.
47013009	A ye-a də vèes wə̀wo ŋga wèeŋ yàwèŋ gʉgʉŋ fana vès kwa cɛ̀bʉ̀ə̀. Yusə̀ vès sə lɛŋ Nwì bə zeŋ sə də wèeŋ foho təəŋ fe'lə rərəŋ sə̀mok.
47013010	Ye də mʉ̀ sə còm fa weŋ bum yèʼe ŋga mʉ̀ ka ntò və vɛ'nə ya ŋga mʉ və̀ə, mʉ̀ kà də mʉ jə ŋàaŋ sə̀ Tà a fa mʉ sə, nə kotse' weŋ bə bo sə̀ gʉgʉŋ dʉk. Yi a fa mʉ ŋàaŋ yà'sə ŋgò gʉ̀ weŋ bə zeŋ də wèeŋ lo mantombì, ka də mʉ jəŋ lo weŋ bə zeŋ maŋkwɛ̀ŋ yeŋ.
47013011	Mʉ̀ sə mèsə ŋwàk àm nə mʉmvə̀k nèʼe də bwema am wèŋ, wèeŋ cum bə̀boŋ. Wèeŋ te'e benə tsəʼrə ncu àwèŋ, wèeŋ yuk yusə̀ mʉ̀ tsə̀' fa weŋ, wèeŋ cum cù mò'fis, wèeŋ cum bə fifi, fana Nwì nə̀ yi tse' dzədzəm, nə tse' fifi, nə ye wenə wèŋ.
47013012	Wèeŋ cepsə mòk bə mòk bə nsàp cə̀cèpsə̀ nə̀ də wèeŋ mò'fis.
47013013	Bʉ̀ʉ Nwì sə̀ wo cu fɛŋ sə cèpsə gèsə weŋ pwe'.
47013014	Mʉ̀ lɛŋ də bə̀bo nə̀ Tà Jisòs Krɛst, nə ye dzədzəm nə̀ Nwì nə ye bohò wèŋ. Mook sə̀' də wèeŋ cumcòŋ nsàp nə̀ Yòŋsə̀ nə̀ Rərɛŋtseʼ nàʼa.
48001001	Còm ŋwàk nèʼe mʉ̀ʉ Pol nə̀ mʉ ŋgà ntum Jisòs Krɛst. Ŋwè a ka mʉ yi cokfis, ŋwè kà mʉ yi də mʉ kə gʉ fàak yè'sə sə̀ tum. A tumsə mʉ Jisòs Krɛst bə tu ye, nə ye Tɛ̀' àvès Nwì nə̀ yi ànə lokoksə nà' mvwe' kpʉ nə.
48001002	Bwema sə̀ sə̀ ndzə nìʼì Jisòs sə̀ vesiwèŋ cu fɛŋ pwe' sə cepsə wèŋ bʉ̀ʉ cos sə̀ mvwe' nzeŋgòŋ Gàlesiyà pwe'.
48001003	Mʉ̀ lɛŋ də Tɛ̀' àvès Nwì nə ye Tà Jisòs Krɛɛst gʉ weŋ bə̀boŋ, nə fa weŋ fifi.
48001004	À ye Jisòs Krɛst bə tu ye nə̀ yi ànə jəŋ ni' ye, nə fa nà' bʉ̀ʉ tu avès ya vesùwèeŋ tesə gɛsə mvwe' bʉp nə̀ nà'a sənə nzeŋgòŋ nə. Yi ànə gʉ yè'sə fana yà' ye megu sə̀' mvə̀'nə̀ Tɛ̀' àvès Nwì à sə tsərə sə̀' vɛ'nə anə.
48001005	Mʉ̀ lɛŋ də kə̀kuk ye bohò Nwì anə mvèsə nə̀ mvèsə̀.
48001006	Nwì a to weŋ bə bòvə̀m nə̀ Krɛst də wèeŋ ye bʉ̀ʉ ye, wèŋ kurə bʉʉŋ tsoŋ cəcuŋ vɛ'nə, nə yuŋ lo bwi ncèp mòk nə̀ zok yè'sə va? Hàvaʼ, wèeŋ gʉ̀ yèʼsə yà vɛʼnə ɛ?
48001007	Ntirə̀ nə̀ Bə̀boŋ mòk nə̀ zok ka mok cum fe'lə. Mʉ̀ rì də bʉ̀ʉ mok wèŋ sə làp mandzə̀ nə̀ ŋgò cwi bʉ̀sə ncèp nə̀ bə liŋ Krɛst nə, ya wo jipsə weŋ.
48001008	A ye-a ŋga ŋwə̀ nəmòk kə̀ tsə̀' fa weŋ ncèp mòk nə̀ zok nə̀ vès à tsòho to fa weŋ nà'a fana ndò bɛ' ŋgə̀ŋgàŋ. Mʉ̀ sə dʉk yè'sə də a dzəm ye vès də vès kə̀ kupsə ncèp ànə kè masinjà Nwì àlɛʼ pwe' ndò bɛ' megu yi bɛ'lə.
48001009	Mʉ̀ sə cèp fe'lə sə̀mok mvə̀'nə̀ vès cèp to fa' mantombì də, A ye-a ŋga ŋwə̀ nəmòk kə̀ tsə̀' fa weŋ ncèp mòk nə̀ zok nə noŋsə nə̀ vès à tsòho to fa weŋ, wèŋ yuk, nə dzəm nà'a fana ndò bɛ' ŋgə̀ŋgàŋ.
48001010	Wèŋ yə yàwèŋ sə̀' də mʉ̀ sə kà mandzə̀ də mʉ cep vɛ' bə vɛ' ya bwìŋ kwa bohò mʉ̀, nə jəŋ mʉ co ŋwè làp. Mʉ̀ sə làp yàm-e yusə̀ yà'a nə gʉ Nwì kwa bə zeŋ. A ye-a də mʉ̀ sə làp mandzə̀ ŋgò gʉ̀ də ya bwìŋ kwa bohò mʉ̀ wo fana mʉ̀ kà yà'sə ŋgà fàk Krɛst nə̀ zìnə ye.
48001011	Bwema am wèŋ, mʉ̀ dzəm də wèeŋ riŋ tse' də ncèp nə̀ mʉ̀ ànə tsoho fa weŋ ànə, nà' ka yu nə̀ à tsərə kok nà' ŋwè yeŋ.
48001012	Mʉ̀ à ka nà' bohò ŋwè jəŋ, ŋwè ànə ka mʉ nà' yi sə̀ yə'rə fa. Jisòs Krɛst à nì tsə̀' fa mʉ nà' yi bə tu ye.
48001013	Wèŋ rì nsàp ŋwə̀ nə̀ mʉ̀ ànə ye ghà nə̀ mʉ̀ à sə bɛ' to mègù mandzə̀ bʉ̀ʉ Jus wèŋ nà'a laŋ. Mvə̀k ànə à ye, mʉ̀ à sə tʉ̀ksəgə̀ bʉ̀ʉ cos nə̀ Nwì nə vɛ'ɛ wùriŋ. Mʉ̀ sə gʉ̀ tsoŋ megu də mʉ ləsə nà' lə̀sə.
48001014	Bʉ̀ʉ sə̀ vesə wèŋ à ye wàk pwe', mòk à ka mʉ kʉəp lok, bə mandzə̀ nə̀ mʉ̀ ànə sə bɛ' bum sə̀ bʉ̀ʉ Jus wèeŋ gʉ̀gə̀ə. Mʉ̀ à sə bɛ' mandzə̀ bum sə̀ tàcici avès wèŋ à sə gʉ̀ʉ bə ntʉm àm pwe' nə̀ pwe'.
48001015	Yà' kə tesə və kə də, Nwì ànə cokfis noŋsə mʉ zok ŋga wo ka mʉ ntò dzə. Yi a to mʉ bə bòvə̀m ye də mʉ ye ŋwə̀ nə̀ nje.
48001016	Yà' ànə boŋ kok yi fana yi niŋtsok fa mʉ mo ye nə də ya mʉ tsoho fa bʉ̀ lakmvum wèŋ Ntirə̀ nə̀ Bə̀boŋ nə̀ nà'a bə liŋ ye nə. Bum yè'sə ànə ye vɛ'nə, ves ŋwə̀ nə̀ mò'fis à ka bə zeŋ taaŋ lok.
48001017	Mʉ̀ à ka də mʉ lo kə ye bʉ̀ʉ sə̀ Nwì ànə to to ntò wo co ŋgàa ntum Jisòs wo sə̀ wo cu Jòrosalèm yà'a sə̀ lò. Mʉ̀ à lòkok yàm, nə lo mvwe' nzeŋgòŋ Àràbiyà. Mʉ̀ à kə̀ cu fo', mʉ̀ bwìŋ foho və̀ mvwe' lak Dàmaskù.
48001018	À cà lùumŋgòŋ tɛ', mʉ̀ lo Jòrosalèm də mʉ kə ye Pità ya vesə riiŋ ni' avès. Vesə à cu fo' nùubu hum-ncòp-tàŋ.
48001019	Mʉ̀ à ka ŋwə̀ nəmòk nə̀ yi ŋgà ntum Jisòs ye lok. Mʉ̀ à yə mègù Jem nə̀ yi moma Tà Jisòs nà'a yiìyi.
48001020	Yusə̀ mʉ̀ sə còm fa weŋ yèʼe zìnə. Nwì rì tse' sə̀' də mʉ̀ sə kà yè'sə mvwès cì'.
48001021	Yà'sə à mèe, mʉ̀ kɛ' lo mvwe' nzeŋgòŋ Sìriyà bə Sìlisiyà.
48001022	Mvə̀k ànə à ye ŋga bwema sə̀ wo cu mvwe' coos sə̀ mvwe' nzeŋgòŋ Jùdiyà wèŋ ka mʉ mʉlisə̀ ntò ye ja'a lok.
48001023	Wo à yuk mègù mvə̀'nə̀ bwìŋ a sə cèp kɛ'cà bə liŋ àm də, “Ŋwə̀ nə̀ yi à sə tʉ̀ksəgə̀ vesùwèŋ, nə sə lap mandzə̀ də yi ləsə Ntirə̀ nə̀ Bə̀boŋ nə nà'a sə tsòho fa bwìŋ ŋga'a də yà'a dzəmtse' bohò Krɛst.”
48001024	Fana wo sə gɛ̀ŋ Nwì bʉ̀ʉ tu àm.
48002001	Lùumŋgòŋ hum-ncòp-kwè à càa fana mʉ̀ bwi foho lo fe'lə mʉ Jòrosalèm anə sə̀mok. À lò cà ves Bànabà fana Taitòs lo sə̀' vesə wèŋ.
48002002	Mʉ̀ à kok lò mbwa bʉsə̀ Nwì à nìtsə̀' fa mʉ də mʉ geŋ mbwa. Mʉ̀ à kə̀ dzèeŋ, mʉ̀ ye to ntò bʉ̀ʉ sə̀ bwìŋ à sə jəgə̀ wo co bʉ̀ʉ sə̀ mantombì mʉ cos nə̀ fo' nə wèŋ. Vesiwèŋ cum ntsə̀m, mʉ̀ tsok rɛŋsə fa wo yusə̀ mʉ̀ sə tsoho fa kɛ'cà bʉ̀ lakmvum wèŋ sə. Mʉ̀ à tsə̀ʼ vɛ'nə bʉsə̀ mʉ̀ à ka dzəm də fàak sə̀ mʉ̀ à gʉ̀ to bə sə̀ mʉ̀ sə gʉ̀ ŋga'a wèeŋ maha wà dzəm.
48002003	Anə geŋ wo dzəm ncep àm nə. À ye-a sə̀ də Taitòs nə̀ vesə wèŋ à ye nə mo lak Gris fana wo à ka yi də yi nə kom tsoŋ tu mbəmbam ŋkuŋ ŋga yi ye kə̀rətèŋ dʉk fa.
48002004	Wo ànə taaŋ bə ncèp ènə bʉsə̀ bʉ̀ʉ səmok sə̀ wo à sə bòrə də wo krətèŋ wèŋ à wooŋ ni və̀ sə̀' fo', nə sə dzəm də wo kom fa Taitòs tu mbəmbam. Wo ànə wooŋ ni və ŋgò kə̀ ja'a ya wo riŋtse' mvə̀'nə̀ wo jipsə ncu àvès nə̀ Jisos Krɛst a fì mèʼrə ves laŋ nə. Wo à sə dzəm yàwo də vèes cum mali co ŋkwɛ̀ŋ bohò lʉ̀ʉk bʉ̀ʉ Jus wèŋ sə.
48002005	Ànə geŋ vès kà wo mandzə̀ ko momjo vɛ'ɛ fa lok, ya vèes noŋsə bum sə̀ yà' cu bə Ntirə̀ nə Bə̀boŋ nə rərəŋ, ya wèeŋ nə kə tse' yà' ŋga yà' cu mègù sə̀' rərəŋ mvə̀'nə.
48002006	Bohò bòp bʉ̀ nə̀ bwìŋ à sə jə wo co bʉ̀ʉ sə̀ mantombì yà'a, ghà nə̀ mʉ̀ ànə tsoho rɛŋsə wes fa wo Ntirə̀ nə Bə̀boŋ nə̀ mʉ̀ sə tsòho fa bwìŋ nə, fana wo à ka mʉ də yumok cu sə̀ mʉ nə gʉ ŋkuŋ dʉk lok fa. (Wèŋ riŋ à? Bʉ̀ʉ yà'sə wèŋ ànə ye-a sə̀ bʉ̀ʉ sə̀ mantombì vɛ'nə fana mʉ̀ à ka yàm yà'sə co yumok jəŋ bʉsə̀ bwìŋ mègù mʉlisə̀ Nwì yəyərə̀ pwe'.)
48002007	Bʉ̀ʉ sə̀ mantombì wèŋ sə à yə də Nwì a fa mʉ ncèp nə laŋ zìnə. Wo riŋ də yi tum mʉ ŋgò kə̀ tsòho fa Ntirə̀ nə̀ Bə̀boŋ nə bohò bʉ̀ lakmvum, mvə̀'nə̀ yi ànə tumsə Pità fa' sə̀' bə ncèp nə̀ ŋgò kə̀ tsòho fa bʉ̀ʉ Jus wèŋ yà'a.
48002008	Wo à yə də Nwì nə̀ yi à fa Pità ŋàŋ, nə tumsə nà' ŋgò ye ŋgà ntum ye bohò bʉ̀ʉ Jus wèŋ nə, mègù sə̀' yi nə, nə̀ yi a fa mʉ ŋàŋ də ya mʉ ye ŋgà ntum bohò lak mok wèŋ.
48002009	Jem bə Pità nə ye Jon sə̀ Krətèeŋ sə̀ fo' jəgə̀ wo co bʉ̀ʉ awo sə̀ mantombì wèŋ à rɛɛŋ yàwo sə̀' də Nwì a fa mʉ nsàp fàk ènə laŋ zìnə. Fana wo fa ves Bànabà bo ŋgò nìtsə̀' də vesə wèeŋ mok mvwe' mò'fis. Vesə wèŋ cep, nə dzəmtes mvwe' mò'fis də ves Bànabàa lo yàvès bohò bʉ̀ lakmvum ya wo lo yàwo bohò bʉ̀ʉ Jus wèŋ.
48002010	Wo à fa mègù ves ntip nə̀ mò'fis də vèes kà nà' swì. Nà' à ye də, vèes loo, vès kà ŋgàa jìŋ sə̀ mʉŋgorə̀ wo wèŋ swì. Wo à sə cèp yè'sə ŋga mʉ̀ à sə tsərə sə ntʉʉ̀ mʉ̀ sə̀' wùriŋ də mʉ nə sə tɛsə ŋgàa jìŋ wèŋ sə.
48002011	Ghà nə̀ Pità à kə̀ tsèŋ ves mvwe' lak Antiyòk fana mʉ̀ à sa'rə yi jəja bʉsə̀ yumok sə̀ yi à gʉ̀ʉ à ye jəja kwaraŋgaŋ də yà' ka rərəŋ yeŋ.
48002012	Yusə də Pità à və̀ to, yi sə zʉ be'lə zʉzʉ bə bʉ̀ lakmvum wèŋ mvwe' mò'fis, yumok kà fo' bʉp. Ànə geŋ Jem tum vesə bʉ̀ʉ səmok wèŋ. Wo à kə̀ dzèeŋ, Pità kà mok ŋgò zʉ be'lə bə bʉ̀ʉ sə̀ bə yà'wèeŋ zʉgə̀ə sə mok dzəm. Yi à gʉ̀ vɛ'nə bʉsə̀ yi ànə wəp bòp bʉ̀ nə̀ wo dʉkgə̀ də tse'ŋga wo kom fa ŋwè tu mbəmbam ŋkuŋ wo riŋ ŋgə̀ŋgàŋ co krətèŋ yà'a wèŋ.
48002013	À ye vɛ'nə fana Krətèeŋ mok sə̀ wo cugə̀ fɛŋ ŋga wo bʉ̀ʉ Jus wèŋ ye ŋgò gorə yàwo sə̀'. Wo à gʉ̀ tè Bànabà bə tu ye bɛ' mok sə̀' nsàp mandzə̀ àwo ànə.
48002014	Mʉ̀ ànə geŋ də mʉ ye də wo sə kà mandzə̀ Ntirə̀ nə̀ Bə̀boŋ nə rərəŋ sə bɛ' fana mʉ̀ cep bohò Pità jəja də, “Wù rì də wu ŋwə̀ə Jus, nə sə gʉ bum co wù ka ŋwə̀ə Jus yeŋ. Fana njo nə̀ wù sə làp mandzə̀ ŋgò bwi' bʉ̀ʉ sə̀ wo ka bʉ̀ʉ Jus yeŋ wèŋ də wo sə gʉ yàwo mvə̀'nə̀ bʉ̀ʉ Jus wèeŋ gʉ̀gə̀ bum awo yè'sə bʉ̀ʉ yà?”
48002015	Yusə̀ mʉ̀ à tsə̀' fa yi sə də, vesə wèeŋ bʉ̀ʉ Jus sə̀ bwe nze, vès ka pegè yeŋ. Vès ka bʉ̀ʉ sə̀ də wo ka mandzə̀ nə̀ Nwì dzəm nà' nə riŋ yà'a yeŋ.
48002016	Vès rì sə̀' də mandzə̀ nə̀ co ŋwè noŋsə lʉ̀ʉk bʉ̀ʉ Jus wèŋ sə, də ya Nwìi dʉk də yi ka jòŋ tse' bʉ̀ə̀. Megu ŋga ŋwè fa ntʉm ye bohò Jisòs Krɛst yiìyi ŋkuŋ fana Nwì dʉk də ŋgə̀ŋgàŋ ka nzak tse'. Ye də vès yàvès sə̀', vès a fa ntʉm avès bohò Jisòs Krɛst nə, ya Nwìi dʉk də vès ka nzak bohò yi tse' bʉ̀ʉ Jisòs nə. Ka bʉsə̀ də vès nòŋsə lʉ̀ʉk bʉ̀ʉ Jus wèŋ yeŋ. Bʉsə̀ ŋwèe nòŋsə kpʉ-a lʉ̀k co yà, kaco Nwì dʉk də nà' ka nzak tse' yeŋ lok.
48002017	Kàmòk aco ŋwə̀ nəmòk sə tsərə də vès sə̀ vès sə làp ŋgò ye co ŋgàa jì nzak bohò Nwì bə mandzə̀ nə̀ ŋgò dzəm bohò Krɛst nə vèes sə̀' ŋgàa gʉ̀ bʉp bʉsə̀ vès sə kà lʉ̀ʉk bʉ̀ʉ Jus wèŋ nə̀msə̀ àlɛ. A ye-a vɛ'nə zìnə ye də Krɛst sə gʉ̀ ves ŋgò gʉ̀ bʉp. A ye-a ŋga nsàp tsətsərə̀ mòk cu vɛ'nə zìnə, ye də nà'a bə jòŋ, bʉsə̀ aco Krɛst gʉ ŋwè ŋgò gʉ̀ bʉp anə yè'sə va?
48002018	Yusə lɛ də, a ye-a ŋga ŋwè mè'rə màk lʉ̀ʉk bʉ̀ʉ Jus wèŋ, nə və kə te' lokoksə fe'lə yà' sə̀mok, ye də ŋgə̀ŋgàŋ sə gʉ̀ yà'sə yusə̀ Nwì ka bə zeŋ kwa. Kè ka vɛ'nə yeŋ-ɛ?
48002019	À gʉ̀ mʉ sə̀ lʉ̀ʉk yà'sə ŋkuŋ mʉ̀ riŋ də mandzə̀ nə̀ co də mʉ̀ noŋsə yà', nə kə ye mantombìi Nwì co ŋwə̀ nə̀ bə̀boŋ bʉ̀ʉ zeŋ bʉ̀ə̀. Yà'a mvwe' sə̀ mʉ̀ yəəŋ yàm mok bohò lʉ̀ʉk sə co ŋwə̀ nə̀ mʉ̀ a kpʉ lò yàm laŋ, co lʉ̀k kà yi yumok gʉ̀ fe'lə̀; a vɛ'nə ya mʉ cum megu mok ncu nə̀ də Nwì tse' mʉ yi.
48002020	Aco mʉ̀ dʉk də ghà nə̀ wo à tɛ'lə Krɛst mʉntə̀əŋ nà'a, wo à tɛ'lə be'lə vesə bəbɛ'. Nà'a njo nə̀ mʉ̀ cèp də ncu nə̀ mʉ̀ sə cu nà' ŋga'a nèʼe ka nə̀ njàm mok yeŋ fe'lə, a ncu nə̀ Krɛst sə cu nà' ndzə ni'ì mʉ̀ anə yi. Ncu nə̀ mʉ̀ cu sə nzeŋgòŋ fɛɛŋ ŋga'a, a mok nə̀ də mʉ̀ fa ntʉm àm bohò mo Nwì nə̀ yi à dzəm mʉ, nə fa ni' ye co satikà' bʉ̀ʉ tu àm.
48002021	A ye-a də ŋwèe noŋsə lʉ̀k ŋkuŋ Nwì dʉk də ŋgə̀ŋgàŋ ka nzak tse' fana ye də kpʉ nə̀ Krɛst ànə kpʉ nə nà' ka fàk tse'. Bohò mʉ̀ yàm mʉ nə kà bə̀bo nə̀ Nwì nə co yu nə̀ nà' ka fàk tse' vɛ'nə jə yuk.
48003001	Wèeŋ ləm à bʉ̀ʉ Gàlesiyà wèŋ? A bʉ̀sə weŋ ləm ndà? Vès à tsə̀' rɛŋsə fa weŋ jəja bə kpʉ Jisòs Krɛst mvə̀'nə̀ wo à tɛ'lə yi mʉntə̀əŋ yà'a laŋ. Ka vɛʼnə yeŋ-à?
48003002	Mʉ fek megu-a weŋ ncèp nə̀ mò'fis nèʼe nɛ̀. Ghà nə̀ Yòŋsə̀ Nwì ànə ni sə ntʉʉ̀ wèŋ fa' nà'a, ànə ye bʉsə̀ də wèŋ sə nòŋsə lʉ̀ʉk bʉ̀ʉ Jus wèŋ à? Ka vɛ'nə yeŋ. Ànə ye bʉsə̀ wèŋ anə yuk Ntirə̀ nə Bə̀boŋ nə, nə dzəm nà'.
48003003	Wèeŋ jʉ̀ʼrə vɛ'nə yè'sə bʉ̀ʉ yà? Wèŋ à yèto, wèŋ sə naaŋ tu bohò Yòŋsə̀ Nwì ŋgò gʉ̀ weŋ ya wèeŋ ye yəyərə̀. Nə gʉ kok bwi ŋga'a yà ŋkuŋ wèŋ li bʉʉŋ, nə sə gi mok bə ŋàaŋ sə̀ yàwèŋ nɛ?
48003004	Wèŋ à rɛɛŋ mè bum sə̀ yà'a gʉgʉŋ vɛ'ɛ wùriŋ laŋ. Ye də wèŋ jə bum yà'sə pwe' ŋga yàʼa ca wà à? Mʉ̀ tsəm də yà'a nə kà wà lɛ cà.
48003005	Wèŋ a yə mvə̀'nə̀ Nwì a fa weŋ Yòŋsə̀ ye nə, nə sə gʉ fàak sə̀ gʉgʉŋ mʉtsətsəʼrəə wèŋ sə̀' bə yòŋsə̀ ye nə sə̀ laŋ. Ye də wèŋ sə dʉk yèʼe də yi a sə gʉ̀ nsàp fàk ènə bʉsə̀ wèŋ sə nòŋsə lʉ̀ʉk sə à? Ka vɛ'nə yeŋ lok fʉk. À ye bʉsə̀ wèŋ à yuk Ntirə̀ nə Bə̀boŋ nə, nə dzəm nà'.
48003006	Wèeŋ kʉk ja'a na yàwèeŋ Abràham ɛ̀. Wo à còm ndzənə ŋwàk Nwì mvə̀'nə̀ yi ànə fa ntʉm ye bohò Nwì fana Nwì jəŋ yi co ŋwə̀ nə̀ yi kə̀kʉrə̀.
48003007	Yà'sə sə nìtsə̀' fa vesùwèŋ də bʉ̀ʉ sə̀ wo fa-a ntʉʉm awo bohò Nwì fana a wo sə̀ wo bwe Abràham sə.
48003008	Aco vès taŋ yumok ndzənə ŋwàk də, Nwìi nə̀ kə̀ jə bʉ̀ lakmvum wèŋ co wo jì jòŋ bʉsə̀ wo fa ntʉm awo bohò yi Nwì. Yàʼa mvə̀ʼnə̀ Nwì-à fa ntirə̀ nə̀ bə̀boŋ nə bohò Abràham njamòk. Nwì tsok fa Abràham nə də, “Mʉ nə se nzeŋgòŋ nə pwe'fo' bʉ̀ʉ wù nə̀ mò'fis.”
48003009	Ye də yà' mègù sə̀' mvə̀k ànə də Nwì ànə se Abràham bʉsə̀ nà' à dzəm tse' ncèp ye, fana yi sègə̀ ndàaŋwè pwe' nə̀ nà' dzəm ncèp ye nə sə̀'.
48003010	Bʉ̀ʉ sə̀ wo sə naaŋ yàwo tu ŋgò nòŋsə lʉ̀k pwe'fo' ndòo nə yuŋ wo. Wo à còm nòŋsə yà' ndzənə ŋwàk Nwì laŋ də “Ŋwə̀ nə̀ yi kà-a də yi bɛ' fi tse' lʉ̀ʉk sə̀ wo à còm ndzənə ŋwàk lʉ̀k sə làaŋ, nə sə gʉ mvə̀'nə̀ yà' sə də ŋwè tse' ŋgò gʉ̀ʉ sə pwe' nə̀ pwe' gʉ̀ fana ye də ndò yù ŋgə̀ŋgàŋ laŋ.”
48003011	Vesùwèŋ rì də kaco lʉ̀ʉk sə gʉ ŋwè yi yəəŋ mʉlisə̀ Nwì co yi ka nzak tse' yeŋ. Bʉsə̀ yà' cu mvə̀'nə̀ wo à còm yà' ndzənə ŋwàk Nwì də, “Ŋwə̀ nə̀ yi kə̀kʉrə̀ mʉlisə̀ Nwìi nə̀ cu fo' bʉsə̀ yi fa ntʉm ye bohò Nwì.”
48003012	Ŋgò fa ntʉm bohò Nwì ka yumok ŋgò gʉ̀ bə lʉ̀k tse' lok, bʉsə̀ lʉ̀k sə dzəm ye də ŋwèe noŋsə yà' nòŋsə. Bʉsə̀ yà' mègù mvə̀'nə̀ wo à còm yà' ndzənə ŋwàk Nwì də, “A ye-a ŋga ŋwè nòŋsə wes lʉ̀ʉk sə làaŋ, fana ye də yi nə cum fo' bʉ̀ʉ lʉ̀ʉk sə.”
48003013	Ye də ndò yù vesùwèŋ laŋ bʉsə̀ a ka lʉ̀ʉk sə làaŋ noŋsə wes. Krɛst à kə̀ ləksə fis ves yi, nə jəŋ ndò nə̀ nà'a nə̀ njàvès nə, nə naaŋ mʉtuhù yi, nə kpʉ mʉntə̀əŋ. Yà'a mvə̀'nə̀ wo a còm yà' ndzənə ŋwàk Nwì də, “Ŋwə̀ nə̀ wo kə'ə yi mʉ tʉhʉ̀ pwe', ye də yi bə̀ʼ ndò bohò Nwì laŋ.”
48003014	Ye də Jisòs Krɛst à kə̀ jə ndò nə̀ njàvès nə, də ya bʉ̀ lakmvum wèeŋ nə kə tse' sə̀sè nə̀ Nwì-a kàʼ Abràham də yi nə se nà' bə zeŋ nə sə̀'. Ya vesùwèeŋ tse' Yòŋsə̀ Nwì nə̀ yi a kàk də yi nə fa ves nə sə̀' bʉ̀ʉ Jisòs nə.
48003015	Bwema am wèŋ, mʉ nə jəŋ yumok sə̀ vesùwèŋ rìŋ bə zeŋ pweʼ nə tsok rɛŋsə fa weŋ nzaʼ rʉ̀k nə ye ntirə̀ nə̀ bə̀boŋ nə. Wèeŋ tsərə-a mvə̀'nə̀ bwìŋ ba zʉ rʉ̀k bə yumok. A yegə̀ də a ye-a ŋga wo dzəm tes bə zeŋ mvwe' mò'fis laŋ, ŋwə̀ nəmòk kà nà' mok kə̀ kùm fe'lə̀. Wo gʉ̀ wes nà', kaco ŋwə̀ nəmòk kə yamsə naaŋ gesə fe'lə yumok mbwa mok yeŋ.
48003016	Yà' mègù yà'sə sə̀' vɛ'nə bə rʉ̀k nə̀ Nwì ànə zʉ bə Abràham, nə kak fa nà' bə ŋgwì bʉ̀ ye mòk wèŋ yà'a. Wo ànə com bum yè'sə, yà' kà də Nwì ànə kak Abràham bə ŋgwìi bʉ̀ʉ ye sə pwe' yeŋ. Yà' à ye də mègù ŋgwì ye nə̀ mò'fis, nə̀ a Jisòs Krɛst nə.
48003017	Yusə̀ mʉ̀ sə cèp sə də vɛ'ɛ. Nwì ànə zʉ rʉ̀k bə Abràham. Ye jəŋ mʉmvə̀k ànə, à cà lùumŋgòŋ ŋkʉ̀ kwè bə hum tɛ' ŋkuŋ Nwì kə fa bʉ̀ʉ Jus wèŋ lʉ̀ʉk sə̀ yàwo sə. Ye də lʉ̀ʉk yà'sə ka ŋàaŋ sə̀ ŋgò gʉ̀ bʉpsə to yusə̀ Nwì à kàk, bə Abràham nə cep tes me sə tse'.
48003018	A tseʼ a bum sə̀ Nwì à fa bwe ye wèŋ bʉsə̀ a nòŋsə lʉ̀k, ye də a ka yàʼ bʉsə̀ yi à kàʼ kàʼa tseʼ. Vesùwèŋ rì tse' zìnə lɛ də Abràham à tse' bum sə̀ bə̀boŋ yè'sə bohò Nwì bʉsə̀ Nwì ànə kàk nà' də yi nə gʉ fa nà' vɛ'nə wà.
48003019	A ye-a vɛ'nə, ye də njo nə̀ Nwì ànə fa bwìŋ lʉ̀ʉk yà? Nwì ànə fa lʉ̀ʉk sə də ya vesùwèeŋ riŋ bʉp bə zeŋ. Yi ànə fa lʉ̀ʉk sə də yà'a sə niŋ tsok fa ves mandzə̀ mʉnə mvə̀k momjo vɛ'ɛ, ŋkuŋ ŋgwì mo Abràham nə̀ Nwì à kàk də yi nə fa bum sə̀ bə̀boŋ bohò nà' nə sə kə dzeŋ. Nwì ànə fa lʉ̀ʉk ye sə ndzə bohò masinjàa ye də yà'wèeŋ kə fa ndzə bohò ŋwə̀ nəmòk nə̀ yi tə mʉtsətsəʼrəə ŋwè nə ye yi, Nwì.
48003020	A ye-a də ŋwə̀ nəmòk tə mʉtsətsəʼrəə, ye də ŋgə̀ŋgàŋ tə yà'sə mʉnə tu bwìŋ ba. Bə ma nə̀ də Nwì ànə kak Abràham fana Nwì mègù fa'nə yiìyi bə tu ye.
48003021	Ye də yà' sə nìtsə̀' yà'sə də lʉ̀k bə yusə̀ Nwì à kàk sə, sə ka mvwe' mò'fis gi à? Hai' ka vɛ'nə yeŋ. Ànə ye-a də lʉ̀ʉk sə tse' ŋàaŋ sə̀ co yà' fa to ŋwè lùŋ bwɛ̀rɛ yà' à gʉ̀ to bwìŋ ŋgò yəəŋ bohò Nwì co wo ka nzak tse' sə̀'. Yusə mègù kə də nsàp lʉ̀k mook vɛ'nə bʉ̀ə̀.
48003022	wo à còm yà' ndzənə ŋwàk Nwì də, ŋàaŋ bʉp kotse' nzeŋgòŋ nə pwe' yi. Bʉ̀ʉ sə̀ wo a fa ntʉm àwo bohò Jisòs Krɛst wèŋ, a wo sə̀ wo nə caŋ gɛsə bʉp, nə kə tse' bum sə̀ Nwì ànə kak də yi nə fa bʉ̀ʉ sə̀ wo tseʼ dzədzəm bohò Krɛst wèŋ sə.
48003023	À ye mantombì ŋga mandzə̀ nə̀ də bwìŋ dzəm bohò Jisòs nèʼe à ka ntò muhu to fana yà' sə səsə co lʉ̀k ànə jəŋ bwìŋ pwe', nə lok tes wo co ŋgàa ndapndzəm wèŋ, tə̀tè mandzə̀ nə à kə̀ muhu bohò vès anə.
48003024	Lʉ̀ʉk sə ànə sə gʉ̀msə tse' bwìŋ ŋgò nìtsə̀' fa bwìŋ mandzə̀ nə tə̀tè kə wɛs bə mvə̀k nə̀ Jisòs Krɛst à və̀ə. Yà' à ye vɛ'nə tè ghà nə̀ yi à və̀ nə fana ye mok də vès sə̀ a fa ntʉm avès bohò yi, vesùwèeŋ nə̀ kə̀ ye mʉlisə̀ Nwì co bʉ̀ʉ sə̀ wo ka nzak tse'.
48003025	Nə̀ ŋga'a nə̀ mandzə̀ nə a nɛ'ɛ to laŋ də vesùwèeŋ fa ntʉm bohò Jisòs fana vesùwèŋ ka yumok ŋgò gʉ̀msə bwìŋ mok tse' fe'lə.
48003026	Wèŋ sə̀ wèŋ a be'lə mok weŋ Jisòs wèŋ mvwe' mò'fis pwe'fo' wèeŋ mok bwe sə̀ Nwì bʉsə̀ wèŋ a fa ntʉm bohò yi.
48003027	Ndàaŋwè pwe' nə̀ yi a bàptɛsə laŋ, nə ye bə Jisòs mok mvwe' mò'fis, fana ye də ŋgə̀ŋgàŋ a te' jə tse' yà'sə mok mandzə̀ nə̀ Krɛst nə mvə̀'nə̀ yi cugə̀ ncu nje.
48003028	Ye də a ye-a ŋga wu ŋwə̀ə Jus kè wu ŋkʉ̀ìŋ àlɛ, zəzok ka fo' yeŋ. Wu ye-a moŋkwɛ̀ŋ kè mo nze àlɛ, zəzok ka fo' yeŋ. Wu ye-a ŋwə̀mbam kè ŋwàŋwè àlɛ, zəzok ka fo' sə̀' yeŋ. A vɛ'nə bʉsə̀ wèŋ a be'lə pwe' ndzə ni'ì Jisòs, nə ye mok mò'fis.
48003029	A ye-a də wèŋ cu sə bàa Jisòs fana ye də wèeŋ ŋgwì bʉ̀ Abràham, wèeŋ nə̀ kə̀ tse' bum sə̀ Nwì à kàk yi sə.
48004001	Mʉ̀ dzəm ŋgò tsə̀' rɛŋsə fe'lə fa weŋ bum yè'sə sə̀mok. Yà' mègù co mo lʉə mòk nə̀ yi nə̀ kə̀ tse' bum tɛ̀' ye ntsə'mòk pwe' yi. A ye-a sə̀ də bum tɛ̀ʼ ye sə cu sə̀ sə̀ ye vɛ'nə fana ghà nə̀ yi cu ntò lʉə, yi megu co ŋwə̀ nə̀ yi ŋkwɛ̀ŋ.
48004002	Ghà nə̀ yi cu mo lʉə ànə fana bʉ̀ʉ mok wèeŋ nə sə kʉk yi, mok sə jəŋ fa yi ŋkərə̀ bə bum ye sə tə̀tè tɛ̀' ye nə kə dʉk ntsə'mòk də nà' gʉŋ kʉ̀rə laŋ.
48004003	Yà' mègù bohò vesùwèŋ sə̀' yəyərə̀ mʉmvə̀k ànə. À ye to mantombì ŋga vesùwèŋ ka bum sə̀ Nwì sə pwe' làaŋ ntò riŋ wes yà'a, vesùwèŋ ànə ye megu co ŋkwɛ̀ŋ bə lʉ̀ʉk sə̀ bʉ̀ʉ sə̀ sə nzeŋgòŋ wèŋ à sə yù yà' də wo sə bɛ' mandzə̀ Nwì sə.
48004004	Mvə̀k à kə̀ kʉ̀rə vɛ'ɛ kap fana Nwì tumsə vesə mo ye sə nzeŋgòŋ anə. Ŋwàŋwè dzə mo Nwì nə yi. Mo nə à ŋwə̀ə Jus nə sə bɛ' mandzə̀ lʉ̀ʉk Musì sə sə̀'.
48004005	À ye vɛ'nə də ya yi fis bʉ̀ʉ sə̀ wo cu sə bàa lʉ̀k wèŋ də ya ŋga wo bʉʉŋ lo mok bwe Nwì wèŋ.
48004006	Ŋga'a nə̀ wèeŋ bwe Nwì wèŋ yè'sə, Nwì a tumsə yòŋsə̀ mo ye nə də nà'a ni sə ntʉʉ̀ vès. Yòŋsə̀ ye nə sə gʉ ves ŋgò to yi də “Pàpa, tɛ̀'.”
48004007	Ye də wèŋ ka ŋga'a mok ŋkwɛ̀ŋ yeŋ, wèeŋ mok bwe nze. Mvə̀'nə̀ Nwì a jə weŋ mok co bwe ye fana wèŋ tse' bum sə̀ yi nòŋsə fa yà' bohò bwe ye wèŋ sə̀' pwe'fo'.
48004008	À ye to mantombì ŋga wèŋ ka Nwì ntò riŋ fana wèŋ megu co ŋkwɛ̀ŋ bohò bum sə̀ yà' ka Nwì yeŋ.
48004009	Ŋga'a nèʼe wèŋ a rì Nwì mok laŋ; kènə mʉ dʉk lɛ də Nwì a rì weŋ mok co bwe ye wèŋ laŋ. fana wèŋ sə lap ŋgò foho lò fe'lə mvwe' bum sə̀ yà'a jì ŋàŋ wà, sə̀ bʉ̀ʉ sə̀ sə nzeŋgòŋ wèŋ sə gʉ̀ʉ də wo sə bɛ' mandzə̀ Nwì fo' yèʼe bʉ̀ʉ yà? Wèŋ dzəm ŋgò foho ye fe'lə co ŋkwɛ̀ŋ sə̀mok à?
48004010	Njo nə̀ wèŋ sə nòŋsə kɛ'cà də nùmbu nèʼe nə̀ ghaŋ, ŋwə nèʼe zok, mvə̀k nèʼe zok nə ye bə lùumŋgòŋ wèeŋ yè'sə bʉ̀ʉ yà?
48004011	wʉə sə ko mʉ bə nsàap bum sə̀ wèŋ sə gʉ̀ yà'sə wùriŋ. Mʉ̀ sə tsərə də kàmòk fàak am sə̀ mʉ̀ à gʉ̀ mʉtsətsəʼrə̀ə wèŋ yà'a nə maha bʉp fa' ŋgwàŋ àlɛ.
48004012	Bwema am wèŋ, mʉ̀ wup fa weŋ bo wùriŋ də wèeŋ ye co mʉ̀, sə̀' mʉmvə̀'nə̀ mʉ̀ a bʉ̀ʉŋ mok sə̀' co wèŋ yèʼe. Wèŋ a ka mʉ bʉp gʉ yuk.
48004013	Wèŋ rì də, ghà nə̀ mʉ̀ à və̀ to ŋgò tsòho fa weŋ Ntirə̀ nə̀ Bə̀boŋ nə nà'a, mʉ̀ ànə sə cum vesùwèŋ bʉsə̀ mʉ̀ à sə yayaa.
48004014	Yiya àm nə ànə ye nsàp nə̀ co wèŋ caŋ mʉ fana wèŋ kà mʉ co ŋwè nə̀ wà sə̀ ca màk. Wèŋ à kotse' mʉ bə̀boŋ co wèŋ sə kotse' masinjà Nwì. Aco mʉ̀ dʉk də wèŋ à kotse' mʉ co wèŋ sə kotse' Jisòs Krɛst bə tu ye.
48004015	Mvə̀k ànə à ye, wèŋ sə kwa bohò mʉ̀ vɛ'ɛ wùriŋ. A bʉp kok ŋga'a yà? Mvə̀k ànə à ye, wèŋ ye vɛ'ɛ kə̀kʉrə̀ ŋgò gʉ̀ fa mʉ yu yà pwe'fo'. À nə ye-a sə̀ də ŋwèe cokfis mvə̀mlis ye, nə fa mʉ də bwɛ̀rɛ yi à fa vɛ'ɛ nàk.
48004016	Wèŋ ka mʉ ŋga'a mok co ŋge' dzəm bʉsə̀ mʉ̀ sə tsə̀' fa weŋ zìnə sə à?
48004017	Bʉ̀ʉ sə̀ wo sə jipsə weŋ yà'sə wèŋ sə là ŋgàŋ də ya wèeŋ dzəm wo. Megu kə dʉk də, njo nə̀ wo sə gʉ̀ vɛ'nə bʉ̀ʉ zeŋ nə ka bə̀boŋ yeŋ. Wo sə làp də vesùwèeŋ ga'a ya wèeŋ dzəm mok wo.
48004018	Alɛ bə̀boŋ ŋgò lʉəp ŋga a ye-a də njo nə̀ wù sə gʉ̀ yi vɛ'nə nə nə̀ bə̀boŋ na. Yè'sə zìnə nə̀ ghà yà pwe'fo', a dzəm ye ŋga mʉ vesùwèŋ kè ŋga mʉ̀ ka fo' yeŋ pwe'.
48004019	Bwe am sə̀ mʉ̀ tse' weŋ sə ntʉʉ̀ mʉ̀ vɛ'ɛ bə̀boŋni. Mʉ̀ sə yə fe'lə fa weŋ ŋgə' sə̀mok co ŋwà nə̀ yi sə ghà mwe. Mʉ nə sə ye ŋgə' vɛ'nə tə̀tè tse'ŋga mʉ̀ yə bə lis am də wèŋ tse' nsàp kù gì nə̀ Krɛst nə ŋkuŋ.
48004020	Mʉ̀ anə ye-a vesùwèŋ bwɛ̀rɛ də mʉ̀ riŋ ŋgò tsə̀' tsəʼrə fa weŋ bum yè'sə làaŋ. Ŋkərə̀ àm jip wes bʉ̀ʉ wèŋ pwe'.
48004021	Wèŋ sə̀ wèŋ sə dzəm də wèeŋ bɛ' mandzə̀ lʉ̀k yà'a, wèŋ tsok mʉ də wèŋ sə rɛɛŋ yusə̀ lʉ̀ʉk sə sə dzəm də wèeŋ gʉ sə sə̀ pap à?
48004022	Wo à còm ndzənə ŋwàk lʉ̀k nə də, Abràham ànə tse' bwe ba. Yi ànə dzə mòk bə ŋwà nə̀ yi mo ŋkwɛ̀ŋ, nə dzə mòk bə ŋwà nə̀ yi ye mo nze.
48004023	Mo nə̀ ŋwà ŋkwɛ̀ŋ ànə dzə nə, wo à dzə yi ye mvə̀'nə̀ ndàaŋwè pwe' dzəgə̀ mwe yèʼe. Mo nə̀ ŋwà nə̀ yi mo nze à dzə nə à ye ye mvə̀'nə̀ Nwì ànə kak Abràham vɛ'nə.
48004024	Ncèp ènə nja yè'sə bə gbʉ' mwè. Bə̀ba sə̀ ba, Hagà bə Sàra, wo tə yà'sə bə tu nsàap rʉ̀k ba sə̀ Nwì a zʉ yà' yi. Hagà nə̀ yi ŋwà ŋkwɛ̀ŋ nə tə bə tu lʉ̀k nə̀ Nwì à gʉ̀ nà' mʉnə nda Sinà ghà nə̀ yi à sə fa Musì lʉ̀k nà'a. Bwe ŋwà ènə pwe'fo' wo à dzə wo co bwe ŋkwɛ̀ŋ wèŋ.
48004025	Mvə̀'nə̀ Hagà tə bə tu lʉ̀k nə̀ Nwì ànə gʉ mʉnə nda Sinà nə̀ mvwe' nzeŋgòŋ Àràbiyà nə, fana yi tə fe'lə sə̀' bə tu lak Jòrosalèm nə̀ nie' nèʼe sə̀'. Bʉsə̀ Jòrosalèm nə bə bwe ye wèŋ pwe' cu sə̀ʼ ŋkwɛ̀ŋ bohò lʉ̀ʉk sə̀ Nwì ànə fa wo sə.
48004026	Jòrosalèm nə̀ mʉbu nə ka ye ŋkwɛ̀ŋ yeŋ. Vèes yàvès bwe Jòrosalèm nà'nə.
48004027	Mvə̀'nə̀ yi ma avès vɛ'nə fana a zìnə də yi tseʼ bwe ŋkʉ̀ʉŋ mvə̀'nə̀ wo à còm bə lak yèʼsə ndzənə ŋwàk Nwì də Wù ŋwà nə̀ wù ka mwe dzə nə, kwa yu yo. Wù ŋwà nə̀ wù ka mwe gha yuk, gùrə yu yo. Bʉsə̀ ŋwà nə̀ yi cu jì mwe ànə nə̀ kə̀ tse' nə casə ŋwà nə̀ yi à lò gù nə tseʼ bwe.
48004028	Bwema am wèŋ, wèŋ a bʉ̀ʉŋ yàwèŋ bwe Nwì bʉsə̀ Nwì ànə kak vɛ'nə. Yà' mègù sə̀' mvə̀'nə̀ Nwì ànə kak Abràham ŋkuŋ fana Sàra nə dzə Azìk yà'a.
48004029	Mo nə̀ Hagà à dzə nà' mvə̀'nə̀ ndàaŋwè pwe' dzəgə̀ mwe nə, à sə tʉ̀ksəgə̀ mo nə̀ wo à dzə yi ye bə ŋàaŋ Yòŋsə̀ Nwì nə. Yà' mègù nie' sə vɛ'nə.
48004030	Wo à còm ndzənə ŋwàk Nwì də, “Bɛ' fis gɛsə ŋwà ŋkwɛ̀ŋ bə mo ye fo'. Ka bə̀boŋ də mo ŋwà ŋkwɛ̀ɛŋ nə kə tse' bum tɛ̀' ye yi yeŋ. A kə tse' yà' lɛ mo nə̀ ma yee mo nze nà'a.”
48004031	Bwema am wèŋ, yè'sə sə nìtsə̀' fa vesùwèŋ də, vesùwèŋ ka bwe ŋwà ŋkwɛ̀ŋ nə yeŋ. Vesùwèeŋ bwe ŋwà nə̀ yi ye mo nze nà'a.
48005001	Krɛst ànə fiŋ me'rə vesùwèeŋ mvwe' lʉ̀ʉk sə̀ yà' à sə kohotse' ves. Ye də wèeŋ təəŋ gʉgʉŋ co bʉ̀ʉ sə̀ wo à swɛ̀'ɛ tesə laŋ anə. Kà də wèeŋ gʉ co wèeŋ kə cum fe'lə co ŋkwɛ̀ŋ sə̀mok dʉk.
48005002	Wèeŋ yu'rə ncèp àm nèʼe bə̀boŋ. Mʉ̀ sə tsə̀' fa weŋ mʉ̀ʉ Pol də, a ye-a ŋga wèŋ dzəm də bʉ̀ʉ yà'a wèeŋ kom fa weŋ tu mbəmbam ŋkuŋ ya wèeŋ bʉʉŋ Krətèeŋ sə̀ zìnə fana ye də wèŋ sə jə yusə̀ Krɛst à gʉ̀ bʉ̀ʉ wèŋ yà'a co yà' ka fàk bohò wèŋ anə tse'.
48005003	Mʉ̀ sə tsə̀ʼ weŋ sə̀ mok də a ye-a ŋga ŋwè kə kom tu vɛ'nə fana ye də ŋgə̀ŋgàŋ ni cu yà'sə mok sə bàa lʉ̀k, ŋgò gʉ̀ yusə̀ lʉ̀k sə dʉk pwe'.
48005004	Wèŋ sə̀ wèŋ sə làp mandzə̀ də wèeŋ nə̀ yəəŋ mʉlisə̀ Nwì co bʉ̀ʉ sə̀ bə̀boŋ njo nə̀ də wèŋ sə nòŋsə lʉ̀k yà'a, mʉ tsok weŋ də wèŋ a ga'a tesə bohò Krɛst laŋ. Wèŋ a gèsə ni' awèŋ mvwe' sə̀ co bòvə̀m nə̀ Nwì nə kà weŋ tɛsə̀.
48005005	Bohò vesùwèŋ sə̀ a sə kà tu bə yà'sə naaŋ fana a sə kʉ̀k lis yàvès də Nwìi nə̀ kə̀ jə ves co bʉ̀ʉ sə̀ wo kə̀kʉrə̀ mʉ lìsə̀ yi. A sə naaŋ yàvès tu bohò Krɛst bə ŋàaŋ Yòŋsə̀ nə̀ Rərɛŋ nə də anə̀ kə̀ ye lì vɛ'nə.
48005006	A ye-a də ves Krɛst wèeŋ mvwe' mò'fis fana ŋwə̀ nə̀ yi à kom tu bə nə̀ yi a ka kom pwe', zəzok kà fo' ye. Yu nə̀ gʉgʉŋ nə də, a fa ntʉm avès bohò Jisòs Krɛst, nə sə niŋtsok fa bwìŋ də a dzəm yi bə mandzə̀ nə̀ a sə dzəm mòk bə mòk.
48005007	Wèŋ a sə lò to fa' mantombì rərəŋ vɛ'ɛ njʉ̀ʉŋ. Wèŋ sə kà zìnə nə ŋga'a mok bɛ' fe'lə ŋga a bòrə weŋ ndà?
48005008	Mʉ̀ rì də ŋwə̀ nə̀ yi a sə̀ lò weŋ ma nà'nə, ka Nwì nə̀ yi ànə to weŋ nə yeŋ.
48005009	A ŋgwàaŋ zìnə mvə̀'nə̀ wo dʉkgə̀ də, “Ku' nə̀ mò'fis gʉ̀ bʉpsəgə̀ mok” yà'a, kènə mʉ riŋ fò?
48005010	Vesùwèŋ bə Tà Jisòs Krɛɛst mvwe' mò'fis fana yà'sə sə gʉ̀ mʉ ŋgò rìŋtseʼ də wèeŋ nə tsərə megu sə̀' mvə̀'nə̀ mʉ̀ sə tsərə yàm. Ŋwə̀ nə̀ yi sə làp mandzə̀ də yi cwiŋ bʉsə weŋ ànə, a dzəm yi ye co ndà pwe', Nwìi nə kà yi mè'rə̀.
48005011	Bwema am wèŋ, bohò mʉ̀ yàm yà' nò jəja də mʉ̀ sə kà də ndàaŋwè pwe' kom tsoŋ li tu ŋkuŋ tsòhò. Anə ye-a də mʉ̀ sə tsòho fa bwìŋ vɛ'nə, ye də njo nə̀ wo sə tʉ̀ksə mʉ ye kə bʉ̀ʉ yà? A ye-a də mʉ̀ sə tsòho vɛ'nə bwɛ̀rɛ ntʉm kà ŋwə̀ nəmòk bʉ̀ʉ ntə̀əŋ Krɛst sə̀ mʉ̀ sə tsòho sə yaaŋ lok.
48005012	Aco mʉ̀ dʉk də bʉ̀ʉ sə̀ wo sə jipsə kɛ'cà wèŋ yà'sə, wo kə yak ni' awo sə co wo yak nàm.
48005013	Bwema am wèŋ, Nwì a to fis weŋ də ya wèeŋ kà co ŋkwɛ̀ŋ bohò yumok sə cu malì. Ŋga'a nə̀ yi fiŋ mè'rə weŋ vɛ'nə fana kà də wèeŋ dʉk də wo nɛ̀ tosə fa weŋ yà'sə mandzə̀ mòk də ya wèeŋ gʉ mok yusə̀ yà' bò weŋ pwe' dʉk. Wèeŋ sə dzəm lɛ mòk bə mòk, nə sə fak bohò mòk bə mòk anə sə̀'.
48005014	Bʉsə̀ lʉ̀ʉk sə pwe'fo' a kì be'lə ni' ndzənə mʉncèp nə̀ mò'fis nèʼe də, “Dzəm moma yò mvə̀'nə̀ wù dzəm ni' yò.”
48005015	A ye-a də wèŋ sə gʉ̀ bum co nàamŋgòŋ sə̀ wo lum swɛ̀'lə kɛ'gə̀ mok yà'a fana wèŋ kərə pap. Bʉsə̀ yà'a mʉmvə̀'nə̀ wèeŋ nə gʉ bʉpsə wes niʼ awèŋ pwe'fo'.
48005016	Yusə̀ mʉ̀ sə tsə̀' fa weŋ sə də wèeŋ me'rə Yòŋsə̀ Nwì nə niŋtsok fa weŋ mandzə̀ nə̀ co də wèŋ gʉ bum yi, ya wèeŋ kà yusə̀ ŋgùupni' awèŋ sə dzəm gʉ̀.
48005017	Yusə̀ ŋgùpni' ŋwèe dzəmgə̀ə, kaco yàʼ ye cù mòʼfis bə yusə̀ Yòŋsə̀ Nwì dzəmgə̀ə yeŋ. Wo ba fo', mòk ka ŋge' bə mòk yeŋ lok. Yà' sə nìtsə̀' yà'sə sə̀' də ye də kaco wù gʉ̀ to yusə̀ wù dzəm ŋgò gʉ̀ yà' yeŋ.
48005018	A ye-a ŋga Yòŋsə̀ Nwì nə sə nì fa weŋ mandzə̀ yi fana yà' lʉ̀k kà yumok ŋgò gʉ̀ bohò wèŋ tse'.
48005019	Kaco ŋwè mərə yiskok bum sə̀ ntʉm ŋwè dzəmgə̀ yà' yeŋ. Bum yà'sə co: sàhà, ŋgò tsərə mègù nzak ŋwàŋwè bə ŋwə̀mbam, gʉ bum jì marè'tu,
48005020	kuksə kɛ' bum sə̀ wà co yà'a Nwì, rʉ̀m, sə bɛ̀ŋ bwìŋ, ŋkʉ̀ə̀m, kok ndù, bʉp ntʉm, wi', gə̀gà'à, sə dzəm megu bòp bʉ̀ njò,
48005021	sə tsərə megu bum bʉ̀ʉ mok, no jʉhʉ rùk, ŋgàa sʉə nə ye nsàap bum sə̀ co yà'sə pwe'fo'. Mʉ̀ sə sə̀ weŋ ntu' mvə̀'nə̀ mʉ̀ ànə tsok to weŋ mantombì fa' laŋ də bʉ̀ʉ sə̀ wo gʉ̀gə̀ nsàap bum yà'sə pwe'fo' nə̀ kà mvwe' gaŋ ŋkum sə̀ Nwì sə bə lis kə yə lok.
48005022	Bum sə̀ yà' və̀ yàwo bohò Yòŋsə̀ Nwìi vɛ'ɛ: dzədzəm, kwəkwa, fifi, kontʉm, kosə manziŋ, gʉ̀ bə̀boŋ bohò bwìŋ, ŋgò ye zìnə bə bum pwe'fo',
48005023	fʉ̀ə̀, nə sə ko fəsə ni'. Bum yè'sə pwe', lʉ̀k mòk ka nə̀ nà' sə dʉk də kà yà' gʉ̀ yeŋ.
48005024	Bʉ̀ʉ sə̀ wo bʉ̀ʉ Jisòs Krɛst wèŋ a fweŋ màk gɛsə ntʉʉm awo sə̀ yà'a gʉ̀gə̀ wo, wo sə gʉ bʉp yà'a laŋ. Yà' mègù co də wo à jə yà', nə tɛ'lə zə yà' mʉnə ntə̀əŋ Jisòs Krɛst.
48005025	Yòŋsə̀ Nwì a fa ves lùŋ yi, ye də a bə̀boŋ də a dzəm ŋgò fa ni' avès pwe'fo' ndzə bohò yi, ya yi niŋtsok fa vesùwèŋ mandzə̀ nə̀ a cum ncu àvès yi.
48005026	Vesùwèeŋ kà ni' sə nɛ̀, vesùwèeŋ kà ŋwə̀ nəmòk ntʉm jòksə̀, vesùwèeŋ kà yu ŋwə̀ mòk sə̀ wa.
48006001	Bwema am wèŋ, a ye-a ŋga wèŋ yə ŋwə̀ nəmòk nə̀ yi gbʉ̀ ni sənə bʉp fana wèŋ sə̀ wèŋ tə gʉgʉŋ bə bum sə̀ ma nə̀ Nwì yà'a, wèŋ tɛsə yi ya yi tesə kok və ca. Wèŋ kà bə nɛ̀ni' sə gʉ̀. Wèeŋ sə jəŋ ŋkərə̀ sə̀' də ya wèeŋ kà ca sə̀' gbʉ̀ ni lò.
48006002	Wèeŋ bək tɛsə fa ndàaŋwè pwe' ŋgə' ye. Wèeŋ gʉ-a vɛ'nə, ye də wèŋ sə nòŋsə lʉ̀k nə̀ Krɛst nə.
48006003	A ye-a ŋga ŋwə̀ nəmòk sə jə ni' ye co yi yumok ŋga yi ka yumok yeŋ fana ye də ŋgə̀ŋgàŋ sə bòrə ni' ye.
48006004	Ndàaŋwè pwe' mumsə ja'a fàha ye sə̀ yi sə gʉ̀ yà' pwe'fo' bə̀boŋ; a ye-a ŋga yà'a bə̀boŋ fana yi kwa bə yusə̀ yi a gʉ̀ yà' bə tu ye, ka də bʉsə̀ yi gha' ŋwə̀ nəmòk dʉk.
48006005	Njo nə̀ ndàaŋwè pwe' nə̀ bə̀k tsə lì bum ye yi.
48006006	Ŋwə̀ nə̀ yi sə yə'rə jə ncèp nə̀ Nwìi gapsə bum ye sə bə̀boŋ mamòk bə cicà nə̀ nà' sə yə'rə yi nə.
48006007	Kà də ŋwèe jʉ'rə dʉk, kaco ŋwè bʉsə Nwì ləm yeŋ. Yusə̀ ŋwè bì gèsə lò sə nze pwe'fo', yi nə̀ kə̀ kʉp mègù ntsə'mòk sə̀' zeŋ.
48006008	A ye-a ŋga ŋwè sə bì mègù bum sə̀ ŋgùpni' ye sə dzəm yà', ye də yi nə̀ kə̀ tse' foʼ bum sə̀ bʉp nə ye kpʉ. Ŋwə̀ nə̀ yi sə bì ye bum sə̀ Yòŋsə̀ Nwì sə dzəm fana yi nə̀ kə̀ tse' ye lùŋ nə̀ nà'a nə̀ mamgə̀ fo', nə̀ yòŋsə̀ nə fa yi.
48006009	Vesùwèeŋ gʉ tse' mam bə̀boŋ fo' nə. Vesùwèeŋ kà wò, bʉsə̀ a kà-a teŋsə fana mvə̀ək nə̀ kə̀ dzèŋ nùu nə̀ anə kʉp zʉ bum sə̀ vesùwèŋ à bì yà' sə.
48006010	Ye də vesùwèeŋ tse'-a mandzə̀ ghà yà lòoŋ, a sə gʉ bə̀boŋ bohò bwìŋ; nə ye ghak lɛ bohò bwema avès sə̀ vesùwèŋ tseʼ dzədzəm Jisòs Krɛst yà'a ntɛ̀ŋ.
48006011	Wèeŋ ja'a na yàwèeŋ mvə̀'nə̀ mʉ̀ sə còm bə bo yàm yà' sə kùk ŋkpoho nɛ̀.
48006012	Mʉ̀ tsok fa weŋ də bʉ̀ʉ sə̀ wo sə dzəm də wo yəəŋ mʉ lisə̀ bwìŋ co də wo bə̀boŋ yà'a, a wo sə̀ wo sə bwi' lo weŋ də ya wèeŋ kom tu mbəmbam sə. Wo sə gʉ̀ vɛ'nə mègù də ya bwìŋ kà wo njo ncèp nə̀ nà'a bə kpʉ Krɛst mʉntə̀əŋ nə tʉ̀ksə̀.
48006013	Bʉ̀ʉ sə̀ wo sə dʉk də bwìŋ komtu yà'sə, wo sə kà yàwo lʉ̀ʉk bʉ̀ʉ Jus sə wèŋ sə sə̀' nòŋsə̀ wes. Wo sə làp mègù mandzə̀ nə̀ də wèeŋ kom vɛ'nə ya wo kumŋgùŋ də wèŋ dzəm ma nə̀ njàwo nə laŋ.
48006014	Bohò mʉ̀ yàm, kaco mʉ̀ kumŋgùŋ bʉ̀ʉ yumok yeŋ, ka ntə̀əŋ Tà Jisòs Krɛst àvès nə casə. Kpʉ ye nə a gʉ̀ nzeŋgòŋ nə ye bohò mʉ̀ mok co yusə̀ wà. Yà' mègù co bum sə̀ sə nzeŋgòŋ sə a kpʉ wes bohò mʉ̀ laŋ, fana mʉ̀ kpʉ yàm bohò wo anə sə̀'.
48006015	Ŋwə̀ nə̀ yi kom tu bə nə̀ yi a ka kom pwe'fo' zəzok ka yeŋ, ŋga wo tseʼ-a dzədzəm àwo laŋ na. Yu nə̀ gʉgʉŋ nə də Nwì a gʉ̀ bʉ̀sə vesùwèŋ mok bʉ̀ʉ sə̀ fi.
48006016	Bʉ̀ʉ sə̀ wo sə bɛ' mandzə̀ ncu nə̀ fi ènə, wo bʉ̀ʉ Izùrɛ sə̀ zìnə, sə̀ Nwì tse' wo yi, Nwìi fa wo fifi, nə koksə manziŋ bohò wo sə̀'.
48006017	Mʉ̀ sə cèp lə̀sə də, ye jəŋ ŋga'a lo mantombì ŋwə̀ nəmòok kà mʉ ntʉm jòksə̀. Ləloo mvwe' sə̀ mʉni'ì mʉ̀ yèʼe sə nìtsə̀' də mʉ ŋkwɛ̀ŋ Jisòs.
48006018	Bwema am wèŋ, mʉ̀ lɛŋ də Tà àvès nə̀ yi Jisòs Krɛɛst gʉ weŋ pwe' bə̀boŋ. Yà' a ye vɛ'nə.
49001001	Còm ŋwàk nèʼe mʉ̀ʉ Pol nə̀ Nwì a dʉk yi də mʉ ye ŋgà ntum Jisòs Krɛst nə. Mʉ̀ sə còm fa nà' bohò bʉ̀ʉ Nwì sə̀ wo cu mvwe' lak Efesò wèŋ, wèŋ sə̀ wèŋ sə bɛʼ Jisos Krɛst bə zìnə nə ye wenə wèeŋ mvwe' mò'fis sə.
49001002	Mʉ̀ lɛŋ də Nwì nə̀ yi tɛ̀' àvès nə ye Tà Jisòs Krɛɛst ye bə̀boŋ bohò wèŋ, nə fa weŋ fifi.
49001003	Vesùwèeŋ kwasə Nwì. Yi Nwì nə ye Tɛ̀'ɛ Jisòs Krɛst nə̀ yi Tà àvès nə. A kwasə yi bʉsə̀ yi a sè ves, nə be'lə ves Krɛst wèŋ mvwe' mò'fis, fana nə fa wes vesùwèŋ bum sə̀ bə̀boŋ sə̀ yà'a mvwe' gaŋ ŋkum ye sə pwe'.
49001004	Nwì ànə cokfis vesùwèŋ də a nə ye bʉ̀ʉ ye bə Krɛst mvwe' mò'fis, ŋga wo ka nzeŋgòŋ nə ntò gʉ. Yi ànə gʉ vɛ'nə də ya vesùwèeŋ ye bʉ̀ʉ sə̀ rərɛŋ sə̀ a ka nzak mantombìi yi tse'. Yi ànə gʉ yè'sə bʉ̀ʉ dzədzəm nə̀ nje nə.
49001005	Nwì ànə dʉk noŋsə me sə və̀ə yi laŋ də yi nə jəŋ vesùwèŋ ŋgò ye bwe ye. Yi à dʉk də yi nə gʉ ves vɛ'nə ndzə bohò Jisòs Krɛst bʉsə̀ yà'a mvə̀'nə̀ yà' à bò kʉ̀rə yi vɛ'nə.
49001006	Yi ànə niŋ fa ves bòvə̀m ye nə ndzə bohò mo ye nə̀ yi dzəm nà' wùriŋ nə fana bwìŋ pwe'fo' kuksə liŋ ye sə bʉ̀ʉ nsàp bòvə̀m ye ènə.
49001007	Mo ye nə à làk tiŋ fis tu avès bə ndʉəm ye, də ya Nwìi swi fa ves bʉp avès. Yà'a mvə̀'nə̀ bòvə̀m nə̀ Nwì nə yam vɛ'ɛ wùriŋ sə.
49001008	Yi a sɛ̀s fa ves bòvə̀m ye nə vɛ'nə, nə fa ves bə ŋkərə̀ nə̀ ŋgò rì bum sə̀ ye sə fo'.
49001009	Nwì ànə fʉhʉ noŋsə me yusə̀ yi nə gʉ yà' ndzə bohò Krɛst sə, sə və̀ə yi laŋ, fana yi niŋtsok fa ves yà', ŋga ŋwè à ka yà' riŋ yuk.
49001010	Yusə̀ Nwì à sə dzəm də mvə̀ək kʉ̀rə yi gʉ yà' sə, à ye də yi nə jəŋ benə və bum sə̀ yi à gʉ̀ sə pwe'fo' mvwe' mò'fis. Yi nə jəŋ benə və bum, sə̀ yà' cu sə nze bə mʉbu pwe' mvwe' mò'fis fana Krɛst ye ŋwə̀ nə̀ mantombì bə zeŋ pwe' yi.
49001011	Vesùwèŋ a bʉ̀ʉŋ mok sə̀' bʉ̀ʉ Nwì njo Jisòs Krɛst nə. Nwì ànə cep noŋsə laŋ də vesùwèeŋ nə ye bʉ̀ʉ ye fana bum pwe' bʉ̀ʉŋ və megu mvə̀'nə̀ yi sə dzəm sə.
49001012	Yi a cokfis ves sə̀ a dzəm to bohò Krɛst yè'sə, də ya a gʉ bwìŋ wo kuksə liŋ Nwì sə.
49001013	Yà' ànə ye bohò wèŋ sə̀' vɛ'nə də, ghà nə̀ wèŋ ànə yuk ncèp nə̀ zìnə nə̀ nà' à sə tsə̀' weŋ mvə̀'nə̀ Nwìi nə fa weŋ lùŋ nə dzəm fana Nwì a fa weŋ Yòŋsə̀ nə̀ Rərɛŋ nə̀ yi ànə kak ŋgò fa bʉ̀ʉ ye wèŋ nə. Yòŋsə̀ ye ènə ànə ye bohò wèŋ anə co ŋgwè ŋgò nìŋtsə̀ʼ də wèeŋ yè'sə bʉ̀ʉ ye.
49001014	Yu nə̀ mantombì nə̀ Nwì à fa to bʉ̀ʉ ye sə mvwe' bum sə̀ yi à kàk wo sə, à ye Yòŋsə̀ nə̀ Rərɛŋ nə. Njo Yòŋsə̀ nə̀ Rərɛŋ ènə fana a rì də ghà nə̀ Nwìi nə̀ fìŋ mè'rə wes ves bohò bʉp fana yi nə fa mali ves bwees bum mok sə̀ yi à kàk ves sə sə̀'. Yè'sə nə gʉ fana bwìŋ kuksə liŋ Nwì bə zeŋ sə̀'.
49001015	Nà'a njo nə̀ ghà nə̀ mʉ̀ à yuk mvə̀'nə̀ wèŋ fa ntʉm bohò Tà Jisòs, nə ye mvə̀'nə̀ wèŋ dzəm bʉ̀ʉ Nwì wèŋ fana,
49001016	mʉ̀ sə lɛŋ fa weŋ pìriyà nùubu pwe'. Mʉ̀ ka ŋgò kwasə Nwì bʉ̀ʉ tu awèŋ teŋsə yuk.
49001017	Mʉ lɛŋgə̀ Nwì Tà Jisòs Krɛst àvès nə̀ yi Tɛ̀' nə̀ yi tseʼ fò nə. Mʉ lɛŋ yi, mʉ̀ sə dʉk də yi fa weŋ yòŋsə̀ nə̀ nà'a gʉ weŋ ŋgò tse' ŋkərə̀ nə̀ də ya wèeŋ sə riŋ tsəʼrə Nwì.
49001018	Mʉ lɛŋgə̀ də yi muk tosə ŋkərə̀ə awèŋ ŋgò yə rì marɛŋ nə̀ nje nə, ya wèeŋ rɛɛŋ bə bum sə̀ yi a to weŋ də wèeŋ naaŋ tu bə zeŋ sə. Mok ye sə̀' də ya wèeŋ rɛɛŋ bə mvə̀'nə̀ bum sə̀ yi a kàk fa bʉ̀ʉ ye wèŋ yam, nə boŋ,
49001019	nə ye mvə̀'nə̀ ŋàaŋ ye sə̀ yi sə fàk bə zeŋ ndzə ni'ì vès sə̀ vès à dzəm bohò yi sə, a yam co wù kà fʉ̀k to sə sə̀'. Ŋàaŋ sə̀ yi gʉ̀gə̀ fàk bə zeŋ ndzə ni'ì vès sə yà' mègù sə̀' ŋàaŋ sə̀ ghaŋ,
49001020	sə̀ yi à lòkoksə Jisòs Krɛst bə zeŋ mvwe' kpʉ, nə cumsə nà' bo ma ma'à yi mʉbu sə,
49001021	fana Jisòs Krɛst tse' ŋàŋ fo' nə casə nsàp yòŋsə̀ nə̀ fò pwe' nə̀ nà' tse' ŋàŋ mbwa yi. Yi yam ghak nsàp liŋ nə̀ fò pwe' nə̀ də nà' tse' ŋàŋ sə nze fɛŋ nə ye bə nzeŋgòŋ nə̀ nà' ye mantombì pwe'fo' sə̀' yi.
49001022	Nwì a benə bum pwe'fo', nə noŋsə fa Krɛst yi nəŋtes kù mbwa. Yi ŋga'a mok ŋkum bə bum pwe'fo' yi, Nwì a gʉ̀ yi ŋgò ye tu bohò cos nə sə̀'.
49001023	Cos nə ŋgùpni' Krɛst. A zeŋ nə̀ nà' gʉ̀ yi ŋgò ye wesə dak nə̀ dak, sə̀' mvə̀'nə̀ a yi nə̀ yi gʉ̀ wesəgə̀ bum pwe' ma nə̀ fò pwe'fo' dak yi nə.
49002001	Bohò wèŋ yàwèŋ, wèŋ ànə ye to co bʉ̀ʉ sə̀ kpʉkpʉ bʉsə̀ wèŋ ànə kà dʉk Nwì yuk, nə sə gʉ bʉp.
49002002	Ghà ànə à ye, wèŋ à sə bɛ' lò mègù bum sə̀ nzeŋgòŋ nə sə dzəm sə. Wèŋ sə yuk dʉk yòŋsə̀ nə̀ yi tse' yòŋsə̀ə ze', nə̀ yi sə fak sə ntʉʉ̀ bʉ̀ʉ sə̀ wo à gʉtu bohò Nwì bə mvə̀ʼnə̀ ŋga'a yi nə.
49002003	Vesùwèŋ à ye mègù sə̀' co wo. Vesùwèŋ à sə cu ncu nə̀ ŋgùupni' avès à sə dzəm zeŋ. Vesùwèŋ sə gʉ bum sə̀ yà' sə bò ni' avès sə, nə ye yusə̀ ŋkərə̀ avès dʉk də yà'a bə̀boŋ bohò vès anə. Vesùwèŋ à ye mègù sə̀' co mvə̀'nə̀ ndàaŋwè pwe' à ye sə, də a nə ye ŋgə' bʉsə̀ a tseʼ nsàp ntʉm nə̀ aco Nwì jòk bə zeŋ.
49002004	Vesùwèŋ ànə ye-a sə̀' vɛ'nə fana Nwì ye ŋwə̀ nə̀ yi tse' koksə̀manziŋ vɛ'ɛ, nə tse' dzədzəm bohò vès sə̀' wùriŋ.
49002005	Fana mvə̀'nə̀ vesùwèŋ ànə ye mok co bʉ̀ kpʉkpʉ njo bʉp avès sə fana yi luŋsə beʼlə ves bə Jisòs Krɛst. Wèŋ a tse' lùŋ yà'sə bʉ̀ʉ bòvə̀m Nwì.
49002006	Mvəsə̀ ves Krɛst wèŋ à ye mok mvwe' mò'fis fana yi lòkoksə venə wèŋ, ŋgò cu venə wèŋ mʉnə dzə̀' nə̀ ghaŋ ma mʉbu.
49002007	Nwì ànə gʉ vɛ'nə də ya a kə̀ dzèŋ nùu, bwìŋ ye nsàp bə̀bo nə̀ yi ànə fa ves bohò Jisòs Krɛst nə, nə riŋ mvə̀'nə̀ də bòvə̀m nə̀ nje nə yam vɛ'ɛ wùriŋ sə.
49002008	Nwì à lùŋsə weŋ bə bòvə̀m nə̀ nje mvə̀'nə̀ wèŋ a fa ntʉm awèŋ bohò Krɛst. ka yumok sə̀ wèŋ à gʉ̀ʉ yeŋ, Nwì a fa weŋ wà.
49002009	Yà' ka bʉ̀ʉ nsàp fàk mòk nə̀ wèŋ a gʉ̀ʉ yeŋ, ye də kaco ŋwè kumŋgùŋ bʉ̀ʉ zeŋ yeŋ.
49002010	Vesùwèeŋ bo fàak Nwì. Yi à beʼlə ves Krɛst wèŋ mvwe' mò'fis ya vesùwèeŋ sə gʉ bə̀boŋ, mvəsə̀ yi ànə gʉ to də vesùwèeŋ nə ye sə.
49002011	Wèŋ sə̀ ma bə tɛ̀' awèŋ à ka bʉ̀ʉ Jus yeŋ, wèeŋ sə də wèŋ ànə ka bʉ̀ʉ Nwì yeŋ. Bʉ̀ʉ Jus sə̀ wo à sə kom yàwo tu ànə ye bʉ̀ʉ Nwì wo fana wo sə to wèŋ yàwèŋ də bòp bʉ̀ nə̀ wèeŋ kà tu komgə̀. Kom tu nə mègù yumok sə̀ bwìŋ gʉ̀gə̀ yà' ma mʉnə ŋgùpni'.
49002012	Wèeŋ sə tsərə tse' də mvə̀k ànə à ye ŋga wèŋ Krɛst wèŋ à ka njàŋ ye lok fʉk. Wèŋ ànə ka ŋgwì bʉ̀ Izùrɛ nə̀ Nwì à cokfis də wo bʉ̀ʉ ye wèŋ sə yeŋ. Wèŋ ànə ye yàwèŋ ŋkʉ̀ìŋ fana, nə kà bo sənə lʉ̀k Nwì nə̀ yi à kàk ŋgò fa bʉ̀ʉ ye wèŋ bum foʼ nə tseʼ. Wèŋ ànə ye yàwèŋ sə nzeŋgòŋ anə nsàp bʉ̀ nə̀ wèŋ à ka tsətsərə̀ mòk nə̀ co wèŋ sə kʉk gesə lo lis fo' tse' lok. Wèŋ ànə ka Nwì rì lok.
49002013	Yà'a ŋga'a yèʼe mok də, bʉsə̀ weŋ Krɛst wèeŋ mok mò'fis fana wèŋ sə̀ wèŋ ànə ye to fa' sə̀sap sə a sòoŋ kʉəp və̀ mok laŋ bʉ̀ʉ ndʉəm Krɛst sə.
49002014	Jisòs Krɛst nə à jə və̀ fa ves fifi yi bə tu ye. Yi a jə be'lə və̀ bʉ̀ lakmvum wèŋ ŋgò ye mok mò'fis. Yi à jə ŋgùpni' ye, nə fis mak gɛsə bə̀bɛ̀ŋ nə̀ nà' ànə sə təəŋ lok mʉtsətsəʼrə̀ə wo co mbàndap nə bə zeŋ.
49002015	A yà'sə də yi à kə̀ teŋsə lʉ̀ʉk bʉ̀ʉ Jus wèŋ bə bum lak awo sə̀ wo à sə gʉ̀gə̀ yà' sə̀' pwe'. Yi à gʉ̀ vɛ'nə də ya yi jəŋ be'lə və bòop bʉ̀ʉ sə̀ ba sə mvwe' mò'fis. Fana wo ye mok ŋgwì bʉ̀ nə̀ mòʼfis nə̀ fi. Yà'a mʉmvə̀'nə̀ yi à jə və̀ fifi sə.
49002016	Ghà nə̀ Krɛst ànə kpʉ mʉntə̀əŋ fana yi fis gɛsə bə̀bɛ̀ŋ nə̀ nà' à sə yegə̀ mʉtsətsəʼrəə bòp bʉ̀ʉ sə̀ ba sə. Yi à gʉ̀ vɛ'nə də ya yi jəŋ və bòop bʉ̀ʉ sə̀ ba sə bohò Nwì co ŋgwì bʉ̀ nə̀ mò'fis, bə yàʼwèŋ cum mok cù mò'fis.
49002017	Yà'a mvə̀'nə̀ Krɛst à jə və̀ ntirə̀ nə̀ nà' tse' fifi, nə tsoho fa wèŋ sə̀ wèŋ cu sə̀sap bə sə̀ wo kʉəp və̀ Nwì wèŋ sə̀'.
49002018	Vesùwèŋ pwe'fo' tse' yòŋsə̀ nə̀ mò'fis ndzə bohò Krɛst nə. Fana vesùwèŋ tse' mandzə̀ nə̀ ŋgò və̀ mvwe' sə̀ Tɛ̀' cu sə sə̀'.
49002019	Ye də, wèŋ sə̀ wèeŋ bʉ̀ lakmvum sə, wèŋ ka ŋga'a mok ŋkʉ̀ìŋ yeŋ. Wèeŋ ŋga'a mok weŋ bʉ̀ʉ Nwì wèŋ pwe' bwe nze. Wèeŋ mok bwe sə̀ mʉ ndaʼà Nwì.
49002020	Kùumndap nə̀ ŋgàa ntum Nwì bə ŋgàa tsohò bum Nwì wèŋ ànə ye to zeŋ wo nə fana, wèeŋ yàwèŋ ŋga'a sə̀' ndap ànə mamòk. Lìs nə̀ nà'a lìs tò'ndap nə, a Jisòs Krɛst bə tu ye.
49002021	A yi nə̀ yi kotse' ndap nə pwe' mvwe' mò'fis. Yi gʉ̀gə̀ nà' ŋgò kuk, nə ye ndap nə̀ nà'a zok nə̀ tse' nà' Tà Nwì.
49002022	Krɛst gʉ̀gə̀ weŋ sə̀ wenə wèeŋ mvwe' mò'fis sə ŋgò ye sə̀' ndap ànə mamòk. Nwìi cugə̀ mʉmvwe' ndap ànə bə yòŋsə̀ ye.
49003001	Bum yè'sə nə yeè nə vɛ'nə fana mʉ̀ Pol nə̀ mʉ̀ cu ndapndzəm nèʼnə, mʉ̀ sə lɛŋ fa weŋ Nwì. Mʉ̀ cu ndapndzəm nə bʉ̀ʉ tu Jisòs Krɛst, də mʉ̀ sə tsòho fa liŋ ye sə bohò bʉ̀ lakmvum.
49003002	Mʉ̀ tsəm də wèŋ a yuk mvə̀'nə̀ Nwì a fa mʉ fàak yèʼe bə bòvə̀m nə̀ nje də mʉ fak fa weŋ sə laŋ.
49003003	Nwì bə tu ye à nìtsə̀' fa mʉ yusə̀ yà' à cu swìhi sə və̀ə yi sə̀ ŋwə̀ nəmòk ka bə zeŋ riŋ yuk. (Mʉ̀ a còm fa weŋ bə zeŋ momjo vɛ'ɛ laŋ.
49003004	A ye-a ŋga wèŋ ta-a yusə̀ mʉ̀ a còm sə fana aco wèŋ rɛɛŋ bə yusə̀ sə̀swihì sə̀ mʉ̀ rì yà' bə liŋ Krɛst sə.)
49003005	Ŋwè ànə ka bə zeŋ mantombì ntò riŋ yuk. Nwì niŋ fa yà' ŋga'a bohò ŋgàa ntum ye bə ŋgàa tsòhò bum ye wèŋ, sə̀ wo bʉ̀ʉ sə̀ Nwì a nòŋsə wo zok sə. Nwì a nìfa yà' bə yòŋsə̀ ye nə.
49003006	Yu nə̀ sə̀swihì nə nè' də: mvə̀'nə̀ bʉ̀ lakmvum wèeŋ yuk Ntirə̀ nə̀ Bə̀boŋ nə, nə dzəm nà' fana wo tse' yàwo bum sə̀ bwe nze tse' yà' wo sə sə̀'. Wo mok mamòk bə ŋgùpni' nə̀ mò'fis nə fana wo tse' ma njàwo sənə bum sə̀ Nwì a kàk fa bʉ̀ʉ ye sə sə̀ʼ.
49003007	Nwì a gʉ̀ mʉ yi də mʉ ye ŋgà fàk nə̀ Ntirə̀ nə̀ Bə̀boŋ nə. Yi a fàk sə ntʉʉ̀ mʉ̀ bə ŋàaŋ sə̀ ye sə fana yi nə fa mʉ fàak yè'sə bə bòvə̀m nə̀ nje də mʉ gʉ.
49003008	A ye-a sə̀ də mʉ̀ jə'rə càsə bʉ̀ʉ Nwì wèŋ sə pwe' mʉ̀ fana Nwì a fa mali mʉ fàak yè'sə bə bòvə̀m nə̀ nje. Fàak sə̀ yi a fa mʉ sə, a də mʉ tsoho lo fa bʉ̀ lakmvum wèŋ ma nsàp ghàk nə̀ Jisòs Krɛst tse', nə̀ kaco ŋwè cepto yeŋ nə.
49003009	Fàak am mok ŋgò nìfa bwìŋ mvə̀'nə̀ bum sə̀ yà' cu swìhi sə və̀ə Nwì də yi ànə gʉ yà' sə nə̀ ye nùu. Nwì nə̀ yi ànə gʉ bum pwe' yi nə à lòksə swìhi bum yè'sə mvə̀'nə̀ à yè yèe.
49003010	Yi à swìhi yà' vɛ'nə də ya a kə̀ dzèŋ nie' nè'e fana yi jəŋ cos nə, nə niŋtsok nsàp ŋkərə̀ nə̀ yi tseʼ nə bə bum pweʼ. Yi nə niŋtsok fa nàʼ bohò yòŋsə̀ə sə̀ wo tseʼ ŋàŋ ma mʉbu wo sə.
49003011	Yà'a mvə̀'nə̀ Nwì ànə gʉ bum sə̀ yi ànə dʉk ntinə bʉ̀ə̀ də yi nə gʉ sə. Yi à gʉ̀ yà' ndzə bohò Krɛst nə̀ yi Tà àvès nə.
49003012	Vesùwèŋ sə̀ vès Krɛst wèeŋ mok mvwe' mò'fis sə, aco a və to mantombìi Nwì, nə kà wəp, bʉsə̀ vès a dzəm bohò Tà Jisòs nə.
49003013	Ye də mʉ̀ lɛŋ weŋ wùriŋ də kà də wèeŋ bʉpsə ntʉm awèŋ də bʉsə̀ mʉ̀ sə yə ŋgə' bʉ̀ʉ wèŋ dʉk. Ŋgə' nə̀ mʉ̀ sə yə nə, wèeŋ nə tse' swe' fo'.
49003014	Ye də nà'a njo nə̀ mʉ təəŋgə̀ bə tumfərə mantombìi Tɛ̀',
49003015	nə̀ ŋgwì bʉ̀ nə̀ ma mʉbu bə sə̀ sə nze pwe' tse'gə̀ liŋ awo bohò yi nə.
49003016	Mʉ lɛŋgə̀ Nwì də yi fa weŋ yòŋsə̀ ye ŋgò gʉ̀ ntʉʉm awèeŋ tse' ŋàŋ. Nwì nə, yi tse' kə̀kuk vɛ'ɛ wùriŋ co yi gʉ fa weŋ vɛʼnə.
49003017	Mʉ lɛŋgə̀ sə̀' də Krɛst kə cum sə ntʉʉ̀ wèŋ mvə̀'nə̀ wèŋ a dzəm bohò yi sə. Mʉ lɛŋ də dzədzəm nə̀ wèŋ tse' bohò mòk bə mòk nə co co ŋgàaŋ-tʉ, nə gʉŋ co kùumndap, nə kà tsòhò.
49003018	Ya ŋga wèŋ, nə ye bə bʉ̀ʉ Nwì wèŋ pwe'fo', nə rɛɛŋ riŋ mvə̀'nə̀ Krɛst dzəm ves maŋgəŋgèŋ sə. Dzədzəm nə̀ nje nə nà'a wə̀wə̀ŋ nə ye sə̀sap nə ye cəco nə tseʼ ntuəmtu sə̀ʼ.
49003019	A ye-a sə̀ də dzədzəm nə̀ nje nə nà' yam vɛ'ɛ nsàp nə̀ kaco ŋwè riŋ wes to nà' ye fana mʉ̀ lɛŋ də wèeŋ riŋ nà', ya ŋga nsàp ntʉm àwèŋ nə bʉʉŋ co nə̀ Nwì dak nə̀ dak.
49003020	Vesùwèeŋ kwasə Nwì nə̀ yi tse' ŋàaŋ sə̀ yi fàkgə̀ bə zeŋ sə ntʉʉ̀ vès nə. Aco yi gʉ riŋ ghak, nə casə mvə̀'nə̀ a sə fek yi, nə ye bə mvə̀'nə̀ a sə tsərə.
49003021	Nwìi tse' kə̀kuk bʉ̀ʉ bʉ̀ʉ cos nə, nə ye bʉ̀ʉ tu Jisòs Krɛst bə ghà nə̀ fò lòoŋ, nə kà mè yuk. Yà' ye vɛ'nə.
49004001	Mʉ̀ nə̀ mʉ̀ cu ndapndzəm bʉsə̀ də mʉ̀ sə fàk bohò Tà nə, mʉ̀ lɛŋ weŋ vɛ'ɛ wùriŋ də wèeŋ cum ncu nə̀ aco nà' kʉrə bə mvə̀'nə̀ Nwì ànə to weŋ ŋgò cu sə.
49004002	Wèeŋ jəŋ ni' awèŋ sə nze, nə sə ye fʉ̀ə̀, nə ye də a ye-a ŋga ŋwè gʉ̀ yumok sə̀ yà' ka wu boŋ, wù kà bə zeŋ nə̀nàk jòk bʉsə̀ wèŋ tse' dzədzəm.
49004003	Wèeŋ lap mandzə̀ nə̀ ŋgò cu ncu nə̀ mvwe' mò'fis, nə̀ Yòŋsə̀ Nwì a to weŋ ŋgò cu nə, ya ŋga wèeŋ cum bə fifi.
49004004	Vesùwèŋ tse' ni' nə̀ mò'fis, nə tseʼ yòŋsə̀ sə̀' nə̀ mò'fis. Yà' mègù sə̀' mvə̀'nə̀ tsətsərə̀ nə̀ Nwì a to weŋ ŋgò kʉ̀k gèsə lò lis bə zeŋ mantombì nə gù sə̀' mò'fis.
49004005	Vesùwèŋ tse' Tà nə̀ mò'fis, a dzəmtse' sə̀' yusə̀ mò'fis, nə ye sə̀' bàptɛ nə̀ mò'fis.
49004006	Nwì mègù mò'fis nə̀ yi Tɛ̀'ɛ bwìŋ pwe'. Yi tu bə bum pwe' yi. Yi jəgə̀ bum pwe', nə sə gʉ fàak ye bə zeŋ. Yi kotse' bum pwe'fo' yi.
49004007	Fana Jisòs Krɛst a fa vesùwèŋ nsàap ŋkərə̀ə zəzok. Yi fa ndàaŋwè pwe'fo' ma nje mvə̀'nə̀ yi dzəm ŋgò fʉ̀k fa nà'.
49004008	Yà'a yusə̀ ŋwàk Nwì sə cèp də, Ghà nə̀ yi ànə kok lo mʉbu sə̀sap fana, Yi à jə lò bʉ̀ʉ sə̀ yi ànə ghak wo bə dzè' ŋkʉ̀ʉŋntɛ̀ŋ; Yi fa maŋgòŋ fəfa.
49004009	Ncèp nə̀ də, “yi ànə kok lo mʉtsə̀ sə̀sap” nà'a yà'sə da? Nà'a yà'sə də yi ànə tsoŋ lo to ntò tsətsoŋ, ma nə̀ sə mbwè nze.
49004010	Ye də ŋwə̀ nə̀ yi à tsə tsətsoŋ nə, a sə̀' yi nə̀ yi à kok lò kəkok, mʉ ntòbu nə. Yi à kok lò vɛ'nə ya yi ye ma nə̀ fò pwe'fo' yi.
49004011	A yi nə̀ yi à fa maŋgòŋ wèŋ fəfa nə. Nsàap fəfaa sə̀ yi à fa yà'wèŋ sə à ye də, yi à nòŋsə bʉ̀ʉ mok ŋgò ye ŋgàa gə̀ ntum ye, mok ŋgàa tsòhò bum ye, mok fàŋgəri, mok pastò nə ye mok cicà wèŋ.
49004012	Yà'a mvə̀'nə̀ yi ànə gʉ vɛ'nə ŋgò gʉ̀ fʉ̀hʉ nòŋsə bʉ̀ʉ Nwì wèŋ də ya wo fak bohò yi Krɛst: ya wo ci lokoksə tes ni' nə̀ nə.
49004013	Fana ya vesùwèŋ pwe' nə kə dzeŋ mok mvwe' sə̀ də a tse' tsətsərə̀ nə̀ mò'fis bə yusə̀ a dzəmtse' sə, nə ye bə yusə̀ a rì yà' bə ma nə̀ mo Nwì nə. A ye vɛ'nə fana yà' gʉ ves mok ŋgò bʉ̀ʉŋ bʉ̀ʉ sə̀ vesùwèŋ a gʉ vəp laŋ, a ye mok co Krɛst nə bə tu ye dak nə̀ dak.
49004014	Fana vesùwèŋ kà mok co bweŋke' ye fe'lə̀ ŋgò sə yuʼrə kɛʼcà bum sə̀ bwìŋ sə yəʼrə nə sə kupsə kɛ'cà ntʉm avès bə yusə̀ vesùwèŋ a dzəm sə; kè də ŋwə̀ mòk cì' mvwès fana nà' yuhu fʉ ntu'ù vès co də nà'a zìnə yà'a mok sə gʉ̀ fe'lə̀.
49004015	A ye lɛ də, vesùwèeŋ dzəm mòk bə mòk, ya a sə cep zìnə, ya vesùwèeŋ kuk ŋgò ye kə̀kʉrə̀ co niʼ Krɛst, nə̀ yi tu yi nə.
49004016	Yi tu yi fana ni' nə pwe' sə yuk bohò yi, fana ni' nə pwe' cu mò'fis mvə̀'nə̀ nzèhe ni' sə sə kohotse' nà' mvwe' mò'fis anə. Fana a ye-a ŋga ma niʼ nə̀ fò pweʼ sə gʉ̀ fàk ma nə̀ nje nə kə̀kʉrə̀ fana ni' nə pwe' kuk, nə gʉŋ bə dzədzəm.
49004017	Mʉ̀ tə yàm bə ncèp nèʼe, nə sə tip weŋ bə liŋ Tà də wèeŋ kà nsàp ncu nə̀ bʉ̀ʉ sə̀ wo ka Nwì riŋ wèeŋ cugə̀ nà'a mok cu. Nsàp mandzə̀ nə̀ wo tsərəgə̀ bum yàwo nə̀ nà' ka fàk tse',
49004018	Ŋkərə̀ àwo cu sənə mandzəm. Wo ka mvweʼ ncu nə̀ Nwì nə̀ riŋ bʉsə̀ wo gʉgʉtu, nə kà yumok rì.
49004019	Marè'tu a mè mʉtuhù wo laŋ. Wo fa mègù ni' awo mok bə ŋgò gʉ̀ jòŋ. Wo sə gʉ nsàap bum sə̀ bʉp nduk, nə kà mvə̀k kʉp.
49004020	Bohò wèŋ yàwèŋ, wèŋ à ka yumok mʉmvə̀k ànə bə liŋ Krɛst yə'rə.
49004021	Wèŋ à yuk lì liŋ ye lɛ laŋ, ka vɛ'nə yeŋ à? Wo à yə'rə fa wèŋ zìnə nə̀ nà'a bə liŋ Jisòs nə laŋ.
49004022	Ye də wèeŋ fweŋ mak gɛsə ni' àwèŋ nə̀ zəm nà'a fo', nà' à kʉ̀rə ye bə ncu àwèŋ nə̀ wèŋ ànə sə cum to mantombì nà'a. Bum sə̀ bʉp sə̀ yà' à sə bò weŋ sə à bòrə weŋ nə gʉ̀ bʉpsə wes ni' nə̀ zəm nə laŋ.
49004023	Wèeŋ tse' lɛ tsətsərə̀ nə̀ fi ya wèeŋ rɛɛŋ bum mok bə mandzə̀ nə̀ fi.
49004024	Wèeŋ ni tse' mok ni' nə̀ fi, nə̀ wo a gʉ̀ nà', nà' tse' nsəsə̀ə Nwì. Ni' nə̀ fi nə ncu nə̀ nà'a zìnə, rərəŋ bə rərɛŋ sə̀'.
49004025	Ye də wèeŋ kà mvwès mok sə cì'. Ŋwèe cep-a yumok bohò moma ye, yà' ye megu yusə̀ yà'a zìnə, bʉsə̀ vesùwèeŋ pwe' ni' nə̀ mò'fis.
49004026	A ye-a ŋga wù jòok, wù kà də jə̀jòk nə gʉ wu ŋgò gʉ̀ bʉp dʉk. Kà də wu yiskok bə və̀əm jə̀jòk tè nùm kə ca co dʉk,
49004027	ya wu kà maze' nə mandzə̀ fa.
49004028	Ŋwə̀ nə̀ yi à sə yə̀gə̀-a yə̀, yi teŋsə. Yi fak mok bə bo ye zìnə, ya yi tɛsə to bʉ̀ʉ sə̀ wo ŋgàa jìŋ wèŋ.
49004029	Kà də ncèep sə̀ bʉp tesə kə̀ cùhu wèŋ dʉk. Wèeŋ cep megu lɛ ncèep sə̀ co yà' tɛsə bwìŋ fana yà' ye kə̀kʉrə̀ bohò ŋwə̀ nə̀ wù sə cèp bohò yi nə. A ye vɛ'nə ya yàʼa tseʼ sweʼ bohò bwìŋ.
49004030	Mòok sə̀' də kà də wèeŋ gʉ də ntʉm Yòŋsə̀ nə̀ Nwì nə yaaŋ dʉk. Wèeŋ riŋtse' də Yòŋsə̀ nə mʉni'ì wèŋ nə co ncom ŋgò nìŋtsə̀' də Nwì tse' weŋ yi, fana yi nə̀ kə̀ fìŋ mè'rə weŋ ŋga nùmbu nə kə̀ dzèeŋ.
49004031	Wèeŋ mè'rə mak gɛsə cəcʉk, kà ntʉm ko, nə ye jə̀jòk wèŋ pwe'fo'. Ŋwèe kà də yi sə cep furə kɛ'ca, nə sə yak kɛ'ca bwìŋ dʉk. Ŋwèe kà mʉzə̀p tsətsərə̀ nə̀ bə jòŋ bohò ŋwə̀ mòk sə və̀ə yi tse' lok fʉk.
49004032	Wèeŋ sə gʉ fa mòk bə mòk lɛ bə̀boŋ, nə sə tse' ntʉm nə̀ fə̀fwèŋ. Wèeŋ sə swifa mòk bə mòk mvə̀'nə̀ Nwì à swìfa weŋ mvə̀'nə̀ wèŋ à dzəm bohò Krɛst yà'a.
49005001	Wèeŋ bwe Nwì sə̀ yi dzəm weŋ vɛ'ɛ wùriŋ, fana ye də wèeŋ sə gʉ bum sə̀' co yi.
49005002	Ncu àwèŋ nə̀ wèŋ sə cu nə, nà'a ye bə dzədzəm mvə̀'nə̀ Krɛst ànə dzəm ves sə̀', nə fa yòŋsə̀ ye bʉ̀ʉ vès yà'a. Yi fa yòŋsə̀ ye nə co fəfa mòk nə̀ nà' à rə̀m sàaŋ bòŋsə bohò Nwì nàʼ ye sə̀ʼ co satikàʼ bohò yi nə vɛʼ.
49005003	Wèeŋ bʉ̀ʉ Nwì fana kà də wèeŋ gʉ co wo teŋ lok fʉk nzak sàhà bə liŋ awèŋ dʉk. Nzak sàhà bə bum sə̀ yà' ka rərɛŋ yeŋ pwe' nə ye ntʉm nə̀ ŋgò tsərə də wu tse' bum ŋkʉ̀ʉŋ wuwù nà' kà bohò wèŋ yuhù yuk.
49005004	Ka bə̀boŋ co wèŋ sə cep kɛ'ca ncèep jòŋ bə ncèep ləm nə ye mansohò wèŋ yeŋ. Wèeŋ sə kwasə lɛ Nwì.
49005005	Wèeŋ riŋtse' də ŋwèe nə̀ kà bè'lə̀ yumok mvwe' gaŋ ŋkum Krɛst bə Nwì kə̀ tse' lok, ŋga a ye-a də yi sə ko sàhà, sə gʉ bum jòŋ nə ye nsàp ŋwə̀ nə̀ yi sə dzəm ŋgò tse' bum ŋkʉ̀ʉŋ na. Ŋgà dzəm bum ŋkʉ̀ʉŋ ànə sə jə bum yà'sə co Nwì bohò yi.
49005006	Kà də ŋwə̀ nəmòok kə borə weŋ bə ncèep sə̀ wà bə bum sə̀ mʉ̀ tsə̀' weŋ yè'sə dʉk. Bum yà'sə, a zeŋ sə̀ yà'a gʉ̀gə̀ ŋkuŋ Nwì jok bohò bʉ̀ʉ sə̀ wo kà dʉk ye yukgə̀ sə.
49005007	Ye də wèeŋ kà bə nsàp bʉ̀ ànə wèŋ sə be'lə̀ lok.
49005008	Wèŋ ànə ye to yàwèŋ fa' sə̀' ŋgàa cu sənə mandzəm. Ŋga'a nèʼe wèŋ a bʉ̀ʉŋ və̀ mok bʉ̀ʉ Tà Jisòs fana ye də wèŋ cu mok mvwe' marɛŋ. Ye da wèeŋ cum mok ncu nə̀ aco nà' niŋtsok fa bwìŋ də wèeŋ ŋgàa marɛŋ anə.
49005009	Bʉsə̀ marɛŋ nə jə və̀gə̀ nto'o sə̀ bə̀boŋ co gʉ̀bòŋ bə kə̀kʉrə̀ nə ye zìnə sə̀'.
49005010	Wèeŋ lap mandzə̀ nə̀ ŋgò yə'rə lɛ yusə̀ aco yà' gʉ Tà yi kwa.
49005011	Kà də wèeŋ fa gesə bo awèŋ sənə bum sə̀ wà sə̀ yà'a bum ndzəm yà'sə dʉk. Wèeŋ yə nsàap bum yà'sə, wèŋ fis vesə yà' lɛ mvwe' marɛŋ.
49005012	Ŋgò cèp bə nsàap bum sə̀ wo gʉ̀gə̀ yà' mvwe' sə̀swihì sə a marèʼtu wùriŋ.
49005013	Fana a ye-a ŋga bum pwe' tesə və̀ mvwe' marɛŋ fana yà' rɛɛŋ yəəŋ mvə̀'nə̀ yà' cu sə nə̀ zìnə.
49005014	Bʉsə̀ yusə̀ yà'a rɛɛŋ yəəŋ bə̀boŋ laŋ fana yà' bʉ̀ʉŋ mok marɛŋ. Nà'a njo nə̀ wo dʉkgə̀ də, Wù ŋgà dzəmlo, yə̀əŋ lokok mvwe' kpʉ! Ya ŋga Krɛst fa wu marɛŋ.
49005015	Ye də wèeŋ jəŋ ŋkərə̀ bə̀boŋ bə nsàp ncu àwèŋ nə̀ wèŋ sə cu nə. Wèeŋ cum co bʉ̀ʉ sə̀ wo tse' ŋkərə̀, nə kà co ləm cu.
49005016	Bʉp cu nie' wùriŋ fana mvə̀k nə̀ wèŋ tse' pwe'fo', wèŋ lap ŋgò gʉ̀ bə̀boŋ.
49005017	Kà də wèeŋ bʉ̀ʉŋ ləm dʉk, wèeŋ lap nə riŋ yusə̀ Tà dzəm də wèeŋ gʉ.
49005018	Kà də wèeŋ no rùk tə̀tè nə gbʉ mbum dʉk, yà'sə gʉ bʉpsəgə̀ mègù weŋ wà. Wèeŋ fa ntʉʉm awèŋ lɛ bohò Yòŋsə̀ nə̀ Rərɛŋ nə ŋgò rwiŋ cu ca.
49005019	Wèeŋ sə cep bohò mòk bə mòk ndzənə ŋkìi sə̀ wo sə yəm nja ncèep Nwì, nə ye sə̀ co yà' kuksə liŋ Nwì bə sə̀ Yòŋsə̀ nə̀ Rərɛŋ nə sə nìtsə̀' fa weŋ sə. Wèeŋ sə yəm fa Tà nsàap ŋkìi yà'sə sə̀' bə kwəkwa sə ntʉʉ̀ wèŋ anə.
49005020	Ghà nə̀ fò pwe' wèeŋ sə kwasə Nwì nə̀ yi Tɛ̀' nə, bə yu yà pwe'fo'. Wèeŋ sə kwasə yi mʉnə liŋ Jisòs Krɛst nə̀ yi Tà àvès nə.
49005021	Mvə̀'nə̀ wèeŋ yukgə̀ Jisòs Krɛst fana wèeŋ yuk mòk bə mòk sə̀' vɛ'nə.
49005022	Bə̀ba wèeŋ yuk bohò ndum awo, co wèŋ sə yuk bohò Tà Jisòs.
49005023	Bʉsə̀ ndum tse' ŋàŋ mʉtuhù ŋgwe ye yi co mʉmvə̀'nə̀ Krɛst tse' ŋàŋ mʉtuhù cos yi yèʼe. Krɛst nə sə̀' ŋgà tətɛsə̀ bohò cos nə̀ nà'a ni' ye nə sə̀' yi.
49005024	Ye də bə̀ba wèŋ tse' ŋgò yuk bohò ndum awèŋ co mvə̀'nə̀ cos nə yukgə̀ bohò Krɛst sə.
49005025	Ma nə̀ bohò mbəmbam wèeŋ yàwo də, dzəm ŋgwe yò sə ntʉʉ̀ wù co mvə̀'nə̀ Krɛst ànə dzəm cos nə, nə kpʉ bʉ̀ʉ zeŋ yà'a.
49005026	Yi à gʉ̀ vɛ'nə də ya nà'a ye rərɛŋ ŋga yi cùk rɛŋsə nà' bə ndzəp nə ye ncèp nə̀ Nwì nə.
49005027	Ànə ye sə̀' də ya yi jəŋ gesə lo cos nə sə ntʉʉ̀ yi ŋga nà' sə fom ŋgwɛ̀ŋ vɛ'ɛ ŋap. Ya nà'a ye rərɛŋ, nə kà jòŋ tse' lok. Nà'a kà kə̀kàk sə̀' ye lok fʉ̀k, nə kà yumok nə̀ də yi gbʉ̀ bə zeŋ lə̀m tse' fʉk.
49005028	Yà'a mvə̀'nə̀ ndum wèŋ tse' ŋgò dzəm ŋgwe awo, co mʉmvə̀'nə̀ wo dzəmgə̀ ni' yawo. Ŋwə̀ nə̀ yi dzəm-a ŋgwe ye, ye də yi sə dzəm yà'sə ni' nə̀ nje.
49005029	Ŋwə̀ nəmòk ka ni' nə̀ nje bɛ̀ŋ yuk. Yusə̀ yi gʉ̀gə̀ bə zeŋ sə də yi fagə̀ nà' zʉzʉ, nə sə jəŋ ŋkərə̀ bə zeŋ vɛ'ɛ bə̀boŋ, co Krɛst gʉ̀gə̀ bohò cos sə,
49005030	bʉsə̀ vesùwèeŋ ŋgùpni' ye nə mamòk.
49005031	A mvə̀'nə̀ ŋwàk Nwì sə cep də, Nà'a njo nə̀ ŋwèe nə me'rə tɛ̀' ye bə ma ye, Nə kə be'lə bə ŋgwe ye, Bʉ̀ʉ sə̀ ba sə bʉʉŋ mok ŋwə̀ nə̀ mò'fis.
49005032	Ncèp ènə co ca vɛ'ɛ wùriŋ. Mʉ̀ sə̀ dʉk də nà' sə tsə̀' fa ves yumok bə mvə̀'nə̀ Krɛst bə cos nə cu sə.
49005033	A bohò wèŋ yàwèŋ sə̀' də, ndu ŋwà nə̀ fò pwe' dzəm ŋgwe ye co ni' nə̀ nje fana ŋwà nə̀ fò pwe' tse' ŋgò wəp ndu ye.
49006001	Ma nə̀ bweŋke' wèeŋ yàwo də, wèeŋ yuk ma awèŋ bə tɛ̀' awèŋ bə mandzə̀ nə̀ Tà, bʉsə̀ a vɛ'nə bə̀boŋ.
49006002	Lʉ̀k nə̀ nà'a mantombì nə̀ wo kak be'lə yumok bə zeŋ nə, a nə̀ də, “Wəp ma yò bə tɛ̀' yò.”
49006003	Kə̀kàk nə̀ nà'a fo' nə də, “Ya ŋga bum pwe'fo' ye bohò wù anə bə̀boŋ, yòŋsə̀ yò ye sə nzeŋgòŋ anə sə̀' sə̀sap.”
49006004	A bohò tɛ̀' bə ma sə̀' də, kà də wèeŋ sə gʉ bwe awèŋ sə nsàp nə̀ co wo jok dʉk. Wèeŋ sə yə'rə kok, nə sə tip kok wo lɛ bə mandzə̀ nə̀ Tà nə.
49006005	Bʉ̀ʉ sə̀ wo sə fàk ŋkwɛ̀ŋ wèeŋ yuk dʉk masàa awo sə̀ yà' tse' wo sə nze fɛŋ sə. Wèeŋ wəp wo vɛ'ɛ tu no bə ntʉm nə̀ mò'fis co wèŋ sə fàk bohò Krɛst.
49006006	Kà də wèeŋ fak megu vɛ'nə ŋga ŋwè sə kʉ̀k weŋ də ya wo kwasə weŋ dʉk. Wèeŋ gʉ yusə̀ aco Nwì kwa bə zeŋ bə ntʉʉm awèŋ pwe'fo' co bʉ̀ʉ sə̀ wèeŋ ŋkwɛ̀ŋ bohò Krɛst.
49006007	Wèeŋ fak fàak ŋkwɛ̀ɛŋ awèŋ bə ntʉm nə̀ bə̀boŋ co wèŋ sə fàk fa bohò Tà; kà co bohò ŋwè nə̀ yi mègù ŋwè wà nèʼe ye.
49006008	Wèeŋ riŋtse' də Tàa nə̀ kə̀ làk ndàaŋwè pwe' bə fàak sə̀ bə̀boŋ sə̀ ŋgə̀ŋgàŋ a gʉ̀ʉ. A dzəm ŋgə̀ŋgàŋ ye ŋkwɛ̀ŋ bə nə̀ yi ka ŋkwɛ̀ŋ yeŋ pwe', yi nə̀ làk yà' vɛ'nə.
49006009	Bohò wèŋ masàa sə wèŋ, wèeŋ kotse' ŋkwɛ̀ɛŋ awèŋ sə sə̀' bə̀boŋ, nə kà wo ntʉm sə sàksə̀. Wèeŋ riŋtse' də weŋ ŋkwɛ̀ɛŋ awèŋ sə wèŋ tse' masà nə̀ mò'fis mʉbu. Masà àwèŋ nə̀ mʉbu nə, yi kà ŋwə̀ nəmòk gèm ko fagə̀.
49006010	Ncèp nə̀ mʉ̀ sə tip lə̀sə weŋ bə zeŋ nə də, wèeŋ jəŋ ŋàŋ bohò Tà Jisòs ya ntʉʉm awèeŋ ye gʉgʉŋ, bʉsə̀ ŋàaŋ ye sə yam vɛ'ɛ wùriŋ.
49006011	Nwì a fa weŋ bum màk dzè', ŋgò màk dzè' weŋ maze' nə wèŋ fo'. Wèeŋ nitse' yà' pweʼ, ya ŋga wèeŋ ye gʉgʉŋ, maze' nə kà weŋ bə ŋkərə̀ ye nə bòrə̀ màk.
49006012	Dzè' nə̀ a sə màk nə, vesùwèŋ sə kà nà' ves bwìŋ màk. A sə màk nà' ves yòŋsə̀ə sə̀ wo tse' ŋkʉ̀ì', sə̀ wo cu ma mʉbu. A wo sə̀ wo ŋkum nə ye mantombì bohò yòŋsə̀ə ze' wèŋ sə̀ wo tse' nzeŋgòŋ ndzəm nèʼe wo.
49006013	Ye də jəŋ bum dzè'e sə̀ Nwì a fa sə ŋga'a, ya ŋga ghà nə̀ dzè' nə kə̀ bà mok jwàŋ fana wèŋ təəŋ to mali gʉgʉŋ tə̀tè kə lə, ya ŋwə̀ nə̀ yi sə bɛ̀ŋ weŋ nə kà weŋ ghak.
49006014	Wèeŋ təəŋ-na cʉ̀k, nə swi'tse' zìnə co korə sə gamə̀ wèŋ. Wèeŋ jəŋ ncu nə̀ rərəŋ nə, nə nitse' nà' co cə̀k nə̀ ŋgò màk dzè' nə̀ mʉ ŋgùu nàʼa.
49006015	Kùuŋgùp sə̀ wèeŋ nə sotse', a ŋgò ye fə̀fʉhʉ̀ ŋgò tsòho fa bwìŋ Ntirə̀ nə̀ Bə̀boŋ nə̀ nà' tse' fifi nə.
49006016	Mòok sə̀ʼ də mʉmvə̀'nə̀ wèŋ fa ntʉm awèŋ bohò Krɛst yà'a, nà'a ye bohò wèŋ co ŋkə̀. Wèeŋ bək tse' nà', bʉsə̀ nà'a zeŋ nə̀ aco wèŋ limsə to ŋgiŋ sə̀ maze' nə mak vèsə yà', yà' sə kʉə co mis sə bə zeŋ.
49006017	Wèeŋ jəŋ lùŋ nə̀ Nwì a fa weŋ nə, nə ta tse' nà' co tàm dzè' nə. Wèeŋ jəŋ bwi ncèp nə̀ Nwì nə, nə kotse' nà' co fèk nə̀ yòŋsə̀ nə a fa weŋ.
49006018	Wèeŋ sə lɛŋ pìriyà, nə sə fek Nwì də yi tɛsə weŋ. Wèeŋ sə lɛŋ bə mvə̀k nə̀ fò pwe' mʉmvə̀'nə̀ yòŋsə̀ nə sə gʉ̀ weŋ ŋgò lɛŋ sə. Ye də wèeŋ cum nca, nə kà wò. Wèeŋ sə lɛŋ fa bʉ̀ʉ Nwì wèŋ nùubu pwe'fo'.
49006019	Wèeŋ lɛŋ fa mʉ yàm sə̀', də ghà nə̀ mʉ dzəm ŋgò cèep fana Nwì fa mʉ ncèp nə̀ ŋgò cèep nə, ya ŋga mʉ cu ŋgò tsòho yusə̀ sə̀swihì sə̀ Ntirə̀ nə̀ Bə̀boŋ nə sə tsə̀ʼ rɛŋsə fa mʉ̀ kà wʉə tse'.
49006020	A ye-a sə̀ də mʉ̀ cu ndapndzəm fana mʉ̀ tə mvwe' kùu Krɛst njo nə̀ ŋgò tsòho Ntirə̀ nə̀ Bə̀boŋ nə. Ye də wèeŋ lɛŋ fa mʉ də mʉ tsoho nà' bə ŋàŋ mvə̀'nə̀ mʉ̀ tse' ŋgò tsòho nà' sə.
49006021	Moma àvès Tìkikòs nə̀ a dzəm yi wùriŋ, nə̀ yi fàkgə̀ bohò Tà bə zìnə ye nə, nə tsok fa weŋ mvə̀'nə̀ mʉ̀ cu ya wèeŋ riŋtse' bə zeŋ.
49006022	Nà'a njo nə̀ mʉ̀ tum yi də yi kə ye weŋ nə, də ya wèeŋ riŋtse' mvə̀'nə̀ vès cu fana yi gʉ ntʉʉm awèŋ ŋgò ye cəcuŋ sə̀'.
49006023	Mʉ̀ lɛŋ də Nwì nə̀ yi Tɛ̀' bə Tà Jisòs Krɛst fa fifi bohò bwema sə pwe'. Wo gʉ yà'wèŋ ŋgò dzəm mòk bə mòk, nə fa ntʉm awo bohò Krɛst sə̀'.
49006024	Mʉ̀ lɛŋ də bə̀bo nə̀ Nwì nə ye bohò bʉ̀ʉ sə̀ wo dzəm Tà Jisòs Krɛst àvès nə bə nsàp dzədzəm nə̀ nà'a nə̀ kà mè yuk nə.
50001001	Còm ŋwàk nèʼe mʉ̀ʉ Pol ves Timatì. A ves sə̀ vèes ŋgàa fàk bohò Jisòs Krɛst. Vès com fa nà' bohò wèŋ sə̀ wèeŋ bʉ̀ʉ Nwì pwe' sə̀ wèŋ cu mvwe' lak Fìlipiyà, nə ye bʉ̀ʉ awèŋ sə̀ mantombì bə sə̀ wo tɛsəgə̀ mʉ cos.
50001002	Nwì nə̀ yi tɛ̀' àvès bə Tà Jisòs Krɛst gʉ weŋ bə̀boŋ, nə fa weŋ fifi.
50001003	Ghà yà lòoŋ nə̀ mʉ tsərəgə̀ weŋ fana, mʉ̀ kwasə Nwì àm.
50001004	Nə ye sə̀' dʉk də, ghà yà pwe' nə̀ mʉ lɛŋ fagə̀ weŋ pìriyà fana, mʉ̀ lɛŋ bə kwəkwa sə ntʉʉ̀ mʉ̀.
50001005	A vɛ'nə bʉ̀ʉ nsàp tətɛsə̀ nə̀ wèŋ à fa mʉ bə fàak Ntirə̀ nə̀ Bə̀boŋ nə. Wèŋ à tɛsə yèto mʉ nùmbu nə̀ wèŋ à yuk to Ntirə̀ nə̀ Bə̀boŋ nə tə̀tè kə dzeŋ ŋga'a.
50001006	Mʉ̀ riŋ bə nə̀ zìnə dʉk də, yi Nwì nə̀ yi à yèto nsàp fàk nə̀ bə̀boŋ ènə mʉtsətsəʼrə̀ wèeŋ nə gʉ mali yà' kə me nùmbu nə̀ Jisòs Krɛst nə və sə̀mok.
50001007	Mʉ tsərəgə̀ weŋ vɛ'nə bʉsə wèŋ cu sə ntʉʉ̀ mʉ̀. Wèŋ à beʼlə mʉ sə nə bòvə̀m nə̀ Nwì a fa mʉ. Yà' à ye jə taaŋ ghà nə̀ mʉ̀ à sə lʉ̀ ŋgò də Ntirə̀ nə̀ Bə̀boŋ nə̀ Krɛst nə zìnə, tè kə dzeŋ ŋga'a nə̀ mʉ̀ sə cu mʉ ndapndzəmə̀.
50001008	Mvəsə̀ mʉ̀ dʉk də dzədzəm àm nə̀ ghaŋ nə̀ mʉ̀ tse' nà' bohò wèŋ sə və̀ bohò Jisòs Krɛst bə tu ye fana, Nwì sə rì ye sə̀' də mʉ̀ sə cèp zìnə.
50001009	Pìriyà njàm nə̀ mʉ̀ sə lɛŋ fa weeŋ dʉk də, dzədzəm awèeŋ sə kuk ghaha lo mantombì, nə ye bə ŋkərə̀ nə̀ bə̀boŋ sə̀'. Də wèeŋ tse' nsàp ŋkərə̀ nə̀ ŋgò gàpsə rì yusə̀ yà'a bə̀boŋ bə sə̀ yà'a bʉp.
50001010	Yà'a ye vɛ'nə ŋga wèeŋ riŋ mvəsə̀ ŋgò cokfis jə yusə̀ yà' bò gha' càsə pwe'. A sə̀' zeŋ sə̀ yà'a nə tɛsə tè Krɛst kə bwìŋ və nùu ŋga wèeŋ bʉ̀ʉ sə̀ rərɛŋ, wèŋ kà nzak tse'.
50001011	Ncum awèŋ sə̀ wèŋ cu, ye megu bə̀boŋ, bə̀boŋ nə̀ nà' və̀ bohò Jisòs Krɛst yiìyi. Bʉ̀ʉ sə̀ wo yə bum yè'sə, wo nə kwasə Nwì, nə kuksə yi bʉ̀ʉ bum yè'sə.
50001012	Bwema am wèŋ, yusə̀ mʉ̀ sə dzəm də wèeŋ riŋ tse' də, nsàp ŋgə' nə̀ nà' a tsèŋ mʉ nà'a, nà' a tɛsə Ntirə̀ nə̀ Bə̀boŋ nə ŋgò lò mantombì.
50001013	Dògarìi sə̀ wo kʉ̀kgə̀ nto' ŋkum, bə bʉ̀ʉ mok fɛŋ pwe' a rìŋ də mʉ ŋgà ndapndzəm bʉsə̀ mʉ mo ŋgà fàk Krɛst.
50001014	Mok sə̀' dʉk də, ndapndzəm nə̀ mʉ̀ a ni nə, a gʉŋsə bwema ŋkʉ̀ʉŋ ma nə̀ Tà gʉŋsə. Wo sə gʉŋ ghaha nùubu pwe' ŋgò tsòho ncèp Nwì, nə kà wʉə tse'.
50001015	A lɛ sə̀' də mok sə tsoho liŋ Jisòs Krɛst bə njo nə̀ də wo sə wa fàk am, nə sə làp ŋgò jə kù am. Mok sə tsoho yàwo bə ntʉm nə̀ rərɛŋ làaŋ.
50001016	Wo yè'sə sə gʉ̀ vɛ'nə bə dzədzəm bʉsə̀ wo rì pap də Nwì a fa mʉ fàak sə̀ ŋgò təəŋ gèem Ntirə̀ nə̀ Bə̀boŋ nə.
50001017	Mok sə sə kà liŋ Krɛst nə bə nə̀ zìnə tsòhò. Wo sə tsoho bə yòŋsə̀ wi' nə sə və̀ə wo. Wo sə dʉk ŋgwàaŋ də aco wo yamsə ŋgə' àm mvəsə̀ mʉ̀ cu mʉ ndapndzəmə̀.
50001018	A ye-a sə̀' vɛ'nə, yumok kà bʉp. A ye-a də a sə və̀ə wo bʉp kè bə̀boŋ àlɛ, yà' ka mʉ yaaŋ, mʉ̀ sə kwa yam-e bə zeŋ kwa. Yusə̀ gʉgʉŋ sə dʉk də bwìŋ sə yuk mali liŋ Krɛst. Yà'a mbwè nə̀ mʉ̀ sə kwa.
50001019	Mʉ̀ nə sə kwa sə̀' bʉsə̀ mʉ̀ rì dʉk də mʉ nə tɛsə li bʉ̀ʉ pìriyàa awèŋ nə ye bə tətɛsə̀ nə̀ nà'a və bohò Yòŋsə̀ Jisòs Krɛst.
50001020	Bə nə̀ zìnə, ntʉm àm tə gù dʉk də mʉ kà co marè'tu ko mʉ gʉ̀. A ye lɛ də ye jəŋ ŋga'a nə lo mantombì pwe', mʉ baŋ ntʉm ya mʉ kuksə Krɛst bə ni' àm pwe'fo'. A dzəm ye kpʉ kè lùŋ-è, mʉ̀ dzəm ŋgò kùksə liŋ Krɛst.
50001021	Mʉ̀ dʉk vɛ'nə bʉsə̀ ŋgò cu ŋwəm nə yè'sə ya? Bohò mʉ̀ yàm, a ŋgò sə naaŋ tu bohò Krɛst, nə ye də ŋgò kpʉ, a sə̀' swe'.
50001022	A sə̀' dʉk də ŋga mʉ̀ cu mali-a ŋwəm, aco fàak sə̀ mʉ gʉ tɛsə li bwìŋ sə̀'. Mʉ̀ ka ma nə̀ mʉ lo riŋ.
50001023	Mʉ̀ tə yèʼsə mʉtsətsəʼrə ndzəp . Mʉ̀ dzəm də mʉ lo yu am kə cum ves Jisòs. Bò gha' ca zeŋ nə nəm ŋgò cu sə nzeŋgòo fɛŋ.
50001024	Yumok sə̀ yà' gʉ càsə sə̀' dʉk də, mʉ cum mali ŋwəm bʉ̀ʉ tu awèŋ.
50001025	Mʉ̀ rì pap də yè'sə zìnə. Fana mʉ̀ rì də mʉ nə cum mali ŋkuŋ ŋgò gʉŋsə weŋ bʉ̀ʉ yusə̀ wèŋ a dzəm, ya wèeŋ tse' kwəkwa ŋkʉ̀ʉŋntɛ̀ŋ sə̀'.
50001026	Ya ŋga mʉ və kə tseŋ weŋ sə̀mok fana vesùwèŋ kwa mvwe' mò'fis bohò Jisòs Krɛst bʉ̀ʉ tu am.
50001027	Yusə̀ gʉgʉŋ sə də, ncu awèeŋ ye kə̀kʉrə̀ bohò bwìŋ co bʉ̀ʉ sə̀ wo a dzəm Ntirə̀ nə̀ Bə̀boŋ nə̀ nà'a nə̀ Krɛst nə. A ye-a vɛ'nə fana ŋga mʉ̀ və̀ bə nə̀ mʉ̀ ka və pwe', mʉ̀ sə yuk də wèŋ tə gʉgʉŋ bə yusə̀ mò'fis, nə tse' cù mò'fis, nə sə lʉ mvwe' mò'fis bʉ̀ʉ Ntirə̀ nə̀ Bə̀boŋ nə̀ wèŋ a dzəm nə.
50001028	Nə ye sə̀ʼ də wèŋ sə kà bʉ̀ʉ sə̀ wo bɛ̀ŋgə̀ weŋ wəp lok. Yà'sə nə gʉ wo riŋ də wo nə kpʉ bisə wà, wèŋ tse' yàwèŋ lùŋ nə̀ nà'a nə̀ kà mè. Nwìi nə niŋ tsok fa wo sə̀' vɛ'nə.
50001029	A də Nwì a fa weŋ mandzə̀ ŋgò dzəm bohò Krɛst, nə kà vɛ'nə mègù, wèŋ tse' ŋgò yə ŋgə' bʉ̀ʉ yi sə̀'.
50001030	Nə̀ ŋga'a nèʼe vesùwèŋ sə lʉ̀ bə yusə̀ mòʼfis. Cu malì lʉ̀ nə̀ wèŋ nà yə taaŋ ŋga mʉ̀ sə lʉ̀ nà'a, haŋ ŋga'a wèŋ sə yuk də mʉ̀ sə lʉ̀ malì ntò zeŋ.
50002001	Ncu awèŋ nə̀ wèŋ cu nà' co bʉ̀ʉ Krɛst, gʉ̀gə̀ ntʉm awèŋ ye gʉgʉŋ à? Dzədzəm ye fisəgə̀ weŋ ntʉm à? Wèŋ tse' kwəkwa nə̀ mvwe' mò'fis weŋ yòŋsə̀ ye nə wèŋ à? Nə ye də wèeŋ tse'gə̀ ntʉm nə̀ bə̀boŋ nə ye koksə̀manziŋ bohò mòk bə mòk à? A vɛ'nə.
50002002	A ye-a vɛ'nə fana, mʉ̀ dzəm də wèeŋ tse' nsàp tsətsərə̀ nə̀ mò'fis, nə sə dzəm mòk bə mòk, nə ye cù mò'fis, ya mʉ kwa wesə.
50002003	Kà də wèeŋ me'rə wi' bə nɛ̀ni' sə ntʉʉ̀ wèŋ dʉk. Wèeŋ jəŋ ni' awèŋ sə nze, nə kà bʉ̀ʉ mok co wèŋ gha' wo weŋ sə kʉ̀k.
50002004	Ndàaŋwè pwe' lap mandzə̀ nə̀ ŋgò gʉ̀ yusə̀ co yà' tɛsə ŋwə̀ nəmòk sə̀', yi kà bə ni' nə̀ nje tsərə̀ mègù.
50002005	Wèeŋ tse' nsàp ntʉm nə̀ Jisòs Krɛst à tse' nà'a.
50002006	Yi à ye Nwì bə tu ye sə̀', fana yi kà nsàp ntʉm nə̀ də yi nə mam tsooŋ bə Nwì yəyərə̀ tse'.
50002007	Yi me'rə mvwe' sə̀ ghaŋ yà'sə, nə jə tsooŋ ni' ye sə nze, nə ye co ŋkwɛ̀ŋ,wo dzə yi mok co ŋwè vɛ'.
50002008	Mvəsə̀ yi à ye co ŋwè vɛ'nə fana, yi jəŋ tsooŋ ni' ye sə nze sə̀mok, nə yuk yusə̀ Nwì à də yi gʉ, nə kə kpʉ mʉ ntə̀əŋ. Nsàp kpʉ nə̀ a kpʉgə̀ vɛ'nə bʉ̀ʉ sə̀ bʉp.
50002009	Bʉ̀ʉ nsàp nə̀ yi à gʉ̀ ènə fana, Nwì a yamsə yi nsàp nə̀ wù kà fʉ̀k. Nwì a fa yi liŋ sə̀ yà' yam gha' liŋ pwe'.
50002010	Ye də, bwìŋ pwe' nə kə təəŋ bə tumfərə mantombìi Jisòs ŋgò kùksə yi. A nə̀ ye bʉ̀ʉ sə̀ wo mʉbu bə sə̀ sə nzeŋgòo fɛŋ, nə ye bə sə̀ wo cu ma sə mbwè nze pweʼ nə kuksə yi.
50002011	Wo nə̀ cep fis bə cùu awo jəja mvwe' bwìŋ dʉk də Jisòs Krɛɛst Tà. Yà'sə nə kuksə tɛ̀' ye Tà Nwì sə̀'.
50002012	A ye-a vɛ'nə fana, bwema am wèŋ, mvə̀'nə̀ wèŋ à sə yuk nə kotseʼ ntirə̀ nə̀ bə̀boŋ nə ghà nə̀ mʉ̀ à ye vesùwèŋ yà'a fana, mʉ̀ sə dʉk də gʉ gha' də wèeŋ kotseʼ ŋga'a nə̀ mʉ̀ ka vesùwèŋ yeŋ nèʼe. Wèeŋ fak bə wʉə, nə sə jik ŋga lù nə̀ Nwì a fa weŋ nə ye dak.
50002013	Bʉsə̀ Nwìi fàkgə̀ mʉtsətsəʼrə wèŋ ŋgò gʉ̀ weŋ də wèeŋ dzəm nə gʉ yusə̀ yi dzəm yà'.
50002014	Bə yà pwe'fo' sə̀ wèŋ sə gʉ̀ʉ nə sə cep ŋkʉ̀ə̀m kà fo' sə tesə̀.
50002015	A ye vɛ'nə ya wèeŋ ye bʉ̀ʉ sə̀ wèeŋ rərɛŋ, nə ye jì njo. Ya wèeŋ ye bwe Nwì sə̀ ntʉm rərɛŋ sə̀ wèŋ cu sənə nzeŋgò nə̀ bʉ̀ʉ sə̀ ca ka rərəŋ yeŋ, wo ŋgàa tèʼèŋkup. Wèŋ tse' ŋgò kʉə yàwèŋ mʉtsətsəʼrə wo co ŋkə̀ŋkàŋ sə kʉə mʉbu,
50002016	mvəsə̀ wèŋ sə tsə̀' fa wo ncèp nə̀ nà' tse' lùŋ nə. Wèeŋ gʉ-a vɛ'nə fana, nùmbu nə̀ Krɛst və̀ sə̀mok, mʉ̀ sə kum ŋgù àm bʉ̀ʉ wèŋ fana yà' kà ŋgwàŋ ye. Yà'a nə sə niŋ dʉk də fàk am sə̀ mʉ̀ à gʉ̀, nə yis ndùrə̀, yà' ka wà ca.
50002017	Dzədzəm awèŋ nə̀ wèŋ à tse' nà' bohò Ntirə̀ nə̀ Bə̀boŋ nə, nà'a co satikà' bohò Nwì. A ye-a də yòŋsə̀ am kə ye rùk nə̀ wo jə-a nà', nə se gesə mʉnə satikà' ànə, mʉ nə kwa, nə kwa vesùwèŋ lòoŋ mvwe' mò'fis sə̀'.
50002018	Gù sə̀' mʉmvə̀k ànə dʉk də wèeŋ kwa tsooŋ yàwèŋ sə̀'. Vesùwèeŋ kwa mvwe' mò'fis.
50002019	A ye-a ŋga Tà Jisòs fa-a ŋàŋ, mʉ̀ tsəm də mvə̀k momjo mʉ nə tumsə lo Timatì ŋgò kə̀ ye weŋ. Mʉ nə tum yi ya yi bwi vəə, yi tsok fa mʉ mvə̀'nə̀ wèŋ cu, ya ntʉm am sə lʉm sə̀'.
50002020	Mègù yi Timatì nə nə̀ tsətsərə̀ vesə yegə̀ nsàp nə̀ mò'fis. Yi tseʼgə̀ weŋ sə ntʉʉ̀ yi vɛʼɛ wùriŋ.
50002021	Bʉ̀ʉ mok pwe' sə tsərə gu bə fàak awo, wo sə kà ma nə̀ Jisòs Krɛst tsərə̀.
50002022	Wèŋ rì yàwèŋ sə̀' laŋ də, Timatì ènə ŋwə̀ nə̀ bə̀boŋ. Vesə a tsòho Ntirə̀ nə̀ Bə̀boŋ nə mvwe' mò'fis co mwe bə tɛ̀' sə fàk wo.
50002023	Mʉ̀ sə tsəm də ghà nə̀ mʉ riŋ də anə ye bohò mʉ̀ valɛ àlɛ ŋkuŋ mʉ tum yi laŋ.
50002024	Mʉ̀ rì tse' sə̀' zìnə dʉk də, mvə̀k momjo, Tà nə gʉ co mʉ və bə tu am, nə kə tseŋ weŋ sə̀'.
50002025	Mʉ̀ a tsərə də a bə̀boŋ ŋgò tum fəsə fa weŋ moma avès Ìpàfoditò, nə̀ yi a ye masinjà àwèŋ, nə tɛsə mʉ. Yi a fàk, nə jihi nzòŋ vesə bəbɛ', ŋgò tɛsə mʉ bə fàha am.
50002026	Ntʉm ye sə fa yi ŋgə' ŋgò yə wèŋ wùriŋ. Yi sə kà kwa lok də bʉsə̀ wèŋ na yuk dʉk də yi a ya.
50002027	A lɛ zìnə də yi a ya laŋ anə. A gù jo də yi a kpʉ. Megu də Nwì a koksə manziŋ bohò vesə ba fo', yi kà kpʉ, ya ŋgə' mook kà mʉnə ŋgə' nə̀ mʉ̀ cu bə zeŋ nèʼe naàŋ fe'lə lò.
50002028	Fana mʉ̀ sə dzəm wùriŋ də mʉ tum yi kə ye weŋ, ya wèeŋ yə yi, ntʉʉm awèŋ fi, ntʉm nə̀ njàm kà mok sə̀' rwi' fe'lə̀.
50002029	Yi və̀ə, wèŋ wumsə yi bə kwəkwa co moma nə̀ ndzənə Tà. Wèeŋ yə nsàap bʉ̀ʉ sə̀ co yi ànə, wèŋ wəp wo bə̀boŋ.
50002030	Bʉsə̀ yi jə yòŋsə̀ ye nsàp mok, nə swirə kpʉ bʉ̀ʉ fàak Krɛst, nə fa mʉ tətɛsə̀ nə̀ à ye co wèŋ kà mʉ bə tu awèŋ kə̀ fa.
50003001	Bwema am, ncèp àm nə̀ ŋgò lə̀sə bə zeŋ dʉk də, wèeŋ sə kwa bə bum sə̀ ma nə̀ Tà Jisòs. A ye-a sə̀' də mʉ̀ sə com fe'lə sə̀ yusə̀ mʉ̀ ànə com yà' mantombì laŋ fana mʉ̀ sə kà bə zeŋ wò. Yà'a nə tɛsə weŋ ya wèeŋ kà mandzə̀ jàm.
50003002	Wèeŋ kərə bə nsàp bʉ̀ nə̀ wo co ŋgbʉ, sə̀ wo sə dʉk dɛɛ, ŋwè tse' ŋgò sʉə tsə ŋgùpni' yà'a.
50003003	Bʉ̀ʉ sə̀ wo a kom fa wo tu sə̀ zìnə,co bʉ̀ʉ Nwì sə a vesùwèŋ. Bʉsə̀ vesùwèŋ kùksəgə̀ Nwì bə ŋàaŋ yòŋsə̀ ye, nə sə kwa bə ncu avès nə̀ ndzə ni'ì Jisòs Krɛst, vesùwèŋ ka tu bə bum sə̀ ma mʉ ŋgùpni' naaŋ.
50003004	A ye-a də bum sə̀ mʉ ŋgùpni'ì yà'sə yumok co Nwì jəŋ ŋwè bə zeŋ, də mʉ̀ dʉk də mʉ̀ a dzèŋ mvwe' sə̀ mʉ̀ gha' bʉ̀ʉ sə̀ wo sə jə yà' co yumok yà'sə pwe' mʉ̀.
50003005	Wo à kom fa mʉ tu mbəmbam yàm ŋga mʉ nùubu fwame'. Mvəsə̀ wo à dzə mʉ, mʉ ŋwə̀ə Izùrɛ bə bòp lak Benjamè. Mʉ yè'sə mʉ ŋwə̀ə Hibrù làaŋ vɛ'. A ye-a bə mandzə̀ nə̀ ŋgò nòŋsə lʉ̀ʉk bʉ̀ʉ Jus wèŋ fana, mʉ̀ à ye ves bòp bʉ̀ nə̀ wo togə̀ wo dʉk də bʉ̀ʉ Faràsi nà'a.
50003006	À sə ye ma nə̀ ŋgò fa bʉ̀ʉ cos wèŋ ŋgə', fana mʉ̀ təəŋ mantombì bə zeŋ mʉ̀. Lʉ̀ʉk avès bʉ̀ʉ Jus pwe'fo', mʉ̀ ka nə̀ mò'fis gbʉ yuk, ŋga ye-a də aco yà' gʉ ŋwè ye rərəŋ na.
50003007	Bum yè'sə pwe', anə ye co mʉ̀ sə tsərə də yà'a swe' bohò mʉ̀, mʉ̀ a mè'rə màk yà' pwe' nə̀ pwe' co yusə̀ wà bʉ̀ʉ tu Krɛst.
50003008	Bə nə̀ zìnə am pwe', mʉ̀ jə yàʼ pwe' mok co yusə wà ya ŋga mʉ riŋ Jisòs Krɛst nə̀ yi Tà nə̀ njàm nə bʉsə̀ ŋgò rìŋ yi a yusə̀ yàʼ càsə bum pweʼ. Mʉ̀ a mè'rə bum mok pwe' də yà'a bisə ntɛ̀ŋ bʉ̀ʉ yi. Bum pwe' mok bohò mʉ̀ co bèp də ya mʉ tse' Jisòs Krɛst,
50003009	ya mʉ ye vesə mvwe' mò'fis co ŋwə̀ ye. Mʉ̀ ka yəyərə̀ mʉ lisə̀ Nwì bə ŋàaŋ sə̀ yàm mok ye fe'lə, a bʉsə̀ mʉ̀ a fa ntʉm àm bohò Jisòs. Ka bʉsə̀ də mʉ̀ a nòŋsə lʉ̀ʉk bʉ̀ʉ Jus sə̀' yeŋ. Mʉ rərəŋ bʉsə̀ Nwì a fa mʉ rərəŋ ènə yi. Ŋgò tse' nsàp rərəŋ ènə, mègù ŋgò fa ntʉm bohò Krɛst.
50003010	Yusə̀ mʉ̀ sə dzəm, a ŋgò rì yi, nə tse' ja'a nsàp ŋàŋ ye nə̀ yi à lòkok bə zeŋ mvwe' kpʉ nà'a. Mʉ̀ dzəm sə̀' dʉk də mʉ ye nsàp ŋgə' nə̀ yi à yə nə kpʉ, ya mʉ ye sə̀' co yi.
50003011	Yàʼa mvə̀ʼnə̀ mʉ̀ tseʼ tsətsərə̀ də mʉ nə ye sə̀ʼ mòk ŋgò lòkok mvwe' kpʉ sə.
50003012	Mʉ̀ sə kà dʉk də bum sə̀ mʉ̀ sə dzəm də mʉ tse' yè'sə, mʉ̀ tse' wes yà' laŋ dʉk. Ka sə̀' dʉk də mʉ yèʼe, mʉ̀ ka jòŋ nə̀ mò'fis tse' sə̀' yeŋ. Yusə də mʉ̀ sə jihi nzòŋ ŋgò nìk lò mantombì, ya mʉ kə tse' lə̀làk nə̀ Jisòs Krɛst a jə mʉ co ŋwə̀ ye bʉ̀ʉ zeŋ nə.
50003013	Bwema am wèŋ, mʉ̀ tsəm də mʉ̀ ka mvweʼ sə̀ də mʉ̀ tseʼ yàʼ laŋ sə ntò kə dzeŋ. Yusə̀ mòʼfis də mʉ̀ sə lʉ̀ bə ŋàaŋ am pwe'fo' ŋgò kə̀ dzèŋ mvwe' bum sə̀ ya' cu mantombì, nə swi mak bum sə̀ yà'a maŋkwɛ̀ŋ fo'.
50003014	Fana mʉ̀ sə lò gù mantombì də ya mʉ kə dzeŋ mvwe' ndʉ̀ʉ sə, ya mʉ tse' lə̀làk nə̀ Nwì à to mʉ ŋgò kə tse' nà' bʉsə̀ mʉ ŋwə̀ə Jisòs Krɛst nə. Nà'a də mʉ kə cum mʉbu.
50003015	A bə̀boŋ bohò vesùwèŋ sə̀ a gʉ bə ma nə̀ Jisòs laŋ pwe'fo' ŋgò tse' sə̀' nsàp tsətsərə̀ nèʼnə. Ŋwə̀ nəmòok ye-a yo nə̀ yi sə tsəm yumok ca zok fana, Nwì gʉ yi rɛɛŋ bə zeŋ.
50003016	Yusə̀ gʉgʉŋ sə dʉk də vesùwèeŋ sə bɛ' lo mali yusə̀ vesùwèŋ nà sə yùu sə.
50003017	Bwema am wèŋ, wèeŋ sə bɛ' kù am, nə sə kʉk lis bohò bʉ̀ʉ sə̀ wo sə yù yà', bʉsə̀ vèes ŋgàa nì fa weŋ mandzə̀ nə̀ nà'a bə̀boŋ.
50003018	Mʉ̀ à tsə̀' weŋ bum yèʼe mantombì kɛ̀' ŋkʉ̀ʉŋntɛ̀ŋ laŋ. Nə̀ ŋga'a nèʼe, mʉ̀ sə cèp fe'lə yà' sə̀mok mok bə ndzəplis, dʉk də bwìŋ mʉŋgorə̀ wèŋ ŋkʉ̀ʉŋ sə̀ mandzə̀ awo sə nìtsə̀' də wo sə bɛ̀ŋ fàak sə̀ Jisòs à kpʉ mʉ ntə̀əŋ ŋgò gʉ̀ʉ sə.
50003019	Wo kə̀ lə̀ nùu də bʉ̀ʉ yè'sə nə tse' ŋgə', bum sə̀ wo sə dzəm yà' bə ŋgùpni', yà'a bohò wo nwìi awo. Wo sə nɛ̀ ni' bə bum sə̀ anə ye co wo koksə marè'tu bə zeŋ. Tsətsərə̀ə awo cu mègù bə bum sə̀ sə nzeŋgòoŋ fɛŋ.
50003020	Fana vesùwèeŋ yàvès ŋgàa lak sə̀ mʉbu. Vesùwèŋ sə kʉ̀k mègù bohò ŋgà tətɛsə̀ àvès Tà Jisòs Krɛst ŋgò tsə mʉbu.
50003021	Ghà nə̀ yi və̀ə, fana yi nə kupsə ŋgùpni' avès nə̀ bʉp nə̀ nà' ka ŋàŋ tse' nèʼe, nə gʉ nà' ye co ni' nje nə̀ nà' tse' ŋàŋ. Yi nə gʉ vɛ'nə bə ŋàaŋ sə̀ yi tseʼ ŋgò gʉ̀ bum pweʼ yàʼ ye sə və̀mnzəʼə̀ yi sə
50004001	Bwema am wèŋ, mʉ̀ dzəm weŋ, nə sə boŋ mʉ co mʉ̀ ye weŋ wù kà fʉ̀k. Wèeŋ gʉ̀gə̀ ntʉm àm sə kwa, wèeŋ ŋguk àm nə̀ mʉ̀ a sòp tes mʉ tuhù mʉ̀. Wèŋ wèeŋ bʉ̀ʉ Tà Jisòs, wèeŋ təəŋ mali gʉgʉŋ.
50004002	Mʉ̀ sə cèp bohò Yùdiyà də kwəkwè', bə Sintekèe mesə yusə̀ mʉtsətsəʼrə̀ə wo, nə cum mvwe' mò'fis co njɛ̀'ɛgù ndzə ni'ì Tà.
50004003	Mʉ̀ lɛŋ wu Sizigù, nə̀ vesù tse' fàak sə̀ mò'fis də, wu tɛsə bàa yè'sə wèŋ. Wo bə Kìlimè, nə ye bʉ̀ʉ mok sə̀ vesiwèŋ fàkgə̀ mvwe' mò'fis yà'a pwe' a fàk gʉgʉŋ ŋgò gʉ̀ də Ntirə̀ nə̀ Bə̀boŋ nə nà'a lo mantombì. Liŋ awo cu ndzənə ŋwàk lùŋ.
50004004	Mvə̀'nə̀ wèŋ cu ncu awèŋ nùubu pwe', wèeŋ sə kwa bə bum sə̀ ma nə̀ Tà Jisòs. Mʉ̀ sə cèp li sə̀mok dʉk də wèeŋ kwa!
50004005	Wèeŋ ye fʉ̀ə̀ weŋ bwìŋ wèŋ. Tà ka sə̀sap mok cum.
50004006	Kà də wèeŋ sə fa ntʉʉm awèŋ ŋgə' bʉ̀ʉ yumok dʉk. Wèeŋ sə lɛŋ Nwì yusə̀ wèŋ sə jamə ndzənə pìriyàa awèŋ lòoŋ. Ghà nə̀ wèeŋ fek yi lòoŋ, wèŋ fek bə ntʉm nə̀ kwəkwa.
50004007	Fana fifi Nwì nə̀ nà' yam càsə mvəsə̀ co ŋwè tsərə pwe' nə ye sə ntʉʉ̀ wèŋ bə tsətsərə̀ awèŋ co yumok kà yà' gʉ̀. A vɛ'nə ŋga wèŋ sə nəmsə ntʉm awèŋ bohò Jisòs.
50004008	Nə̀ ŋgò lə̀sə bə zeŋ, bwema am wèŋ, wèeŋ sə tsərə megu bum sə̀ yà'a zìnə sə̀ co bwìŋ kwasə yà'. Yà'a ye bum sə̀ ya' tse' bə̀boŋ nja, yusə̀ yà'a rərəŋ, sə̀ ya' tse' dzədzəm nə ye sə̀ bwìŋ yə-a yà', wo jəŋ yà' co yumok.
50004009	Wèeŋ sə gʉhʉ bum sə̀ mʉ̀ à yə'rə weŋ, wèŋ nə dzəm yà', a bum sə̀ wèŋ à yuk mvəsə̀ mʉ̀ à sə cèp, nə sə gʉ. Yi Nwì nə̀ yi fagə̀ ves fifi, yi nə ye wenə wèŋ.
50004010	Mʉ̀ sə kwa, nə sə kwasə Nwì wùriŋ bʉsə̀ a sap wùriŋ, wèŋ nə yètoò nə ŋgò tɛsə fe'lə mʉ sə̀mok. Mʉ̀ sə kà dʉk də wèŋ à swì mʉ swìi dʉk, yusə də wèŋ à ka mvə̀k mantombì anə tse'.
50004011	Ka də mʉ̀ sə cèp bʉsə̀ mʉ̀ sə tsərə dʉk də mʉ̀ a sə dzəm yumok yeŋ. Bʉsə̀ mʉ̀ rì mvəsə̀ ŋgò cu yu am bə kwəkwa ŋga mʉ̀ ka-a yumok tse' nà'.
50004012	Mʉ̀ rì ncu jìŋ bə ncu ghàk ba fo' mʉ̀. Mʉ̀ a rì nsàp nèʼnə, nə ləəŋ bə zeŋ, ya ŋga mvwe' sə̀ mʉ cu, ghà yà pwe', ŋga mʉ zəze' bə nə̀ mʉ̀ cu njè, nə̀ mʉ̀ tse' ŋkʉ̀ʉŋ kè də mʉ̀ tse' gù moòm ntilip pwe'fo', mʉ̀ rì mvəsə̀ mʉ̀ cum yu am kə̀kʉrə̀.
50004013	A ye-a sə̀' bə nsàp nə̀ fò lòoŋ, aco mʉ̀ cum riŋ bə zeŋ. Jisòs Krɛst fagə̀ mʉ nsàp ŋàŋ nà'nə yi.
50004014	A ye-a sə̀ vɛ'nə, bò wùriŋ mvəsə̀ wèŋ à tɛsə mʉ ghà nə̀ mʉ̀ a cu bə ŋgə' nà'nə.
50004015	Wèŋ bʉ̀ʉ Fìlipiyà, wèŋ rì yàwèŋ sə̀' dʉk də ghà nə̀ mʉ̀ à yèʼe mè'rə lak Màsìdoniyà ŋga mʉ̀ à sə tsòho to Ntirə̀ nə̀ Bə̀boŋ nə, à tɛsə gù mʉ wèŋ. A sə fa kurə gù mbo vesùwèŋ, cos mòk nə̀ zok a ka mʉ tɛsə.
50004016	Fana mʉ̀ à cu mvwe' lak Tètàlonikà, ghà nə̀ ŋga mʉ̀ ka yumok tse', wèŋ tum fa mʉ sə̀'. Yè'sə à ka kɛ̀' mò'fis mègù.
50004017	Ka də mʉ̀ tes gha' ntʉm àm bə bum sə̀ wèŋ na tum fa mʉ yeŋ. Mʉ̀ sə kwa gha' yàm bə swe' nə̀ wèeŋ nə tse' bohò Nwì bʉ̀ʉ bum sə̀ wèŋ sə tum fa mʉ yè'sə.
50004018	Yusə̀ mʉ̀ a sə jamə yà' pwe', wèŋ a fa mʉ, nə fa casə cù. Mʉ̀ a yə bum sə̀ wèŋ a tum fa mʉ bohò Ìpàfoditò laŋ. Yà' a gʉ̀ mʉ, mʉ̀ sə kà yumok mok jamə̀ fe'lə̀. Bum yè'sə co mve' wurdì'i sə̀ wo kɛ' fagə̀ Nwì co satikà' yà' sə rəm saaŋ bòŋsə Nwì wùriŋ yàʼa.
50004019	Nwì àm nə̀ yi ŋgà ghàk maŋgəŋgèeŋ nə fa wèŋ yusə̀ wèŋ sə jamə pwe'fo' ndzə bohò Jisòs Krɛst.
50004020	Kə̀kùksə̀ə ye bohò Nwì nə̀ yi Tɛ̀' àvès, nə kà mè yuk. Yà' ye vɛ'nə.
50004021	Cepsə fa mʉ bʉ̀ʉ Nwì sə̀ wo sə̀ʼ bʉ̀ʉ Jisòs Krɛst yàʼa pwe'fo'. Bwema sə̀ vesiwèŋ cu fɛɛŋ cepsə weŋ sə̀' bə̀boŋ.
50004022	Bʉ̀ʉ Nwì sə̀ wo fɛɛŋ cepsə weŋ sə̀', nə kà co sə̀ wo mʉ nto' Sizà yàʼa ye wesə.
50004023	Bə̀bo nə̀ Tà Jisòs Krɛst nə ye wenə wèŋ.
51001001	Sə còm ŋwàk nèʼe mʉ̀ʉ Pol nə̀ Nwì a cokfis mʉ ŋgò ye ŋgà ntum Jisòs Krɛst, ves moma àvès Timatì.
51001002	Vès sə còm fa nà' bohò bʉ̀ʉ Nwì sə̀ mvwe' lak Kòlosì sə̀ wo sə bɛ' Jisòs Krɛst bə nə̀ zìnə. Tà Nwìi fa weŋ fifi, nə gʉ weŋ bə̀boŋ
51001003	Ghà nə̀ vèes lɛŋgə̀ Nwì nə̀ yi Tɛ̀'ɛ Tà Jisòs Krɛst àvès bʉ̀ʉ wèŋ pwe', vès sə kwasə yi.
51001004	Vèes kwasəgə̀ yi vɛ'nə bʉsə̀ vès a yuk mvə̀'nə̀ wèŋ a fa ntʉm awèŋ bohò Jisòs Krɛst, nə ye mvə̀'nə̀ wèŋ sə dzəm bʉ̀ʉ Nwì wèŋ pwe'.
51001005	Vès rì də wèŋ tse' nsàp ntʉm ànə bʉsə̀ wèŋ riŋ bum sə̀ Nwì a nòŋsə fa weŋ mʉbu bə̀boŋni. Wèŋ ànə yuk bum yè'sə ndzənə Ntirə̀ nə̀ Bə̀boŋ nə̀ nà'a zìnə nə.
51001006	Ntirə̀ ènə sə yuhu lò sənə ŋgò nə lòoŋ. Bwìŋ yuk nà' fana nà' sə kupsə ntʉm awo. Nà' sə gʉ bwìŋ wùriŋ ŋgò dzəm bohò Jisòs Krɛst. A sə̀' zeŋ nə̀ nà' à dzèŋ bohò wèŋ, nə kupsə ntʉm awèŋ sə̀'. Yè'sə ànə yeto ghà nə̀ wèŋ ànə yuk bə̀bo nə̀ Nwì, nə rɛɛŋ zìnə nə̀ yi sə gʉ̀ bohò ŋgàa gʉ̀ bʉp wèŋ.
51001007	Ànə tsok to fa weŋ ntirə̀ ènə Ìpafràs. Vès dzəm yi vɛ'ɛ wùriŋ. Venə wèeŋ fàkgə̀ bohò Jisòs Krɛst bəbɛ'. Yi tə mʉŋgorə̀ wèŋ fa'nə mvwe' kùu avès, nə sə fak bohò Jisòs Krɛst bə ntʉm nə̀ mò'fis.
51001008	Yi a tsə̀' ves yi də wèŋ tse' dzədzəm bohò bwìŋ, nsàp nə̀ nà' və̀ bohò Yòŋsə̀ Nwì.
51001009	Ye jəŋ mvə̀'nə̀ vès à yuk bum yè'sə fana vès sə lɛŋ fa weŋ Nwì nùubu pwe'. Vès sə lɛŋ yi də yi gʉ weŋ ŋgò rì bum sə̀ yi dzəm yà' pwe'fo' jəja paam. Yà' a ye vɛ'nə, wèŋ tse' nsàp ŋkərə̀ nə̀ nà' və̀ bohò Yòŋsə̀ ye, fana wèŋ rɛɛŋ bum ye pwe' nə̀ pwe'.
51001010	Ŋkərə̀ ànə nə gʉ weŋ ŋgò cu nsàp nə̀ kə̀kʉrə̀ co bʉ̀ʉ Nwì sə dzəm, nə gʉ bum nsàp nə̀ yàʼa sə boŋ yi, nə sə riŋ ghaha lo bum Nwì mantombì. bə̀boŋ, nə sə riŋ ghaha lo bum Nwì mantombì.
51001011	Nwìi gʉ weŋ bə ŋàaŋ ye sə̀ yà' ghak yà pwe', ŋgò ko ntʉm, nə təəŋ gʉgʉŋ ya a ye-a sə̀ yà pwe', wèŋ sə lo mali mantombì bə kwəkwa.
51001012	Wèeŋ sə gʉ̀ vɛʼnə wèŋ sə kwasə Tà Nwì àvès ghà yà lòoŋ bʉsə̀ a yi nə̀ yi a gʉ̀ weŋ ŋgò ye kə̀kʉrə̀ ya wèeŋ kə tse' ma njàwèŋ sənə bum sə̀ yi a fʉ̀hʉ nòŋsə fa bʉ̀ʉ ye wèŋ yà' mvwe' marɛŋ sə.
51001013	Yi a jə fis gɛsə ves mvwe' ndzəm, nə noŋsə ves mvwe' marɛŋ nə̀ mo ye nə̀ yi dzəm nà' cu ŋkum fo' yi.
51001014	Mo ye ànə swifa ves bʉp avès, nə ywiŋ tiŋ fəsə ves bohò bʉp.
51001015	Ŋwə̀ nəmòk ka Nwì bə lis ye yuk. Mo ye nə̀ bwìŋ à yə yuk yi a nìtsə̀' fa ves mvə̀'nə̀ Nwì cu yi. Yi mo Nwì nə̀ yi tse' liŋ nə casə bum sə̀ Nwì à gʉ̀ lòoŋ.
51001016	Nwì à gʉ̀ bum pwe'fo' ndzə bohò yi mo ye nə. Bum sə̀ yà' cu sə nze co lis ye yàʼ, bə sə̀ yà' cu mʉbu co lis kà yə wèŋ, co ze' bə masinjàa Nwì, nə ye nsàp ŋàŋ nə̀ fò pwe' nə̀ nà' cu. Bum yè'sə pwe', Nwì à gʉ̀ yà' ndzə bohò yi. Yi mo tu bə bum sə̀ Nwì à gʉ̀ yàʼ lòoŋ.
51001017	Mook sə̀' də Jisòs Krɛst à ye to mantombì yi. Bum pwe' cu làaŋ mvə̀'nə̀ yà'a yè'sə sə̀' bʉ̀ʉ Jisòs Krɛst nə.
51001018	Nə ye fe'lə sə̀' də, yi tu bohò cos nə̀ nà'a ni' ye nə sə̀' yi. Yi à yèto cos yi, bʉsə̀ yi à lòkok to mvwe' kpʉ yi. Yi mantombì bə bum yè'sə pwe' vɛ'nə, də ya a ye-a sə̀ yà lòoŋ, yi megu ye ŋwə̀ nə̀ mantombì.
51001019	Bum yè'sə vɛ'nə bʉsə̀ ànə boŋ kok Nwì də mo ye ye sə̀' ŋgàŋ mvə̀'nə̀ yi Nwì yi cu bə tu ye pwe' nə̀ pwe'.
51001020	Fana yi jəŋ mo ye nə, nə tɛs ŋkɛ̀ŋ bə zeŋ, ya bum pwe' ye fe'lə cù mò'fis sə̀mok. Yi à be'lə bum sə̀ sə nze bə sə̀ mʉbu ŋgò ye cù mò'fis ndzə ni'ì yi vɛ'nə bə kpʉ mo ye nə̀ yi à kpʉ mʉntə̀əŋ nə.
51001021	Mvə̀k mòk à ye fa' sə̀' nə̀ weŋ Nwì wèŋ à ka ŋge' yeŋ. Yà' à ye vɛ'nə bʉsə̀ wèŋ à sə tsərə bʉp, nə sə gʉ sə̀' bum sə̀ bʉp.
51001022	Nə ye də nə̀ ŋga'a nèʼe, Nwì a gʉ̀ də wenə wèeŋ ye fe'lə ŋge' sə̀mok. Yi a gʉ̀ yè'sə bə kpʉ mo ye mʉntə̀əŋ, nə̀ yi a kpʉ bə ŋgùpni' co ŋwè. Yi à kpʉ də ya wèeŋ tse' ntʉm sə̀ rərɛŋ; ya wèeŋ kə təəŋ mantombìi Nwì ŋga wèeŋ rərɛŋ nə ye kə̀kʉrə̀ co bʉ̀ʉ sə̀ wo jì jòŋ.
51001023	Wèeŋ nə təəŋ mantombìi Nwì rərɛŋ vɛ'nə ŋga wèŋ nòŋsə mali-a ncèp Ntirə̀ nə̀ Bə̀boŋ nə, ŋga wèŋ tə gʉgʉŋ, nə kà tsòhò, nə sə kʉk tse' lo gu lis bə bum sə̀ Ntirə̀ nə̀ Bə̀boŋ nə à tsə̀' to weŋ də wèeŋ nə̀ tse' sə. Nà' mègù sə̀' Ntirə̀ nə̀ Bə̀boŋ nə̀ wo à tsòho fa bwìŋ ma nə̀ fò lòoŋ nə. a zeŋ nə̀ mʉ̀ʉ Pol, mʉ̀ sə tsòho fa bwìŋ.
51001024	Mvə̀'nə̀ mʉ̀ sə yə ŋgə' bʉ̀ʉ tu awèŋ, mʉ̀ sə kwa kwa. Mʉ̀ sə kwa vɛ'nə bʉsə̀ mʉ̀ sə yə ŋgə' sə̀' mvə̀'nə̀ Jisòs Krɛst ànə ye ŋgə' sə̀' bʉ̀ʉ cos nə̀ nà'a ni' ye, də ya ŋgə' nə̀ yi sə yə nə kə gʉ mesə fàak ye.
51001025	Mʉ ŋgà fàk bʉ̀ʉ cos wèŋ. À gèsə fa mʉ fàak yè'sə ndzə bohò mʉ̀ Nwì, də ya mʉ tɛsə weŋ. Fàak sə dʉk də, mʉ tsoho fa bwìŋ yusə̀ yà' cu ndzənə Ntirə̀ nə̀ Bə̀boŋ lòoŋ fo'.
51001026	Ncèp nə̀ mʉ̀ sə tsə̀' fa bwìŋ ènə, a cà lùumŋgòŋ cɛ̀bʉ̀ə̀ ŋga nà' cu sə̀swihì, bwìŋ kà rì. Nə̀ ŋga'a nèʼe yi a fis və̀ nà' mok jəja bohò bʉ̀ʉ ye wèŋ.
51001027	Yà' à bò Nwì də yi jəŋ ncèp nə̀ nà' à ye sə̀swihì ènə, nə niŋtsok fa bʉ̀ʉ ye wèŋ nà' mvə̀'nə̀ nà' yam bòo, nə niŋtsok fe'lə nsàp swe' nə̀ nà' tse' bohò nzeŋgò nə pwe'. Ncèp nə̀ nà' a rɛɛŋ və̀ ènə, nà' a də, Jisòs Krɛst cu sə ntʉʉ̀ wèŋ. Fana wèŋ riŋ də wèeŋ nə̀ kə̀ tse' ma njàwèŋ sə̀' sənə bum sə̀ bə̀boŋ sə̀ Nwì nòŋsə fa bʉ̀ʉ ye wèŋ.
51001028	Nà'a njo nə̀ vès sə tsòho fa bwìŋ Jisòs Krɛst nùubu pwe' nə. Vès sə cep soŋ bwìŋ ntu', nə sə yə'rə wo bə ŋkərə̀ sə̀', də ya ndàaŋwè pwe' nə̀ yi ŋwə̀ə Jisòs Krɛst kə dzeŋ mvə̀'nə̀ Nwì sə dzəm.
51001029	Mʉ̀ sə fàk gʉgʉŋ bə bum yèʼsə lòoŋ, nə sə jihi nzòŋ də mʉ gʉ mesə fàak ye sə bə ŋàaŋ sə̀ Nwì gèsə fa mʉ.
51002001	Mʉ̀ dzəm ŋgò tsə̀' fa weŋ də wèŋ cu sə ntʉʉ̀ mʉ̀ vɛ'ɛ gʉgʉŋ wùriŋ. Krətèeŋ sə̀ mvwe' lak Làòdisiyà bə mok sə̀ vesə wèŋ ka si bə si ntò yenə yuk yà'a pwe', wo cu sə̀' sə ntʉʉ̀ mʉ̀.
51002002	Mʉ lɛŋgə̀ Nwì mʉ tuhù wèŋ vɛ'nə də ya ŋga wèeŋ sə tse' dzədzəm bohò mòk bə mòk. Ya dzədzəm ènə jəŋ be'lə və weŋ mvwe' mò'fis nə sə kwɛʼsə weŋ. Mʉ̀ sə lɛŋ sə̀' də Nwìi rɛŋsə fa weŋ yu nə̀ nà' cu sə̀swihì nə̀ nà'a Jisòs Krɛst, ya wèeŋ riŋtse' bə zeŋ bə̀boŋni.
51002003	Jisòs Krɛst mègù yi nə̀ mò'fis nə̀ yi co ki ncù sə̀ aco yi muk fa bwìŋ mandzə̀ nə̀ ŋgò rì ŋkərə̀ nə̀ ma nə̀ Nwì. Nsàp ŋkərə̀ ènə nà' tse' swe' bohò ŋwə̀ nə̀ yi rì nà' nə wùriŋ.
51002004	Mʉ̀ sə tsə̀' weŋ yè'sə də ya ŋga ŋwə̀ nəmòok kà weŋ bə cù kə̀ bòrə̀.
51002005	Mʉ̀ sə cèp yè'sə bʉsə̀ a sə kà-a si bə si sə̀ yenə, mʉ̀ sə tsərə weŋ də vesùwèeŋ bəbɛ'. Mʉ nə sə kwa ŋga bum pwe' sə lò làaŋ, wèŋ sə təəŋ mali gʉgʉŋ ŋgò fa ntʉm awèŋ bohò Jisòs Krɛst.
51002006	Yusə̀ gʉgʉŋ sə də, wèŋ a jə Jisòs Krɛst co Tà àwèŋ laŋ fana, wèeŋ gi-a mok co bʉ̀ʉ ye sə̀ zìnə.
51002007	Wèeŋ sə jəŋ ŋàaŋ awèŋ bohò yi, nə sə kuk lo mantombì. Wèeŋ fa mam mali ntʉm awèŋ bohò yi mvə̀'nə̀ wo à yə'rə to weŋ, nə sə kwasə Nwì ghà yà lòoŋ.
51002008	Wèeŋ jəŋ ŋkərə̀ də ya ŋwə̀ nəmòok kà weŋ bə ŋkərə̀ nzeŋgòŋ nə̀ nà' ka fàk tse' nèʼe bòrə̀. Nsàp ŋkərə̀ ànə tesə kokgə̀ sə və̀ə bwìŋ, nə ye bə yòŋsə̀ə ze' wèŋ. Nà'a kà bohò Jisòs Krɛst tesə və̀gə̀.
51002009	Zìnə nə̀ nà' a ca nə də, Nwì bə tu ye, nə ye mandzə̀ə ye pwe' cu ndzə ni'ì Jisòs Krɛst nə̀ yi tse' ŋgùpni' co ŋwè.
51002010	Wèeŋ tse'-a Jisòs Krɛst, ye də wèŋ sə kà yumok sə̀ yà'a ma nə̀ Nwì mok jamə̀. Yi ŋkum, nə tse' ŋàŋ mʉtuhù yòŋsə̀ə wèŋ pwe' yi.
51002011	A yà'sə sə̀' də, wèŋ ànə be'lə weŋ Jisòs Krɛst mvwe' mò'fis, fana yi à gwè fa weŋ ŋgwè nə̀ ŋgò nìtsə̀' bwìŋ də wèeŋ bʉ̀ʉ ye wèŋ. À ye mantombì fa', Nwì à fa bʉ̀ʉ Jus wèŋ ŋgwè nə̀ njàwo ŋgò nìtsə̀' fa bwìŋ, à ye də wo kom fa wo tu mbəmbam. Nə̀ ŋga'a ŋgwè nə̀ njàwèŋ ka yusə̀ wo gʉ̀gə̀ yà' bə bo bwìŋ yeŋ. Njàwèeŋ nə̀ nà' və̀ bohò Jisòs Krɛst, mvə̀'nə̀ yi ànə fis mak gɛsə ntʉm awèŋ sə̀ bʉp sə̀ wèŋ à tse' to mantombì yà'a.
51002012	Ghà nə̀ wo ànə baptɛsə weŋ, yà' à ye yà'sə co wo tuuŋ be'lə weŋ Jisòs Krɛst, nə lokok be'lə mvwe' kpʉ sə̀' wenə wèŋ bəbɛ'. Yè'sə vɛ'nə bʉsə̀ wèŋ ànə dzəmtse' bə ŋàaŋ Nwì sə̀ yi ànə lokoksə Jisòs Krɛst mvwe' kpʉ bə zeŋ.
51002013	Wèŋ ànə ye co bʉ̀ʉ sə̀ wo à kpʉ laŋ bʉsə̀ wèŋ à gʉ̀ bʉp, nə ye fe'lə bʉsə̀ wèŋ à ka ŋgwè nə̀ ŋgò nìtsə̀' də wèeŋ bʉ̀ʉ Nwì tse'. Fana Nwì swi fa vesùwèŋ bʉp avès, nə lokoksə ves Jisòs wèŋ mvwe' kpʉ bəbɛ'.
51002014	Vesùwèŋ ànə gbʉ nzak laŋ bʉsə̀ vès ànə ka lʉ̀ʉk Nwì noŋsə. Nwì yis fis fa vesùwèŋ nzak nə pwe', nə naaŋ gesə lo mʉtuhù Jisòs Krɛst ghà nə̀ yi à kpʉ mʉntə̀əŋ nà'a.
51002015	Yi à jə gɛsə ŋàaŋ yòŋsə̀ə ze' bə kpʉ ye nə̀ mʉntə̀əŋ ànə fana nə niŋtsok fa bwìŋ jəja kwaraŋgaŋ də ŋàaŋ ye gha' ŋàaŋ yòŋsə̀ə sə̀ bʉp lòoŋ fo'.
51002016	Bə bum yè'sə pwe'fo', kà də wèeŋ fa mandzə̀ də ŋwə̀ nəmòok noŋsə fa weŋ nsàp lʉ̀k mòk də wèŋ tse' ŋgò gʉ̀ yà' co də zʉ nə no megu nsàp yu nèʼe, nə kà nsàp nèʼe ye dʉk. Ŋwèe kà də yi gʉ fa weŋ lʉ̀k bə nsàp yu nə̀ wèŋ tse' ŋgò gʉ̀ bə ŋkàak lùmŋgòŋ, ŋwʉ-fi nə ye co nùubu dzə̀ wèŋ sə̀' dʉk.
51002017	Bum yà'sə pwe' co tsə̀tsèŋ. Yà' sə nì gèsə lò mantombì bə yu nə̀ nà'a nə̀ kə̀ ye nə. Yu nə̀ tsə̀tsèeŋ yè'sə sə nì gesə lò zeŋ nə, Jisòs Krɛst bə tu ye.
51002018	Kà də wèeŋ yu'rə bohò bʉ̀ʉ sə̀ wo sə làp mandzə̀ ŋgò gʉ̀ bʉpsə weŋ bʉpsə yà'a dʉk. Mʉ̀ sə dʉk bə nsàp bʉ̀ nə̀ co sə̀ wo dʉkgə̀ də wèeŋ jəŋ tsoŋ ni' awèŋ sə nze, nə kuksə masinjàa Nwì wèŋ yà'a. Nsàap bʉ̀ʉ yà'sə wèeŋ dʉkgə̀ də Nwì tsə̀' wo bum yè'sə co ndzənə lo vɛ'ɛ, ŋga wo sə nɛ̀ mègù yà'sə ni' wà nə̀ wà. Nsàap tsətsərə̀ awo yà'sə mègù sə nzeŋgòoŋ fɛŋ.
51002019	Fana wo sə ka bə Jisòs Krɛst nə̀ yi tu bohò vesùwèŋ nə mok beʼlə̀. Bʉ̀ʉ sə̀ wo sə beʼlə mvwe' mò'fis bə Jisòs Krɛst wèŋ yà'a mègù wo sə̀ wo jəgə̀ ŋàaŋ awo bohò yi, də ya wo sə kuk mvə̀'nə̀ Nwì sə dzəm də wo kuk. Jisòs Krɛst a gʉ̀ cos nə ŋgò ye mvwe' mò'fis, mvə̀'nə̀ nzèhe ni' kotse'gə̀ ŋgùpni' nə mvwe' mò'fis yèʼe.
51002020	Mʉ̀ də wèŋ à kpʉ weŋ Jisòs Krɛst wèŋ, yòŋsə̀ə sə̀ ze' sə̀ sə nze fɛɛŋ ka ŋàŋ mok mʉtuhù wèŋ tseʼ àlaa. Njo nə̀ wèŋ sə gʉ bwi bum co bòp bʉ̀ nə̀ nzeŋgò nə tse' wo yi-e bʉ̀ʉ yà? Njo nə̀ wèŋ sə wəp mali nsàap lʉ̀ʉk sə̀ co də,
51002021	“Kà yu yèʼe jwɛ̀ŋ, kà yèʼe zʉ ja'a, nə kà yà'a kùm” wèŋ bʉ̀ʉ yà?
51002022	Nsàap lʉ̀ʉk sə̀ vɛ'nə yèʼe yà' mègù bə bum sə̀ co ŋwèe zʉ-a yà', yà' me bisə wà. Nsàp yəyə'rə̀ nà'nə, nà'a və̀ mègù bohò tsətsərə̀ nə̀ bwìŋ.
51002023	Bwìŋ tsərəgə̀ də nsàap lʉ̀ʉk yà'sə bum ŋkərə̀ bohò Nwì, bʉsə̀ yà'a gʉ̀gə̀ ŋwè bə ŋàŋ ŋgò gʉ̀ bum sə̀ ŋgò kùksə Nwì, nə sə jə lò ni' awo sə nze, nə sə fa ni' awo sə ŋgə' wèŋ. Bum yè'sə pwe'fo' yà'a wà nə̀ wà. Yà' ka ŋàaŋ mok sə̀ co yà' tɛsə ŋwè də ya njè yu nə̀ ŋgùpni' ye sə dzəm zeŋ kà yi ya tse'.
51003001	Nə̀ wèŋ a lòkok mvwe' kpʉ weŋ Jisòs Krɛst wèŋ laŋ fana wèeŋ noŋsə gu ntʉm awèŋ bə bum sə̀ yà'a ma mʉbu. Wèeŋ fa ntʉm awèŋ lɛ fa'nə, bʉsə̀ yà'a mvwe' sə̀ Jisòs Krɛst cu fo' bo ma mà'à Nwì.
51003002	Wèeŋ sə tsərə megu bum sə̀ yà'a mbwa yà'sə, nə kà sə̀ sə nze fɛɛŋ sə tsərə̀.
51003003	Bʉsə̀ bə bum sə̀ ma sə nzeŋgòoŋ fɛɛŋ, wèeŋ yàwèŋ bə zeŋ mok co bʉ̀ʉ sə̀ wo a kpʉ laŋ. Yòŋsə̀ awèŋ mègù mok nə̀ nà' cu bohò Jisòs Krɛst ndzə bohò Nwì, yi sə lòksə fa weŋ nà'.
51003004	Jisòs Krɛst nə̀ yi tse' yòŋsə̀ awèŋ nə̀ wèŋ cu ŋga'a ŋwəm bʉ̀ʉ yi nə kə yəəŋ ntsə'mòk fana wèŋ yəəŋ be'lə wenə wèŋ bəbɛ'. Wenə wèeŋ nə yəəŋ ntsə' ànə bə ŋàŋ vɛ'ɛ wùriŋ.
51003005	Ye də wèeŋ zə gɛsə bum sə̀ yà' cu ndzə ni'ì wèŋ sə̀ yà'a bum nzeŋgòŋ co: ko sàhà, fwɛ', ŋgò dzəm bum sə̀ yà'a bʉp, nə ye ŋgò wa kɛ'cà bum wèŋ. Bʉsə̀ ŋgò wa kɛ'cà bum vɛ'nə ye də wèŋ sə kuksə yàʼ co Nwì.
51003006	Yà'a nsàap bum sə̀ yà'a nə gʉ ŋkuŋ Nwì jok bohò bwìŋ, ŋgə' və.
51003007	Wèŋ à sə gì tə̀p to mantombì fa' sənə nsàap bum yà'sə, ghà nə̀ wèŋ à cu ntò ca nà'a.
51003008	Nə̀ ŋga'a nèʼe mʉ̀ sə tsə̀' weŋ də wèeŋ teŋsə nsàap bum yà'sə pwe'. Ŋwèe kà sə jòk, kà ntʉm cep, kà ŋwè ròm, kà liŋ ŋwə̀ nəmòk bʉpsə̀, nə ye sə̀' də ncèep sə̀ bʉp kà kə̀ cùhu wèŋ sə tesə̀.
51003009	Kà ŋwè mvwès sə̀' cì' fa, bʉsə̀ wèŋ a mè'rə màk ncu ŋwə̀ nə̀ zəm nə bə fàak ye laŋ.
51003010	Wèŋ tse' ŋga'a mok ncu ŋwə̀ nə̀ fi. Ŋwə̀ nə̀ fi nə̀ Nwì a gʉ̀ ènə, yi gʉ̀gə̀ nà' nùubu pwe' ŋgò bò ghaha lò mantombì ŋgò kə̀ ye sə̀' co yi Nwì, ya wèeŋ sə riŋ ghaha lo yi mantombì sə̀'.
51003011	Bʉsə̀ wèeŋ mok bʉ̀ʉ sə̀ fi fana ŋwə̀ nəmòk ka bohò wèŋ zok mok ye. Mòk ka mòk də nèʼe ŋwə̀ə Jus, nà'a ŋwə̀ lakmvum, jàmŋgaŋ bə ŋwə̀ nə̀ sə ŋgəà ka mok sə̀' yeŋ. Mòk ka mok də nèʼe ŋwə̀ nə̀ wo kom fa yi tu ŋwə̀mbam, nèʼe ŋwə̀ nə̀ wo ka yi kom fa yeŋ, ŋkwɛ̀ŋ bə molak wèeŋ mok bʉ̀ə̀. Bwìŋ pwe' mègù mok mò'fis bʉsə̀ Jisòs Krɛst mègù sə̀' mò'fis nə̀ yi tse' bwìŋ ma nə̀ fò pwe' yi.
51003012	Wèeŋ sə tsərə tse' də wèeŋ bʉ̀ʉ sə̀ Nwì a cokfis weŋ ŋgò ye bʉ̀ʉ ye, yi dzəm weŋ. Wèeŋ tse' koksə̀manziŋ bohò bwìŋ, nə sə gʉ bə̀boŋ. Wèeŋ jəŋ ni' awèŋ sə nze, nə ye fʉ̀ə̀, nə sə ko ntʉm sə̀'.
51003013	Kà də wèeŋ sə jok kɛ'ca bum nə̀nàk dʉk. A ye-a ŋga ŋwə̀ nəmòk gʉ-a wu bʉp, wù swifa yi. A vɛ'nə bʉsə̀ Tà Jisòs Krɛst ànə swifa weŋ, wèŋ tse' ŋgò swìfa bwìŋ yàwo sə̀'.
51003014	Bə bum yè'sə pwe', nə̀ nà' gʉ gha' ca nə də, wèeŋ tse' dzədzəm bohò bwìŋ. Nà'a zeŋ nə̀ nà'a kì be'lə tse'gə̀ bum pwe' mvwe' mò'fis mpaaŋ nə̀ mpaaŋ.
51003015	Yusə̀ wèŋ sə gʉ-a pwe', yà'a ye bə fifi nə̀ Jisòs Krɛst a fa weŋ. Bʉsə̀ Nwì a to benə və̀ weŋ co ni' nə̀ mò'fis də ya wèeŋ cum bə nsàp fifi ànə. Wèeŋ cu wèŋ sə kwasə Nwì ghà nə̀ fò lòoŋ.
51003016	Wèeŋ gʉ də ncèp Jisòs Krɛst cum sə ntʉʉ̀ wèŋ nùubu pwe'. Wèeŋ sə yə'rə, nə sə tipsə bwìŋ bə ŋkərə̀. Yəm nsàap ŋkì zəzok ŋgò kùksə Nwì bə zeŋ. Wèeŋ yəm, wèŋ sə kwasə Nwì sə ntʉʉ̀ wèŋ.
51003017	Fana a ye-a ŋga wèŋ sə gʉ-a sə̀ yà kè wèeŋ cep-a sə̀ yumok pwe', yà' ye megu bə liŋ Tà Jisòs Krɛst. Wèeŋ sə kwasə Nwì nə̀ yi tɛ̀' avès sə̀' bə liŋ ye sə.
51003018	Ŋgwe yuk bohò ndum bʉsə̀ a kə̀kʉrə̀ bohò Tà də yà'a ye vɛ'nə.
51003019	Ndum dzəm ŋgwe yo, nə kà də wù sə gʉ yi co yi yu nə̀ wà dʉk.
51003020	Bweŋke' wèeŋ yuk dʉk ma bə tɛ̀' awèŋ, bʉsə̀ wèeŋ gʉ̀ vɛ'nə, Tà sə kwa bohò wèŋ.
51003021	Tɛ̀' bə ma, kà də wèeŋ sə gʉ bwe awèŋ nsàp nə̀ co wo sə tɛ' kɛ'cà tɛ'lə dʉk.
51003022	Wèŋ sə̀ wèeŋ fàkgə̀ ŋkwɛ̀ŋ bohò ŋwè sə nze fɛŋ, wèeŋ yuk dʉk masàa awèŋ sə bə yusə̀ wo sə tsə̀' weŋ lòoŋ. Kà də wu fàk mègù ŋga masà yò nə fo' ŋga yi kwasə wu dʉk. Fàak, nə kà lis maŋkwɛ̀ŋ kʉ̀k, co ŋwə̀ nə̀ yi gʉ̀gə̀ bum bə mandzə̀ Nwì.
51003023	Bə yusə̀ wù sə gʉ̀ lòoŋ, wù gʉ yà' bə ntʉm nə̀ mò'fis, bʉsə̀ wù sə kà yà' bohò ŋwè gʉ̀ fa mègù. Wù sə gʉ̀ fa yà' bohò Tà Jisòs Krɛst.
51003024	Tà Jisòs Krɛɛst masà awèŋ yi. Wèŋ rì sə̀' də yi nə nə̀ kə̀ làk weŋ bə bum sə̀ bə̀boŋ sə̀ yi gʉ̀ nòŋsə fa bʉ̀ʉ ye wèŋ.
51003025	Ŋwə̀ nə̀ yi sə gʉ-a bʉp, wo nə̀ kə̀ làk yi sə̀' bə bʉp. Nwìi kà ŋwə̀ nəmòk gèm ko fagə̀.
51004001	Wèŋ sə̀ wèeŋ yàwèŋ masà, wèeŋ kotse' bʉ̀ʉ sə̀ wo sə fàk ŋkwɛ̀ŋ bohò wèŋ zìnə, nə sə gʉ wo bə̀boŋ. Wèŋ rì də wèŋ tse' ŋwə̀ nəmòk nə̀ yi masà bohò wèŋ sə̀', yi cu mʉbu.
51004002	Wèeŋ sə lɛŋ pìriyà ghà yà lòoŋ, wèeŋ cum nca, nə sə kwasə Nwì.
51004003	Wèeŋ sə lɛŋ fa ves sə̀' də Nwìi nɛ̀ fa ves mandzə̀ nə̀ co vèes tsoho fa bwìŋ yusə̀ sə̀swihì sə̀ Nwì a tsə̀' fa ves bə liŋ Jisòs Krɛst sə. Mʉ̀ cu yè' mʉ ndapndzəmə̀ sə̀' bʉ̀ʉ ncèp ènə.
51004004	Wèeŋ lɛŋ Nwì sə̀' də yi gʉ mʉ ya mʉ tsoho rɛŋsə fa bwìŋ yà' mvə̀'nə̀ mʉ̀ tse' ŋgò tsə̀' fa wo sə.
51004005	Wèeŋ cu weŋ bʉ̀ʉ sə̀ wo ka bʉ̀ʉ cos yeŋ, wèŋ cum ncu ŋkərə̀. Ghà nə̀ wèŋ tse'-a mʉmandzə̀ pwe', wèŋ sə gʉ wo bə̀boŋ.
51004006	Ncèep cùu awèeŋ ye bəbwe', nə sə lʉm co ci'. Ŋwə̀ nəmòok fek-a weŋ yumok, wèŋ riŋ ŋgò cèp fəsə fa yi bə mandzə̀ nə̀ bə̀boŋ.
51004007	Tìkikòs nə̀ yi moma avès nə̀ vès dzəm yi nə, yi nə kə tsoho fa weŋ mvə̀'nə̀ mʉ̀ cu pwe' yi. Yi fàkgə̀ vesiwèŋ bohò Tà Jisòs bə zìnə ye pwe'.
51004008	Mʉ̀ tumsə tsə gù yi bʉ̀ʉ njo nə̀ də ya wèeŋ riŋ mvə̀'nə̀ ves cu fɛŋ. Nə ye sə̀' də ya yi gʉ ntʉm awèeŋ sə kwa sə̀'.
51004009	Tìkikòs nə, yi bə molak àwèŋ nə̀ liŋ yee Ònisimùs nà'a bəbɛ'. Yi sə̀' moma àvès nə̀ vès dzəm yi. Yi fàkgə̀ bohò Jisòs sə̀' bə zìnə ye pwe'. A wo sə̀ wo nə tsoho fa weŋ bum sə̀ yà' a ye fɛɛŋ pwe'.
51004010	Àritakò nə̀ vesə cu ndapndzəm cèpsə weŋ pwe'. Mak nə̀ yi motɛ̀'ɛ Bànabà nà'a cepsə weŋ sə̀'. Mʉ̀ à tip weŋ laŋ də Mak nə kə̀ tsèŋ-a weŋ, wèŋ gʉ yi bə̀boŋ.
51004011	Jisòs nə̀ liŋ ye mòok Jostòs nà'a sə cèpsə weŋ sə̀' bə̀boŋ. Bʉ̀ʉ Jus sə̀ vesiwèŋ sə fàk bəbɛ' mègù wo sə̀ tɛ' yà'sə. Vesiwèŋ sə fàk ŋgò gʉ̀ co bwìŋ riŋ gaŋ ŋkum Nwì sə ntʉʉ̀ wo. Wo a tɛsə jə mʉ vɛ'ɛ nsàp nə̀ ntʉm boŋ mʉ.
51004012	Epafràs nə̀ yi sə̀' molak àwèŋ cèpsə weŋ bə̀boŋ. Yi sə̀' ŋgà fàk Jisòs Krɛst. Yi lɛŋgə̀ Nwì mʉ tuhù wèŋ bə ŋàŋ də wèeŋ kuk bə bum sə̀ ma nə̀ Nwì pwe'. Də wèeŋ riŋ bum sə̀ Nwì sə dzəm, nə sə yuk dʉk ye.
51004013	Mʉ̀ a yə bə lis am mvə̀'nə̀ yi a fàk gʉgʉŋ bʉ̀ʉ wèŋ, wèŋ bʉ̀ʉ lak Kòlosì bə sə̀ Làòdisiyà nə ye lak Hìràpolìs.
51004014	Luk nə̀ yi doktà àvès, nə̀ a dzəm yi wùriŋ, nə ye Dimà wèŋ cèpsə weŋ bə̀boŋ.
51004015	Cèpsə fa mʉ bwema sə̀ mvwe' lak Làòdisiyà bə̀boŋ. Cèpsə Nimfà bə cos nə̀ mʉnda'à yi nà'a sə̀'.
51004016	Wèeŋ ta ŋwàk nèʼe, wèŋ tum fa cos nə̀ mvwe' lak Làòdisiyà ya wo taŋ nà' sə̀'. Wèeŋ taŋ ŋwàk nə̀ Làòdisiyà nə tumsə fa weŋ nà'a sə̀'.
51004017	Wèeŋ tsok fa Akipò də mʉ̀ dʉk də, yi fak wes fàak sə̀ Tà a fa ndzə bohò yi yà'a.
51004018	Mʉ̀ʉ Pol, mʉ̀ còm fa weŋ cə̀cèpsə̀ nèʼe mok bə bo yàm. Wèeŋ sə tsərə kwaŋ sə̀ mʉ̀ cu bə zeŋ yèʼe. Bə̀bo nə̀ Nwìi ye bohò wèŋ lòoŋ.
52001001	Còm ŋwàk nèʼe mʉ̀ʉ Pol, ves Silàs, nə ye Timatì wèŋ bəbɛ'. Vès sə còm fa nà' bohò bʉ̀ʉ cos nə̀ mvwe' lak Tètàlonikà. Vès lɛŋ də Nwìi fa weŋ fifi, nə gʉ weŋ bə̀boŋ.
52001002	Ghà nə̀ vèes lɛŋgə̀ Nwì nə̀ yi tɛ̀' avès pwe', vès sə tsərə wèŋ. Vès sə kwasə yi bʉ̀ʉ tu awèŋ.
52001003	Bʉsə̀ vèes tsərəgə̀ fàha sə̀ wèŋ à gʉ̀ bʉsə̀ wèŋ à fa ntʉm awèŋ bohò Tà avès Jisòs Krɛst ŋgò fàk bohò yi. Vès sə tsərə mvəsə̀ wèŋ à fàk gʉgʉŋ bʉsə̀ wèŋ dzəm yi, nə ye mvəsə̀ wèeŋ kʉ̀k gèsə lògə̀ mantombì bohò yi bə ntʉm nə̀ zìnə, nə̀ co wèeŋ nə kà maŋkwɛ̀ŋ foho yà'a sə̀'.
52001004	Bwetɛ̀' avès, vès rìŋtseʼ dʉk də Nwì dzəm weŋ, nə cokfis jə noŋsə weŋ də wèeŋ bʉ̀ʉ ye.
52001005	Vès rì vɛ'nə bʉsə̀ ghà nə̀ vès à jə və̀ fa weŋ Ntirə̀ nə̀ Bə̀boŋ nə̀ Jisòs Krɛst nə, nà' ànə ka bohò wèŋ co ncèep sə̀ wà və. Nà' ànə ye bə ŋàaŋYòŋsə̀ nə̀ Rərɛŋ nə. Wèŋ à rì bə̀boŋ də Ntirə̀ nə̀ Bə̀boŋ nə ye zìnə. Wèŋ rì ncu avès nə̀ bə̀boŋ nə̀ vès à sə cu, ŋga vès cu vesùwèŋ sə̀'. Vès à cu vɛ'nə lòoŋ ya yà'a boŋ ma njàwèŋ.
52001006	Wèŋ ànə cum fʉ'rə nsàp ncu àvès, nə ye nə̀ Tà nə. Wèŋ ànə ye na ŋgə' sə̀' wùriŋ fana wèŋ à jə ncèp Nwì nə bə kwəkwa. Kwəkwa nə nà' à və̀ bohò Yòŋsə̀ nə̀ Rərɛŋ nə.
52001007	Yè'sə ànə ye vɛ'nə fana, wèŋ ye mok bʉ̀ʉ sə̀ ŋgò nìtsə̀' fa bwìŋ mandzə̀ nə̀ bʉ̀ʉ sə̀ wo à dzəm Jisòs pwe' tse' ŋgò ye. Wèŋ à ye vɛ'nə bohò bʉ̀ʉ sə̀ mvwe' nzeŋgòŋ Màsìdoniyà, nə ye sə̀ mvwe' nzeŋgòŋ Àkayà.
52001008	Ncèp nə̀ bə liŋ Tà nə̀ nàʼà sə ye ndzə nìʼì wèŋ nə à ka mvwe' nzeŋgòŋ Màsìdoniyà bə Àkayà ləsə megu. Yu sə də, bʉ̀ʉ sə̀ ma fò pwe' a yuk mʉmvə̀'nə̀ wèŋ a fa ntʉʉm awèŋ bohò Nwì. Yà' nə yeè nə vɛ'nə fana, yu səmok sə̀ vèes nə cep fe'lə bwi bə liŋ awèeŋ bʉ̀ə̀.
52001009	Vès yuk də bʉ̀ʉ yà'a wèŋ sə cèp mvə̀'nə̀ vès ànə kə̀ kɛ' ye weŋ, wèŋ gʉ ves bə̀boŋ yà'a. Wo cep mvəsə̀ wèŋ a mè'rə rùum sə̀ wà, nə bwi lo ma nə̀ Nwì, ŋgò kùksə yi nə̀ yi Nwì zìnə nə, nə̀ yi cu ŋwəm.
52001010	Nə ye sə̀' də wèŋ sə tək mo ye nə̀ yi Jisòs, ŋgò tsə və̀ mʉbu. Yi nə̀ Nwì à lòkoksə yi mvwe' kpʉ. A Jisòs nə̀ yi a caŋsə gɛsə vesùwèŋ mvwe' dzə̀' nzak nə̀ Nwìi nə̀ kə̀ sak bwìŋ bʉ̀ʉ jə̀jòk ye.
52002001	Bwetɛ̀' avès, wèŋ rìŋtseʼ yàwèŋ sə̀' dʉk də mvə̀'nə̀ vès a kə̀ kɛ' yə weŋ yà'a, à ka wà ca.
52002002	Wèŋ rì mvəsə̀ wo ànə yak ves, nə yeŋsə ves ŋgə' mvwe' lak Fìlipiyà ŋkuŋ vès sə coho və ŋgò kə̀ yə weŋ mvwe' lak Tètàlonikà yà'a. Ànə ye-a sə̀ dʉk də bwìŋ ànə sə gʉ co də wo lok mandzə̀ də ya bum kà foʼ fàk fana, Nwì ànə gʉ ya wə kà ves ko. Nwì ànə gʉ ves vɛ'nə fana, vès ko mali ntʉm ŋgò tsə̀' fa weŋ Ntirə̀ ye nə̀ Bə̀boŋ nə.
52002003	Ncèp àvès nə̀ vès sə dzəm də nà'a ni sə ntʉʉ̀ wèŋ nə, nà' ka bə tèʼeŋkup. Vès sə kà nàʼ wà tsòhò basə̀. Nə ye sə̀' dʉk də vès sə kà mandzə̀ də vèes borə ŋwə̀ nəmòk bòrə làp.
52002004	Yusə lɛ vɛ'nə dʉk də, vès cèp mvəsə̀ Nwì dʉk də vèes cep. Nwì nə a kʉ̀k ja'a ves, nə də vèes kə̀kʉrə̀ co yi fa ncèp ye nə ndzə bohò vès. Fana mvə̀'nə̀ vès sə cèp bohò wèŋ, vèes kà mandzə̀ nə̀ ŋgò gʉ̀ də ya bwìŋ sə kwa bohò vès làpgə̀. Vèes làpgə̀ yàvès mandzə̀ nə̀ ŋgò gʉ̀ʉ ya Nwìi kwa yi. Yi Nwì nə̀ yi riŋ yusə̀ yà' cu sə və̀ə vès.
52002005	Wèŋ rì sə̀' vɛ'ɛ bə̀boŋ dʉk də, mvəsə̀ vès à və̀ bohò wèŋ, vès à ka bə nsàp nə̀ ŋgò kwasə bòrə weŋ bə ncèp cù nə̀ bə̀boŋ wà və. Nwì rì də vès à cèp bum kà ŋgò jə yumòok awèŋ, nə ghak bə zeŋ ye.
52002006	Vès ànə kà mandzə̀ nə̀ co wèŋ, kè bʉ̀ʉ səmok sə̀ zok, kwasə ves sə̀' lap.
52002007	Nə ye sə̀' də vès co ŋgàa ntum Jisòs Krɛst, vès ànə fek-a weŋ ŋgò fa ves bum sə̀ vès dzəm, yà' kà bə jòŋ sə̀ʼ ye. Fana vès ànə cum megu yu avès gəe'. Vès cu gəe', co ŋwà nəmòk nə̀ yi sə kʉ̀k bwe ye wèŋ vɛ'ɛ.
52002008	Njo nə̀ vès ànə dzəm weŋ wùriŋ fana, ntʉm boŋ ves ŋgò gàp Ntirə̀ nə̀ Bə̀boŋ nə̀ nà' à və̀ bohò Nwì nə vesùwèŋ. Vès à ye kə̀kʉrə̀ ŋgò kpʉ bʉ̀ʉ wèŋ sə̀'. Vès dzəm weŋ vɛ'ɛ cɛ̀bʉ̀ə̀.
52002009	Bwema am, wèŋ rìŋtseʼ mvəsə̀ vès à yə ŋgə' bə fàk vɛ'ɛ wùriŋ ghà nə̀ vès à ye vesùwèŋ yà'a. Mvə̀sə̀ vès à sə tsòho fa weŋ ntirə̀ nə̀ vès à fàk maràŋ bə ndzəmə̀ də ya vèes kà də vèes kʉk lis bohò wèŋ bə yusə̀ vès dzəm yà' dʉk.
52002010	Wèŋ, nə ye Nwì, rì sə̀' dʉk də ncu àvès nə̀ vès à cu vesùwèŋ, sə̀ wèeŋ Krətèŋ, nà' à ye rərɛŋ nə ye rərəŋ sə̀'. Yumok sə̀ co wo bɛŋ ves də yà' à ye bə jòŋ à ka yeŋ.
52002011	Wèŋ rì də vès à kotse' weŋ lòoŋ mvəsə̀ tɛ̀'ɛ kotse'gə̀ bwe ye.
52002012	Vès à sə kwɛ'sə weŋ, vès ce'e fa weŋ ncèep sə̀ ŋgò fisə weŋ ntʉm də wèeŋ cum nsàp ncu nə̀ nàʼa kə̀kʉrə̀ bohò Nwì. Bʉsə̀ yi Nwì nə̀ yi à coʼfis weŋ ŋgò kə̀ tse' bo sənə gaŋ ye sə̀ yà'a vɛ'ɛ maŋgəŋgèŋ sə.
52002013	Fana njo mòk cu malì nə̀ vèes kwasəgə̀ Nwì bʉ̀ʉ zeŋ sə̀'. Yusə də mvəsə̀ vès à jə və̀ fa weŋ ncèp Nwì, wèŋ yuk nà', nə jəŋ nà' co ncèp Nwì anə. Wèŋ à ka nà' co ncèp ŋwə̀ nə̀ sə nze fɛɛŋ jəŋ. Ŋga nà'a ncèp Nwì anə nə̀ zìnə. A sə̀' ncèp ènə nə̀ nà' sə kùm ntʉm awèŋ sə̀ wèŋ a dzəm Jisòs.
52002014	Mʉ̀ cèp vɛʼnə bʉsə̀, yusə̀ yà' a gʉ̀ weŋ, yà'a mègù sə̀' yusə̀ yà' a gʉ̀ bʉ̀ʉ coos Nwì sə̀ mvwe' nzeŋgòŋ Jùdiyà bwema avès a. Vès sə dʉk bòp bʉ̀ʉ sə̀ wo bʉ̀ʉ Jisòs Krɛst yà'a. Wèŋ a yə ŋgə' ndzə bohò bʉ̀ʉ lak awèŋ sə̀' mvə̀'nə̀ wo à yə ŋgə' ndzə bohò bʉ̀ʉ Jus sə̀ wo bʉ̀ʉ lak awo.
52002015	Bʉ̀ʉ Jus yà'sə, a wo sə̀ wo à zə Tà Jisòs, bə ŋgàa tsòhò bum Nwì, nə fa ves ŋgə'. Bʉ̀ʉ yèʼsəə jòksəgə̀ Nwì ntʉm. Wo mègù co ŋgbʉ bə nàm bohò bwìŋ pwe'fo'.
52002016	Ghà nə̀ vès à sə tsòho fa bʉ̀ lakmvum ncèp nə̀ co nà' fa wo lùŋ nə fana, wo lap mandzə̀ co vèes kà yà'wèŋ tsòhò fa. Mvəsə̀ wo à gʉ̀ vɛ'nə yà'sə, ye də wo à gʉ̀ wesə nsàap bʉp awo sə̀ wo gʉ̀gə̀ sə pwe' mok laŋ. Nə yeè nə də wo jòksə Nwì ntʉm ŋgò sak wo laŋ.
52002017	Ŋgò cèp yumok bə ma nə̀ njàvès fana bwema avès wèŋ, yà'a kə̀ bʉ̀ʉŋ təəŋ də vesùwèeŋ nə ga'a tsoŋ mʉnə mvə̀k momjo. Gə̀gà'à nə a mègù də vesùwèŋ a ka lis mok sə yenə bwɛ̀rɛ wèŋ a cu malì sə ntʉʉ̀ vès. Vès a làp mandzə̀ vɛ'ɛ gʉgʉŋ dʉk də vèes ye fe'lə weŋ sə̀mok, bʉsə̀ mvəsə̀ vesùwèŋ à gà'a yà'sə, a yaaŋ ves sə ntʉʉ̀ vɛ'ɛ wùriŋ.
52002018	Vès a dzəm də vèes bwi lo kə ye weŋ. Mʉ̀ bə tu am, mʉ̀ a làp mandzə̀ ŋgò bwìŋ fe'lə lò kə̀kɛ̀' fana satà sə lok ves mandzə̀.
52002019	Yumok ka bʉp, bʉsə̀ a sə̀ wèŋ à gʉ̀ ŋkuŋ vès tse' tsətsərə̀ nə ye kwəkwa. A sə̀' bʉ̀ʉ wèŋ sə, sə̀ ni' sə bò ves də ghà nə̀ Tà Jisòos və̀ə, vèes nə kə təəŋ mantombìi yi co bʉ̀ʉ sə̀ wo ca caŋ nə caŋ ghak.
52002020	Bə nə̀ zìnə, vès sə kwa, ni' sə boŋ ves sə̀' bʉ̀ʉ wèŋ.
52003001	Mvə̀k nə̀ ŋgò ko ntʉm à ka mok yeŋ fe'lə fana, vès mam yàvès lak Atèn fɛɛŋ vəvès,
52003002	nə də Timatì lo kə ye weŋ. Yi moma àvès, nə̀ venəwèeŋ fàkgə̀ bəbɛ'. Vèes fàkgə̀ bohò Nwì ŋgò tsòho fa bwìŋ Ntirə̀ nə̀ Bə̀boŋ nə̀ nà'a bə liŋ Jisòs Krɛst. Vès tumsə yi də yi kə kwɛʼsə weŋ nə gʉ weŋ ya tu awèŋ sə̀ wèŋ sə naaŋ bohò Jisòos gʉŋ lo mantombì.
52003003	Ya kà də mok mʉtsətsəʼrə wèeŋ foho lo maŋkwɛ̀ŋ bʉ̀ʉ nsàap ŋgə' sə̀ wo sə fa weŋ yà'a dʉk. Wèŋ rì yàwèŋ sə̀' də bo Nwì cu ca sə̀', də wo fa ves nsàp ŋgə' ènə.
52003004	Ghà nə̀ vesùwèŋ ànə cum ntò bəbɛ' yà'a, vès ànə tsok weŋ ŋga mvə̀k nə à ka ntò dzeŋ, də wo nə yeŋsə vesùwèŋ ŋgə'. Fana wèŋ rì tse' sə̀ʼ də yà'a nə ye megu sə̀' mʉmvə̀' ànə.
52003005	Nà'a njo nə̀ mʉ̀ a tum Timatì nə. Mʉ̀ a ko fʉ̀k ntʉm bʉ̀ə̀ fana mʉ̀ tum yi də yi kə kʉk ja'a-na də wèŋ sə fa malì ntʉm awèŋ bohò Jisòs àlɛ. Mʉ̀ a sə mərə də kè ŋgà mùmsə̀ bwìŋ nə a gʉ̀ weŋ, wèŋ gbʉ foho lo maŋkwɛ̀ŋ, ya fàha sə̀ vès à gʉ̀ sə bisə wà àlɛ.
52003006	Timatì nə a bwìŋ foho və̀ laŋ. Yi tsə̀' fa ves mvəsə̀ dzədzəm àwèŋ cu. Yi də ntʉʉm awèŋ tə malì mègù bohò Nwì, nə də wèŋ sə dzəm malì mòk bə mòk. Yi tsə̀' fa fe'lə ves mok sə̀' dʉk də wèeŋ tsərəgə̀ ves vɛ'ɛ bə̀boŋ nùubu pwe'. Malə a ko weŋ mvəsə̀ malə a ko ves bohò wèŋ sə̀ʼ
52003007	Nə yeè nə də bwema avès-a, bə jamə̀ nə ye ŋgə' nə̀ vès sə yə nə pwe'fo' fana ntʉm avès kwa mvəsə̀ vès à yuk də wèŋ sə lo malì mantombì.
52003008	Nə̀ ŋga'a nèʼe yòŋsə̀ kwɛ̀hɛ̀ nə ves. Ntʉm avèes nə sə boŋ vɛ'nə ŋga wèeŋ təəŋ mali-a gʉgʉŋ bə dzədzəm àwèŋ, weŋ Tà wèŋ mvwe' mò'fis.
52003009	Nə̀ ŋga'a nèʼe aco vès kwasə liŋ Nwì àvès bʉ̀ʉ tu awèŋ. Vès tse' ŋgò kwasə yi bʉ̀ʉ nsàp kwəkwa nə̀ vès tse' nà' mantombìi yi bʉ̀ʉ wèŋ.
52003010	Vèes fekgə̀ Nwì nùm bə ndzəm bə ntʉm avès pwe' də co yi gʉ ya vèes ye fe'lə si awèŋ sə̀mok. Vèes ye weŋ ya vèes tɛsə weŋ bə yusə̀ wèŋ sə jamə mali yà' bə dzədzəm àwèŋ nə̀ bə liŋ Jisòs nə.
52003011	Nwì àvès nə̀ yi tɛ̀', nə ye Tà Jisòos fʉhʉ noŋsə mandzə̀ co vès kə ye weŋ sə̀mok.
52003012	Nwìi gʉ co dzədzəm nə̀ wèŋ tse' nà' mʉtsətsəʼrə̀ə wèŋ nə ye bohò bwìŋ pwe' nà'a kuk lo mantombì. Nà'a kuk, nə yam dzeŋ co mvəsə̀ vès dzəm weŋ yà'a.
52003013	Bə nsàp dzədzəm ènə fana yi nə gʉŋsə weŋ, wèŋ ye kə̀kʉrə̀ bə rərɛŋ sə̀' mantombìi Nwì àvès nə̀ yi Tɛ̀', nùmbu nə̀ Tà Jisòos nə̀ və̀ bə bʉ̀ʉ ye sə̀ rərɛŋ sə.
52004001	Ŋgò lə̀sə lò bə zeŋ fana bwema avès, wèŋ a yə'rə jə nsàp ncu nə̀ wèŋ tse' ŋgò cu ya Nwìi nə kwa bohò wèŋ nə bohò vès laŋ. Wèŋ ànə sə cum lok to mantombì sə̀' vɛ'nə. Nə̀ ŋga'a nèʼe fana vès sə lɛŋ weŋ nsàp nə̀ gʉgʉŋ dʉk də wèeŋ ghaha wesə ghaha.
52004002	Wèŋ rì tse' ntip sə̀ vès à fa weŋ bə ŋàaŋ Tà Jisòs yà'a laŋ.
52004003	Yusə̀ Nwì dzəm bohò wèeŋ dʉk də wèeŋ ye rərɛŋ, nə kà bo sənə nzak sàhà tse' lok.
52004004	Ndàaŋwè pwe' riŋ nsàp mandzə̀ nə̀ co bə ŋgwe yee cum. Wo cum bə nsàp mandzə̀ nə̀ nà'a ye bə̀boŋ bohò Nwì, nə kà ywì'lə nzòŋ jə və̀.
52004005	Nà'a kà ncu nə̀ nà' mègù bʉ̀ʉ njè bə̀ba kè mbəmbam ye. Bʉ̀ʉ sə̀ wo ka Nwì riŋ cugə̀ yàwo vɛʼnə.
52004006	Bə nzak ŋwàŋwè bə ŋwə̀mbam ènə fana, ka bə̀boŋ co ŋwèe lim zʉ mòk yeŋ. Vès ànə tsok fa weŋ yè'sə mantombì laŋ. Nə̀ ŋga'a nèʼe vès sə sə̀ mali weŋ ntu' gʉgʉŋ də Tà Nwì nə kà nsàp ŋwə̀ nə̀ yi gʉ vɛ'nə mè'rə̀.
52004007	Nwì ànə to vesùwèŋ, ka də a sə kə koho sàhà yeŋ. Yi à to vesùwèŋ ŋgò cu ncu nə̀ rərɛŋ co bʉ̀ʉ ye.
52004008	Ye də a ye-a ŋga ŋwə̀ nəmòk dzèeŋ-a yusə̀ vès yə'rə fa weŋ yè'sə. Yi sə kà ŋwè dzèeŋ. Yi dzèeŋ Nwì nə̀ yi fagə̀ ves Yòŋsə̀ ye nə̀ Rərɛŋ nə.
52004009	Kaco vès com fa yiskok weŋ mvə̀'nə̀ wèŋ tse' ŋgò dzəm bwema sə̀ wo a dzəm Jisòs còmə yeŋ. Vès dʉk vɛ'nə bʉsə̀ Nwì a yə'rə fa weŋ bə tu awèŋ mvə̀'nə̀ wèŋ tse' ŋgò dzəm mòk bə mòk sə laŋ.
52004010	Wèŋ a nìtsə̀' fa bwema sə̀ mvwe' nzeŋgòŋ Màsìdoniyà pwe' nsàp dzədzəm ànə. Fana bwema avès, vès sə lɛŋ də wèeŋ gʉŋ casə vɛ'nə càsə.
52004011	Wèeŋ kiŋ sə və̀ə wèŋ də wèeŋ cum ncu nə̀ nà'a gəe'. Kà də wèeŋ sə gesə kɛ'cà cùu awèŋ bə nzak bwìŋ ŋga wo ka weŋ to dʉk. Fàk bum sə̀ wèŋ dzəm yà' bə bo awèŋ. Vès ànə tsok weŋ yè'sə mantombì fa' laŋ.
52004012	Wèeŋ gʉ-a vɛ'nə fana wèeŋ nə gʉ bʉ̀ʉ sə̀ wo ka Jisòs riŋ ŋgò jə weŋ co bwìŋ. Yà' ye sə̀' də yusə̀ wèŋ dzəm yà' fana wèŋ kà lis bohò ŋwə̀ nəmòk kʉ̀k yiskok.
52004013	Bwema avès a, vès dzəm də wèeŋ riŋtse' zìnə nə̀ nà' cu bə bòp bʉ̀ nə̀ wo a kpʉ lò yàwo laŋ. Wèeŋ riŋtse' ya wèeŋ cu, ntʉm kà weŋ bə zeŋ sə rwì'. Wèeŋ kà-a yà' rì fana, ntʉm sə rwi' weŋ co bʉ̀ʉ sə̀ wo ka tsətsərə̀ də Jisòs Krɛɛst nə̀ kə̀ lòkoksə yà'wèŋ ntsə'mòk tse'.
52004014	Vès dzəm sə ntʉʉ̀ vès dʉk də Jisòs à kpʉ fana Nwì lòkoksə yi mvwe' kpʉ. Ye də vès sə dzəm sə̀' dʉk də Nwìi nə jəŋ fəsə və fe'lə bʉ̀ʉ sə̀ wo ànə kpʉ bə Jisòs wèŋ bəbɛ'. Vès sə dʉk bʉ̀ʉ sə̀ wo ànə kpʉ ŋga wo dzəm bohò yi.
52004015	Yusə̀ vès sə də vèes yə'rə fa weŋ ŋga'a yèʼe, a yəyə'rə̀ nə̀ Tà Jisòs. nùmbu nə̀ Tàa bwi foho və̀ə fana vesùwèŋ sə̀ a cu ŋwəm, a nə kà mantombì nə me'rə bʉ̀ʉ sə̀ wo à kpʉ laŋ maŋkwɛ̀ŋ ntò lò to.
52004016	nùmbu ànə ye, wo nə kɛ' dʉksə ŋgù nə̀ nà' tse' ŋàŋ. Ŋgì masinjà Nwì nə̀ tu nə, nə cep, anə yuk ŋgì ntà Nwì ŋga wo fʉəp nà'. Tàa nə tesə tsoŋ mʉbu bə tu ye. Bʉ̀ʉ sə̀ wo à dzəm Jisòs, nə kpʉ lo mee nə lokok mvwe' kpʉ ŋkuŋ,
52004017	fana Nwì kurə be'lə vesùwèŋ sə̀ a cu malì ŋga'a ŋwʉm mvə̀k ànə sə mvwe' mò'fis, a kə tseŋ Tà mʉ mba'à. Yà'a mok mvə̀k nə̀ vesùwèeŋ nə cu malìgə̀ mok ves Tà wèŋ mvwe' mò'fis.
52004018	Nə yeè nə də bə ncèp ènə, wèeŋ jəŋ nà', nə fupsə ntʉm awèŋ bə zeŋ.
52005001	Bwema am wèŋ, njo nə̀ də mʉ com yis fa weŋ ŋgò rìŋtseʼ ghà nə̀ bum yè'sə nə̀ kə̀ ye nə bʉ̀ə̀.
52005002	Bʉsə̀ wèŋ bə tu awèŋ, wèŋ rìŋtseʼ vɛ'ɛ pap də nùmbu nə̀ Tà nə nə̀ kə̀ və̀ə co ŋgà yə̀ və̀ nòoŋ ndzəmə̀, wù kà rì.
52005003	Ghà nə̀ bwìŋ sə dʉk də, “Bum pwe' mègù mok bə̀boŋ də ŋgə'ə bʉ̀ə̀” fana, wo ye megu ŋga ŋgə' nə̀bʉp və̀ vɛ'ɛ vak. Yà'a nə və co mvəsə̀ dzəmwe kogə̀ ŋwàŋwè yèʼe. Yà'a və̀ vɛ'nə, fana wo kà swìrə̀.
52005004	Fana bohò ma nə̀ njàwèŋ, wèŋ ka sənə ndzəm cum, bwema am wèŋ na. Fana ntsə' nə nə̀ kà weŋ co ŋgà yə̀ və̀ yi ŋga wèŋ ka riŋ kə̀ tsèŋ.
52005005	Wèeŋ bòp bʉ̀ nə̀ bohò marɛŋ, wèeŋ bʉ̀ʉ sə̀ wèeŋ gʉ̀gə̀ bum ŋga a maràŋ bə nùm. Vesùwèŋ ka bòp bʉ̀ ŋgàa ndzəm yeŋ. A kà bum mvwe' sə̀swihì gʉ̀gə̀.
52005006	Nə yeè nə də bum yè'sə zìnə vɛ'nə fana, vesùwèeŋ kà də a sə dzəmlo co mvə̀'nə̀ bʉ̀ʉ mok dzəmgə̀ yà'a dʉk. Vesùwèeŋ sə kʉk kʉ̀'ʉ, nə sə ko ni' avès.
52005007	Mvə̀k nə̀ bwìŋ dzəmgə̀ lo, mok jʉhʉ rùk wèŋ pwe', a nə̀ ndzəmə̀.
52005008	Nə ye də vesùwèeŋ yàvès bòp bʉ̀ ŋgàa marɛŋ. Vesùwèŋ tse' ŋgò ko yàvès ni'. A tse' ŋgò təhə lok ni' avès bə dzədzəm nə ye naaŋtu bohò Nwì co ŋkə̀ ŋga bʉp kà ves jwɛ̀ŋ. A fa tsətsərə̀ àvès bə lù nə̀ Nwìi nə̀ kə̀ fa ves. Yà'sə nə ye co tàm mòk nə̀ a ta tse' nà' co yu səmok sə̀ bʉp kà ves tu jwɛ̀ŋ.
52005009	Ka də Nwì ànə cokfis vesùwèŋ də ya yi fa ves ŋgə' yeŋ. Yi à cokfis ves ya a tse' lù nə̀ yi fa ves nà' ndzə bohò Tà Jisòs Krɛst.
52005010	Yi Jisòs nə̀ yi à kpʉ bʉ̀ʉ vès, də ya a cum vesiwèŋ bəbɛ'. Də ya ŋga a cu-a sə̀ ŋwəm bə ŋga a kpʉ, yà' lok gu yəyərə̀, ghà nə̀ yi və̀ə, anə̀ cu vesiwèŋ.
52005011	Nə yeè nə vɛ'nə fana bò də wèeŋ sə tɛsə mòk bə mòk, nə gʉ wo lo mantombì mvəsə̀ wèŋ sə gʉ̀ ŋga'a yèʼe.
52005012	Bwema avès, vès sə lɛŋ weŋ də wèeŋ jəŋ bʉ̀ʉ sə̀ wo fàkgə̀ bohò wèŋ yà'a co bʉ̀ʉ sə̀ bwìŋ nə̀ zìnə. Wo sə̀ wo kʉ̀kgə̀ weŋ, nə sə yə'rə weŋ bə mandzə̀ ncu nə̀ bʉ̀ʉ Krətèŋ wèŋ yà'a.
52005013	Wəp wo, nə dzəm wo càsə yà pwe'. Gʉ̀ wo vɛ'nə bʉ̀ʉ nsàp fàk nə̀ wo sə gʉ̀ʉ. Wèeŋ cum cù mò'fis, nə kà sə kʉ̀ə̀m.
52005014	Vès sə lɛŋ weŋ bwema avès-a, də wèeŋ tip ŋgàa wɛ' wèŋ. Wèeŋ kwɛ'sə bʉ̀ʉ sə̀ wo tse' wə, nə tɛsə sə̀ wo jì ŋàŋ. Wèeŋ sə ko ntʉm awèŋ bohò bwìŋ lòoŋ.
52005015	Kà də wèeŋ fa mandzə̀ də ŋwèe gʉ fəsə fa ŋwè bʉp bə bʉp dʉk. Yusə ye də, ghà yà pwe' nə̀ wèŋ cu, wèŋ tse' ntʉm nə̀ ŋgò gʉ̀ bə̀boŋ bohò mòk bə mòk. Wèeŋ gʉ bohò bwìŋ lòoŋ sə̀' vɛ'nə.
52005016	Wèeŋ sə kwa ghà yà lòoŋ.
52005017	Wèeŋ sə gʉ pìriyà ghà nə̀ fò lòoŋ, nə kà wò.
52005018	Ŋga sə bʉp-a sə̀ yà pwe', wèeŋ sə kwasə Nwì. Yà'a yusə̀ Nwì dzəm də yà'a ye vɛ'nə bə ncu àwèŋ co bʉ̀ʉ Jisòs Krɛst.
52005019	Wèeŋ kà də wèeŋ limsə Yòŋsə̀ nə̀ Rərɛŋ nə ŋga yi kà fàha ye gʉ̀ dʉk.
52005020	Kà də wèeŋ bɛŋ ncèep sə̀ bʉ̀ʉ sə̀ wo sə tsòho bum sə̀ Nwì a nìŋtsə̀ʼ fa wo dʉk.
52005021	Mùmsə ja'a yà' pwe'fo', nə bɛ' tse' sə̀ wèŋ yə də yà'a bə̀boŋ.
52005022	Wèeŋ kà bo sənə bʉp nə̀ mò'fis gèsə̀ lok.
52005023	Nwì bə tu ye, nə̀ yi fagə̀ vesùwèŋ fifi, yi noŋsə ncu àwèŋ kə̀kʉrə̀ bə mandzə̀ nə̀ fò pwe'fo'. Yumok kà bohò wèŋ bʉp lok. Yi noŋsə yà' nsàp nə̀ Jisòs Krɛst nə̀ yi Tà àvèes nə kə̀ bwìŋ və̀ə, wèŋ ye jìnjo.
52005024	Yi Nwì nə̀ yi a to weŋ, yi nə gʉ yà', bʉsə̀ yi ŋwə̀ nə̀ zìnə.
52005025	Bwema avès, wèeŋ sə lɛŋ fa ves pìriyà yàvès sə̀'.
52005026	Cepsə fa mʉ bʉ̀ʉ sə̀ wo à dzəm Jisòs sə pwe' bə cə̀cèpsə̀ nə̀ bə̀boŋ co bwema.
52005027	Mʉ̀ cèp bohò wèŋ bə ŋàaŋ sə̀ bohò Tà də wèeŋ taŋ fa ŋwàk ènə bohò bʉ̀ʉ sə̀ wo à dzəm Jisòs pwe'fo'.
52005028	Bə̀bo nə̀ Tà àvès Jisòs Krɛst nà'a ye bohò wèŋ.
53001001	Còm ŋwàk nèʼe mʉ̀ʉ Pol ves Sìlvanù nə ye Timatì wèŋ bəbɛ'. Vès còm fa nà' bohò bʉ̀ʉ cos nə̀ mvwe' lak Tètàlonikà wèŋ. Wo sə̀ tse' wo Nwì nə̀ yi Tɛ̀' avès nə ye Tà Jisòs Krɛst.
53001002	Vès lɛŋ də Nwì nə̀ yi Tɛ̀' bə Tà Jisòs Krɛst gʉ weŋ bə̀boŋ, nə fa weŋ fifi.
53001003	Vès tse' ŋgò kwasə Nwì ghà nə̀ fò lòoŋ bʉ̀ʉ wèŋ, bwema avès a. Vès tse' ŋgò kwasə yi vɛ'nə bʉsə̀ Nsàp nə̀ wèŋ sə fa ntʉm bohò Nwì nə sə kùk lò mantombì. Nə ye sə̀' də dzədzəm àwèŋ nə̀ wèŋ tse' bohò mòk bə mòk sə ghaha sə̀' ghaha.
53001004	Nà'a njo nə̀ vèes kùmgə̀ ŋgùŋ mvwe' kwe' bʉ̀ʉ cos wèŋ bʉ̀ʉ wèŋ sə. Vèes kùmgə̀ ŋgùŋ bʉsə̀ wèeŋ kìgə̀ ntʉm, nə sə dzəm ghaha bohò Jisòs nə ghaha, ŋga wo sə tʉ̀ksə weŋ, wèŋ sə ye ŋgə' sə̀'.
53001005	Yà'sə sə nìtsə̀' də Nwìi nə sak bə zìnə. Bʉsə̀ a ye vɛ'nə fana wèŋ ye kə̀kʉrə̀ ŋgò kə̀ ye mok mvwe' gaŋ ŋkum ye sə̀ wèŋ sə yə ŋgə' bʉ̀ʉ zeŋ sə.
53001006	Nwìi nə gʉ yusə̀ yà'a kə̀kʉrə̀. Bʉ̀ʉ sə̀ wo sə yeŋsə weŋ ŋgə' yà'a, yi nə̀ yeŋsə fəsə wo ŋgə' sə̀'.
53001007	Yi nə gʉ wèŋ sə̀ wèŋ sə yə ŋgə' yà'sə ŋgò yòŋsə nə ye vès yàvès sə̀'. Yi nə̀ gʉ̀ vɛʼnə ghà nə̀ Tà Jisòs tesə tsə və̀ mʉbu bə masinjàa ye wèŋ sə̀ wo tseʼ ŋàŋ. Yi nə və ndzənə ləm-mis nə yeŋsə
53001008	bʉ̀ʉ sə̀ wo ka Nwì riŋ ŋgəʼ, nə yeŋsə sə̀ wo à ka yusə̀ Ntirə̀ nə̀ Bə̀boŋ nə̀ Tà Jisòs à sə tsə̀' nə bɛ' ŋgəʼ sə̀ʼ.
53001009	Ŋgə' nə̀ wo nə ye nə də wo nə maha wà nə̀ kɛ̀' mò'fis. Wo nə kà mvwe' sə̀ Tà cu bə bòoŋ ŋàaŋ ye sə sə̀' kə̀ dzèŋ yuk.
53001010	Yè'sə nə̀ ye nùmbu nə̀ yi nə̀ və̀ ŋgò kə̀ jə kə̀kuksə̀ bohò bʉ̀ʉ ye wèŋ, fana bʉ̀ʉ sə̀ wo ànə dzəm bohò yi nə sə mərə, nə sə kwa vɛ'ɛ wùriŋ. Wèeŋ nə ye sə̀' mʉŋgorə̀ wo anə bʉsə̀ wèŋ a dzəm ncèp nə̀ vès à tsə̀' fa weŋ nə.
53001011	Nà'a njo nə̀ vèes lɛŋ fagə̀ weŋ riŋriŋ nə. Vèes lɛŋgə̀ Nwì də yi gʉ weŋ ŋgò ye kə̀kʉrə̀ bə ncu nə̀ yi à to fis weŋ də wèeŋ cum nà' nə. Vès lɛŋ də yi gʉ ntʉʉm awèŋ sə̀ wèŋ tse' ŋgò gʉ̀ bə̀boŋ yà'a təəŋ megu vɛ'nə. Yi gʉ fàak awèŋ sə̀ wèŋ sə gʉ̀ bʉsə̀ wèŋ a fa ntʉm awèŋ bohò yi sə kə lə kə̀kʉrə̀ bə ŋàaŋ ye.
53001012	Bum yè'sə ye-a vɛ'nə fana liŋ sə̀ Jisòs Krɛɛst nə boŋ bʉ̀ʉ wèŋ, wèŋ boŋ bwi bʉ̀ʉ yi sə̀'. Yè'sə vɛ'nə bə bòvə̀m nə̀ Nwì nə ye Jisòs Krɛst.
53002001	Bə nzak nə̀ Tà àvès Jisòs Krɛst ŋgò bwìŋ və̀ə də ya vesiwèeŋ be'lə yi, nə kə cum mok bəbɛ' fana bwema am wèŋ, mʉ̀ lɛŋ weŋ,
53002002	də kà də wèeŋ sə tsərə jʉ'rə kɛʼca bə zeŋ vɛ'nə dʉk. Kà də wèeŋ sə saha ntʉʉm awèŋ bə ncèp nə̀ wo sə cèp də nùmbu nə̀ Tàa nə̀ bwìŋ və̀ nə à cà lò laŋ nà'a sə dʉk. Kàmòk à cèp vɛ'nə ŋgà tsòhò bum Nwì mòk ŋga yi də yi tse' yumòk sə̀ Nwì à tsə̀' yi, kè ŋwə̀ nəmòk ŋga yi sə tsòho-a nzak Nwì àlɛ. Kàmòk bʉ̀ʉ mok wèŋ dʉk də vès à còm tumsə ŋwàk vɛ'nə vès àlɛ.
53002003	Kà də wèeŋ me'rə ŋwə̀ nəmòok borə fʉk weŋ dʉk. Bʉsə̀ nùmbu ànə nə kà ntò və̀ tə̀tè tse'ŋga ghà nə̀ bwìŋ nə sə gʉŋtu bohò Nwì wù kà fʉ̀k nà'a kə̀ dzèŋ ŋkuŋ. Anə ye sə̀' ŋga ŋwə̀ nə̀ ŋgà ŋgwap nə yəəŋ sə̀' ŋkuŋ. A sə̀' yi nə̀ yi nə̀ kə̀ bisə ye ŋgwàŋ nə.
53002004	Ŋgà ŋgwap ènə nə kà ŋge' bə bum sə̀ bwìŋ kùksəgə̀ yà' co nwì ye fʉ̀k. Yi nə bɛŋ bum sə̀ yà'a co nwì pwe'fo'. Yi nə jəŋ ni' ye mʉbu, də yi ghak yà' pwe' yi. Yi nə kə ni cum mʉnə ndap Nwì nə̀ ghaŋ nə, nə sə tsok də yi Nwì yi.
53002005	Mʉ̀ à tsə̀' weŋ bum yè'sə ghà nə̀ vesùwèŋ à ye nà'a pwe' laŋ. Wèŋ a swì laŋ à?
53002006	Megu də yumok cu sə̀ yà' sə gʉ̀ də bum yè'sə kà ŋga'a ntò ye. Wèŋ rì yu ànə sə laŋ. Mvə̀k nə kʉ̀rə nùu fana ŋgà gʉ̀ ŋgwap nə nə yəəŋ.
53002007	Fàak ŋgwap sə sə fàk ŋga'a yèʼe ntò sə̀swihì megu də yusə̀ yà'a nə̀ ye sə nə kà nto ye tə̀tè wo fis gɛsə ŋwə̀ nə̀ yi sə təəŋ lok yà' nə fo' ŋkuŋ.
53002008	Ŋgà ŋgwap nə yəəŋ ghà ànə, fana Tà Jisòos nə kə zə nà' bə yòŋsə̀ nə̀ nje nə̀ yi yòŋsə fis tsə kə̀ cùhu yi. Ghà nə̀ Jisòos nə və̀ nə, yi nə gʉ bʉpsə nà' bə ŋàaŋ ye sə̀ yi yəəŋ və̀ bə zeŋ sə.
53002009	Ŋgà ŋgwap nə nə və bə ŋàaŋ Satà, nə sə gʉ kɛ'ca nsàap maŋgəŋgèeŋ mok ŋgò bòrə bwìŋ fo' vɛ'ɛ nduk nə̀ nduk. Yi nə sə gʉ niŋ kɛ'ca fa bwìŋ nsàap bum mok sə̀ co wu kʉk yà' tu jip wu.
53002010	Yi nə borə bʉ̀ʉ sə̀ wo nə̀ bisə wà sə wèŋ bə jòŋ. Bʉ̀ʉ yè'sə wèeŋ nə̀ bisə njo nə̀ wo à ka ncèp nə̀ zìnə nə ya wo tse' lùŋ bʉ̀ʉ zeŋ nə dzəm.
53002011	Bʉsə̀ wo a gʉ̀ vɛ'nə fana Nwìi nə̀ gʉ wo ŋgò tsərə mègù bum bə jòŋ, nə sə dzəm sə̀' zeŋ, ya wo sə dzəm megu mok bum sə̀ yà'a mvwès.
53002012	Nwìi nə̀ gʉ̀ vɛ'nə ya bʉ̀ʉ sə̀ wo à ka zìnə nə dzəm, nə sə kwa yàwo ŋgò gʉ̀ bʉp yà'a wèeŋ nə gbʉ nzak bohò yi.
53002013	Vès tse' ŋgò kwasə tsə Nwì nə ghà yà lòoŋ bʉ̀ʉ wèŋ, bwema avès a. Vès sə dʉk wèŋ sə̀ Tà nə dzəm weŋ yà'a. Nwì ànə yeto, yi cok fis weŋ də wèeŋ nə tse' lùŋ. Yi à gʉ̀ vɛʼnə bə ŋàaŋ yòŋsə̀ nə̀ nje nə də ya wèeŋ ye bʉ̀ʉ ye wèŋ sə̀ wèeŋ rərɛŋ. Yi à gʉ̀ vɛ'nə sə̀' bə mandzə̀ nə̀ də wèŋ à dzəm ncèp nə̀ nà'a zìnə nə sə̀'.
53002014	Nwì ànə to və weŋ yè'sə bə mandzə̀ Ntirə̀ nə̀ Bə̀boŋ nə̀ vès à tsòho fa weŋ nə. Yi à to weŋ yà'sə də ya wèeŋ tse' fis ma njàwèŋ sənə kə̀kuksə̀ nə̀ Tà Jisòs Krɛst àvès nə sə̀'.
53002015	Ye də bwema àvès, wèeŋ təəŋ gʉgʉŋ, nə kotse' bum sə̀ vès à tsə̀' wèŋ yà' sə̀ bə cù kè vès à còm fa-a weŋ bə ŋwàk àlɛ pwe'fo' cʉ̀k.
53002016	Tà Jisòs Krɛst àvès, nə ye tɛ̀' àvès Nwì a dzəm ves nə fisə fa ves ntʉʉm avès, nə fa ves ŋàŋ ŋgò cèp nə gʉ megu yusə̀ yà'a bə̀boŋ. Nwì a nìtsə̀' fa ves dzədzəm ye ya a lo mantombì, nə kà kə̀ mè yuk. Yi a fa ves tsətsərə̀ nə̀ ŋgò rìŋ də a nə̀ kə̀ tse' bum sə̀ bə̀boŋ. Wo a gʉ̀ vɛʼnə bə bòvə̀m njàwo nə.
53003001	Ŋgò lə̀sə lòo fana bwema avès, vès də wèeŋ sə lɛŋ fa ves. Wèeŋ sə lɛŋ fa ves də ncèp nə̀ Tà nə, nà'a sə lo mantombì nə̀nàk nə̀nàk, nə sə fom mvə̀'nə̀ ànə ye bohò wèŋ yà'a.
53003002	Wèeŋ sə lɛŋ fa ves mok sə̀' də Nwìi caŋsə fis ves ndzə bohò ŋgàaŋ gʉ̀ ŋgwap bə bʉ̀ʉ sə̀ bʉp wèŋ. Vès dʉk vɛ'nə bʉsə̀ sə kà ncèp ènə bwìŋ pwe'fo' dzəm wes.
53003003	Yusə də Tà a ye zìnə. Yi nə gʉŋsə weŋ, nə caŋsə gɛsə weŋ mvwe' Satà nə̀ yi ŋwə̀ nə̀ bʉp nə.
53003004	Tà a gʉ̀ ves, vès kà məmərə̀ sə ntʉʉ̀ vès bʉ̀ʉ wèŋ tse' lok. Vès rì pap də wèeŋ nə sə gʉ tse' megu bum sə̀ vès də wèeŋ gʉ.
53003005	Vès lɛŋ də Tàa gʉ bʉsə ntʉʉm awèŋ ya wèeŋ dzəm bohò Nwì, nə fa weŋ kontʉm nsàp nə̀ Krɛst.
53003006	Yumook yè', bwema avès, vès cèp yè'sə bə liŋ Tà Jisòs Krɛst, də ka də wèeŋ sə be'lə bə bwema sə̀ wo dzəm ŋgò cu ncu wɛ' dʉk. Vès sə dʉk bʉ̀ʉ sə̀ wo sə kà mandzə̀ nə̀ vès à yə'rə weŋ yù yà'a.
53003007	Wèŋ riŋ yàwèŋ sə̀' də wèŋ tse' ŋgò fʉ̀'rə mandzə̀ ncu àvès. Ghà nə̀ vesùwèŋ à ye nà'a, vès à ka ŋgàa wɛ' yeŋ.
53003008	Vès à ka yu ŋwə̀ nəmòk ŋga vès ka lak zʉ yuk. Vès à fàk vɛ'ɛ, nə ci' ndùrə̀ nə̀ maràŋ bə ndzəmə̀ pwe', də ya vèes kà ŋwə̀ nəmòk ŋgə' wà yamsə̀ fa.
53003009	Vès à sə gʉ̀ vɛ'nə yè'sə, vès à dzəm-a də wèeŋ fa ves, yumok yà' kà bə jòŋ sə̀ ye. Vès à gʉ̀ yè'sə ŋgò gʉ̀ nì fa weŋ ya wèeŋ bɛ' sə̀' zeŋ.
53003010	Vesùwèŋ ànə ye fa' vès tsok weŋ sə̀' laŋ də, “A ye-a ŋga ŋwə̀ nəmòk dʉk-a də yi kà fàk fàk, yi kà sə̀' zʉ.”
53003011	Vès sə cèp yè'sə bʉsə̀ vès yuk də bʉ̀ʉ mok cu mʉŋgorə̀ wèŋ sə̀ wo sə cu yàwo ncu wɛ'. Wo kà yumok fàk, nə sə dzəm megu ŋgò gbʉ̀ ni kɛ'cà sənə bum bʉ̀ʉ mok wèŋ.
53003012	Vès sə cèp yèʼe bohò nsàp bʉ̀ ànə ŋgò tip wo bə liŋ Tà Jisòs Krɛst də, wo ko ni', nə fak zʉ bə bo awo.
53003013	Nə ye də kà də wèeŋ wo ŋgò gʉ̀ bə̀boŋ dʉk, bwema avès a.
53003014	A ye-a ŋga ŋwə̀ nəmòk bɛ̀ŋ ncèp nə̀ vès còm fa weŋ ndzənə ŋwàk nèʼe fana wèŋ kʉk tasə tseʼ yi bə̀boŋ, nə kà yumok wenə wèŋ tse' be'lə̀ lok. Wèeŋ gʉ vɛ'nə ya marè'tu ko ŋwə̀ ànə.
53003015	Nə ye sə̀' də wèŋ kà yi co yi ŋwə̀ nə̀ wèŋ bɛ̀ŋ yi bɛ̀ŋnə gʉ̀. Wèeŋ tip yi lɛ co yi ye sə̀' moma awèŋ.
53003016	Vès lɛŋ də Tà nə̀ yi fagə̀ fifi yi nə fa weŋ fifi, yi bə tu ye. Yi fa weŋ fifi bə mandzə̀ nə̀ fò lòoŋ ghà yà lòoŋ sə̀'. Tà nə ye bohò wèŋ pwe'fo'.
53003017	Mʉ̀ʉ Pol, mʉ̀ còm fa weŋ cə̀cèpsə̀ ènə mʉ̀ bə bo sə̀ yàm. Nèʼe yu nə̀ wu yə nà' ndzənə ŋwàk, wù riŋ də còm ŋwàk ànə mʉ̀ nə. Ye'e mvə̀'nə̀ mʉ còmgə̀ yàm sə.
53003018	Mʉ̀ lɛŋ də bə̀bo nə̀ Tà Jisòs Krɛst àvèes ye bohò wèŋ pwe'fo'.
54001001	Còm ŋwàk nèʼe mʉ̀ʉ Pol, nə̀ mʉ ŋgà ntum Jisòs Krɛst. Nwì nə̀ yi à lùŋsə ves nə, nə ye Jisòs Krɛst nə̀ vesùwèŋ sə kʉ̀k gèsə lò lis mantombì bohò yi nə, wo a dʉk wo də mʉ ye ŋgà ntum.
54001002	Mʉ̀ sə còm fa ŋwàk ènə bohò wù Timatì, nə̀ wu co mo àm, bʉsə̀ wù à fa ntʉm yò bohò Jisòs Krɛst. Mʉ̀ lɛŋ Nwì nə̀ yi Tɛ̀' avès, nə ye Jisòs Krɛst nə̀ yi Tà àvès nə də wo gʉ wu bə̀boŋ, nə tɛsə wu bə koksə̀manziŋ awo, nə fa wu fifi sə̀'.
54001003	Ghà nə̀ mʉ̀ à sə lò mvwe' lak Màsìdoniyà yà'a à ye fana mʉ̀ tip wu də wu cum mvwe' lak Efesò. Bʉ̀ʉ mok wèŋ cu fo' sə̀ wo sə yə'rə fa bwìŋ nsàap bum mok sə̀ zok. Fana mʉ̀ dzəm də wu cum fo', nə gʉ wo də wo kà vɛ'nə mok sə gʉ̀.
54001004	Tsok fa wo sə̀' də wo teŋsə ŋgò ta ŋgàam sə̀ yà' ka fàk tse' yà'a. Wo kà də wo sə taaŋ kɛ'cà bum sə̀ bə nzak njàŋ dʉk. Nsàap bum yà'sə gʉ̀gə̀ bwìŋ ŋgò càsə mvə̀k bə mamfenə̀ fana wo kà fàak sə̀ Nwì dzəm də wo gʉ sə gʉ̀. Bwìŋ fa ntʉm awo bohò Nwì ŋkuŋ fana wo riŋ bum sə̀ Nwì dzəm yè'sə.
54001005	Njo nə̀ mʉ̀ dʉk wu vɛ'nə nə, də ya ŋga wo dzəm mòk bə mòk. Aco ŋwè dzəm to mòk bə mòk ŋga yi tse' ntʉm nə̀ rərɛŋ, nə ye ŋga yi tseʼ tsətsəʼrə̀ə sə̀ kə̀kʉrə̀, nə fa ntʉm ye bohò Nwì bə zìnə.
54001006	Bʉ̀ʉ mok wèŋ cu sə̀ wo a mè'rə bum sə̀ zìnə yè'sə, nə jam mandzə̀ nə, fana wo sə cep mok bum sə̀ kaco yà' jəŋ lo wo mvwe' mok yeŋ.
54001007	Wo sə dzəm də wo sə yə'rə fa bwìŋ lʉ̀k ŋga wo sə kà yusə̀ wo sə cèp sə sə̀' rɛɛŋ. Wo sə cèp yà' nə kà məmərə̀ tseʼ, ŋga wo sə kà yà' sə̀ rɛɛ̀ŋ fʉ̀k.
54001008	A riŋ də lʉ̀ʉk yusə̀ bə̀boŋ, ŋga a ye-a də bwìŋ jə tse' yà' bə mandzə̀ nə̀ kə̀kʉrə̀ nə na.
54001009	Wèeŋ riŋ də Nwì ànə ka lʉ̀ʉk sə bohò bʉ̀ʉ sə̀ wo gʉ̀gə̀ bum bə mandzə̀ nə̀ rərəŋ nə nòŋsə fa. Yi à nòŋsə fa yà' bohò bʉ̀ʉ sə̀ wo gʉ̀ bʉpsəgə̀ yà', nə ye bʉ̀ʉ sə̀ wo kà yi yukgə̀. Yi à nòŋsə fa yà' bohò nsàp bʉ̀ nə̀ co ŋgàa kà Nwì wəp, ŋgàa gʉ̀ bʉp, bʉ̀ʉ sə̀ wo sə kà mandzə̀ Nwì bɛ', sə̀ wo jəgə̀ bum sə̀ Nwì sə co yu ywì'lə-nzòŋ; bʉ̀ʉ sə̀ wo sə zə Tɛ̀' awo bə ma awo wèŋ, nə sə zə bʉ̀ʉ mok wèŋ sə̀'.
54001010	Wo sə koho sàhà, mbəmbam sə nooŋ fe'lə sə̀' bə mbəmbam mok, wo sə yə bwìŋ, sə ci' mvwès, wo kɛŋ nə sə ci' mali mvwès. Nwì à nòŋsə fa lʉ̀ʉk sə bohò nsàp bʉ̀ ènə, sə̀ wo sə gʉ̀ nsàap bum sə̀ yà' ka bə mandzə̀ yəyərə̀ nə̀ zìnə nə̀ vès ànə yə'rə fa weŋ fa' nə yeŋ.
54001011	Yəyəʼrə̀ nə̀ zìnə nə, nà'a ye mandzə̀ nə̀ mò'fis bə Ntirə̀ nə̀ Bə̀boŋ nə̀ Jisòs Krɛst à fa ndzə bohò mʉ̀ nə. Ncèp nə sə tsə̀' bum maŋgəŋgèeŋ sə̀ yàʼ və̀ bohò Nwì nə̀ yi tse' mègù ye yusə̀ yà'a bə̀boŋ nə.
54001012	Mʉ̀ kwasə Tà àvès Jisòs Krɛst nə̀ yi a fa mʉ ŋàŋ ŋgò gʉ̀ fàak yè'sə. Mʉ̀ kwasə yi bʉsə̀ yi kʉ̀k ja'a mʉ co ŋwə̀ nə̀ mʉ̀ tse' zìnə, nə cokfis mʉ, də mʉ fak bohò yi.
54001013	Wèŋ rì də mʉ̀ ànə sə cep to bə liŋ ye fa' bʉp, bʉp. Mʉ̀ à sə yeŋsə yi ŋgə', nə sə yak yi, mʉmvə̀'nə̀ mʉ̀ à sə gʉ̀ vɛ'nə bohò bʉ̀ʉ ye yà'a. Bum yè'sə ànə ye-a sə̀ vɛ'nə fana yi koksə mali manziŋ bohò mʉ̀ anə, bʉsə̀ mʉ̀ ànə sə gʉ vɛ'nə ŋga mʉ̀ ka bohò Krɛst ntò dzəm tse' fana nə kà zìnə nə sə̀ʼ ntò rìŋ.
54001014	Jisòs Krɛst nə̀ yi Tà àvès nə a gʉ̀ mʉ bə̀boŋ wùriŋ. Yi gʉ̀ mʉ, mʉ̀ nə dzəm bohò yi, nə dzəm bʉ̀ʉ mok wèŋ sə̀'. Yi gʉ̀ fagə̀ bʉ̀ʉ sə̀ bə yà'wèeŋ mvwe' mò'fis mʉmvə̀k ànə.
54001015	Ncèp nə̀ mʉ̀ sə də mʉ cep nèʼe ncèp nə̀ zìnə, nə̀ aco ndàaŋwè pwe' dzəm nà' də, Jisòs Krɛst à və̀ sə nzeŋgòŋ anə ŋgò lùŋsə ŋgàa gʉ̀ bʉp wèŋ. Mʉ̀ʉ Pol, mʉ ŋkum ŋgàa gʉ̀ bʉp wèŋ sə̀ʼ mʉ̀.
54001016	Njo nə̀ Nwì a koksə manziŋ bohò mʉ̀ nə, də ya Jisòs Krɛst niŋtsok fa bwìŋ də yi ŋgà ko rì ntʉm pap. Wo nə ye riŋ yi vɛ'nə ŋga wo yə mvə̀'nə̀ yi ko ntʉm bohò mʉ̀ nə̀ mʉ ŋkum ŋgàa gʉ̀ bʉp nə. Yà'a mʉmvə̀'nə̀ mʉ co ŋwə̀ nə̀ mantombì ŋgò nìtsə̀' fa bʉ̀ʉ sə̀ wo nə̀ kə̀ dzəm bohò yi wèŋ nsàp kontʉm ye nə.
54001017	Yi ŋkum nə̀ mvèsə̀; bwìŋ kuksə yi nə̀ yi Nwì yiìyi nə. Yi Nwì nə̀ kaco bwìŋ ye to yi bə lis yeŋ, kaco yi kpʉ sə̀' yeŋ. Bwìŋ sə kuksə liŋ ye sə mvèsə nə̀ mvèsə̀. Yà'a ye vɛ'nə.
54001018	Mo àm Timatì, mʉ̀ sə fa ntip nèʼe ndzə bohò wù. Yusə̀ mʉ̀ sə gʉ̀ yè'sə, yà'a kə̀kʉrə̀ bə yusə̀ ŋgàa tsòhò bum Nwì wèŋ ànə cep fa' bə liŋ yò sə. Mè'rə ncèp ànə cum sə ntʉʉ̀ wù anə gʉgʉŋ, ya wu sə mak lo dzè' nə̀ Nwì mantombì bə̀boŋ.
54001019	Təəŋ mali bə dzədzəm yò nə̀ bohò Krɛst nə gʉgʉŋ, nə sə gʉ yusə̀ wù ànə yə'rə nə riŋ də yà'a kə̀kʉrə̀ sə. Bʉ̀ʉ mok wèŋ cu sə̀ wo kà yusə̀ wo rì də yà'a kə̀kʉrə̀ sə gʉ̀gə̀. Wo gʉ̀ vɛ'nə, nə gʉ bʉpsə mʉmvə̀'nə̀ wo à dzəm tse' bohò Krɛst sə.
54001020	Nsàap bʉ̀ʉ sə̀ wo a gʉ̀ vɛ'nə mook Hìminiyàs bə Àlèsandà. Mʉ̀ a fa wo ndzə bohò Satà, ya wo yə'rə riŋ də wo kà liŋ Nwì sə bʉpsə̀ kɛ'.
54002001	Ntip nə̀ mʉ̀ sə də mʉ fa to wu nə nè', də bwìŋ sə lɛŋ fa bwìŋ pwe' pìriyà. Wo sə lɛŋ Nwì də nà'a fa bwìŋ pwe' yusə̀ yà'wèŋ sə jamə nə sə tɛsə wo bə ŋgəʼ awo, wo sə kwasə yi bə yusə̀ yi sə gʉ̀ʉ sə sə̀'.
54002002	Tsok fa wo də wo lɛŋ fa bʉ̀ ŋkəŋkum wèŋ pìriyà, nə ye bʉ̀ʉ sə̀ wo mantombì wèŋ sə̀', ya ŋga vesùwèeŋ tse' mandzə̀ ŋgò cu gəe', nə cum bə fifi fana nə sə yuk Nwì; a riŋ ŋga'a ŋgò cu ncu nə̀ nà'a bə̀boŋ nə.
54002003	A bə̀boŋ də wo lɛŋ fa bwìŋ vɛ'nə, yà'a gʉ̀gə̀ Nwì nə̀ yi ŋgà tətɛsə̀ àvès nə kwa.
54002004	Bʉsə̀ yi dzəm də ndàaŋwè pwe' tse' lùŋ nə riŋtse' zìnə nə.
54002005	Yusə də Nwì mègù mò'fis. Ŋwèe sə̀' mò'fis nə̀ yi tə mʉtsətsəʼrəə Nwì nə ye bwìŋ, ŋgò jə be'lə və̀ yà' mvwe' mò'fis. Ŋwə̀ ànə yi ŋwè bə ŋgùpniʼ, yi Jisòs Krɛst.
54002006	A yi nə̀ yi ànə me'rə fa ni' ye ŋgò fìŋ mè'rə bwìŋ bə zeŋ nə. Ghà nə̀ mvə̀k ànə kʉrə fana yi niŋtsok fa bwìŋ də Nwì dzəm də bwìŋ pwe' tse' lùŋ vɛʼnə.
54002007	Nà'a njo nə̀ yi à cokfis mʉ, nə gʉ mʉ ŋgò ye ŋgà ntum nə. Mʉ̀ sə cèp yè'sə zìnə, mʉ̀ sə kà mvwès cì'. Yi ànə bʉsə mʉ ŋgà ntum də ya mʉ tsoho lo ncèp nə̀ nje nə, nə sə yə'rə bʉ̀ʉ sə̀ sənə nzeŋgòŋ nə pwe' ŋgò dzəm bum sə̀ zìnə yè'sə.
54002008	Mʉ̀ dzəm də mbəmbaam sə̀ ma fò pwe' sə lɛŋ pìriyà. Wo cu ŋgò lɛŋ, wo fis kok bo sə̀ rərɛŋ mʉtsə̀, nə kà jə̀jòk kè ŋkʉ̀ə̀m àlɛ sə ntʉʉ̀ wo tse'.
54002009	Ma nə̀ bohò bə̀ba yàwo də, wo ni megu cə̀ək sə̀ yà'a kə̀kʉrə̀ bohò ŋwàŋwè ŋgò ni yà'. Wo fʉhʉ ni' sə̀' bə mandzə̀ nə̀ nà'a kə̀kʉrə̀. Ka bə̀boŋ də wo jəŋ mvə̀k ŋgò bak tu nsàp mòk, nə nisə ntìm bə nsàp, tɛsə mviŋ sə̀' bə nsàp, nisə kwàŋ sə̀' bə nsàp, nə ni cə̀ək sə̀ yà' gʉ ntɛ̀ŋ wùriŋ yeŋ.
54002010	Yusə lɛ də cə̀ək bàa sə̀ wo sə bɛ' mandzə̀ Nwì wèŋ tse' ŋgò ni yà', ya yà'a yəəŋ bə̀boŋ, a ŋgò gʉ̀ bə̀boŋ bohò bwìŋ.
54002011	Bə̀ba wèeŋ yə'rə jəŋ bum gəe', nə sə niŋ də wo sə wəp bʉ̀ʉ sə̀ wo mantombì.
54002012	Mʉ̀ ka dzəm də bə̀ba yə'rə mbəmbam wèŋ dzəm, wo kà ŋàŋ mʉtuhù mbəmbam wèŋ wo sə̀ tse'. Wo cum gəe'.
54002013	Bʉsə̀ Nwì ànə gʉ to ntò Adàm ŋkuŋ nə gʉ Iìf.
54002014	Yumok ye fe'lə sə̀' də, ŋwə̀ nə̀ wo à bòrə yi fana yi gʉ bʉp nə à ye ŋwàŋwè, à ka Adàm yeŋ.
54002015	Yè'sə ye-a sə̀ vɛ'nə fana bə̀ba nə luŋ ŋga wo dzə bwe, ŋga a ye-a də wo tse' malì dzədzəm bə ncèp nə̀ zìnə nə, nə sə dzəm bwìŋ, nə ye rərɛŋ nə sə cum bə mandzə̀ nə̀ nà'a kə̀kʉrə̀ nə na.
54003001	Wo cèpgə̀ ncèp mòk də, “A ye-a ŋga ŋwè dzəm də yi ye ŋwə̀ nə̀ mantombì mvwe' cos àlɛ, ye də yi dzəm yà'sə fàak sə̀ bə̀boŋ.” Ncèp ènə nà'a zìnə.
54003002	Ŋwə̀ nə̀ mantonbì nə tse' ŋgò ye ŋwə̀ nə̀ bwìŋ sə kà yumok sə̀ yà'a bə jòŋ bohò yi yə. Yi ye ŋwə̀ nə̀ yi tse' ŋgwe mò'fis, ye ŋwə̀ nə̀ yi jəgə̀ bum fʉ̀ə̀, ŋwə̀ nə̀ yi tse' tu, ŋwə̀ nə̀ bwìŋ wəpgə̀ yi, yi ye ŋgà jàhà bwìŋ, nə ye ŋwə̀ nə̀ aco yi yə'rə riŋ to fa bwìŋ bum.
54003003	Yi kà ŋgà jʉ̀hʉ̀ rùk ye, nə kà ŋgà lʉ̀lʉ̀ sə̀' ye. Yi ye lɛ ŋwə̀ nə̀ fʉ̀ə̀, nə kà ŋgà ŋkʉ̀ə̀m ye, nə kà mbàm ləlà sə dzəm ti'.
54003004	Yi ye ŋwə̀ nə̀ yi sə kotse' rì ndap ye bə̀boŋ, bwe yee sə yuk yi, nə sə wəp yi.
54003005	Bʉsə̀ a ye-a ŋga ŋwè ka mvə̀'nə̀ aco yi kotse' to ndap ye bə̀boŋ riŋ, ye də aco yi kotse' riŋ to cos nə̀ Nwì nə va? A bʉ̀ə̀.
54003006	Yi kà ŋwə̀ nə̀ yi a bʉ̀ʉŋ krətèŋ ghà ànə ye; bʉsə̀ kàmòk yi nə ye ŋgò nɛ̀ni', nə gbʉ ni sənə nzak bohò Nwì, mvə̀'nə̀ ŋkum ze' nə ànə gʉ, nə gbʉ yà'a.
54003007	Yusəmook sə̀' də, ŋwə̀ nə̀ mantombì nə tse' ŋgò ye ŋwə̀ nə̀ bʉ̀ʉ sə̀ wo ka krətèŋ yeŋ wèeŋ wəpgə̀ yi sə̀'; ya ŋga kà də bwìŋ ye ŋgò to liŋ ye bʉp fana yi gbʉ ni sənə tam nə̀ ŋkum ze' nə nòŋsə nə dʉk.
54003008	Ma nə̀ bohò dikìŋ wèeŋ yàwo də, wo tse' ŋgò ye bʉ̀ʉ sə̀ bwìŋ wəpgə̀ wo, nə ye bʉ̀ʉ sə̀ wo kà cù ba cèpgə̀, nə kà rùk ləlà sə no. Wo ye bʉ̀ʉ sə̀ wo kà ntʉm bə nzak mbàm ləlà sògə̀.
54003009	Wo sə dzəm tse' bum sə̀ Nwì a nìtsə̀' fa bwìŋ sə, nə sə tseʼ tsətsərə̀ nə̀ nàʼa kə̀kʉrə̀.
54003010	Wèeŋ mumsə ja'a nsàp bʉ̀ ènə ŋkuŋ nə fa wo nsàp fàk ènə. A ye-a ŋga wèŋ ka yumok sə̀ bʉp bohò wo ye, fana wèŋ fa wo fàak yè'sə.
54003011	Bə̀ba wèeŋ nə ye tsoŋ sə̀' bʉ̀ʉ sə̀ bwìŋ wəpgə̀ wo, nə kà ŋgàa ncəncàŋ ye. Wo ye bàa sə̀ wo tse' tu, nə ye sə̀ aco bwìŋ naaŋ tu bə yusə̀ wo sə fàak.
54003012	Dikìŋ wèeŋ ye ŋgàa tse' ŋgwe mò'fis, mò'fis. Wo ye bʉ̀ʉ sə̀ wo rì ŋgò kotse' ndap awo bə bwe awo bə̀boŋ.
54003013	A ye-a ŋga wo gʉ̀ fàak cos sə bə̀boŋ vɛ'nə, bwìŋ nə wəp wo fana aco wo cep to yusə̀ wo dzəm tse' yà' bə liŋ Jisòs Krɛst sə, nə kà yumok wəp.
54003014	Mʉ̀ sə tsəm də mʉ nə kə kɛ' ye weŋ mvə̀k momjo fana mʉ̀ sə còm fa weŋ bum yèʼe.
54003015	Bʉsə̀ kàmòk aco yumok gʉ mʉ, mʉ̀ kà nə̀nàk və̀ àlɛ. Mʉ̀ dzəm də wèeŋ riŋtse' mvə̀'nə̀ aco bʉ̀ʉ sə̀ wo mvwe' bòp bʉ̀ nə̀ bʉ̀ʉ Nwì wèŋ tse' ŋgò cu ncu njàwo nə. Wèŋ rì də bòp bʉ̀ nə̀ bʉ̀ʉ Nwì nə a cos Nwì nə̀ yi cu ŋwəm nə. Cos nə tàm tse'gə̀ zìnə nə yi.
54003016	Yà' nò jəja də bum sə̀ Nwì a nɛ̀ nìtsə̀' fa ves yà' bə mandzə̀ ye nə yam vɛ'ɛ co wù kà fʉ̀k. Yusə də, Ma nə̀ bə ŋgùpni' ye, yi anə bʉʉŋ ŋwè, fana bwìŋ ye yi bə lis; Ma nə̀ bə yòŋsə̀ ye, Nwì ànə niŋtsok fa bwìŋ də yi ŋwə̀ nə̀ rərəŋ; Bə ma nə̀ masinjàa Nwì fana wo à yə yi bə lis awo; Bohò ma nə̀ bwìŋ fana wo à tsòho lò liŋ ye sə sənə nzeŋgòŋ nə pwe'; Ma nə̀ bohò nzeŋgòŋ nə fana bwìŋ à dzəm bohò yi; Ma nə̀ mʉbu fana Nwì ànə jəŋ kok lo yi mʉbu anə, nə fa yi mvwe' cum sə̀ ghaŋ wùriŋ.
54004001	Yòŋsə̀ nə̀ Nwì nə a tsə̀' fa ves jəja laŋ də anə̀ ye ghà nə̀ nùubu sə mè lòo fana bʉ̀ʉ mok wèeŋ nə me'rə mandzə̀ nə̀ zìnə nə̀ wo à dzəm tse' nə, nə yuŋ lo yusə̀ yòŋsə̀ə ze' sə bòrə kɛ' bwìŋ bə zeŋ sə, nə dzəm sə̀' yusə̀ yà' sə yə'rə fa bwìŋ sə.
54004002	Nsàap ncèep yè'sə sə tesə və̀ bohò bʉ̀ʉ sə̀ woo cì'gə̀ mvwès, nə kà mbɛŋ kòm, ŋkərə̀ə awo à jip laŋ.
54004003	Nsàp bʉ̀ ànə nə sə dʉk də, gù ka yusə̀ bə̀boŋ yeŋ, nə də nsàap zʉzʉʉ mok cu sə̀ bwìŋ kà yà' zʉ. Ŋga Nwì ànə gʉ zʉzʉʉ yà'sə də ya ŋga bʉ̀ʉ sə̀ wo a dzəm bohò yi nə rɛɛŋ zìnə nə wèeŋ jəŋ yà', nə zʉ yà', nə kwasə yi fo'.
54004004	Yusə də, bum sə̀ Nwì à gʉ̀ yà' pwe'fo' bə̀boŋ. Yusə̀ co ŋwèe dzeeŋ yà'a bʉ̀ə̀, ŋga a ye-a də wo jə yà', nə kwasə yi bə zeŋ na.
54004005	Bum pwe' rərɛŋ bʉsə̀ ncèp Nwì sə cèp vɛ'nə, nə ye bʉsə̀ wo lɛŋ pìriyà bə zeŋ.
54004006	A ye ŋga wù jə ntip yè'sə, nə tip bwema mok sə wèŋ fana wù ye ŋgà fàk Jisòs Krɛst nə̀ bə̀boŋ. Wu nə niŋ də ntʉm yò gʉ laŋ bʉsə̀ wù sə naaŋ tu bohò ncèp nə̀ Jisòs Krɛst, nə sə kotse' yəyə'rə̀ nə̀ zìnə, nə̀ wù a dzəm nà' gʉgʉŋ nə.
54004007	Wu dzeeŋ taàŋ ŋgàam ləm sə̀ yà' ka yumok bə ma nə̀ Nwì tse' yà'a. Yə'rə ni' yò lɛ ŋgò cu nsàp ncu nə̀ aco nà' gʉ Nwì kwa.
54004008	Bʉsə̀ a ye-a ŋga ŋwè yə'rə-a ŋgùpni' ye ŋgò ye gʉgʉŋ fana yà' tseʼ sweʼ. Fana a ye-a ŋga ŋwè yə'rə ntʉm ye ŋgò bɛ' mandzə̀ Nwì fana nà'nə boŋ ghak wùriŋ bʉsə̀ ye də yi tse' sweʼ bə ncu nə̀ ŋga'a nèʼe, nə ye bə ncu nə̀ nà' cu mantombì nə sə̀'.
54004009	Ncèp nə̀ mʉ̀ cèp ànə nà'a zìnə, kaco ŋwè mərə fʉk nà' yeŋ.
54004010	Nà'a njo nə̀ vèes gèsəgə̀ ŋàŋ, nə fak vɛ'ɛ gʉgʉŋ sə, bʉsə̀ vès a fa ntʉm avès bohò Nwì nə̀ yi cu ŋwəm, nə̀ yi ŋgà tətɛsə̀ bwìŋ pwe', nə ye lɛ bohò bʉ̀ʉ sə̀ wo a dzəm bohò yi wèŋ.
54004011	Tsok fa bwìŋ ntiip yè'sə, nə yə'rə wo ŋgò gʉ̀ yà' sə̀'.
54004012	Kà də wu gʉ co bwìŋ sə jəŋ wu co mweŋkeʼ dʉk. Cum ncu yò lɛ bə mandzə̀ nə̀ aco bwìŋ kʉk ja'a wu, nə sə gʉ yàwo sə̀' vɛ'nə. Sə gʉ vɛʼnə bə mandzə̀ nə̀ wù sə cèp ncèp, nə ye bə mandzə̀ nə̀ wù sə gʉ̀ bum yo pwe'. Wu sə dzəm bwìŋ, nə fa ntʉm yò bohò Nwì, nə cum ncu nə̀ nà'a rərɛŋ.
54004013	Ye jəŋ ŋga'a tè mʉ̀ kə və fana wu jəŋ mvə̀k yò ŋgò ta fa bwìŋ ŋwàk Nwì, nə sə tsoho fa wo ncèp Nwì, nə sə yə'rə wo sə̀'.
54004014	Tsərə tse' mvə̀'nə̀ bʉ̀ ŋkwàha bwìŋ wèŋ ànə naaŋ fa wu bo mʉtuhù fana ŋwə̀ mòk nə cep yumok bə liŋ yo, ŋga yi sə cèp bə ŋàaŋ Nwì yà'a. Kà də wu swi mak li ŋkərə̀ nə̀ Nwì à fa wu nùmbu ànə nà'a dʉk.
54004015	Bum sə̀ mʉ̀ tsə̀' wù yè'sə, fa ntʉm yò fo', nə fa ŋàaŋ yo sə̀' fo', ya ŋga ndàaŋwè pwe' nə sə ye mʉmvə̀'nə wù sə lò mantombì sə.
54004016	Jəŋ ŋkərə̀ bə ncu yò nə̀ wù cu nà', nə jəŋ ŋkərə̀ bə yusə̀ wù sə yə'rə fa bwìŋ. Sə gʉhʉ bum yè'sə, bʉsə̀ wu gʉ-a yà' fana wu nə gem ni' yo nə ye bʉ̀ʉ sə̀ wo yuk wu ŋga wù sə cèep sə.
54005001	Kà də wu jwa ŋkwà' ŋwè dʉk, cep bohò yi lɛ co yi tɛ̀' yò. Gʉ̀ bohò wàhanzùm wèŋ co də wo bwema yo wèŋ.
54005002	Gʉ̀ bohò bàa sə̀ wo rèŋ laŋ wèŋ co də wo ma yo wèŋ, nə gʉ bohò wàhaŋgwɛ̀ŋ wèŋ co də wo njɛ̀' yo wèŋ. Tsətsərə̀ yò nə̀ wù tse' bohò wo nə, ye nə̀ nà'a rərɛŋ.
54005003	Jəŋ ŋkərə̀ bohò bàa yepmfə, sə̀ wo bàa yepmfə bə zìnə, zìnə.
54005004	A ye-a ŋga ŋwà ŋgwemfə tse' bwe kè bwe sə̀ bwe ye àlɛ fana bwe sə wèŋ riŋ to ntò mvə̀'nə̀ wo nə sə kʉk ŋwə̀ awo nə bə mandzə̀ nə̀ bə̀boŋ. Yà'a mvə̀'nə̀ wo nə gʉ ya wo lak bo fàak sə̀ wo à gʉ̀ fa bwe sə. Nwì dzəm də yà'a ye vɛ'nə.
54005005	Bàa yepmfə sə̀ wo bàa yepmfə zìnə, sə̀ wo ka bʉ̀ʉ sə̀ co yàʼ tɛsə wo tseʼ, sə̀ wo kʉ̀kgə̀ lis awo bohò Nwì yàʼa. Wo sə lɛŋ nùm bə ndzəm pwe' də Nwìi tɛsə wo.
54005006	Fana ŋwà ŋgwemfə nə̀ yi sə tsərə ye bum sə̀ yà'a nə gʉ yi kwa, mègù ye yà'sə co ŋwə̀ nə̀ yi a kpʉ laŋ, ŋga ye-a sə̀ də yi cu fo' ŋwəm na.
54005007	Tsok fa bwìŋ də wo sə gʉ vɛ'nə ya ŋga ŋwèe kà yumok sə̀ co yi to liŋ awo bʉp bʉ̀ʉ zeŋ tse'.
54005008	A ye-a ŋga ŋwə̀ nəmòk sə kà njə̀njàaŋ ye, nə ye wesə co ndap ye kʉ̀k fana ye də ŋwə̀ ànə a màʼ dzədzəm ye nə laŋ. Nsàp ŋwə̀ ànə bʉp càsə ŋwə̀ nə̀ yi ka Nwì riŋ lok.
54005009	Wu cu ŋgò còm liŋ bàa yepmfə wèŋ fana wù com megu liŋ bàa sə̀ wo a dzèŋ lùumŋgòŋ hum ntùŋfu nə casə lo mantombì, nə ye sə̀' nsàp ŋwà nə̀ bə ndu ye nə à sə cugə̀ bə̀boŋ.
54005010	Yi ye ŋwà nə̀ bwìŋ rì yi də yi gʉ̀gə̀ bə̀boŋ. A ye nsàap bàa sə̀ wo à kʉ̀k bwe awo bə̀boŋ; nə sə jaha ŋkʉ̀ìŋ wèŋ mʉnda'à wo wùriŋ, nə cuk fa bʉ̀ʉ Nwì wèŋ kù, nə tɛsə ŋgàa yə ŋgə' wèŋ, nə ye sə̀ wo jə wes mvə̀k awo ŋgò gʉ̀hʉ nsàap bum sə̀ bə̀boŋ zok, zok, nduk.
54005011	Kà də wu com liŋ bàa yepmfə sə̀ wo cu ntò bə ŋàŋ dʉk, bʉsə̀ wo nə dzəm ŋgò lò fe'lə gù sə̀mok fana nə kà ntʉm ŋgò yù Krɛst mok ko fe'lə̀.
54005012	A ye-a ŋga wo gʉ̀ vɛ'nə fana ye də wo gʉ̀ bʉp bʉsə̀ wo bʉpsə yusə̀ wo ànə kak to bohò Krɛst sə laŋ.
54005013	Yumook sə̀' də, bàa yepmfə sə̀ wo cu ntò bə ŋàŋ sə wèeŋ nə bʉʉŋ ŋgàa wɛ', nə ye ŋgò ni dzooŋ kɛ' ndap bwìŋ. Yumòk nə̀ nà' bʉp càsə wesə, a nə̀ də wo nə ye ŋgò caŋsə kɛ' ncəncàŋ, nə sə gbʉ ni kɛ' bə bum sə̀ yà' ka yàwo yeŋ, nə sə cep kɛ' yusə̀ yà' ka bə̀boŋ yeŋ.
54005014	Mvə̀'nə̀ bum yè'sə nə yeè nə vɛ'nə fana mʉ̀ sə dʉk də a bə̀boŋ də bàa yepmfə sə̀ wo cu ntò bə ŋàŋ wèeŋ jəŋ ndum, nə dzə bwe, nə kʉk ndap awo bə̀boŋ, ya bʉ̀ʉ sə̀ wo sə bɛŋ ves sə kà yumok sə̀ co wo to liŋ avès bə zeŋ bʉp tse'.
54005015	Mʉ̀ sə cèp vɛ'nə yè'sə bʉsə̀ bàa yepmfə mok wèŋ a jàm mè'rə mandzə̀ nə̀ zìnə nə laŋ, nə bɛ' lo Satà.
54005016	A ye-a ŋga ŋwə̀ nəmòk cu nə̀ yi tse' ŋwà ŋgwemfə mʉ ntòmbìi yi fana yi kʉk lis bohò ŋwà ànə. Kà də yi jəŋ fàak yà'sə, nə tsə cos nə fo' dʉk, ya ŋga cos nə tse' mandzə̀ ŋgò kʉ̀k rì lis bə bàa yepmfə sə̀ wo yàwo bàa yepmfə zìnə, zìnə sə.
54005017	A bə̀boŋ də wo kʉk lis bohò bʉ̀ ŋkwàha bʉ̀ʉ sə̀ mʉ cos sə̀ wo gʉ̀gə̀ fàak awo bə̀boŋ, kʉ̀k wo lis kɛ̀' ba. Mʉ̀ sə dʉk bohò bʉ̀ʉ sə̀ wo fàkgə̀ gʉgʉŋ ŋgò tsòho ncèp nə, nə sə yə'rə bwìŋ sə̀' yà'a wèŋ.
54005018	Wo à còm ndzənə ŋwàk Nwì sə̀' vɛ'nə də, “Kà də ŋwèe kiŋ lok cùu nàm nə̀ wo gʉ̀gə̀ yi, yi sə ku gòmbì dʉk.” Wo à còm mok sə̀' də, “Ŋwə̀ nə̀ yi fàk laŋ, wo tse' ŋgò làk yi.”
54005019	A ye-a ŋga ŋwə̀ nəmòk jə və̀ nzak mʉtuhù ŋwə̀ nə̀ mantombì fana wù kà dzəm, tse'ŋga bwìŋ ba kè tɛ' àlɛ dʉk də wo a yə sə̀' ŋkuŋ.
54005020	Ŋwə̀ nə̀ yi gʉ̀-a bʉp, wù jwa sa'rə yi mvwe' bwìŋ, ya ŋga mok sə wəp.
54005021	Mʉ̀ sə cèp bohò wù yèʼe mantombìi Nwì, nə ye Jisos Krɛst, nə ye masinjàa Nwì sə̀ yi a cokfis sə də, wu noŋsə ntip yè'sə, fana wu cu ŋgò gʉ̀ yà', wù kà ŋwə̀ mòk gèm ko fa, nə kà nzaʼ ŋge' ca sə̀' gèsə̀.
54005022	Jəŋ ŋkərə̀ pap ŋkuŋ nə naaŋ fa ŋwè bo mʉtuhù. Kà də wu tse' fʉk bo sənə bʉp ŋwə̀ nəmòk dʉk. Cum ncu nə̀ nà'a rərɛŋ.
54005023	Kà də wu sə no tse' megu ndzəp dʉk. No rùk momjo njo və̀əm yo sə̀ yà'a yagə̀ wu yà'a.
54005024	Bʉp sə̀ bʉ̀ʉ mok wèeŋ yəəŋgə̀ jəja, bwìŋ pwe' riŋ də Nwìi nə sak wo bə zeŋ. Bʉp sə̀ bʉ̀ʉ mok wèeŋ kə̀ yəəŋgə̀ yàwo maŋkwɛ̀ŋ.
54005025	Yà'a bə ma nə̀ ŋgò gʉ̀ bə̀boŋ sə̀' vɛ'nə, bum sə̀ wo gʉ̀ yà' bə̀boŋ mook yəəŋgə̀ jəja, mok kà ntɛ̀ŋ yəəŋ cà fana yà'a nə̀ kà sə̀swihì sə̀' cu mam malì.
54006001	Bʉ̀ʉ sə̀ wo cu ŋkwɛ̀ŋ wèeŋ wəp masàa awo bə̀boŋ, ya ŋga bwìŋ kà yusə̀ bʉp bə liŋ Nwì nə ye bə yusə̀ vesùwèŋ sə yə'rə fa bwìŋ sə cèp.
54006002	Ŋkwɛ̀ɛŋ sə̀ masàa awo krətèŋ wèeŋ kà masàa awo sə̀' co yusə̀ wà bʉsə̀ yà'wèeŋ krətèŋ jə. Wo gʉ fa yà'wèŋ fàak sə̀ bə̀boŋ sə ŋkʉ̀ʉŋ, bʉsə̀ wo sə tɛsə bə fàak awo sə krətèeŋ sə̀ wo dzəm yà'wèŋ sə. Timatì, wu yə'rə bwìŋ, nə tip wo bə bum yè'sə.
54006003	Timatì, a ye-a ŋga ŋwə̀ nəmòk cu nə̀ yi sə yə'rə fa bwìŋ yumok sə̀ zok, sə̀ yà' ka mvwe' mò'fis bə ncèp nə̀ zìnə nə̀ Tà Jisòs Krɛst àvès nə yeŋ, nə sə bɛŋ yəyə'rə̀ nə̀ nà'a bə mandzə̀ nə̀ vès sə yù Nwì fo' nə,
54006004	fana ye də yi ŋgà nɛ̀ni', yi ka yumok riŋ. A yà'sə də ŋkərə̀ ye nə̀ lə̀m, yi sə làp mègù ŋgò fi' dʉk, nə sə jəŋ və ŋkʉ̀ə̀m bə bum sə̀ bwìŋ sə cèep. Bwìŋ fi' dʉk, nə sə kʉəm fana yà' gʉ bwìŋ, wo sə tse' ntʉm sə̀ cəcʉk kè lʉ̀ wèŋ, nə gʉ bwìŋ ga'a, nə jəŋ və yàk bwìŋ, nə gʉ bwìŋ ŋgò mərə yusə̀ yà' cu sə və̀ə ŋwə̀ mòk.
54006005	Nsàp bʉ̀ ànə kʉ̀ə̀mgə̀ nùubu pwe' bʉsə̀ ŋkərə̀ə awo sə ka rərəŋ yeŋ. Wo ka zìnə nə mok riŋ. Wo tsəm də wo bɛ' mandzə̀ Nwì ya ŋga wo tse' swe' fo'.
54006006	A lɛ zìnə də a ye-a ŋga ŋwè sə bɛ' mandzə̀ Nwì, nə ze' bə yusə̀ yi tse' fana ye də yi tseʼ sweʼ maŋgəŋgèŋ.
54006007	Vesùwèŋ rì də vesùwèŋ ànə və sə nzeŋgòŋ fɛŋ botu, a nə̀ foho lò sə̀' botu anə.
54006008	Ye də a ye-a ŋga a tse' yusə̀ ŋgò zʉ nə ye cə̀ək sə̀ ŋgò ni fana yà'sə ye kə̀kʉrə̀ bohò vès anə.
54006009	Bʉ̀ʉ sə̀ wo dzəm ghàk wèeŋ nə tse' toho mə̀mumsə̀ nə̀nàk. Ntʉm nə̀ wo tse' nà' ŋgò dzəm bum nà'nə nə ye bohò wo co tam, nə̀ nà'a nə ko wo, nə gʉ wo dzəm bum ləm nə ye sə̀ co yà' yaŋsə wo ntʉm fana yà' gʉ wo gbʉ bisə.
54006010	Bʉsə̀ ntʉm nə̀ ŋgò dzəm mbàam, mandzə̀ nə̀ bʉp pwe' tesə və̀gə̀ fa'nə. Bʉ̀ʉ mok wèŋ a mè'rə mandzə̀ nə̀ Krɛst nə, bʉsə̀ də wo dzəm mbàm, fana nə ye nsàap ŋgə' zəzok.
54006011	A ye-a bohò wù yò fana Timatì, wu yò ŋwə̀ə Nwì; caŋ nsàap bum yà'sə pwe'fo'. Jihi nzòŋ ŋgò yù lɛ yusə̀ yà'a rərəŋ. Gʉ̀ yusə̀ aco Nwì kwa bə zeŋ, nə sə naaŋ tu yo bohò Krɛst, dzəm bwìŋ, sə kontʉm, nə sə ye fʉ̀ə̀.
54006012	Jihi nzòŋ, nə lʉ nsàp lʉ̀ nə̀ aco ŋwè lʉ nà' ŋga yi fa ntʉm ye bohò Krɛst nə, ya wu bɛ' ko lùŋ nə. Nà'a yà'sə lùŋ nə̀ Nwì ànə to wu də wu kə tse' nà' nə. Yi ànə to wu ghà nə̀ wù à təəŋ mvwe' bwìŋ, nə cep jəja də wù dzəm bohò Krɛst nà'a.
54006013	Mʉ̀ sə tsə̀' wu ncèp nèʼe mantombìi Nwì nə̀ yi fagə̀ yòŋsə̀ bohò bum pweʼ, nə ye Jisòs Krɛst nə̀ yi à təəŋ mantombìi Poŋtiyòs Palè, nə cep fis yusə̀ yàʼ cu sə ntʉʉ̀ yi jəja nə.
54006014	Mʉ̀ sə tsə̀' wu də, wu noŋsə ntip sə̀ mʉ̀ fa wu yèʼe pwe'fo', nə kà mòk bʉpsə lok fʉ̀k, ya ŋga ŋwə̀ nəmòok kà liŋ yo bə jòŋ to tə̀tè kə dzeŋ ghà nə̀ Tà àvès Jisòs Krɛst nə və sə̀mok nə.
54006015	Mvə̀k nə kʉ̀rə fana Nwìi nə gʉ yi, yi tesə və jəja. Yi Nwì nə̀ yi tse' mègù ye yusə̀ yà'a bə̀boŋ, yi tse' nzeŋgò nə yiìyi, yi ŋkum bohò ŋkəŋkum wèŋ pwe', nə ye Tà bohò tà wèŋ pwe' sə̀'.
54006016	Yi tse' lùŋ nə̀ kaco nà' me yeŋ, yi cugə̀ mʉtsətsəʼrəə marɛŋ nə̀ kaco ŋwè kʉəp və to fo' yeŋ. Ŋwè ka yi bə lis ye yuk, nə ye sə̀' də kaco ŋwè ye to yi sə̀' yeŋ. Bwìŋ wəp yi, fana ŋàaŋ ye sə cum geŋ foʼ mvèsə̀ nə̀ mvèsə̀. Yà'a ye vɛ'nə.
54006017	Ma nə̀ bohò bʉ̀ʉ sə̀ wo ŋgàa ghàk sə nze fɛŋ fana tsok fa wo də wo kà ni' sə nɛ̀. Wo kà lis bə ghàha awo sə kʉ̀k bʉsə̀ ŋwè ka mvə̀'nə̀ yà'a nə me wes nə riŋ. Wo sə kʉk lis awo lɛ bohò Nwì bʉsə̀ yi ŋwə̀ nə̀ bo to, yi fagə̀ ves bum pwe'fo' ŋkʉ̀ʉŋntɛ̀ŋ, də ya vèes kwa bə zeŋ.
54006018	Wo sə gʉ bum sə̀ bə̀boŋ wùriŋ, wo tse' bo awo to, nə sə fa bwìŋ mbo. Yà'a yusə̀ yà'a nə gʉ wo, wo ye ŋgàa ghàak sə̀ zìnə sə,
54006019	bʉsə̀ a ye-a ŋga wo gʉ̀ vɛ'nə, ye də wo lòksə yà'sə bum sə̀ yà'a nə̀ tɛsə wo ntsə'mòk, fana wo nə kə tse' lùŋ nə̀ nà'a lùŋ nə̀ zìnə nə.
54006020	Timatì, jəŋ ŋkərə̀ bə yusə̀ Nwì a fa ndzə bohò wù. Kà cùu yo bə ncèep sə̀ ŋgwàŋ sə̀ yà' ka yumok bə ma nə̀ Nwì tse' yà'a gèsə̀, nə kà cù bə mfiʼdʉk ləm sò. Bʉ̀ʉ mok wèŋ sə tsəm də a ncèep ŋkərə̀, ŋga yà' kà vɛ'nə yeŋ.
54006021	Bʉ̀ʉ mok wèŋ tsəm də wo tse' ŋkərə̀ fana yà' a gʉ̀ʉ wo jam mandzə̀ nə̀ ŋgò tseʼ bum sə̀ vesùwèŋ a dzəm sə. Nwìi gʉ wu bə̀boŋ.
55001001	Còm ŋwàk nèʼe mʉ̀ʉ Pol nə̀ mʉ ŋgà ntum Jisòs Krɛst. Nwì a fʉ̀hʉ nòŋsə yi də mʉ ye ŋgà ntum ye. Fàk am yèʼsə də mʉ sə tsoho fa bwìŋ bə nzak lùŋ nə̀ nàʼ sə və̀ bohò Jisos Krest nə.
55001002	Mʉ̀ sə còm fa ŋwàk nèʼe bohò wùu Timatì mo àm nə̀ sə ntʉʉ̀ mʉ̀. Nwì nə̀ yi tɛ̀' nə ye Jisòs Krɛst nə̀ yi Tà àvèes gʉ wu bə̀boŋ, nə koksə manziŋ bohò wù, nə fa wu fifi sə ntʉʉ̀.
55001003	Mʉ kwasəgə̀ Nwì bʉ̀ʉ wùu Timatì. Mʉ̀ sə fàk bohò yi bə ntʉm nə̀ rərɛŋ mvə̀ʼnə̀ tɛ̀ʼ am wèŋ à fàak. Mʉ lɛŋgə̀ bohò yi maràŋ bə ndzəmə̀ lòoŋ də yi se wu ŋkʉ̀ʉŋntɛ̀ŋ.
55001004	Mʉ tsərə ndzəplis yo sə̀ wù a wa ghà nə̀ vesù à gà'a yà'a, ntʉm àm sə gʉ mʉ co mʉ ye fe'lə wù sə̀mok ya mʉ kwa.
55001005	Mʉ tsərə fe'ləgə̀ mok sə̀' mvə̀'nə̀ wù a fa ntʉm yò bohò Jisòs bə nə̀ zìnə. Macici yò Luwìs ànə fa to ntʉm vɛ'nə yi, nə ye də ma yò Yunìs fa sə̀'. Mʉ̀ rì də wu sə̀' vɛ'nə.
55001006	Mvə̀'nə̀ mʉ̀ rì də wu vɛ'nə fana mʉ̀ dzəm də mʉ tsok fa wu yumok. Wu lumsə ŋkərə̀ nə̀ Nwì a fa wu ŋgò fàk bə zeŋ ghà nə̀ mʉ̀ ànə naaŋ fa wu bo nà'a.
55001007	Rìŋtseʼ də Nwì a fa vesùwèŋ Yòŋsə̀ ye nə̀ Rərɛŋ nə̀ nà' gʉ̀ ves a kà wə tse'. Nà' a fa ves ŋàŋ, nə gʉ a dzəm bwìŋ, nə sə ko ni'.
55001008	Ye də kà də wu koksə marè'tu ŋgò tsòho fa bwìŋ liŋ sə̀ Tà sə dʉk. Nə ye sə̀' də kà də wu koksə marè'tu bohò mʉ̀ də bʉsə̀ mʉ ŋgà ndapndzəm sə̀' dʉk. Yusə də wu tse' lɛ nsàp ntʉm nə̀ ŋgò kə̀ ye ŋgə' bʉ̀ʉ Ntirə̀ nə̀ Bə̀boŋ nə sə̀'. Aco wù gʉ to yè'sə bə ŋàaŋ sə̀ Nwìi fa wu yà' yi.
55001009	A yi Nwì nə nə̀ yi a lùŋsə ves, nə dʉk ves də a cum ncu nə̀ nà'a rərɛŋ. Yi à gʉ̀ yè'sə, ka də a bʉ̀ʉ yumok sə̀ bə̀boŋ sə̀ vesùwèŋ a gʉ̀ yeŋ. Yi à gʉ̀ fa ves yè'sə ndzə bohò Jisòs Krɛst ŋga yi tsəmkok gu sə və̀ə yi bə bòvə̀m ye ŋga nzeŋgòŋ ka ntò yeto.
55001010	Nə̀ nie' nèʼe mvə̀'nə̀ Jisòs Krɛst ŋgà lùŋsə̀ bwìŋ a və̀ fana vesùwèŋ a rì mok bum sə̀ Nwì a sə tsərə də yi nə gʉ sə. Yusə̀ yi à və̀ə nə gʉ sə də yi à ghak ŋàaŋ kpʉ, nə jəŋ və lùŋ nə̀ nà'a nə̀ kà mè yuk mvwe' jəja. Mandzə̀ nə̀ yi à jə və̀ nà' à ye bə Ntirə̀ nə̀ Bə̀boŋ nə.
55001011	Nwì a naaŋ fa mʉ bo mʉ tuhù də mʉ tsoho sə̀' Ntirə̀ nə̀ Bə̀boŋ ènə. Mʉ sə̀' ŋgà ntum zeŋ, nə sə yə'rə fa bwìŋ sə̀' zeŋ.
55001012	Nà'a njo nə̀ mʉ̀ sə yə ŋgə' nə. Megu də marè'tu sə kà mʉ ko bʉsə̀ mʉ̀ rì ŋwə̀ nə̀ mʉ̀ a dzəm bohò yi nə bə̀boŋni. Mʉ̀ rì tse' sə̀' pap də yi tse' ŋàaŋ sə̀ ŋgò nòŋsə bum sə̀ mʉ̀ a fa yà' ndzə bohò yi sə tə̀tè kə dzeŋ nùmbu ànə nə̀ yi nə bwi və.
55001013	Wù à yuk ncèp nə̀ zìnə nə̀ nà'a bə liŋ Jisòs Krɛst nə bohò mʉ̀ laŋ. Jəŋ ŋkərə̀ də wu sə yuŋ megu zeŋ. Wu sə gʉ̀ vɛ'nə, wù sə fa ntʉm bohò Nwì, nə sə dzəm bwìŋ bʉsə̀ wu ŋwə̀ə Jisòs Krɛst.
55001014	Ncèp ncèp nə̀ Nwì a fa ndzə bohò wù ènə gʉ ntɛŋ wù kà fʉ̀k. Fana ye də wu jəŋ ŋkərə̀ də ŋwə̀ nəmòok kà nà' kupsə̀ bʉpsə̀. Yòŋsə̀ nə̀ Rərɛŋ nə̀ nà' cu ndzə ni'ì vès nə nə tɛsə wu ŋgò gʉ̀ vɛ'nə.
55001015	Wù rì də bʉ̀ʉ sə̀ mvwe' lak Ɛsiyà pwe' a mè'rə tes mʉ mʉmʉ̀. Fùgelò bə Emoginìs a mè'rə mʉ sə̀'.
55001016	Ŋwə̀ nə̀ yi vesə mègù Ònesiforò yiìyi. Yi gʉ̀gə̀ ntʉm àm sə ye fəfup. Yi kà marè'tu bə kwaŋ am yèʼe sə̀' koksəgə̀. Mʉ̀ tsəm də Tàa nə se ndap ye bə nsàp nə̀ yi sə gʉ̀ ànə.
55001017	Yi à kə̀ dzèŋ mvwe' lak Rumà, yi lap fok kɛ'ca mʉ vɛ'ɛ gʉgʉŋ tə̀tè yi ye mvwe' sə̀ mʉ̀ cu.
55001018	Mʉ̀ sə lɛŋ də Nwìi gʉ Tà Jisòs ŋgò koksə manziŋ bohò yi nùmbu ànə nə̀ yi nə̀ bwìŋ və̀ə. Wù rì mvə̀'nə̀ yi à sə tɛsə mʉ ghà nə̀ mʉ̀ à ye mvwe' lak Efesò yà'a-e bə̀boŋni.
55002001	Wùu Timatì mo àm, təəŋ gʉgʉŋ bə ŋàaŋ sə̀ Jisòs Krɛst fagə̀ bʉ̀ʉ ye wèŋ.
55002002	Wù à yuk bum sə̀ mʉ̀ a sə yə'rə kɛ' mvwe' bwìŋ yà'a; jəŋ yà', nə yə'rə bwi fa bʉ̀ʉ sə̀ wo zìnə nə ye kə̀kʉrə̀. Bʉ̀ʉ yè'sə wèeŋ nə jəŋ yà', nə yə'rə bwi fa bʉ̀ʉ mok wèŋ sə̀'.
55002003	Ye ŋgə' ma njò co sojà nə̀ bə̀boŋ bohò Jisòs Krɛst.
55002004	Wù rì də ŋwə̀ nə̀ yi sojàa kà ncu ye co ŋwə̀ nə̀ laʼà mok cugə̀. Yi cugə̀ ncu nje nsàp nə̀ co ŋwə̀ nə̀ nà'a jə yi mvwe' fàk nə dzəm-a yi ghà nə̀ fò lòoŋ ŋga yi nè'.
55002005	Tsərə fe'lə-a mòk co ŋgà cacaŋ-è. Aco wo də yi gha' bwìŋ yi, ŋga yi ka lʉ̀ʉk sə̀ wo nòŋsəgə̀ də ŋwèe caŋ vɛ' bə vɛ' sə pwe' noŋsə à?
55002006	Ŋgà fàk nzum nə̀ yi fàkgə̀ vɛ'ɛ bə ŋàaŋ tse' togə̀ bum sə̀ yà' tesə mʉnzùu fi yi.
55002007	Tsərə bum sə̀ mʉ̀ tsə̀' fa wu yè'sə bə̀boŋ. Tàa nə gʉ wu wù rɛɛŋ bə zeŋ pwe'fo'.
55002008	Kà swì də Jisòs Krɛst nə̀ yi à tesə bohò bʉ̀ʉ Devìd à lòkok mvwe' kpʉ. Nà'a Ntirə̀ nə̀ Bə̀boŋ nə̀ mʉ̀ sə tsòho fa bwìŋ nə.
55002009	Yà'a yusə̀ mʉ̀ sə yəə̀ nə ŋgə' bʉ̀ʉ zeŋ sə. Wo tasə mʉ yè' bə kwaŋ co ŋwə̀ nə̀ yi bʉpsə yumok. Megu də kaco wo tasə to Ntirə̀ nə̀ Bə̀boŋ nə yeŋ.
55002010	Fana mʉ̀ sə ye lo yàm ŋgə' mantombì bʉsə̀ bʉ̀ʉ sə̀ Nwì a cokfis wo yèʼsə sə̀ ntɛ̀ŋ. Mʉ gʉ vɛ'nə ya wo dzəm bohò Jisòs Krɛst fana Nwì fa wo lùŋ nə̀ nà'a nə̀ kà kə̀ mè yuk nə. Fana wo nə̀ kə̀ tse' bum sə̀ bə̀boŋ sə̀ yà'a nə̀ kà mè yuk, sə̀ Nwì a nòŋsə fa bʉ̀ʉ Jisòs wèŋ sə.
55002011	Ncèp mòok nè', nə̀ nà' a zìnə, aco wù riŋ yò sə̀' də a vɛ'nə, də, A kpʉ-a ves Krɛst, A nə lokok be'lə sə̀' vesiwèŋ.
55002012	A təəŋ be'lə-a venəwèŋ cʉ̀k, A sak gaŋ ye sə̀' venəwèŋ. A kà-a yi də yi nə̀ njàvès jə, Yi kà ves də vesùwèeŋ sə̀ ye sə̀' jə.
55002013	Vesùwèeŋ kà-a zìnə bohò yi ye, Yi mègù ye ŋwə̀ nə̀ yi yəgə̀ ye zìnə. Kaco yi dzeeŋ yuk ni' ye yeŋ.
55002014	Gʉ̀ bʉ̀ʉ yo wèŋ ŋgò tsərə tse' bum yà'sə, nə kà swì. Cèp bohò wo, nə soŋ wo ntu' bə̀boŋ mʉnə liŋ Nwì də wo kà mvə̀k bə ncèep cùu sə̀ də ŋwə̀ nè'e rìŋ ghak yi kè nàʼa àlɛʼ sə càsə̀. Nsàp ànə ka fàk tse', nà'a bʉpsəgə̀ bʉ̀ʉ sə̀ wo yuk yà' bʉpsə.
55002015	Jihi nzòŋ, nə gʉ fàak yo bə̀boŋ ya Nwìi dzəm də “‘Ŋ̀, wù sə fàk mʉmvə̀'nə.” Ye nsàp ŋwə̀ nə̀ kaco marè'tu tesə sənə fàak yo yeŋ, nə ye ŋwə̀ nə̀ wù rì ŋgò kotseʼ ncèp nə̀ Nwì nə bə mandzə̀ nə̀ bə̀boŋ.
55002016	Yusə də, kà də wu tse' bo sənə nsàp taaŋgàam ləm sə̀ yà' ka fàk bohò Nwì tse' yà'a dʉk. Mʉ dʉk vɛ'nə bʉsə̀ yà'a jə fəsə lògə̀ bwìŋ mvwe' mandzə̀ Nwì maŋkwɛ̀ŋ, maŋkwɛ̀ŋ.
55002017	Ŋgàam awo yà'sə yegə̀ co nsàp mvwe' nə̀ nà'a kà mègə̀, nə sə jək lògə mantombì nàʼa. Hìminiyàs bə Fìlitù sə yə'rə bwìŋ nsàap bum yà'sə.
55002018	Wo a jàm mè'rə mandzə̀ nə̀ zìnə nə laŋ. Wo sə dʉk kɛ'cà də ŋgò lòkok mvwe' kpʉ à cà lò mè laŋ. Wo gʉ vɛ'nə fana bʉ̀ʉ mok wèŋ ye ŋgò mərə də zìnə nə ŋga'a nə̀ fò lɛ.
55002019	Bwìŋ sə mərə-a sə̀ vɛ'nə fana ncèp nə̀ Nwì nə ye zìnə, yi nə̀ kà kupsə̀ yuk. Yi co kùumndap Nwì. Ŋgì ncèp nə̀ wo còm naaŋ mbwa nə də, “Tà rì bʉ̀ʉ sə̀ yà'wèeŋ sə̀ ye. Ŋwə̀ nə̀ yi də yi bɛ' mandzə̀ Tà Jisòs lòoŋ, yi cokfis ni' ye sənə bʉp.”
55002020	A yegə̀ mʉnda'à ŋgà ghàk wù ye bum sə̀ ŋgò gèsə zʉzʉ mbwa zəzok. Mok sə yà' gʉ ntɛŋ. Mok sə̀ ka ntɛŋ gʉgʉŋ yeŋ co kʉ̀ʉŋ ncàk vɛ'ɛ. Sə̀ yà' gʉ ntɛŋ sə, wo fis mègù ya' nùmbu nzu. Mok sə̀ ye sə̀ wo zʉ bum ca ghà nə̀ fò lòoŋ nzak kà ye.
55002021	Ye də a ye-a ŋga ŋwè cokfis gɛsə ni' sənə bʉp yè'sə pwe' fana yi nə ye mok co yu gèsə̀ zʉzʉ nə̀ nà' gʉ ntɛŋ. A vɛ'nə bʉsə̀ yi mok rərɛŋ. Yi tse' mok fàk. Yi mok kə̀kʉrə̀ co də ŋgà ndap nə gʉ fàk bə zeŋ nùmbu nə̀ sə bà bàa pwe'.
55002022	Ye də wu caŋ gɛsə mvwe' bum sə̀ bʉp sə̀ wàhabwìŋ sə gʉ̀ yà'a fo'. Jihi nzòŋ ŋgò kə̀ gʉ̀ mègù yusə̀ yà'a kə̀kʉrə̀, nə sə naaŋ tu bohò Jisòs gʉgʉŋ, nə tse' dzədzəm bohò bwìŋ, nə ye bə fifi. Wu gʉ̀ vɛ'nə ye də wù sə gʉ sə̀ mvə̀'nə̀ bʉ̀ʉ sə̀ wo yù Tà bə ntʉm nə̀ mò'fis sə gʉ̀ʉ.
55002023	Kà də wu gesə cùu yo sənə bum ləm sə̀ jì ŋkərə̀ sə̀ bwìŋ sə cèep dʉk. Wù rì yò sə̀' də nsàap bum yà'sə jə və̀ mègù ŋkʉ̀ə̀m.
55002024	Ŋgà fàk Nwì ka tse' ŋgò ye ŋwə̀ nə̀ yi sə li ni kɛ' sənə ŋkʉ̀ə̀m yeŋ. Yi nə ye tsoŋ ŋwə̀ nə̀ fʉ̀ə̀ bohò bwìŋ pwe'. Yi tse' ŋgò ye sə̀' ŋwə̀ nə̀ yi rì ŋgò yə'rə bwìŋ bə̀boŋ, nə ye fe'lə sə̀' ŋgà kontʉm.
55002025	Yi ye nsàp ŋwə̀ nə̀ bwìŋ bɛ̀ŋ-a yusə̀ yi cèep, yi rɛŋsə yà'wèŋ bə fʉ̀ə̀. Yi gʉ vɛ'nə, bʉsə̀ kàmòk aco Nwì kupsə ntʉʉm bʉ̀ʉ yà'sə wèŋ wo riŋ zìnə nə.
55002026	Ya ŋga ŋkərə̀ awo bwìŋ və̀ə, wo caŋ tesə sənə tam Satà nə̀ yi ŋgà bòrə̀ bwìŋ. Tam nə̀ yi anə kotse' yà' ca də yà'a sə yuk bohò yi nə.
55003001	Mʉ̀ dzəm də wu rɛɛŋ də ghà nə̀ Jisòs kʉəp ŋgò bwìŋ və̀ə, ŋgə'ə nə ye vɛ'ɛ wùriŋ.
55003002	Bʉsə̀ bwìŋ nə sə gʉ bʉp wùriŋ. Bwìŋ nə sə dzəm megu ni' awo, nə sə dzəm mbàm; wo nə sə dzəm ŋgò tsòho kɛ' də mʉ vɛ'ɛ bə vɛ'ɛ, nə sə nɛ ni'. Wo nə sə yak kɛ'cà bwìŋ. Bweŋke' wèeŋ nə kà ma bə tɛ̀' mok sə̀' yuk. Bwìŋ kà ntʉm nə̀ ŋgò kwasə ŋwə̀ mok sə̀ tse', nə kà Nwì sə̀' wəp.
55003003	Bwìŋ nə kà bʉ̀ʉ awo sə̀ mʉnda'à wo sə̀' sə dzəm. Bwìŋ nə sə tse' ntʉm sə̀ gʉgʉŋ. Bwìŋ nə sə ci' fa bʉ̀ʉ mok wèŋ mvwès. Bwìŋ nə sə gʉ lo bum mvə̀'nə̀ wo dzəm nduk. Bwìŋ nə sə ye ŋgàaŋ ŋgwap, nə kà yumok sə̀ yà'a bə̀boŋ dzəm lok.
55003004	Bwìŋ nə sə borə bwìŋ. Bwìŋ nə kà dʉk sə yuk, nə ye ŋgàaŋ koksə̀-ŋkwɛ̀ŋ. Wo zʉ nzeŋgòŋ, nə kà mvə̀k bə yusə̀ yà'a bə̀boŋ bohò Nwì tse'.
55003005	Wo nə sə gʉ megu bum Nwì ma mʉŋgùp niʼì,fana nə sə bɛŋ bwi ŋàaŋ sə̀ yàʼ cu nja sə. Kà ŋge' weŋ nsàp bʉ̀ ànə ko lok.
55003006	Yà'a nsàp bʉ̀ nə̀ wo gorə ni mʉnda'à bwìŋ bə ŋkərə̀. Wo ni vɛ'nə, nə ci' ko bàa sə̀ wo lo'. Bàa yèʼsə wèŋ bə̀' kuʼ tseʼ bʉp bə marèʼtu ndzə nìʼì wo nə sə jip kɛʼ bə zeŋ.
55003007	Wo sə dzəm ŋgò yə'rə rì bum, nə kà zìnə nə rì yuk.
55003008	Nsàap mbəmbaam sə̀ vɛ'nə yèʼe ka zìnə tse'. Wo yà'sə co bʉ̀ʉ sə̀ liŋ awo də Janè bə Jambrì, sə̀ wo à sə dzèeŋ dʉk Musì. Ŋkərə̀ə awo a bʉp yà'sə laŋ fana wo tse' dzədzəm nə̀ nà' a jabu.
55003009	Yusə də wo nə kà sə̀sap lò ŋga bwìŋ ko mbwèe awo laŋ. Yà'a sə̀' mvə̀'nə̀ bʉ̀ʉ sə̀ ba yà'a à ye fana bwìŋ ko mbwèe awo.
55003010	Bohò wù yò Timatì, wù à rì zìnə nə bohò mʉ̀. Wù rì yusə̀ mʉ̀ sə yə'rə fa bwìŋ, nə riŋ ncu àm, nə riŋ fe'lə yusə̀ mʉ̀ sə dzəm ŋgò gʉ̀ʉ. Wù à yə mvə̀'nə̀ mʉ̀ à fa ntʉm àm bohò Nwì, nə ye mvə̀'nə̀ mʉ fʉ̀ə̀, nə sə dzəm bwìŋ, nə ye mʉmvə̀'nə̀ ŋgə' à sə və̀ bohò mʉ̀, mʉ̀ təəŋ mali gʉgʉŋ.
55003011	Wù rì sə̀' mvə̀'nə̀ bwìŋ a yeŋsə mʉ ŋgə' mvwe' bòop lak sə̀ co Antiyòk bə lak Àkonòm bə lak Listà. Ŋgə'ə sə̀ yà' a və̀ bohò mʉ̀ pwe' mʉ̀ à təəŋ gʉgʉŋ fana Tà Jisòs nə fis gɛsə mʉ ca lòoŋ.
55003012	A zìnə də, ŋwə̀ nə̀ yi dzəm-a ŋgò bɛ' mandzə̀ Jisòs bə zìnə ye pwe', yi nə tse' tsoŋ ŋgə' bohò bwìŋ.
55003013	Bʉ̀ʉ sə̀ bʉp sə̀ wo dʉk bòrəgə̀ də wo dzəm Nwì yà'a nə sə bʉp ghaha lo ghaha. Wo nə sə borə bwìŋ ŋga wo sə bòrə wo yàwo sə̀ʼ bòrə.
55003014	Nə ye də wùu Timatì, dù mali mantombì bə zìnə nə̀ wo à yə'rə wu, wù dzəmtseʼ cʉ̀k nə. Tsərə tse' bʉ̀ʉ sə̀ wo à yə'rə wu.
55003015	Tsərə tse' sə̀' də wù à rì yè jə ŋwàk Nwì ŋga wù cu ntò mʉmweŋke'. Ŋwàk Nwì ènə zeŋ nə̀ aco nà' jə lo to wu ŋgò rì ŋkərə̀, nə kə tse' lùŋ nə̀ nà'a nə̀ kà mè. Nà' tse' ŋgò jə lo wu vɛ'nə ŋga wù fa ntʉm yò bohò Jisòs Krɛst.
55003016	Bum sə̀ wo à còm yà' ndzənə ŋwàk Nwì lòoŋ fo', à tesə və̀ bohò Nwì. Yà' tse' fàk ŋgò yə'rə fa bwìŋ zìnə. Nə tse' fàk ŋgò nì fa bwìŋ yusə̀ yà'a jòŋ. Nə tse' fàk ŋgò nìtsə̀' fa bwìŋ ŋgò tesə sənə jòŋ, nə təəŋ fe'lə rərəŋ sə̀mok. Nə tse' fe'lə fàk ŋgò yə'rə fa bwìŋ mandzə̀ ncu nə̀ nà'a kə̀kʉrə̀.
55003017	Fana yà' gʉ ŋwə̀ nə̀ yi fàk bohò Nwì pwe' kà yusə̀ yi tse' ŋgò rìi jamə̀. Fana yi ye kə̀kʉrə̀ ŋgò gʉ̀ nsàp fàk nə̀ fò pwe'fo' nə̀ nà'a bə̀boŋ.
55004001	Timatì, so'rə ntu' bə̀boŋ, nə yuk ncèp nèʼe. Mʉ̀ sə cèp bohò wù gʉgʉŋ mantombìi Nwì nə ye Jisòs Krɛst nə̀ yi nə̀ sak ndàaŋwè pwe'. Yi nə sak bʉ̀ kpʉkpʉ bə bʉ̀ʉ sə̀ wo cu ŋwəm. Njo nə̀ yi nə̀ və̀ ŋgò kə̀ sak gaŋ ye fana mʉ̀ dʉk wu də,
55004002	Tsoho ncèp Nwì nə ghà nə̀ fò lòoŋ, ŋga mvə̀'nə̀ sə bòo nə ye mvə̀'nə̀ sə bʉp mwè pwe' wù tsòho. Sa'rə bʉ̀ʉ yo wèŋ ya wo teŋsə bʉp awo sə̀ wo sə gʉ̀ʉ. Kwɛ'sə wo ya wo gʉ bum bə mandzə̀ nə̀ nà' a ye bə̀boŋ. Ko ntʉm nə kà teŋsə̀, nə sə yə'rə wo sə̀'.
55004003	Bʉsə̀ mvə̀k sə və̀ə nə̀ bwìŋ nə kà yəyə'rə̀ nə̀ nà'a zìnə yu'rə̀. Wo nə sə yuŋ lo gu yusə̀ yà' sə bò wo. Wo nə sə to benə cicàa sə̀ wo dzəm, də ya yà'wèeŋ yə'rə fa wo nsàap bum sə̀ sə bò wo co wo yuk zeŋ.
55004004	Wo nə̀ kà ŋgò yu'rə yusə̀ yà'a zìnə mok dzəm. Wo nə dzəm ŋgò yu'rə kɛ'cà maŋgəŋgèeŋ sə̀ wà.
55004005	Nə ye də bohò wù yò, ko ni' yò, nə təəŋ bə ŋkərə̀ ghà nə̀ fò lòoŋ. Ŋgə' və̀-a bohò wù, wù ko ntʉm. Sə gʉ fàha yo co fàŋgəri nə. Gʉ fàha sə̀ Nwì fa wu ŋgò gʉ̀ lòoŋ sə̀'.
55004006	Bohò mʉ̀ yàm, mvə̀k njàm nə̀ ŋgò kpʉ kʉ̀rə laŋ. Kpʉ àm nə nà'a co mʉ̀ sə fè' mà' fa Nwì dzə̀ rùk nə̀ fi.
55004007	Mʉ̀ a lʉ̀ ma njàm bə̀boŋ laŋ, mʉ̀ a ca ca àm nə kə mesə sə̀ʼ bə̀boŋ. Mʉ̀ tə malì bə zìnə àm nə.
55004008	Nə̀ ŋga'a nèʼe, lə̀làk àm cu yo bʉsə̀ mʉ̀ a gʉ̀ mvə̀'nə̀ Nwì sə dzəm sə. Tà Jisòs Krɛst nə̀ yi sakgə̀ bum kə̀kʉrə̀ nə nə̀ fa mʉ nà' nùmbu nə̀ yi nə̀ və̀ə. Yi nə kà nsàp ènə bohò mʉ̀ fa mègù, yi nə fa ndàaŋwè pwe' nə̀ yi tes lis mandzə̀ bə kwəkwa ŋgò kʉ̀k nùmbu nə̀ yi nə̀ bwìŋ və̀ə ànə.
55004009	Làp mandzə̀, nə və kə ye mʉ jəjo yè'sə.
55004010	Dimà a mè'rə nòŋsə mʉ nè' mʉmʉ̀. Yi dzəm ŋgò bɛ' lò mègù mok bum sə̀ bə̀boŋ sə̀ sə nze fɛŋ. Yi a lò yuye mvwe' lak Tètàlonikà. Kresèŋ a lò ye mvwe' lak Gàlesiyà fana Taitòs lo ye mvwe' nzeŋgòŋ Dàlmasiyà.
55004011	Luk cu mègù vesə mok yiìyi. Wu cu ŋgò və̀ə, wù jə və Mak, bʉsə̀ aco yi tɛsə mʉ bə fàk.
55004012	Mʉ̀ a tum lò Tìkikòs mvwe' lak Efesò.
55004013	Wu və̀ə, wù jə və fa mʉ cə̀k àm nə̀ mʉ̀ à mè'rə nà' mvwe' lak Truwà bohò Kapò nà'a. Jə və fa mʉ ŋwàak am sə̀'. Nə jə və fa mʉ ŋwàak fàk am sə̀ ya' tse' liŋ yà'a ntɛ̀ŋ.
55004014	Àlèsandà ŋgà tɛŋlàm nà'a a gʉ̀ mʉ bʉp nsàp nə̀ wù kà fʉ̀k. Nwìi nə̀ làk fəsə yi sə̀' mvə̀'nə̀ yi a gʉ̀ mʉ.
55004015	Sə gi yò bohò yi sə̀' bə ŋkərə̀. Bʉsə̀ yi a cèp ŋgò gʉ̀ bʉpsə Ntirə̀ nə̀ Bə̀boŋ nə vɛ'ɛ bə ŋàŋ.
55004016	Mvə̀'nə̀ mʉ̀ à təəŋ to mʉ kot mantombì fa' ŋgò fìʼlə ncù am yà'a, wo pwe' à mè'rə tes mʉ mʉmʉ̀. Mʉ̀ lɛŋ Nwì də yi kà wo yumok bʉ̀ʉ zeŋ gʉ̀!
55004017	Tà Jisòs à ye gù fo' vesə yi. Yi à sə fa mʉ ŋàŋ fana mʉ̀ tsòho rì to ncèp nə pwe'fo', ya bʉ̀ʉ sə̀ wo ka bʉ̀ʉ Jus yeŋ wèeŋ yuk nà'. Yi a caŋsə gɛsə mʉ mʉ cùhu gwim.
55004018	Tà Jisòos nə caŋsə gesə mʉ mvwe' bʉp pwe', nə jəŋ lo mʉ bə̀boŋ mvwe' lak ye sə̀ mʉbu mvwe' dzə̀' ŋkum ye. Kə̀kùksə̀ə ye bohò yi, nə kà mè yuk. Yà'a ye vɛ'nə.
55004019	Cèpsə fa mʉ Prìsiliyà bə Àkwilà. Cèpsə fa mʉ bʉ̀ʉ mʉnda'à Ònesiforò lòoŋ.
55004020	Ɛ̀rastùs cu malìgə̀ ye yà' mvwe' lak Korè. Mʉ̀ a mè'rə Tròfimò mvwe' lak Mìlitù ŋga yi nò yiyaŋ.
55004021	Jihi nzòŋ nə və ŋga mbʉəp dzə̀ ka ntò və. Ɛ̀bulò bə Pudèn bə Linùs nə ye Klaodiyà wèŋ cèpsə wu bə̀boŋ. Bwema sə̀ fɛŋ sə pwe' cèpsə wu sə̀'.
55004022	Tà Jisòs sə kʉ̀k yòŋsə̀ yò. Bòvə̀m nə̀ Tà nə ye bohò wù sə̀'.
56001001	Còm ŋwàk nèʼe mʉ̀ʉ Pol nə̀ mʉ ŋgà fàk Nwì nə ye ŋgà ntum Jisòs Krɛst. Krɛst nə a cokfis mʉ də ya mʉ tɛsə bʉ̀ʉ sə̀ Nwì a cokfis yà'wèŋ sə, ya ŋga wo fa ntʉm awo bohò yi, nə ye sə̀' də ya wo riŋ wesə zìnə nə̀ nà'a gʉ̀gə̀ ŋwè ŋgò wəp Nwì bə ntʉm nə̀ mò'fis nə.
56001002	Mvə̀'nə̀ mʉ̀ sə fàk bohò yi fana mʉ̀ sə kʉk gesə lo lis ŋgò kə̀ tse' lùŋ nə̀ nà'a nə̀ kà mè nə. Nwì ànə kak bwìŋ njamòk laŋ də yi nə̀ fa bwìŋ lùŋ ànə. Yi kà mvwès cì'gə̀.
56001003	Mvə̀k nə à wɛ̀s fana yi fis və lùŋ nə. Yi à fis nì fa bwìŋ nà' bə ncèp nə̀ yi a fa ndzə bohò mʉ̀ nə. Yà'a yusə̀ yà' a gʉ̀ʉ ŋkuŋ mʉ̀ sə tsòho fa bwìŋ ncèp ènə ŋga a dʉk mʉ vɛ'nə Nwì nə̀ yi ŋgà lùŋsə̀ ves nə.
56001004	Mʉ̀ sə còm fa ŋwàk nèʼe wùu Taitòs. Wu co mo àm nə̀ zìnə bʉsə̀ vesù tse' dzədzəm nə̀ mò'fis. Mʉ̀ lɛŋ Nwì nə̀ yi Tɛ̀' àvès bə Jisòs Krɛst nə̀ yi ŋgà lùŋsə̀ ves nə də wo gʉ wu bə̀boŋ, nə fa wu fifi.
56001005	Njo nə̀ mʉ̀ ànə me'rə noŋsə wu mvwe' lak Krit à ye də ya wu gʉhʉ tsəʼrə bum sə̀ yà' ka mʉ cos anə mvə̀'nə yeŋ yà'a. Mok ye sə̀' də ya wu cok noŋsə lo bʉ̀ ŋkwàha bʉ̀ʉ sə̀ mʉmvwe' cos nə̀ mvwe' buk lak nə̀ fò pwe'. Sə tsəm tse' də mʉ̀ à dʉk wu də,
56001006	ŋwə̀ nə̀ wu cokfis yi də nèʼe ŋwə̀ nə̀ mantombì fana ŋga yi ŋwə̀ nə̀ bwìŋ rì yi də yi ŋwə̀ nə̀ yi tse' zìnə, nə tse' megu ŋwàŋwè mò'fis. Bwe ye tse' ŋgò ye bwe sə̀ wo dzəm bohò Jisòs Krɛst fana kùugì awo ye nsàp nə̀ kaco bwìŋ dʉk fa wo də wo ŋgàa lohò ntuʼ yeŋ, nə kà gʉgʉtu sə̀' ye.
56001007	Ŋwə̀ nə̀ yi mantombì co tu mʉ cos, nə sə fak yà'sə fàak Nwì fana ye də kùugìi ye nə ye nsàp nə̀ bwìŋ riŋ yi də yi ŋwə̀ nə̀ yi tse' zìnə. Yi kà ni' sə nɛ̀, nə kà bum nə̀nàk sə jòk. Yi kà rùk ləlà dzəm, nə kà ŋgà lʉ̀lʉ̀ ye, nə kà mbàm ləlà dzəm.
56001008	Yi ye lɛ nsàp ŋwə̀ nə̀ yi dzəmgə̀ də bwìŋ və̀ nda'à yi, nə sə dzəm yusə̀ yà'a bə̀boŋ. Yi ye ŋwə̀ nə̀ yi tse' ŋkərə̀, nə sə gʉ yusə̀ yà'a kə̀kʉrə̀. Yi ye ŋwə̀ nə̀ yi sə fàk bohò Nwì bə ntʉm mò'fis, nə ye ŋwə̀ nə̀ yi kogə̀ ni'.
56001009	Yi nə ye tsooŋ nsàp ŋwə̀ nə̀ yi sə kotse' bum sə̀ vès à yə'rə fa weŋ sə cʉ̀k, ya ŋga yi tip riŋ bʉ̀ʉ mok wèŋ bə ncèp nə̀ rərəŋ sə̀', ya yi niŋtsok fa to bʉ̀ʉ sə̀ wo sə fenə yi wèŋ də yà'wèeŋ bə jòŋ.
56001010	Gʉgʉʉŋ tu bwìŋ cu wùriŋ, nə kà nsàp nə̀ co wo sə yərə də bwìŋ kom tsooŋ tu mbəmbam yà'a ye wesə̀. Wo sə cèp ncèep ləm, nə sə borə bʉ̀ʉ mok wèŋ.
56001011	Gʉ̀ wo ŋga wo lok cùu awo sə, bʉsə̀ wo sə yə'rə fa bwìŋ bum sə̀ yà' ka zeŋ yeŋ, də ya wo tse' megu mbàm nə kà marè'tu kosə̀. Wo sə bòrə màk bwìŋ bə ndap awo pwe' bə nsàap ncèep awo yà'sə.
56001012	Ŋwə̀ nəmòk nə̀ yi la'à wo fa'nə, nə̀ yi tsòhogə̀ bum sə̀ yà' ka ntò ye nə, a dʉk də, “Bʉ̀ʉ lak Krit wèeŋ ŋgàa cì' mvwès, də yà'wèeŋ co nàamŋgòŋ, nə ye ŋgàa wɛ', nə sə dzəm megu ŋgò zʉ bum cùdak.”
56001013	Yusə̀ yi à cèp sə yà'a zìnə. Ye də wù tse' ŋgò cèp sa'rə wo gʉgʉŋ, ya wo dzəm megu yusə̀ yàʼa zìnə nə.
56001014	Kà də wo sə yu'rə ŋgàam sə̀ ŋgwàŋ sə̀ bʉ̀ʉ Jus wèŋ sə tsòho kɛ' yà'a nə ye bə lʉ̀ʉk sə̀ bʉ̀ʉ sə̀ wo a bwìŋ fa zìnə nə ŋkwɛ̀ŋ laŋ wèŋ a gʉ̀ yà'a dʉk.
56001015	Ŋwèe ye-a ŋwə̀ nə̀ ntʉm rərɛŋ, ye də bum pwe' nə ye bohò yi sə̀' rərɛŋ. Ŋwə̀ nə̀ ntʉm nje a bʉp laŋ, nə̀ də yi ka dzədzəm tse' fana yumok ka bohò yi rərɛŋ yeŋ. A vɛ'nə bʉsə̀ ŋkərə̀ə awo bə tsətsərə̀ə awo pwe' a bʉp wes laŋ.
56001016	Wo sə jəŋ ni' awo co bʉ̀ʉ sə̀ wo rì Nwì, nə sə gʉ bum sə̀ yàʼ sə nìŋtsə̀ʼ də wo bɛ̀ŋ Nwì nə. Wo yà'sə bʉ̀ʉ sə̀ bʉp, nə ye gʉgʉtu, kaco wo gʉ yumok sə̀ yà'a bə̀boŋ yeŋ.
56002001	Bohò wù yò fana wu yə'rə fa bwìŋ ncu nə̀ nà'a kə̀kʉrə̀ bʉ̀ʉ bum Nwì sə̀ zìnə sə.
56002002	Tsok fa bʉ̀ ŋkwàha bwìŋ wèŋ də wo jəŋ bum pwe' fʉ̀ə̀, wo ye nsàp nə̀ co bwìŋ wəp to wo, fana wo sə tse' tu sə̀'. Wo dzəmtse' bohò Krɛst nə bə nsàp nə̀ bə̀boŋ, wo sə dzəm bwìŋ, nə təəŋ gʉgʉŋ sə̀' nsàp nə̀ bə̀boŋ ànə.
56002003	Tsok fa bàa ŋkwàha bwìŋ wèŋ də wo sə gʉ bum co bʉ̀ʉ sə̀ wo rì Nwì. Wo kà bwìŋ sə yò, nə kà rùk sə no jʉ̀hʉ̀. Wo sə yə'rə fa bwìŋ yusə̀ yà'a bə̀boŋ,
56002004	ya ŋga wo tip riŋ bwi wàhaŋgwɛ̀ŋ wèŋ ŋgò dzəm ndum awo, nə dzəm bwe awo sə̀'.
56002005	Wo yə'rə wo sə̀' ŋgò tse' ŋkərə̀, nə ye ŋgò ye zìnə bohò ndum awo sə̀ rərɛŋ, nə kotse' riŋ ndap awo bə̀boŋ. Wo ye bə̀boŋ, nə sə yuk ndum awo ya ŋga ŋwèe kà mandzə̀ mòk ŋgò cèp yumok sə̀ bʉp bə ncèp nə̀ Nwì nə bʉ̀ʉ wo tse'.
56002006	Tsok fa bwe wàhanzùm wèŋ də wo jəŋ ŋkərə̀ bə niʼ awo.
56002007	Yusə̀ wù sə gʉ̀ yà' sə̀' pwe'fo', wù gʉ yà' bə nsàp mandzə̀ nə̀ co wo sə ye jəŋ fàak bə̀boŋ sə bohò wù. Bum sə̀ wù sə yə'rə fa bwìŋ fana wù yə'rə yà' bə zìnə, nə kà jap ŋàhà.
56002008	A sə tesə kə̀ cùhu wù anə ncèep sə̀ bə̀boŋ sə̀ kaco ŋwè cepto yumok sə̀ bʉp bə zeŋ yeŋ. A ye vɛ'nə ya ŋga marè'tu ko bʉ̀ʉ sə̀ wo sə bɛ̀ŋ yusə̀ vesùwèŋ sə yəʼrə sə, bʉsə̀ wo ka yumok sə̀ bʉp ŋgò cèp bə liŋ avès sə tse'.
56002009	Tsok fa bʉ̀ʉ sə̀ wo cu ŋkwɛ̀ŋ wèŋ pwe' də wo sə yuk masàa awo sə, nə sə gʉ co masàa awo sə sə kwa bohò wo bə yusə̀ wo sə gʉ̀ sə lòoŋ. Wo kà dʉk sə fi',
56002010	nə kà bo sə sòhò. Wo sə fak lɛ bə mandzə̀ nə̀ aco bwìŋ naaŋ tu bohò wo, ya ŋga bwìŋ yə yusə̀ wo sə gʉ̀ sə fana wo kwasə ncèp nə̀ a sə tsòho nà' bə liŋ Nwì nə̀ yi ŋgà lùŋsə̀ ves nə.
56002011	Ja'a yòo mvə̀'nə̀ Nwì a nìtsə̀' bòvə̀m nə̀ nje nə də ya ndàaŋwè pwe' tse' lùŋ-ɛ̀.
56002012	A gʉ̀ bòvə̀m ye nə ŋkuŋ vesùwèŋ rì ŋga'a də a me'rə bum sə̀ yà' ka bə mandzə̀ Nwì yeŋ, nə ye bum sə̀ yà' sə bò vesùwèŋ sə nze fɛɛŋ sə. Ya vesùwèeŋ cum lɛ ncu nə̀ bə ŋkərə̀, nə̀ nà'a rərəŋ mvə̀'nə̀ Nwì dzəm də a cum sə nzeŋgòŋ fɛŋ sə.
56002013	Vesùwèeŋ cum vɛ'nə, nə sə tək nùmbu nə̀ ghaŋ nə̀ a sə kʉ̀k gèsə lò lis bə zeŋ, ghà nə̀ Jisòs Krɛst nə̀ nìtsə̀' fa bwìŋ ŋàaŋ ye sə. Yi Jisòs Krɛst nə, yi Nwì àvès nə̀ ghaŋ, nə ye sə̀' ŋgà lùŋsə̀ ves.
56002014	Yi à fa yòŋsə̀ ye bʉ̀ʉ tu avès də ya yi fiŋ me'rə fis vesùwèŋ bohò bʉp. À ye sə̀' də ya yi gʉ ves ŋgò ye bʉ̀ʉ sə̀ bə ntʉm rərɛŋ, ya a fa ntʉm ŋgò gʉ̀ mègù yusə̀ yà'a bə̀boŋ.
56002015	Tsòho fa bwìŋ bum yà'sə. Cèp bohò wo bə ŋgì nə̀ co ŋwə̀ nə̀ wo a fa yi ŋàŋ ŋgò cèp, nə tip wo ya ntʉʉm awo boŋ, nə jwa sa'rə wo sə̀' ŋwèe kà wu co yusə̀ wà jə.
56003001	Sə tsoho malì fa bwìŋ də wo sə jəŋ ni' awo sə nze bohò ŋkwàha bʉ̀ʉ sə̀ wo tse' lak sə wo. Wo sə wəp yà'wèŋ, nə sə fʉhʉ ŋgò gʉ̀ nsàp fàk nə̀ fò pwe' nə̀ nà'a bə̀boŋ.
56003002	Wo kà liŋ ŋwə̀ nəmòk bʉp to, nə kà də wo sə kʉəm sə̀' dʉk. Wo ye lɛ fʉ̀ə̀, nə sə ye bohò bwìŋ pwe' sə̀' bə̀boŋ.
56003003	Wèeŋ riŋ də vesùwèŋ ànə ye to yàvès sə̀' ləm, vesùwèŋ kà dʉk sə yuk, nə sə jam mandzə̀. Vesùwèŋ à ye co ŋkwɛ̀ŋ bohò bum sə̀ yà' à sə bò ves sə. Ntʉʉm avès à rwiŋ mègù ca bə bʉp, a sə waŋ bum bwìŋ, bwìŋ sə bɛŋ ves fana vesùwèŋ sə bɛŋ mòk bə mòk.
56003004	Ànə kə dzeŋ ŋga'a ghà nə̀ Nwì nə̀ yi ŋgà lùŋsə̀ ves nə à nìtsə̀' fa ves bòvə̀m nə̀ nje bə dzədzəm nə̀ nje nə fana,
56003005	yi luŋsə vesùwèŋ. Yi ànə ka vesùwèŋ də bʉsə̀ a gʉ̀ yumok sə̀ yà'a bə̀boŋ luŋsə, ànə ye bʉ̀ʉ koksə̀manziŋ nə̀ nje nə. Fana yi cuk rɛŋsə ntʉʉm avès, nə fa ves lùŋ nə̀ fi, nə gʉ ves bə Yòŋsə̀ nə̀ Rərɛŋ nə ŋgò ye mok bʉ̀ʉ sə̀ fi.
56003006	Yi à kɛ̀' sɛ̀s fa ves yòŋsə̀ ye nə vɛ'ɛ cɛ̀bʉ̀ə̀. Yi fa ves nà' vɛ'nə ndzə bohò Jisòs Krɛst nə̀ yi ŋgà lùŋsə̀ ves nə.
56003007	Yi ànə gʉ vɛ'nə ya ŋga vesùwèeŋ ye kə̀kʉrə̀ bʉ̀ʉ bòvə̀m nə̀ nje nə, ya vesùwèeŋ nə kə tse' lùŋ nə̀ nà'a nə̀ kà mè, nə̀ a sə kʉ̀k gèsə lò lis fo' nə.
56003008	Ncèp ènə ncèp nə̀ zìnə co a naaŋ tu fo'. Mʉ̀ dzəm də wu sə cep mali bə bum yè'sə gʉgʉŋ, nə kà teŋsə̀, ya bʉ̀ʉ sə̀ wo à dzəm bohò Nwì yà'a wèeŋ sə tsərə nùubu pwe' ŋgò gʉ̀ yusə̀ yà'a bə̀boŋ. Yàʼa ye kə̀kʉrə̀ nə tseʼ sweʼ bohò bwìŋ pweʼ.
56003009	Fana wù kà də wu sə fi'dʉk bə bum sə̀ yà'a bum ləm sə dʉk. Kà də wu sə fi'dʉk bə nzak ŋgàam sə̀ ŋgò ta bə liŋ tàcici weŋ sə̀ njamòk dʉk, nə kà sə kʉ̀ə̀m, nə kà mamfenə̀ bə lʉ̀ʉk bʉ̀ʉ Jus wèŋ sə̀' gʉ̀. Nsàap bum yà'sə ka fàk tse', kaco yà' jəŋ lo ŋwè mantombì yeŋ.
56003010	A ye-a ŋga ŋwə̀ nəmòk fenə wu bə bum sə̀ wù sə yə'rə fa bwìŋ sə fana wù tip to yi nə̀ kɛ̀' mò'fis, nə tip yi nə̀ ba. A ye-a ŋga yi ka sə̀ yuk fana wù co'rə fis bo ndzə ni'ì yi.
56003011	Riŋtse' də nsàp ŋkərə̀ ŋwə̀ ànə tətəŋ. Yi yà'sə ŋgà gʉ̀ bʉp, yi bʉpsə tu ye laŋ.
56003012	Ghà nə̀ mʉ tum fa-a wu Àtimàs kè Tìkikòs də yi kə cum foʼ àlɛʼ wù caŋ və kə tseŋ mʉ mvwe' lak Nìkàpolìs, bʉsə̀ mʉ nə cum fo' tə̀tè lùm lo ŋkuŋ.
56003013	Jihi nzòŋ gʉgʉŋ ŋgò tɛsə Zenàs ŋgà sak nzak bə Àpolò mvə̀'nə̀ wo nə sə gi sə, ya wo kà yumok jamə̀.
56003014	Gʉ̀ bʉ̀ʉ avès ya wo riŋ ŋgò gʉ̀ bə̀boŋ, ya wo tɛsə ni' awo, nə sə tɛsə bʉ̀ʉ mok wèŋ sə̀'. Kà də wo sə casə bʉpsə mvə̀k wà dʉk.
56003015	Bʉ̀ʉ sə̀ vesə wèŋ cu fɛɛŋ pwe' cèpsə wu bə̀boŋ. Cèpsə bʉ̀ʉ sə̀ wo sə dzəm ves bʉsə̀ də wo a fa ntʉm awo bohò Krɛst yà'a. Bə̀bo nə̀ Nwì nə ye bohò wèŋ lòoŋ.
57001001	Còm ŋwàk nèʼe mʉ̀ʉ Pol nə̀ mʉ ŋgà ndapndzəm bʉ̀ʉ Jisòs Krɛst. Còm be'lə nà' ves moma avès Timatì. Vès còm fa nà' bohò: Filimʉ̀ nə̀ yi ŋge' nə ye ŋgà fàk vesə wèŋ.
57001002	Vès cèpsə njɛ̀'ɛ avès Afiyà nə ye Akipò nə̀ vesiwèeŋ lʉ̀gə̀ ma nə̀ Jisòs mvwe' mò'fis nə ye bʉ̀ʉ cos sə̀ wo kə̀ cugə̀ kwe' awo mʉ nda'à wù.
57001003	Nwì nə̀ yi Tɛ̀' àvès bə Tà Jisòs Krɛst gʉ fa weŋ bə̀boŋ bə fifi.
57001004	Moma àm Filimʉ̀, ghà nə̀ fò pwe' nə̀ mʉ lɛŋgə̀ pìriyà, mʉ̀ sə teŋ liŋ yo, nə sə kwasə Nwì àm.
57001005	A vɛ'nə bʉsə̀ mʉ yukgə̀ mvəsə̀ wù sə dzəm bʉ̀ʉ Nwì pwe', nə sə fa ntʉm yò bohò Tà Jisòs Krɛst sə̀'.
57001006	Pìriyà njàm nə̀ mʉ̀ sə lɛŋ dʉk də, bəbe'lə̀ə avès co krətèeŋ nə gʉ rɛŋsə fa ves yusə̀ bə̀boŋ sə̀ vesùwèŋ tse' ndzənə ncu avès ves Jisòs wèŋ.
57001007	Moma am ma, dzədzəm yò a fa mʉ kwəkwa nə ye ŋàŋ. Wù a fisə ntʉʉm bʉ̀ʉ Nwì pwe'fo'.
57001008	Njo nə̀ mʉ ŋgà ntʉm Krɛst fana aco mʉ baŋ ntʉm ŋgò tsə̀' fa wu yusə̀ wù tse' ŋgò gʉ̀ʉ.
57001009	Ye də dzədzəm àm sə gʉ̀ mʉ ŋgò lɛŋ wu lɛ bə fʉ̀ə̀. A mʉ̀ʉ Pol nə̀ mʉ ŋgà ntum nə̀ mʉ̀ tə mvwe' kùu Jisòs Krɛst, nə yeè nə nə̀ ŋga'a nèʼe ŋgà ndapndzəm bʉ̀ʉ tu ye.
57001010	Mʉ̀ sə wup fa wu bo bʉ̀ʉ Ònisimù nə̀ yi mo àm ndzənə Krɛst. Mʉ̀ a bʉ̀ʉŋ tɛ̀' ye ghà nə̀ mʉ̀ à cu mʉ ndapndzəmə̀.
57001011	Mvə̀k nəmòk à ye fa' nə̀ yi à ka bohò wù co ŋwè yeŋ. Nə̀ ŋga'a nèʼe yi co ŋwè bohò wù, nə ye bohò mʉ̀ sə̀'.
57001012	Mvəsə̀ mʉ̀ sə tum fəsə fa wu yi ŋga'a yèʼe, rìŋ də mʉ̀ tum fa wu yà'sə ntʉm àm.
57001013	Anə ye co vesə cum fɛɛŋ, mvə̀'nə̀ mʉ̀ cu mʉ ndapndzəmə̀ njo Ntirə̀ nə̀ Bə̀boŋ nə, ya yi sə tɛsə mʉ mvwe' sə̀ wù ànə ye ŋgò kə̀ tɛsə mʉ.
57001014	A sə dʉk də, mʉ̀ ka dzəm də mʉ ko wu bə ŋàŋ ŋgò tɛsə mʉ dzəm. Yusə də wu tɛsə mʉ bə bòvə̀m njò fana, kaco mʉ gʉ yumok yeŋ tse'ŋga wù dzəm.
57001015	Kàmòk à ye dʉk də Ònisimù nə à lò gesə momjo vɛ'nə, ya yi bwi və, wenə cum mam mok kɛ̀' mò'fis.
57001016	Nə̀ ŋga'a nèʼe, yi ka ŋkwɛ̀ŋ mok megu, yi càsə ŋkwɛ̀ŋ. Yi mok moma nə̀ bə̀boŋ. Yi bohò mʉ̀ vɛ'nə, yi nə casə mʉmvə̀k ànə yà'sə bohò wù, də yi ŋkwɛ̀ŋ nə ye moma bʉ̀ʉ Tà sə̀'.
57001017	A ye-a də wu jəgə̀ mʉ co ŋwə̀ yò, fana wù jəŋ fəsə yi mvəsə̀ anə ye-a mʉ, wù jəŋ mʉ.
57001018	Yi à gʉ-a wu bʉp, kènə də yi tse'-a wu kəa, wù naŋ yà' mʉ liìŋ mʉ̀.
57001019	Mʉ̀ʉ Pol, mʉ̀ sə còm yèʼe bə bo am dʉk də, mʉ nə lak fəsə fa wu yà'. Kaco mʉ̀ tsok fa yis wu yèʼe tsə̀'ə yeŋ də, wù bə tu yò cu bə kəa bohò mʉ̀ bʉ̀ʉ yòŋsə̀ yò.
57001020	Fana moma am, kwəkwè', bʉ̀ʉ liŋ Tà, gʉ mʉ bə̀boŋ. Gʉ ntʉm àm nà'a kwa co moma nə̀ ndzənə Krɛst.
57001021	Mʉ̀ rì zìnə də mvəsə̀ mʉ̀ sə còm yè'sə, wu nə gʉ mvəsə̀ mʉ̀ lɛŋ wu sə, nə gʉ casə càsə.
57001022	Yumok sə̀' dʉk də wu fʉhʉ noŋsə fa mʉ ndap, bʉsə̀ mʉ̀ sə tsəm dʉk də Nwìi nə yuk pìriyà awèŋ, nə gʉ mʉ bwi foho lo kə ye weŋ.
57001023	Epafràs, nə̀ yi cu ndapndzəm vesə bʉ̀ʉ tu Jisòs Krɛst, yi cepsə weŋ bə̀boŋ.
57001024	Bʉ̀ʉ yèʼe sə̀ vesiwèeŋ fàkgə̀ mvwe' mò'fis, Mak, bə Àritakò, bə Demà nə ye Luk wèŋ cèpsə weŋ sə̀'.
57001025	Bə̀bo nə̀ Tà Jisòs Krɛst ye bohò wenə wèŋ.
58001001	Nwì ànə cep to mantombì fa'a bohò tàcicii avès bə nsàap mandzə̀ zok zok. Yi à cèp bohò wo vɛ'nə kɛ̀' ŋkʉ̀ʉŋntɛ̀ŋ. Yi à sə tsə̀' bwì ncèp ye nə cùhu ŋgàa tsòhò bum Nwì wèŋ.
58001002	Nə ye də bə nùumbu sə̀ yàʼ sə lə̀sə lò yèʼe yi a cèp bohò vès mok cùhu mo ye nə̀ yi a tum və̀ nə. Yi gʉ mo ye nə ŋgò tse' ŋàŋ bə bum ye pwe'fo'. Yi à gʉ̀ bum pwe' sə̀' ndzə bohò nà'.
58001003	Bə̀bo nə̀ Nwì nə sə rɛɛŋ yəəŋ mʉ lisə̀ bwì bohò yi nə. Bwì yə yi, fana wo rìŋtseʼ nsàp ŋwə̀ nə̀ Nwì cu nə vɛ'ɛ pwe' nə̀ pwe'. Nzeŋgò nə cu malì fo' yè'sə sə̀' bʉ̀ʉ ncèp mo ye nə, nə̀ nà' tse' ŋàŋ nə. Ghà nə̀ yi à gʉ̀ rɛŋsə fis wes fa bwì bʉp awo fana yi lo kə cum yuye mʉbu bo ma màʼa Nwì nə sə sak tsoŋ gaŋ ye mbwa.
58001004	Mvə̀'nə̀ yi cu bo ma ma'à Nwì yà'sə fana yi yam càsə masinjàa Nwì pwe' yi. Vès rì vɛ'nə bʉsə̀ liŋ sə̀ Nwì a fa yi sə yà' yam ghak liŋ masinjàa Nwì sə wèŋ pwe'fo'.
58001005	Nwì bə tu ye à ka bohò masinjà ye mòk nùbu mòk dʉk yuk fa də, Wu yèʼe mo àm. Ye jəŋ ntinə, nə lo mantombì, mʉ yèʼe tɛ̀' yò Yi ka masinjà mòk sə̀' də, Mʉ nə ye tɛ̀' ye, yi ye bwi mo àm sə̀' dʉk yuk fa. Mègù Jisòs yiìyi nə̀ yi a cèp yuk fa nà' nsàp ncèp ènə.
58001006	Yumok ye fe'lə sə̀' də, ghà nə̀ Nwì à də yi nə tum vesə motu ye nə sə nzeŋgòŋ fana yi cep də, Masinjàa Nwì pwe' kuksə mo ye nə.
58001007	Yusə̀ ghaŋ sə̀ yi à cèp yuk bə liŋ masinjàa Nwìi də, Yi gʉ̀ masinjàa ye co fə̀fə̀, nə gʉ bwe fàak ye yèʼsə wèŋ co lʉm-mis.
58001008	Nə ye də ma nə̀ mo ye nə fana Nwì à to nà' bə liŋ sə̀ ye mvə̀'nə̀ yi à cèp də, Nwì, wu nə cum mam mʉnə kapràak ŋkum mvèsə nə̀ mvèsə̀. Wu nə sə sak gaŋ yo sə bə mandzə̀ nə̀ nà'a zìnə.
58001009	Wù dzəm mègù bum sə̀ yà'a kə̀kʉrə̀ mandzə̀ nə̀ Nwì, Nə bɛŋ yusə̀ aco yà' gʉ bʉpsə lʉ̀k nə̀ Nwì nə pwe'fo'. Nà'a njo nə̀ Nwì nə̀ yi Nwì yò nə a gʉ̀ wu də wu yam, Nə tse' kwəkwa nə̀ nà' càsə sə̀ bwema mok sə wèŋ pwe'fo'.
58001010	Yumok sə̀ yi à cèp fe'lə bə liŋ mo ye sə də, Tà, a wù nə̀ wù ànə gʉ nzeŋgòŋ, ntòbu sə̀' bo fàha yo.
58001011	Wo nə̀ bisə ŋgwàŋ, wù cum mali yò fo'. Wo nə vəp co cə̀k nə̀ nà' rèŋ laŋ.
58001012	Wu nə lim benə wo co cə̀k. Wo nə kupsə, wù mam yò mvə̀'nə̀ wù cu. Lùumŋgòoŋ yo nə kà ye kə̀ mè yuk.
58001013	Ncèp mòk nə̀ Nwì ka nà' bohò masinjà ye mòk cep yuk fa sə̀' də, Cum bo ma ma'à mʉ̀ fɛɛŋ Tə̀tè mʉ nə gʉ bʉ̀ʉ sə̀ wo sə bɛ̀ŋ wu, Wù nəŋ tes kù mʉ tuhù wo.
58001014	A ye-a vɛ'nə fana ye də masinjàa Nwìi yè'sə ndà wèŋ? Wo mègù yòŋsə̀ə sə̀ wo gʉ̀gə̀ fàak Nwì. Wo tɛsəgə̀ bʉ̀ʉ sə̀ wo nə̀ tse' lùŋ.
58002001	Nə ye də a rìŋtseʼ də mo ye nə yam càsə masinjàa Nwì wèŋ vɛ'nə fana nà'a njo nə̀ a kə'ə ntu' bə ncèp nə̀ a yuk nà' nə, ya kà də a yeto ŋgò mərə nə sə meʼrə kok nà' dʉk.
58002002	A rì də ncèp nə̀ masinjàa Nwì wèŋ à jə və̀ fa bwì nə tse' ŋàŋ. Ŋwə̀ nə̀ yi à ka ncèp ènə noŋsə pwe' à tse' ŋgə' kə̀kʉrə̀.
58002003	Vesùwèŋ nə rì nə vɛ'nə fana ye də ncèp nə̀ co a nə swirə fʉk ŋgə'ə bʉ̀ə̀, ŋga a yuk-a ncèp lùŋ nə̀ Nwì nə, nə kà mbɛŋ kòm na. Tà Jisòs ànə tsòho to ncèp ènə yi bə tu ye. Bʉ̀ʉ sə̀ wo ànə yuk ncèp nə à nìtsə̀' sə̀' də ncèp nə nà'a zìnə.
58002004	Nwì à sə nìtsə̀' ye sə̀' də ncèp nə zìnə bə mandzə̀ nə̀ yi à sə gʉ̀ nsàap maŋgəŋgèŋ zok zok. Yi à gàpsə fa bwì ŋkərə̀ nə̀ nà' à və̀ bohò Yòŋsə̀ nə̀ Rərɛŋ sə̀' mvə̀'nə̀ yi dzəm.
58002005	Nzeŋgò nə̀ nàʼ cu ŋgò və̀ə, nə̀ vès sə cèp bə zeŋ nèʼnə, Nwì à ka nà' də masinjàa Nwìi tse' ŋàŋ fo' wo fa.
58002006	Yi à fa yà' lɛ bohò ŋwè. Yà'a mvə̀'nə̀ wo à còm yà' ndzənə ŋwàk Nwì də, O Nwì, mo ŋwèe yè'sə yu yà nə̀ co wù sə tsərə də wu kə tɛsə yi ɛ?
58002007	Wù à fəsə lò ŋàaŋ ye fa' maŋkwɛ̀ŋ, Nə gʉ yi yi jərə casə masinjàa Nwì wèŋ mʉnə mvə̀k momjo vɛ'ɛ. Mʉmvə̀k nə̀ jo ànə à cà fana wù gʉ fe'lə yi, Yi yam co ŋkum nə̀ ghaŋ nə̀ bwìŋ sə gɛ̀ŋ yi.
58002008	Wù gʉ yi də yi tse' ŋàŋ bə bum pwe' sə̀' yi nə. Wo à còm vɛ'nə də Nwìi gʉ ŋwè ŋgò tse' ŋàŋ bə bum pwe' yi. A yà'sə də yumòk nə̀ co də ŋwè ka nà' ghak ka mok cum fe'lə. Megu də vès ka ŋga ŋwè sə nìtsə̀' nsàp ŋàŋ ènə mʉnə bum pwe' mʉlisə̀ bwì ŋga'a ntò ye.
58002009	Vès sə yə lɛ Jisòs nə̀ yi tse' ŋàŋ mʉnə bum pwe' co ŋkum yi. Nwì ànə gʉ yi mantombì fa' ghàr də yi jə'rə casə tsoŋ masinjàa Nwì wèŋ. Ànə ye vɛ'nə bə bòvə̀m nə̀ Nwì, də ya ŋga yi kpʉ njo tu bwì. Fana Nwì à fa yi dzòk nə̀ ghaŋ nə̀ co wo wəp yi ènə bʉsə̀ yi à yə ŋgə', nə kpʉ.
58002010	À gʉ̀ bum pwe'fo' Nwì, yà' cu fo' yà'sə ŋgò gʉ̀ ya yi yəəŋ ŋkʉ̀ʉŋ. Fana yà' ànə ye kə̀kʉrə̀ də Nwì à gʉ̀ Jisòs ŋgò ye kə̀kʉrə̀ ma lòoŋfo' bə nsàp ŋgə' nə̀ nà' à yə, ya bwìiŋ bʉʉŋ və bwe ye, nə kə tse' bum sə̀ bə̀boŋ sə̀ mvwe' gaŋ ye sə. Jisòs nə ŋwə̀ nə̀ mantombì yi nə̀ ŋgò nìtsə̀' fa bwì mandzə̀ lùŋ.
58002011	Yi Jisòs nə̀ yi gʉ̀gə̀ bwì wo yəəŋ rərɛŋ mantombìi Nwì, nə ye bə bʉ̀ʉ sə̀ yi rɛŋsə fisgə̀ fa wo bʉp awo sə pwe'fo' tse' mègù tɛ̀' nə̀ mò'fis. Nà'a njo nə̀ Jisòs nə togə̀ wo də bwema, nə kà marè'tu ŋgò to yà'wèŋ vɛ'nə koksə̀ nə.
58002012	Ghà nəmòk à ye, Jisòs nə cep bohò Nwì də, O Nwì, mʉ nə gʉ bwema am wèŋ, wo riŋ liŋ yò. Mʉ nə lokok təəŋ mvwe' kwe' bʉ̀ʉ yo wèŋ, Nə sə yəm gɛŋ liŋ yò sə.
58002013	Yi à cèp mòk sə̀' də, Mʉ nə fa ntʉm àm bohò Nwì. Nə dʉk fe'lə mvə̀k mòk sə̀' də, Wèeŋ ye mʉ nè', ves bwe sə̀ Nwì a fa mʉ.
58002014	Bwe ye sə wèŋ mègù sə̀' co bwì, wo tse' bo bə kù sə̀'. Fana Jisòs bə tu ye və ye sə̀' co wo, ya yi kpʉ ŋgò gʉ̀ bʉpsə Satà. A vɛ'nə bʉsə̀ Satà nə ŋwə̀ nə̀ yi tse' ŋàŋ bə kpʉ yi.
58002015	Njo nə̀ wo ànə sə wəp kpʉ fana ncu àwo megu co wo ŋkwɛ̀ŋ vɛ'ɛ. Yi à və̀ə, nə kə gʉ wo, wo swɛ'ɛ tesə mvwe' nsàp wʉə ànə.
58002016	Yà' nò jəja də yi ànə ka ŋgò kə̀ tɛsə masinjàa Nwì wèŋ və. Yi à və̀ də yi kə tɛsə ŋgwì bʉ̀ Abràham wèŋ.
58002017	Ye də ànə ye kə̀kʉrə̀ də yi bʉʉŋ co bwema ye sə wèŋ bə nsàp mandzə̀ nə̀ fò lòoŋ, ya yi ye co ŋkum ŋgà fa satikà' àwo ŋgò fàk bohò Nwì bə zìnə, nə tse' koksə̀manziŋ bohò bwì, ya yi kwes fis fa bwì fɛ̀ŋ awo.
58002018	Aco yi tɛsə riŋ to bʉ̀ʉ sə̀ wo sə yə ŋgə' bə mə̀mumsə̀ vɛ'nə, bʉsə̀ yi bə tu ye ànə ye to ŋgə' bə mə̀mumsə̀ mantombì sə̀' vɛ'nə.
58003001	Bwema am wèŋ, Nwì a to fis nòŋsə weŋ zok ŋgò ye bʉ̀ʉ ye. Ye də wèeŋ sə tsərə Jisòs nə̀ a yi nə̀ yi tə mvwe' kùu Nwì. Yi ŋgà fa satikà' nə̀ ghaŋ bohò vès bə bum sə̀ vesùwèŋ sə fa ntʉm foʼ sə.
58003002	Nwì ànə cokfis yi yi də yi gʉ fàak yà'sə. Yi à sə gʉ̀ fàak sə̀ Nwì à fa yi sə fana yi gʉ yà' bə zìnə ye pwe'fo'. Yà' mègù sə̀' mvə̀'nə̀ Musì ànə gʉ fàak ye bohò bʉ̀ʉ Nwì wèŋ bə zìnə ye pwe'fo' yà'a.
58003003	A lɛ kə̀kʉrə̀ də ŋwèe kuksə ghak Jisòs nə noŋsə Musì, sə̀' co mvə̀'nə̀ aco ŋwè kuksə ghak lɛ ŋwə̀ nə̀ yi a ci ndap nə, nə noŋsə ndap nə yà'a.
58003004	Wu yə-a ŋga ndap tə, wù rì də à ci nà' ŋwè. Yà' mègù sə̀' zìnə də bum sə̀ vesùwèŋ sə yə yà' pwe'fo', à gʉ̀ yà' Nwì.
58003005	A zìnə də Musì ànə gʉ fàak ye bohò bʉ̀ʉ Nwì wèŋ bə zìnə, sə̀ wo yà'sə co ndap Nwì nə. Yi à gʉ̀ vɛ'nə ŋga yi mègù mofàk. Fàak ye sə à sə nìtsə̀' gèsə lo yà'sə bə sə̀ wo nə̀ kə̀ cèp bə zeŋ mantombì.
58003006	Ma nə̀ Jisòs Krɛst ye, yi à gʉ̀ fàak ye bohò bʉ̀ʉ Nwì wèŋ sə co mo Nwì nə nə̀ mwe bə tu. Bum pwe' à ye ndzə bohò yi fana yi gʉ yà' bə zìnə ye pwe'. Vesùwèeŋ yèʼe sə̀' ndap ye nə, ŋga a ye-a də a sə ko ntʉm, nə sə kʉk gesə lo mantombì bə bum sə̀ Nwì à kàk ves sə. Ŋga a sə kwa, nə sə tsərə də nùbu ànə kə wɛs nə̀nàk.
58003007	Yòŋsə̀ nə̀ Rərɛŋ nə sə cèp də, A ye-a ŋga wèŋ yuk ŋgì nə̀ Nwì nə ntinə,
58003008	Wèŋ kà də wèeŋ gʉŋ ntʉm dʉk. Kà də wèeŋ gʉŋ tu mvə̀'nə̀ bʉ̀ʉ awèŋ ànə gʉŋ fa' ghà nə̀ wo à sə gìhi ŋgəà, Fana wo gʉŋ tu bohò Nwì, nə mumsə ja'a yi yà'a dʉk.
58003009	Ànə geŋ Nwì cep də, “Tàcicii awèŋ ànə gʉŋ tu bohò mʉ̀, Nə mumsə mʉ lùm mòk fa', Ŋga wo a yə mè yusə̀ mʉ̀ ànə fak bohò wo mʉnə lùumŋgòŋ hum kwè vɛ'ɛ bə̀boŋni.
58003010	Nà'a njo nə̀ mʉ̀ ànə jok bohò wo ŋkuŋ nə cep də, Wo kà ŋgò gì sənə mandzə̀ àm dzəm fana nə sə jam megu jàmə. Wo à bɛ̀ŋ ŋgò rìŋ mandzə̀ nə.
58003011	Ànə geŋ mʉ̀ jok, nə kɛŋ də, wo nə kà ŋgò kə̀ cu yòŋsə mvwe' yàm və̀ yuk.”
58003012	Bwema am wèŋ, wèeŋ jəŋ ŋkərə̀ ya kà də ŋwə̀ nəmòk mʉŋgorə̀ wèeŋ kə tse' nsàp ntʉm nə̀ bʉp nə̀ aco nà' gʉ yi, yi kà Nwì dzəm, nə me'rə mak mandzə̀ Nwì nə dʉk. Wèeŋ riŋtse' də Nwì, yi cu fo' ŋwəm.
58003013	Yusə̀ wèeŋ sə gʉ sə lɛ də wèeŋ sə tipsə bwì ŋgò tse' ntʉm nə̀ ŋgò lò mantombì nùumbu pwe'. Wèeŋ sə gʉ vɛ'nə ya ŋga lʉ̀ʉm sə̀ bʉp bòrəgə̀ bwì bə zeŋ yà'a kà weŋ bòrə̀. Yà'a bòrə-a weŋ fana wèŋ gʉŋ bʉp lo tu bohò Nwì. Ye də wèeŋ gʉ yè'sə nie' nə̀ a tse' malì mvə̀k mòk co ntinə nèʼe foʼ.
58003014	Wèeŋ riŋ də vesùwèeŋ ŋga'a ves Jisòs wèŋ mvwe' mò'fis. Yè'sə zìnə ŋga a kotse'-a bum sə̀ vesùwèŋ ànə yuk yà' mantombì yà'a cʉ̀k tə̀tè kə ləsə na.
58003015	Ncèp nə cu malì ndzənə ŋwàk Nwì də, A ye-a ŋga wèŋ yuk ŋgì nə̀ Nwì nə ntinə, Wèŋ kà də wèeŋ gʉŋ ntʉm dʉk. Kà də wèeŋ gʉŋ tu mvə̀'nə̀ bʉ̀ʉ awèŋ ànə gʉŋ fa' ghà nə̀ wo à sə gìhi ŋgəà Fana wo gʉŋ tu bohò Nwì yà'a dʉk.
58003016	Bʉ̀ʉ sə̀ wo ànə yuk, nə sə gʉŋ tu à ye ndà wèŋ? Ka bʉ̀ʉ sə̀ Musì à kə̀ fis və̀ wo mvwe' nzeŋgòŋ Ijìp yà'a yeŋ nà?
58003017	Bʉ̀ʉ sə̀ wo ànə joksə yi ntʉm mʉnə lùumŋgòŋ hum kwè à ye ndà wèŋ? Ka bʉ̀ʉ sə̀ wo à gʉ̀ bʉp nə kpʉ, ni' awo nòoŋ mam ŋgəà yà'a yeŋ nà?
58003018	Nə ye sə̀' də bʉ̀ʉ sə̀ yi ànə kɛŋ də wo nə kà mvwe' ye ŋgò yòŋsə fo' kə̀ ni yuk ndà wèŋ? Ka bʉ̀ʉ sə̀ wo à ka dʉk ye yuk yeŋ nà?
58003019	Vesùwèŋ yə jəja də wo ànə ka fo' kə ni to njo nə̀ wo ànə ka tu bohò Nwì naàŋ.
58004001	Nwì a kàk ves də anə lo kə cum yoŋsə mvwe' ye. Ye də a bə̀boŋ də a jəŋ ŋkərə̀ də kà də ŋwə̀ nəmòok kə tesə mʉŋgorə̀ vès nə̀ də yi ka ye fo' kə ni dʉk.
58004002	Vesùwèŋ a yuk Ntirə̀ Nwì nə̀ nà'a bə̀boŋ nə, sə̀' mʉ mvə̀'nə̀ wo ànə tsok fa tàcici avès wèŋ ghà nə̀ wo à ye ŋgəà yà'a sə̀'. Megu də vesùwèŋ yə də ncèp nə̀ wo ànə yuk nə à ka wo yumok tɛsə. Nà' ànə ka wo tɛsə bʉsə̀ wo ànə yuk, wo kà yà' sə ntʉʉ̀ wo dzəm.
58004003	A nə ni fo', nə cum yoŋsə mvwe' ye sə vesùwèŋ sə̀ a dzəm ncèp nə̀ nje nə sə ntʉʉ̀ vès sə. Nwì à cèp ma nə̀ bʉ̀ʉ sə̀ wo à ka ncèp ye nə dzəm də, Ànə geŋ mʉ̀ jok, nə kɛŋ də Wo nə kà ŋgò kə̀ cu yòŋsə mvwe' yàm və̀ yuk. À ka də mvwe' sə̀ ŋgò cu yòŋsə fo' ànə ye bʉ̀ə̀ yeŋ. Bʉsə̀ yi ànə cep yè'sə ŋga yi gʉ̀ wes mè nzeŋgò nə laŋ, nə yoŋsə yu ye.
58004004	Njo nə̀ yà' cu mʉmvwe' mòk ndzənə ŋwàk Nwì anə də, Nùbu nə̀ sàmba à dzèeŋ, ŋga Nwì gʉ̀ wes fàak ye Fana yi cum yoŋsə yuye.
58004005	Mvwe' sə̀ ŋgò cu yòŋsə sə ànə ye fo' yo vɛ'nə fana yi cep mali də, “Wo nə kà mvwe' yàm sə kə̀ cu yòŋsə ni yuk.”
58004006	A rì də mvwe' sə̀ ŋgò kə̀ cu yòŋsə fo' sə cu yo. Nə riŋ sə̀' də bʉ̀ʉ sə̀ wo ànə yuk nə kà sə ntʉʉ̀ wo dzəm, wo ànə ka fo' ni lo.
58004007	Fana Nwì a fa malì mʉmvə̀k mòk sə̀mok nə̀ yi sə to nàʼ də ntinə, nà'a ŋga'a. Ye jəŋ mvə̀'nə̀ bʉ̀ʉ yà'sə wèŋ à ka fo' kə ni yà'sə fana, lùumŋgòŋ ànə ca ma ŋkwɛ̀ŋ anə wùriŋ fana Nwì cep casə yumok cùhu Devìd. Yusə̀ yi à cèp sə, a sə̀' ncèp nə̀ wèŋ a yuk nà' sə̀ʼ laŋ. Nà'a də, A ye-a ŋga wèŋ yuk ŋgì nə̀ Nwì nə ntinə, Wèŋ kà də wèeŋ gʉŋ ntʉm dʉk.
58004008	A rì də mvwe' sə̀ ŋgò yòŋsə fo' nə̀ yi à cep ènə ka nzeŋgò nə̀ Josùwà ànə jə lo bwe Izùrɛ fo' nà'a yeŋ. Bʉsə̀ ànə ye-na də a zeŋ bwɛ̀rɛ də yi à ka maŋkwɛ̀ŋ bə mvə̀k nəmòk nə̀ zok mok cep fe'lə.
58004009	Ncèp ye ènə sə nìtsə̀' də bʉ̀ʉ Nwì wèŋ tse' lì yə̀yòŋsə̀ mòk yo. Nà' mègù co nsàp nə̀ Nwì ànə cum yoŋsə nùbu nə̀ sàmba nà'a.
58004010	Ŋwə̀ nə̀ yi cu yòŋsə nsàp yə̀yòŋsə̀ ènə, yi mè'rə fàak ye pwe'fo', nə yoŋsə mvə̀'nə̀ Nwì ànə yoŋsə ye.
58004011	Ye də a lʉ gʉgʉŋ də ya a kə cum yoŋsə mʉmvwe' ànə. Kà də mook ye ŋgà gʉtu co tàcici avès wèŋ ànə gʉŋ tu, nə kà kə̀ dzèŋ yà'a dʉk.
58004012	A rì də ncèp nə̀ Nwì cu ŋwəm nə tse' ŋàŋ vɛ'ɛ wù kà fʉ̀k. Nà' cəp càsə fèk nə̀ nà' tse' ncəp ma ba. Nà'a lògə̀, nə kə ni dzeŋ haaŋ mvwe' sə̀ ntʉm ŋwè bə yòŋsə̀ ye kə̀ tɛs. Nà'a kə̀ dzèŋgə̀ mvwe' ntʉ̀k, nə casə vəp, nə lo ndzə tsətsəʼrə̀ anə. Nà'a lò vɛ'nə, nà' kə fis və yusə̀ ŋgə̀ŋgàŋ sə tsərə bə yusə̀ ntʉm ye sə fàk pwe'fo' mvwe' jəja.
58004013	Yumok ka bohò Nwì sə̀swihì yeŋ lok. Bum pwe'fo' nò mʉlisə̀ yi jəja kwaraŋgaŋ. Vesùwèeŋ nə̀ kə̀ təəŋ ntsə'mòk mantombìi yi, nə sə tsok bə cùu avès yusə̀ vès à gʉ̀ʉ.
58004014	Vesùwèeŋ kotse' bum sə̀ a yuk yà', nə dzəm yà' sə cʉ̀k. A gʉ vɛ'nə njo nə̀ a tse' ŋgà fa satikà' nə̀ ghaŋ nə̀ yi tə mantombìi Nwì bʉ̀ʉ tu avès. Ŋgà fa satikà' ènə Jisòs nə̀ yi mo Nwì, nə̀ yi a lò mʉbu mvwe' sə̀ Nwì cu.
58004015	Ŋgà fa satikà' àvès nə, yi ka ŋwə̀ nə̀ də a sə yə-a ŋgə', yi kà bə zeŋ rɛɛ̀ŋ yeŋ. A vɛ'nə bʉsə̀ yi sə̀' co vès. Nsàp mə̀mumsə̀ nə̀ fò pwe'fo' à və̀ yuk bohò yi laŋ, megu də yi kà nə̀ mò'fis gbʉ̀.
58004016	Ye də vesùwèeŋ nə və mvwe' kapràak Nwì nə̀ yi ŋgà bòvə̀m bohò bwì nə, nə kà wəp. Yà'a mvwe' sə̀ Nwìi nə koksə manziŋ bohò vès, nə gʉ ves bə̀boŋ, nə tɛsə ves ghà nə̀ à sə làp də ŋwèe tɛsə ves.
58005001	A rì də wo cokfisgə̀ ŋgà fa satikà' mʉŋgorə̀ bʉ̀ʉ ye wèŋ. Wo nòŋsəgə̀ yi də nà'a təəŋ fa wo bohò Nwì, nə sə fa satikà' nə ye fəfaa mok bohò Nwì bə bʉp awo sə̀ wo gʉ̀ʉ.
58005002	Njo nə̀ yi sə̀' ŋwè co vès, nə tse' sə̀' nsàp ntʉm nə̀ aco nà' gʉ yi, yi gʉ bʉp fana yi nə riŋ ŋgò kotse' bʉ̀ʉ sə̀ wo sə jam mandzə̀ njo nə̀ wo ka bə̀boŋ kè bʉp àlɛ riŋ.
58005003	Mʉmvə̀'nə̀ yi tse' nsàp ntʉm ànə fana nà'a njo nə̀ yi tse' ŋgò fa satikà' bə tu sə̀ ye sə̀' mvə̀'nə̀ yi sə fa bə tu bʉ̀ʉ mok wèŋ sə.
58005004	Yumòk nə̀ vès rì nà'a sə̀' də, kaco ŋwè tsərə kok megu sə ntʉʉ̀ yi, nə dʉk də yi bʉʉŋ ŋgà fa satikà' ya bwìiŋ jəŋ yi co ŋwə̀ nə̀ ghaŋ yeŋ. Ŋwèe bʉ̀ʉŋgə̀ ŋgà fa satikà' ŋga Nwì to yi yi, mvə̀'nə̀ yi ànə to Aròŋ lùm mòk fa' yà'a.
58005005	Krɛst à ye sə̀' nsàp ŋwə̀ ànə. Yi ànə ka ni' ye yi, də yi ye ŋgà fa satikà' cokfis. Nwì à cokfis yi yi. Yi nə̀ yi ànə dʉk fa Krɛst nə də, Wu yèʼe mo àm. Ye jəŋ ntinə nə lo mantombì, mʉ ye tɛ̀' yò nə.
58005006	Yi à dʉk fe'lə fa nà' mvwe' mok sə̀' də, Mʉ̀ koksə wu ŋgà fa satikà' nə̀ mvèsə̀, kɛ̀' mò'fis. nsàp nə̀ Màcisidèk à ye nà'a.
58005007	Ghà nə̀ Jisòs à cu malì mʉ nzeŋgòŋ fɛɛŋ foʼ fana yi lɛŋ pìriyà mòk bohò Nwì nə̀ yi tse' ŋàaŋ sə̀ aco yi fis to Jisòs nə mvwe' kpʉ nə. Yi lɛŋ torə fis pìriyà ènə bə ŋàŋ, nə sə waŋ bə ndzəplis. Ànə geŋ Nwì yuk yi bʉsə̀ yi ànə jəŋ lo ni' ye sə nze bohò nà' anə.
58005008	Yi ànə ye mo Nwì sə̀ yo, yi yə'rə riŋ wesə mali mandzə̀ nə̀ ŋgò yuk dʉk Nwì bə nsàp ŋgə' nə̀ yi ànə ye maŋkwɛ̀ŋ.
58005009	Nwì ànə gʉ wes yi də nà'a ye kə̀kʉrə̀ ma lòoŋfo' fana Jisòs nə à ye mok ŋwə̀ nə̀ ndàaŋwè pwe' nə̀ nà' yuk-a dʉk ye, yi tse' lùŋ fo'.
58005010	Ànə geŋ Nwì fa yi nsàp ŋàŋ nə̀ ŋgò ye ŋgà fa satikà' nsàp nə̀ Màcisidèk à ye nà'a.
58005011	Vès tse' bum wùriŋ ŋgò tsə̀' fa weŋ bə nzak ŋgà fa satikà' ènə. Megu də a gʉgʉŋ ŋgò tsə̀' fa weŋ bʉsə̀ wo tsə̀'gə̀ weŋ yumok, wèŋ kà bə zeŋ ntə̀ntɛ̀ŋ rɛŋ tohò.
58005012	Vès sə kwà' yàvès də anə ye co ŋga'a ŋga wèŋ sə yə'rə fa bʉ̀ʉ mok wèŋ bum sə̀ ma nə̀ Nwì. Yà' sə yəəŋ bwì fe'lə də wèŋ cu malì co ŋwə̀ nəmòk kə yə'rə fa fe'lə weŋ bwe bum sə̀ wo yə'rə yètogə̀ yà' ma nə̀ Nwì anə ntò yèto yàʼa. Anə ye co wèŋ sə zʉ ŋga'a bɛŋ sə̀ bɛŋ co bʉ̀ʉ sə̀ wo gʉ vəp laŋ. Wèŋ nə sə nò malì nə ntò mbwi. Nèʼe nsàp nə̀ fò vɛ'nə-ɛ?
58005013	Ŋwə̀ nə̀ yi nogə̀ ye mbwi, ye də ŋgə̀ŋgàaŋ molə. Yi ka yusə̀ wo sə yəʼrə bə mandzə̀ nə̀ kə̀kʉrə̀ nə ntò riŋ.
58005014	Ŋwə̀ nə̀ yi zʉgə̀ ye bɛŋ sə̀ bɛŋ, a ŋwə̀ nə̀ aco yi tsərə to bə tu ye. Yi a yə'rə, nə riŋ ŋgò gàpsə rì bʉp bə bə̀boŋ laŋ.
58006001	Nə yeè nə vɛ'nə fana a bə̀boŋ də a lo lɛ mantombì ŋgò yə'rə bum sə̀ gʉgʉŋ ma nə̀ Krɛst nə co bʉ̀ʉ sə̀ gʉgʉŋ wèŋ. Kà də a cum mam mali bə bum sə̀ jə̀jə̀p sə̀ wo a yə'rə to fa ves yà'a dʉk. A kà də a sə yə'rə yiskok megu nə̀ də, bwìiŋ bwi fa bʉp awo ŋkwɛ̀ŋ nə̀ aco nà'a jəŋ və fa wo kpʉ, nə dzəmtse' bohò Nwì nà'a mok sə dʉhʉ̀.
58006002	Vesùwèŋ a yə'rə rì wes bə nzak bàptɛ nə ye bə nzak nə̀ ŋgò naaŋ fa ŋwè bo mʉtuhù wèŋ laŋ. A yə'rə mok sə̀' də bwìiŋ nə̀ kə̀ lòkok mvwe' kpʉ, nə riŋ mvə̀'nə̀ wo nə̀ kə̀ sak lə̀sə nzak nùu sə.
58006003	Vesùwèŋ a yə'rə rì wes bum yà'sə pwe' laŋ, Nwìi tɛsə-a fana a lo mok mantombì.
58006004	A tse' ŋgò lò mantombì bʉsə̀ mandzə̀ə bʉ̀ə̀ nə̀ co wù gʉ ya bʉ̀ʉ sə̀ wo a rìŋ bum yèʼsə nə kə foho dzeeŋ feʼlə yàʼ yàʼa foho və̀ sə̀mok. Nsàp bʉ̀ ènə ànə ye to me marɛŋ nə̀ Nwì nə, nə riŋ bə̀bo nə̀ Nwì nə sə̀'. Wo à tse' yuk mè Yòŋsə̀ nə̀ Rərɛŋ nə yàwo sə̀' laŋ.
58006005	Wo à yə yuk bə lis awo, nə riŋ də ncèp nə̀ Nwì nə nà'a bə̀boŋ. Wo à mùm jaʼa ŋàaŋ sə̀ yà' cu bə nzeŋgò mòk nə̀ nà'a nə̀ kə̀ və̀ ntsə'mòk nə sə̀'.
58006006	A ye-a ŋga bʉ̀ʉ sə̀ wo à rì bum yè'sə pwe', kə̀ foho dzèeŋ fe'lə yà' sə̀' wo sə, ye də mandzə̀ nə̀ ŋgò fəsə və̀ wo bʉ̀ə̀. Bʉsə̀ anə ye co wo sə tɛ'lə fe'lə mo Nwì mʉntə̀əŋ nə̀ kɛ̀' ba, nə sə fa-à nə yi marè'tu mʉtsətsəʼrəə bwì.
58006007	Mvwe' nze nə̀ mbʉ̀ʉŋ ligə̀ fo' bə̀boŋ, zʉzʉ sə tesə bohò bʉ̀ʉ sə̀ wo sə fàk nàʼ sə fana Nwì gʉ̀ boŋsə mvwe' nze ànə.
58006008	A ye-a də ŋgaŋ sə̀ bʉp sə kùk mègù mvwe' yà'sə wo, fana ye də nze nə ka fàk tse'. Nwì kʉəp ŋgò yàk mʉmvwe' ànə. Wo nə və kə tɛŋ vəpsə bʉpsə mʉmvwe' ànə fo' wà.
58006009	Ŋge' am wèŋ, vès sə cèp-a sə̀ vɛ'nə fana ŋga vès rì weŋ yàwèŋ rìi. Vès rì də wèŋ sə yù mandzə̀ nə̀ bə̀boŋ nə tseʼè nə lùŋ fo'.
58006010	Nwìi gʉ̀gə̀ bum ye bə mandzə̀ nə̀ nà'a zìnə. Kaco yi nə swi fàak sə̀ wèŋ à gʉ̀ yà' yeŋ. Mvə̀'nə̀ wèŋ à tɛsə bʉ̀ʉ ye wèŋ, nə sə tɛsə̀ malì nə ŋga'a yèʼe, yi nə kà yà' sə̀' swì. Bum sə̀ wèŋ sə gʉ̀ yà'sə pwe' sə nìtsə̀' də wèŋ dzəm yi.
58006011	Yusə̀ yà' cu sə ntʉʉ̀ vèes də wèŋ pwe'fo' wèeŋ jihi nzòŋ, nə təəŋ gʉgʉŋ tè kə ləsə. Wèeŋ gʉ vɛ'nə ya wèeŋ nə kə tse' bum sə̀ wèŋ sə tsərə də wèeŋ nə̀ kə̀ tse' sə.
58006012	Kà də ŋwèe koksə wɛ' dʉk. Wèeŋ bɛ' lɛ kùu bʉ̀ʉ sə̀ wo sə dzəm mandzə̀ nə̀ zìnə nə yà'a, nə sə təəŋ gʉgʉŋ. Nà'a nsàp bʉ̀ nə̀ wo nə̀ kə̀ tse' bum sə̀ Nwì a kàk wo sə.
58006013	Mvə̀'nə̀ Nwì ànə sə kak fa Abràham yumok fana yi à kɛ̀ŋ bə liŋ sə̀ ye, ŋgò nìtsə̀' də yi nə gʉ tsoŋ li yusə̀ yi kàk nà' sə. Yi ànə kɛŋ bə liŋ ye vɛ'nə bʉsə ŋwə̀ nəmòk nə̀ nà' càsə fe'lə yi co yi kɛŋ bə liŋ nà' à ye bʉ̀ə̀.
58006014	Nwì ànə kak fa Abràham nə də, “gʉ kpʉ tsoŋ yà, mʉ nə se wu, Abràham. Mʉ nə gʉ ŋgwì bʉ̀ yò yam vɛ'ɛ sə̀' wùriŋ.”
58006015	Ànə geŋ Abràham ko ntʉm, nə təəŋ gʉgʉŋ tə̀tè yi à kə̀ tse' yusə̀ Nwì à kàk yi sə.
58006016	A rì də ŋwèe kɛ̀ŋgə̀ kɛ̀ŋ, yi kɛŋ bə liŋ ŋwə̀ nəmòk nə̀ nà' yam càsə yi. Bwìŋ kɛ̀ŋgə̀ kɛ̀ŋ vɛ'nə fana ye də nzak mèe.
58006017	Ye də Nwì ànə dzəm ŋgò nì fa bʉ̀ʉ sə̀ yi ànə kak yà'wèŋ yumok sə wèŋ də yi nə kà cùu ye kupsə̀ yuk. Fana yi kɛŋ bə liŋ ye ŋgò nìtsə̀' də yi nə gʉ yusə̀ yi dʉk sə.
58006018	Kə̀kàʼ bə kɛ̀ɛŋ yà'sə bum sə̀ ba sə̀ kaco mòk kupsə yeŋ, Nwì ka mvwès bə zeŋ sə̀' ci' yuk. Bum sə̀ ba yà'sə gʉ̀gə̀ vès sə̀ a ca təhə tu avès bohò Nwì sə ŋgò ko ntʉm, nə sə kʉk lis ŋgò kə̀ tse' yusə̀ Nwì à kàk sə ntsə'mòk.
58006019	Kaco ntʉʉm avès saha yeŋ bʉsə̀ a rì də Nwìi kakgə̀ yumok, yà' kà wà cà. Tsətsərə̀ nə̀ a tse' bə bum sə̀ Nwì a kàk ves yè'sə gʉ̀ ves fana vès nɛŋ tosə ndàa sə̀ ŋgò ni lò mvweʼ dzoŋ sə̀ rərɛŋ sə̀ mʉ ndap Nwì sə.
58006020	A vɛ'nə bʉsə̀ Jisòs bə tu ye a kə̀ ni to fa ves fo' yi. Jisòs nə yi ŋgà fa satikà' nə̀ ghaŋ, nsàp nə̀ Màcisidèk à ye nà'a.
58007001	Ŋwə̀ nə̀ wo to liŋ ye də Màcisidèk ènə à ye ŋkum mvwe' lak mok sə̀ wo to fo' də Salèm. Yi à ye sə̀' ŋgà fa satikà' Nwì, yi Nwì nə̀ yi yam càsə pwe' nə. Mvə̀k nəmòk à ye Abràham lo mvwe' mà' dzè' nə kə zə bʉ̀ ŋkəŋkum mok. Yi ànə sə bwi foho və fo' fana Màcisidèk nə kə tseŋ yi mandzə̀, nə se yi.
58007002	Yi ànə kə tseŋ Abràham nə vɛ'nə fana Abràham nə gapsə bum sə̀ yi jə və̀ mvwe' dzè' sə pwe' bòp hum, nə fa nà' bòp mò'fis. Liŋ Màcisidèk nə yà'sə də, Ŋkum nə̀ yi gʉ̀gə̀ bum kə̀kʉrə̀. Liŋ ye mook sə̀' də, Ŋkum Salèm. A yà'sə də, Ŋkum ŋgà fifi.
58007003	Ŋwə̀ nəmòk ka ŋgwì bʉ̀ ye riŋlok. Wo ka ghà nə̀ wo à dzə yi kè ghà nə̀ yi anə kpʉ sə̀' riŋ. Yi ye yà'sə co mʉmvə̀'nə̀ mo Nwì cu, bʉsə̀ yi mam ye ŋgà fa satikà' nə̀ mvèsə̀.
58007004	Ye-na yò nsàp ŋwə̀ nə̀ Màcisidèk yam ɛ̀. Abràham nə̀ yi à ye tɛ̀', nə̀ yi à yèto ŋgwì bʉ̀ Izùrɛ yi nə à gàpsə bum sə̀ yi à fɛ̀s jə və̀ mvweʼ dzèʼ sə bòp hum, nə fa Màcisidèk nə bòp mò'fis.
58007005	Lʉ̀k Musì sə tsə̀' də bwe Izùrɛ pwe' nə gapsə bum awo sə̀ wo tse' sə bòp hum, nə cokfis noŋsə bòp mò'fis ca. Wo cokfis vɛ'nə, wo fa yà' bohò ŋgàa fa satikà' sə̀ wo tesə mʉmvwe' ndap Levì. A rì də ŋgàa fa satikà' yè'sə wèŋ à sə tse' bum yè'sə ŋga sə fa wo yà' bwema awo sə̀ wo pwe' ŋgwì bʉ̀ Abràham.
58007006	Nə̀ Màcisidèk nə ye zok. Yi à ka ŋwə̀ə Levì sə̀ yeŋ, fana Abràham fa mali yi bòp nə̀ mò'fis nə. Ànə geŋ yi se Abràham nə sə̀', Abràham nə̀ Nwì à gʉ̀ kə̀kàk bə nà' nə.
58007007	A riŋ jəja də ŋwə̀ nə̀ yi sègə̀ mòk, ye də yi yam càsə ŋwə̀ nə̀ yi sè nà' nə yi.
58007008	Bwe Levì sə̀ wo à sə jə bòp nə̀ mò'fis sənə sə̀ hum yè'sə wèŋ à ye bʉ̀ʉ sə̀ wo kpʉgə̀ə. Ŋwàk Nwì sə tsə̀' də Màcisidèk nə̀ yi à jə ye nə, cu fo' ŋwəm.
58007009	Mvə̀'nə̀ Abràham ànə jəŋ bum yè'sə, nə kə fa Màcisidèk yè'sə fana aco a dʉk də, à fa Màcisidèk nə yà' Levì, yi nə̀ bwe ye wèŋ sə jə nsàap bum yà'sə nie' wo sə.
58007010	Aco a dʉk vɛ'nə bʉsə̀ ghà nə̀ Abràham à kə̀ fa Màcisidèk nə bum yè'sə, à ye ŋga yi ka tàcicii Levì nə ntò dzə.
58007011	A cep-a bə fàak ŋgàa fa satikà' sə̀ wo à ye bwe Levì sə. Nwì ànə fa bwe Izùrɛ wèŋ lʉ̀ʉk Musì fana yà' à ye bə nsàp mandzə̀ nə̀ ŋgàa fa satikà' sə̀ wo à ye bwe Levì à sə gʉ̀ fàak awo. À ye-a də fàak sə̀ ŋgàa fa satikà'a yè'sə wèŋ à sə gʉ̀ʉ sə à ye kə̀kʉrə̀ mantombìi Nwì, bwɛ̀rɛ njo mòk à ka yeŋ nə̀ də ŋgà fa satikà' mòok və fe'lə sə̀mok. Ŋgà fa satikà' nə̀ wo də yi ye nsàp nə̀ co Màcisidèk à ye nə, yi kà mok nsàp nə̀ Aròŋ ye fe'lə̀.
58007012	A zìnə də a ye-a ŋga ŋgà fa satikà' mòk və̀ nə̀ nsàp mandzə̀ nje zok fana lʉ̀ʉk nə kupsə tsoŋ yàwo sə̀'.
58007013	Tà Jisòs àvès nə̀ a sə cèp bə liŋ ye nèʼnə, yi a tesə və̀ ye bə bòp lak nə̀ zok. Ŋgà fa satikà' nə̀ mò'fis à ka mvwe' bòp lak ànə tesə yuk.
58007014	A rì bə̀boŋ làaŋ də yi ye ŋgwì bʉ̀ Judà. Ghà nə̀ Musì à sə cèp bə mandzə̀ ŋgàa fa satikà' wèŋ, yi à ka lak yà'sə fʉ ntu'ù ŋwə̀ nə̀ mò'fis tèŋ yuk.
58007015	Bə nzak ŋgàa fa satikà' wèŋ fana a rɛɛŋ bòŋsə gha' fe'lə bə zeŋ bʉsə̀ ŋgà fa satikà' mòk a tesə və̀ nə̀ yi co Màcisidèk. Jisòos ŋgà fa satikàʼ mòk co Màcisidèk.
58007016	Yi ànə ye ŋgà fa satikà' ka də a mvə̀ʼnə̀ lʉ̀k sə dzəm wo jəŋ yi yeŋ. Yi ŋgà fa satikà' bʉsə̀ yi tse' ŋàaŋ sə̀ ŋgò fa ŋwè lùŋ nə̀ ka co nàʼ me yuk yeŋ.
58007017	Vès riŋ yè'sə bʉsə̀ yà' cu ndzənə ŋwàk Nwì də, Wù, wu nə ye ŋgà fa satikà', nsàp nə̀ Màcisidèk à ye nà'a nə̀ mvèsə̀.
58007018	Vès sə yə də lʉ̀k nə̀ nàʼ à ye mantombì à kupsə bʉsə̀ nàʼ ànə ka ŋàŋ tseʼ nə kà fàk bohò bwìŋ sə̀ʼ tseʼ.
58007019	Yàʼa lʉ̀ʉk Musì yà'sə ànə kaco yà' gʉ ŋwè yi ye kə̀kʉrə̀ mʉ lisə̀ Nwì yeŋ. Nwì a jə və̀ yumòk nə̀ bò gha' lɛ zeŋ. Fana a yə də lʉ̀k mòk nə̀ nàʼ bò ghak lɛ zeŋ sə və̀ə. Nàʼ sə və̀ə ŋgò fa ves tsətsərə̀ nə̀ bə̀boŋ, nə̀ aco nà' gʉ ves a kʉəp və ŋgʉ ni'ì yi.
58007020	Yu nəmòok sə̀' də, ghà nə̀ Nwì ànə dʉk də Jisòos nə̀ ye ŋgà fa satikà' nə̀ mvèsə̀ fana yi kɛŋ be'lə bə kɛ̀ŋ. Ghà nə̀ ŋgwì bʉ̀ Levì wèŋ ànə sə kok gaŋ ŋgàa fa satikà' yà'sə fana ŋwə̀ nəmòk à sə kà kɛ̀ŋ fo' kɛ̀ŋgə̀.
58007021	Ma nə̀ Jisòs ye də ghà nə̀ Nwì à koksə yi ŋgà fa satikà' fana yi kɛŋ bə kɛ̀ŋ də, Mʉ̀ kɛ̀ŋ də wu nə ye ŋgà fa satikà' nə̀ mvèsə̀. Yusə̀ mʉ̀ cèp yèʼe nə kà kə̀ kupsə̀ yuk.
58007022	Njo kɛ̀ŋ nə̀ Nwì à kɛ̀ŋ nè' nə fana Jisòs tə bohò vesùwèŋ co ŋwə̀ nəmòk nə̀ a yə yi, a sə riŋ tse' də lʉ̀k nə̀ a zʉ nà' ves Nwì wèŋ nə, nà'a gʉgʉŋ zìnə.
58007023	Yu nəmòok sə̀' də, ŋgàa fa satikà' sə̀ wo à ye ŋgwì bwe Levì wèŋ sə ànə ye yàwo wùriŋ bʉsə̀ mòok kpʉ, mòk kok.
58007024	Nə̀ Jisòos ye zok. Yi nə̀ kà ye kpʉ yuk. Ŋwə̀ nəmòk nə̀ zook nə kà mvwe' ye sə co ŋgà fa satikà' mòk kə̀ cu yuk.
58007025	Nà'a njo nə̀ yi tse' ŋàŋ pwe' nə̀ pwe' ŋgò fa lùŋ bohò ŋwə̀ nə̀ yi ca-a bohò yi ŋgò və̀ bohò Nwì. Yè'sə vɛ'nə bʉsə̀ yi cu fo' ghà yà lòoŋ, nə sə lɛŋ pìriyà mʉtuhù vesùwèŋ bohò Nwì.
58007026	Ye də Jisòs nə ŋgà fa satikà' nə̀ yi kʉ̀rə bohò vès vɛ'ɛ kap. A vɛ'nə bʉsə̀ yi rərɛŋ, yi ka bʉp tse', nə kà jòŋ sə̀' tse' lok. Yi ye zok bohò ŋgàa gʉ̀ bʉp wèŋ, yi ye mʉbu sə̀sapni.
58007027	Ŋgàa fa satikàʼa mok yà'a wèŋ à sə fàha satikà' nùumbu pwe', nùumbu pwe'. Wo à sə fa to satikà' bə bʉp sə̀ yàwo bə tu awo ŋkuŋ nə sə fa sə̀ bʉ̀ʉ bʉp sə̀ bʉ̀ʉ mok wèŋ. Bohò Jisòs ye, yi à sə kà nsàp satikà' anə fa bʉsə̀ yi ànə fa satikà' nje kɛ̀' mò'fis nà' kʉrə vɛ'nə nə̀ mvèsə̀. Satikà' ènə, a nə̀ yi à fa ni' ye bohò Nwì, nə kpʉ nà'a.
58007028	Bohò lʉ̀ʉk Musì, bʉ̀ʉ sə̀ bwì sə̀ wo tse' jòŋ ànə sə ye ŋgàa fa satikà' wo. Bohò kɛ̀ŋ nə̀ Nwì a kɛ̀ŋ, nə̀ nà'a jə mvwe' kùu lʉ̀ʉk Musì sə fana Nwì a koksə mok mo ye nə̀ yi kə̀kʉrə̀ nə̀ mvèsə̀.
58008001	Yusə̀ vès sə cèp sə də, a tse' nsàp ŋgà fa satikà' nə̀ ghaŋ ànə nə̀ yi tə bə tu avès. Yi cu bo ma ma'à Nwì nə̀ yi sə sak ŋkum mʉbu anə bə ŋàŋ.
58008002	A yi nə̀ yi tə fa bwìŋ mʉ nda'à Nwì mvwe' rərɛŋ. A fo' mvwe' sə̀ zìnə sə̀ à gʉ̀ Tà Nwì, ka ŋwè yeŋ.
58008003	Fàak sə̀ ŋgàa fa satikà' wèeŋ gʉ̀gə̀ə də, wo sə faha nsàap satikà' zəzok bohò Nwì. Ye də a kə̀kʉrə̀ də ŋgà fa satikà' nə̀ yi tə mvwe' tu avès nə fa Nwì ye sə̀'.
58008004	Yumòok sə̀' də, yi ànə sə cum-a sə nze fɛɛŋ, yi kà ŋgà fa satikà' ye, bʉsə̀ ŋgàa fa satikà' wèeŋ cu fɛŋ nə yo, sə̀ wo sə gʉ̀ yàwo mvə̀'nə̀ lʉ̀ʉk Musì sə dzəm sə.
58008005	Fàak sə̀ ŋgàa fa satikà' sə wèŋ sə gʉ̀ sə, yà' mègù yà'sə co tsə̀tsèŋ wà. Yusə̀ zìnə sə, a yusə̀ wo sə gʉ̀ yà' mʉbu. Tàap sə̀ wo à gʉ̀ yà' bə nsàp cə̀k mòk nə̀ ŋgò kùksə Nwì mbwa nà'a mègù sə̀' tsə̀tsèŋ. Nà' sə nìtsə̀' mvə̀'nə̀ mvwe' sə̀ wo kùksəgə̀ Nwì cu mʉbu. Nà'a njo nə̀ Nwì ànə cep bohò Musì ghà nə̀ yi ànə də yi gʉ ndap nə də, “Jəŋ ŋkərə̀ də bum pwe' ye megu mʉmvə̀'nə̀ mʉ̀ a tsə̀' fa wu mʉmvwe' nda Sinà yà'a.”
58008006	Ye də a yə də Nwì a fa Jisòs Krɛst fàk sə̀ yà' yam càsə fàak ŋgàa fa satikàʼa mok wèŋ sə. Nə ye sə̀' də lʉ̀k nə̀ yi à zʉ nà' mʉtsətsəʼrəə Nwì bə ŋwè nə bò gha' sə̀' zeŋ, bʉsə̀ Nwì a kàk ves bum sə̀ yà' bò gha' sə̀ mantombì sə̀' bʉ̀ʉ zeŋ.
58008007	Rʉ̀k nə̀ wo à zʉ to nà' mantombì nə ànə ye-na kʉ̀kʉrə̀ ŋgò tɛsə bwìŋ bwɛ̀rɛ Nwì à ka nə̀ ba mok jəŋ və
58008008	A yə də Nwì à yə də bʉ̀ʉ ye wèŋ à ka nà' noŋsə bʉsə̀ yi ànə dʉk də, Mvə̀k sə vəə nə̀ mʉ nə zʉ lʉ̀k nə̀ fi ves bʉ̀ʉ Izùrɛ nə ye bʉ̀ʉ Judà wèŋ. Sə cep vɛ'nə Tà Nwì.
58008009	Nèʼnə nə kà mok co lʉ̀k nə̀ mʉ̀ à zʉ nà' ves tàcicii awo wèŋ, Ghà nə̀ mʉ̀ ànə kotse' wo bə bo am, Nə fis wo mvwe' nzeŋgò Ijìp nà'a mok ye. Wo à ka lʉ̀k nə̀ Vesiwèŋ à gʉ̀ʉ nə noŋsə Fana mʉ̀ bwì fa wo ŋkwɛ̀ŋ, nə coʼkrə fis bo am bohò wo. Sə cèp vɛ'nə Tà Nwì.
58008010	Lʉ̀k nə̀ mʉ̀ʉ Tà nə̀ mʉ̀ sə cèp nə nə̀ zʉ nà' vèes bʉ̀ʉ Izùrɛ wèŋ nə vɛ'ɛ: Nùbu ànə kə̀ dzèŋ nùu, Mʉ̀ gʉ ya lʉ̀ʉk am ni sə ntʉʉ̀ wo, Fana wo sə tsərə megu mok zeŋ nùumbu pwe'. Mʉ nə ye Nwì àwo, wo ye bʉ̀ʉ am. Sə cèp vɛ'nə Tà Nwì.
58008011	Njo mòok nə kà ye nə̀ co wo sə kə dʉk ŋwə̀ mòk kè moma awo àlɛ də, “A bə̀boŋ də wu riŋ Nwì” mok ye, Bʉsə̀ wo pwe'fo', nə̀ ŋkwà'ŋwè bə nə̀ mweŋke' pwe', Wo rì mʉ.
58008012	Anə ye vɛ'nə bʉsə̀ mʉ nə koksə manziŋ bohò wo bə bum sə̀ bʉp sə̀ wo à gʉ̀ pwe'. Mʉ nə swi bisə bʉp awo sə sə̀'.
58008013	Mvə̀'nə̀ Nwì cèep, nə to liŋ lʉ̀k nə̀ fi fana ye də lʉ̀k nə̀ mantombì nə rèŋ bʉp laŋ. A riŋ də a ye-a ŋga yumok rèŋ laŋ, nà'a nə bisə wà.
58009001	Lʉ̀k nə̀ wo à zʉ to mantombì nə, nà' à tse' lʉ̀ʉk sə̀ ŋgò nì fa bwì mvə̀'nə̀ wo tse' ŋgò kùksə Nwì. Mvwe' mok à ye sə̀ wo ànə gʉ noŋsə də ya bwìiŋ nə sə kə kuksə Nwì fo'.
58009002	Mʉmvwe' nə̀ wo à sə gʉ̀m dzòoŋ fo' bə cə̀k ènə, ànə ye mvwe' sə̀ wo à sə to fo' də Tàbanikə̀l. Wo à sə fa satikà' mbwa. Wo à sə gʉ̀m dzòoŋ nà' pwe', wo kə ci mʉndap mòk mbwa nə̀ rum ba. Wo à kə'ə lok ncùu rum nə̀ mà mbwèndap nə bə cə̀k. Wo to fo' də mvwe' sə̀ yà' rɛŋ càsə. Bum sə̀ wo à nə̀msə mvwe' rum nə̀ mò'fis nə à ye laàm bə teberə̀ nə ye brɛd nə̀ wo à nòŋsə ŋgò kùksə Nwì foʼ. Wo à sə to rum nə̀ bum yè'sə fo' nə də mvwe' sə̀ rərɛŋ sə.
58009004	Kàm nə̀ wo à sə tɛ̀ŋ rə̀msəgə̀ bum fo' ŋgò kùksə Nwì bə zeŋ à ye sə̀' mʉmvwe' nə̀ rɛŋ càsə ènə. Wo à gʉ̀ nà', nə yok laŋsə wes nà' bə guù pwe'fo'. Ŋkùp rʉ̀k nə̀ Nwì à zʉ bə bʉ̀ʉ Izùrɛ wèŋ nə à ye fo'. Wo à yok ŋkùp ànə sə̀' bə guù. Wo à sə nòŋsəgə̀ nsàp bɛŋ nə̀ wo togə̀ nà' də manà nà'a sə̀' sənə ŋkùp ànə. Wo à gèsə yà' sənə to'kʉ̀ŋ mòk nə̀ wo à gʉ̀ nà' sə̀' bə guù. Ntʉmbàŋ Aròŋ nə̀ nà' à to mvù nà'a à ye sə̀' ca. Yusə̀ yà' ànə ye ləsə ca à ye lìs ba sə̀ Nwì ànə com naaŋ lʉ̀ʉk ye mbwa.
58009005	Yumok à ye mʉ tu ŋkùp anə ba. Wo sə to yàʼ də ceròbim. Mòk cum ŋgʉ ŋkùp ma mòk, mòk cum ma mòk. Wo saŋ və bàap awo kə be'lə mʉtsətsəʼrə̀ mvwe' bùʼrə̀ nə̀ Nwìi swìsə fagə̀ bwìŋ bʉp awo fo'. Yà' ànə ye fo' ŋgò nìtsə̀' fa bwì də Nwìi fa'nə. A nə kà bum yà'sə ŋga'a pwe'fo' cèp rɛŋsə̀ wes.
58009006	Mvə̀'nə̀ wo ànə gʉhʉ tsəʼrə wes mʉmvwe' ànə fana, ŋgàa fa satikà' wèŋ sə ni mʉmvwe' ndap nə nùumbu pwe'. Wo sə ni mvwe' rum nə̀ kə̀ ncùhu ŋgò gʉ̀ fàha awo fo'.
58009007	À sə ni mègù mvwe' rum nə̀ màmbwè ndap nə ŋkum ŋgàa fa satikà' nə yiìyi. Yi à sə ni mègù mbàa nùbu nə̀ mò'fis sənə lùmŋgòŋ. Mvə̀k ànə ye, yi lo mbàa bə ndʉəm nàm ŋgò kə̀ mìs fa Nwì njo bʉp ye sə̀ yi a gʉ̀ yi bə tu ye. Yi kə mis fe'lə mok sə̀' bə bʉp sə̀ bʉ̀ʉ Nwì wèŋ a gʉ̀ʉ ŋga wo ka riŋ sə̀'.
58009008	Mʉmvə̀'nə̀ à ye, fana Yòŋsə̀ nə̀ Rərɛŋ nə jə bum yè'sə ŋgò yə'rə fa vesùwèŋ də, a ye-a ŋga ndap Nwì nə̀ wo à sə to nà' də tàbanikə̀l ànə tə mali fo', ŋwè kà mvwe' rum nə̀ rɛŋ càsə, nə̀ Nwìi fo' ànə kə ni lò yuk.
58009009	Nà'nə yà'sə nsàp yumòk nə̀ nà' sə nìtsə̀' fa vesùwèŋ mvə̀'nə̀ bum sə̀ nie' sə cu. Yà' sə nì fa ves də kaco satikàʼ nə̀ ŋwè fa bohò Nwì gʉ də yi riŋ də yi rərɛŋ yeŋ.
58009010	Bum sə̀ ŋgò kuksə Nwì fo' yè'sə yà' mègù bum sə̀ a yəgə̀ yàʼ bə lis yèʼe . Yà' mègù bum sə̀ co bɛŋ bə nəno nə ye mandzə̀ nə̀ ŋgò cùhu rɛŋsə ni', bə bum wèŋ ŋgò yəəŋ rərɛŋ mʉlisə̀ Nwì. Bum nzeŋgòŋ yè'sə ànə tse' fàak mvə̀k momjo wà kə dzeŋ ghà nə̀ Nwì à kupsə bum mok bə mandzə̀ nə̀ fi.
58009011	Nə̀ ŋga'a nèʼe Krɛst a və̀ laŋ. Yi ŋgà fa satikà' bə nsàp mandzə̀ nə̀ fi nə̀ nà'a jəŋ və bum sə̀ bə̀boŋ. Yi gʉ̀gə̀ fàak ye mvwe' Tàbanikə̀l nə̀ nà' yam gha', nə boŋ ghak nə̀ sə nze fɛɛŋ nèʼe. Wo à ka mʉmvwe' ànə bə bo ŋwè gʉ, nà' kà ma sə nze sə̀' ye.
58009012	Ghà nə̀ Krɛst à kə̀ cà ni lò mvwe' sə̀ yà' rɛŋ càsə sə fana yi ànə ni megu fo' kɛ̀' mò'fis, nə lə təəŋ vɛ'nə. Yi ànə ni fo' bə ndʉəm sə̀ ye. Ànə ka bə ndʉəm mbòŋ kè ndzə àlɛ yeŋ. Yi à jə ndʉəm ye sə, nə kə fiŋ me'rə fis ves bə zeŋ mvwe' ŋgə' nə̀ vès à tse' njo bʉp sə̀ vès à gʉ̀ʉ sə mok mvèsə̀.
58009013	Wo à cì bwìŋ bə ndʉəm mbòŋ bə ndzə, nə kɛ' wo bə və mombòŋ nə̀ wo tɛ̀ŋ və̀psə mʉni'ì, ya ŋgùupniʼ awo yəəŋ mʉlisə̀ Nwì rərɛŋ.
58009014	A ye-a də ndʉəm nàm tse' ŋgò rɛŋsə bwì nsàp ànə, ye də aco ndʉəm sə̀ Krɛst rɛŋsə ntʉm ŋwè nə casə yà lòoŋ. Yi à jə ni' ye nə̀ nà' ka bʉp tse', nə fa nà' co satikà' mʉtuhù vès. Yi à gʉ̀ vɛ'nə bə ŋàaŋ Yòŋsə̀ Nwì nə̀ yi kà mè yukgə̀ nə. Ndʉəm ye yà'sə gʉ̀gə̀ ntʉʉm avès ŋgò ye rərɛŋ. Ya a kà bʉp sə̀ co yà' jəŋ və fa ves kpʉ sə gʉ̀hʉ̀ malì, vesùwèŋ sə bɛ' lɛ mandzə̀ Nwì nə̀ yi cu ŋwəm nə.
58009015	Nə yeè nə vɛʼnə fana Krɛst nə tə mʉtsətsəʼrə̀ə bwìŋ bə Nwì yi njo kpʉ ye nə̀ yi à kpʉ nə. Yi sə gʉ̀hʉ tsəʼrə lʉ̀k nə̀ fi ya ŋga bʉ̀ʉ sə̀ Nwì ànə cokfis wo ŋgò ye bʉ̀ʉ ye sə wèeŋ nə kə tse' bum sə̀ Nwì à kàk wo sə. Wo tse' yà', wo tse' yà' mok nə̀ mvèsə̀ kɛ̀' mò'fis. Kpʉ ye nə fiŋ me'rə bwì mvwe' ŋgə' nə̀ wo tse' njo bʉp sə̀ wo ànə gʉ, ghà nə̀ lʉ̀k nə̀ zəm nə ànə tse' mali ŋàŋ ntò fo' nà'a.
58009016	Ta kpʉ co wo kì lʉ̀k. Ŋwèe tagə̀ kpʉ fana tse'ŋga yi kpʉ ŋkuŋ wo gʉ yusə̀ yi à cèp nòŋsə lò sə.
58009017	Ghà nə̀ yi cu-a ntò fo' fana kpʉ nə̀ yi ta nə nə kà fàk tse'.
58009018	Nà'a njo nə̀ rʉ̀k nə̀ Nwì ànə zʉ to bə bwìŋ wèŋ mantombì nə à tse' ŋàŋ ŋga ndʉəm à ye fo' sə̀' ŋkuŋ.
58009019	Ghà nə̀ Musì à tsə̀' fa bwì lʉ̀ʉk sə̀ Nwì à fa də wo nə sə bɛ' zeŋ sə fana yi tsoho wes fa yà'wèŋ, nə jəŋ mvùu ŋgaŋ mok nə̀ wo to nà' də hisop, nə be'lə nà' bə ndàp nə̀ bə̀baŋ, nə gesə yà' sənə ndʉəm mombòŋ sə̀ yi tòrə yà' bə ndzəp, nə mis ŋwàk nə fo'. Yi mis wes ŋwàk nə, yi jəŋ yà', nə mis fa bʉ̀ʉ sə̀ wo fo' sə pwe'fo'.
58009020	Yi ànə mis wes fa yà' vɛ'nə fana yi sə kəa də, “Ye'e ndʉəm sə̀ yà'a ŋgò kì ŋge' ndzənə lʉ̀k nə̀ Nwì a dʉk də wèeŋ noŋsə nà'.”
58009021	Fana Musì nə jə ndʉəm sə, nə mis tàbanikə̀l nə, nə ye bum sə̀ wo kùksəgə̀ Nwì bə zeŋ sə sə̀' pwe'.
58009022	A zìnə də mandzə̀ nə̀ lʉ̀ʉk Musì à ye də, à ye ŋga wo dzəm-a də wo gʉ yumok ya yà'a ye rərɛŋ fana tse'ŋga ndʉəm kə dzeŋ tsoŋ lì fo' ŋkuŋ. Bum sə̀ wo à sə gʉ̀gə̀ jì ndʉəm à ye mègù momjo. Fana mandzə̀ nə̀ aco wo swifa ŋwè bʉp yè'sə bʉ̀ə̀, tse'ŋga ndʉəm cʉəm sə nze.
58009023	Ànə ye to mantombì anə kə̀kʉrə̀ də wo gʉ vɛ'nə ya wo gʉ bum sə̀ yà' à ye co tsə̀tsèŋ ŋgò nìtsə̀' bum sə̀ yà'a ma mʉbu yà'sə ye rərɛŋ. Nə ye fe'lə sə̀' də, a bə̀boŋ ŋgò fa satikà' nə̀ nà' bò gha' zeŋ mʉ tùhù bum sə̀ yà'a nsàp nə̀ ma mʉbu nə, nə noŋsə satikà' nə̀ bə nàm wà.
58009024	Ŋgàa fa satikà' mok yà'a à ni lò yàwo mʉmvwe' ndap nə̀ ànə gʉ nà' bo bwì. Yè'sə à ye mègù co tsə̀tsèŋ wà ŋgò nìtsə̀' mvə̀'nə̀ mvwe' sə̀ Nwìi cugə̀ə cu. Krɛst à ni lò ye mvwe' sə̀ Nwì cu mʉbu anə bə tu. Yi tə mantombìi Nwì anə bʉ̀ʉ tu avès.
58009025	Yumòok sə̀' də, ŋkum ŋgàa fa satikà' bʉ̀ʉ Jus wèŋ nə à sə nigə̀ mà mvwe' rum ndap tàbanikə̀l nə lùum ŋgòŋ bə lùumŋgòŋ pwe'. Yi à sə nigə̀ ye sə, kà bə ndʉəm ye sə̀ ndzə ni'ì yi ye. Jisòs à ni ye kɛ̀' mò'fis, nə fa Nwì ni' ye sə̀' kɛ̀' mò'fis anə.
58009026	Ànə ye-a də yi tse' ŋgò ni càsə kɛ̀' mò'fis də bwɛ̀rɛ yi à yə ŋgə' kɛ̀' ŋkʉ̀ʉŋ, ye jəŋ mvə̀'nə̀ wo à gʉ̀ nzeŋgò nə sə. Yusə à ye də, yi à və̀ sə nzeŋgòŋ kɛ̀' mò'fis me vɛ'nə. Yi à və̀ yè'sə bə mvə̀k njàvès nə̀ nie' nə̀ nzeŋgòŋ nə sə kʉəp ŋgò mè nèʼe. Yi à və̀ə, nə fa ni' ye nə satikà' ŋgò yis fis fa bwì bʉp awo sə̀ wo à gʉ̀ʉ pwe', mvèsə nə̀ mvèsə̀.
58009027	Ma nə̀ bwìŋ yàwo də ndàaŋwè pwe' nə̀ kpʉ kɛ̀' mò'fis. Yi kpʉ wes, yi kə sak nzak bohò Nwì.
58009028	Ma nə̀ Jisòs ye də yi à kpʉ sə̀' kɛ̀' mò'fis. Yi kpʉ mʉnə tu bwì, ŋgò jə fis lò bʉp awo. Yi nə̀ bwì və̀ fe'lə sə nzeŋgòŋ fɛɛŋ sə̀mok. Yi və̀ nà'nə, kà mok ŋgò kə̀ jə lò fis bʉp bwì mok ye. Yi nə və ŋgò kə̀ fa lùŋ bohò bʉ̀ʉ sə̀ wo sə tək yi wèŋ.
58010001	Lʉ̀ʉk bʉ̀ʉ Jus wèŋ mègù co tsə̀tsèŋ ŋgò nìtsə̀' nsəsə̀ə bum sə̀ bə̀boŋ sə̀ yà'a nə̀ kə̀ ye ntsə'mòk. Kaco yà' niŋtsok riŋ pap nə̀ pap mvə̀'nə̀ bum yà'sə nə̀ kə̀ ye sə sə̀' yeŋ. Ŋgàa fa satikà' wèŋ à sə fagə̀ satikàʼa sə lùumŋgòŋ pwe'. Nsàap satikàʼa yà'sə à ka ŋàaŋ sə̀ ŋgò gʉ̀ ŋwə̀ nə̀ yi dzəm ŋgò və̀ bohò Nwì ye rərɛŋ tse'.
58010002	Yà' ànə tse'-a nsàp ŋàŋ ànə bwɛ̀rɛ bwì kà satikà' nùumbu lòoŋ vɛ'nə sə fahà. A vɛ'nə bʉsə̀ ànə ye-a də satikàʼa sə à gʉ̀-a wo ŋgò ye bə̀boŋ bwɛ̀rɛ ntʉʉm awo kà mok də wo tse' malì nzak mok sə sahà fe'lə̀.
58010003	Mvə̀'nə̀ wo ànə sə gʉhʉ yà' lùumŋgòŋ pwe'fo' fana satikàʼa sə sə gʉ wo ŋgò tsərə malì bʉp awo sə sə̀mok.
58010004	A vɛ'nə njo nə̀ a yə nə riŋ də kaco ndʉəm mbòŋ bə ndʉəm ndzə wèŋ tse' to ŋàaŋ sə̀ ŋgò yìs fis bʉp ŋwè yeŋ.
58010005	Nà'a njo nə̀ Jisòs à ye ŋgò və̀ sə nzeŋgòŋ, yi cep bohò Nwì də vɛ'ɛ. Wù ka satikà' nə̀ wo fa nà' bə bum sə̀ co nàm dzəm. Wù a gʉ̀ fa mʉ lɛ ŋgùpni' nə̀ mʉ nə fa wu satikà' fo'.
58010006	Bwìŋ jəgə̀ yà'wèŋ, nə tɛŋ vəpsə də wo sə fa satikà', wù kà bə zeŋ sə kwa. Satikà' nə̀ wo fagə̀ nà' də ya nà'a yis fis gɛsə fa wo bʉp awo nà'a, Wu kà bə zeŋ sə̀' kwagə̀.
58010007	Ye də mʉ̀ cèp yàm də, Nwì, mʉ nè'. Mʉ̀ və̀ ŋgò kə̀ gʉ̀ yusə̀ wu nə kwa bə zeŋ, Mvə̀'nə̀ wo à com nòŋsə ndzənə ŋwàk yò nə.
58010008	Yi à cèp ncèp ànə, yi dʉk yà'sə də satikàʼa sə̀ bwìiŋ fagə̀ yà'sə, Nwìi kà bə zeŋ kwagə̀. Ŋga satikàʼa sə̀ wo à sə fa yà'sə yusə̀ lʉ̀k bʉ̀ʉ Jus wèŋ sə dzəm zeŋ.
58010009	Fana yi cep fe'lə sə̀' də, “Mʉ nè', mʉ̀ və̀ ŋgò kə̀ gʉ̀ yusə̀ wu nə kwa bə zeŋ.” Sə nìtsə̀' jəja də yi sə jə fis gɛsə lʉ̀k nə̀ zəm nə ŋgò jə və̀ mok lʉ̀k nə̀ fi.
58010010	Vesùwèeŋ ŋga'a mok rərɛŋ bʉsə̀ Jisòs a gʉ̀ yusə̀ Nwì dzəm sə. Yi à jə ni' ye, nə fa nà' co satikà' kɛ̀' mò'fis, nə kʉrə təəŋ vɛ'nə.
58010011	Ŋgàa fa satikàʼa sə̀ mantombì wèŋ à sə təəŋ ŋgò gʉ̀hʉ fàak awo bohò Nwì nùumbu pwe'. Ghà nə̀ wo sə fàk pwe' wo sə fa megu sə̀' nsàp satikà' nə̀ mò'fis nə̀ wo fagə̀ səsa nə. Yusə də, kaco nsàp satikà' ànə yis fis to bʉp sə̀ bwì a gʉ̀ sə yeŋ.
58010012	Ma nə̀ bohò Jisòs Krɛst ye, yi à fa satikà' nje kɛ̀' mò'fis nə̀ nà' tse' ŋàŋ ŋgò yìs fis fa bwì bʉp awo mvèsə̀. Yi à gʉ̀ wes vɛ'nə, yi lo, nə kə cum yuye nze bo ma ma'à Nwì.
58010013	Yà'a mvwe' ncum ye sə̀ yi cu ŋga'a fo', nə sə tək nùbu nə̀ Nwì nə̀ gʉ̀ʉ, yi nəŋ tes kùu ye mʉtuhù bʉ̀ʉ sə̀ wo bɛ̀ŋgə̀ yi pwe'.
58010014	Yà'a mvə̀'nə̀ yi ànə jəŋ megu satikà' nə̀ mò'fis, nə gʉ bʉ̀ʉ sə̀ yi à rɛŋsə wes wo sə də wo mam mok kə̀kʉrə̀ vɛ'nə mvèsə̀.
58010015	Yòŋsə̀ nə̀ Rərɛŋ nə sə nìtsə̀' fa vesùwèŋ jəja sə̀' də satikà' nə̀ Jisòs ànə fa kɛ̀' mò'fis nə, nà' kʉrə sə̀' vɛ'nə. Yi ànə dʉk to də,
58010016	Tà nə à dʉk də, “Nèʼe rʉ̀k nə̀ mʉ nə̀ zʉ nà' Vesiwèŋ ŋga nùbu nə kə̀ dzèeŋ. Mʉ nə gʉ lʉ̀ʉk am ni sə ntʉʉ̀ wo, Fana wo sə tsərə megu mok zeŋ nùumbu pwe'.”
58010017	Yòŋsə̀ nə̀ Rərɛŋ sə cep malì sə̀mok də, Mʉ nə swisə fa wo bum bʉp awo sə̀ wo à gʉ̀ pwe'fo'.
58010018	A ye-a də Nwì a swì wes fa bwì bʉp awo laŋ, ye də bwìiŋ teŋsə ŋgò sə faha satikà' bʉsə̀ yà' ka fàk mok tse'.
58010019	Bwema am wèŋ, ndʉəm sə̀ Jisòs sə a nɛ̀ tosə fa vesùwèŋ mandzə̀ nə̀ ŋgò cà ni lò mvwe' sə̀ Nwì cu sə nə kà wəwəp tseʼ laŋ.
58010020	Jisòs a nɛ̀ tosə mandzə̀ nə̀ fi nə̀ nàʼ tseʼ lùŋ nə laŋ. Yi a nɛ̀ tosə nà' bə ŋgùpni' ye. Yà' gʉ̀ co yi a nɛ̀ tosə ndàa sə̀ ŋgò ni lò mvweʼ dzoŋ sə̀ mʉ mvweʼ ndap Nwì sə̀ yàʼ rɛŋ càsə pweʼ yàʼa.
58010021	A tse' bə ŋgà fa satikà' nə̀ yi yam wùriŋ sə̀'. A yi nə̀ yi sə kʉ̀k ndap Nwì bə bʉ̀ʉ ye wèŋ pwe' yi.
58010022	Ye də vesùwèeŋ fa ntʉm avès bohò yi, nə kà sə mərə̀ lok. A sooŋ kʉəp və bohò Nwì bə ntʉʉm avès pwe'fo'. Ndʉəm sə̀ Jisòs sə a wɛ̀ŋsə fa ves ntʉʉm avès laŋ, a ka nzak mok tse' fe'lə. Yu səmook sə̀' də, vesùwèeŋ mok bʉ̀ʉ sə̀ wo a cùk rɛŋsə ni' awo bə ndzəp sə̀ rərɛŋ.
58010023	Vesùwèeŋ təəŋ mali gʉgʉŋ, nə sə kʉk megu lis avès bə bum sə̀ ànə dʉk to də a dzəm də yà'a nə̀ kə̀ və̀ə sə. A kà də a sə mərə fe'lə sə ntʉʉ̀ vès mok dʉk, bʉsə̀ Nwì a kàk ves laŋ, a rì sə̀' də yusə̀ Nwì kàk yà', kaco yà' ca wà yeŋ.
58010024	Vesùwèeŋ lap mandzə̀ nə̀ ŋgò gʉ̀ bwì də wo tse' ntʉʉm sə̀ bə̀boŋ ŋgò tse' dzədzəm bohò mòk bə mòk, nə sə gʉ fàak sə̀ bə̀boŋ.
58010025	Vesùwèeŋ kà də a teŋsə ŋgò sə və̀ mvwe' mò'fis ŋgò kùksə Nwì mvə̀'nə̀ bʉ̀ʉ mok wèŋ a teŋsə yà'a dʉk. A sə gʉ ghaha lɛ nsàp nə̀ aco bwì tse' ntʉʉm sə̀ ŋgò lò mantombì. Vesùwèeŋ gʉ vɛ'nə bʉsə̀ a rì də nùbu nə̀ Tà Jisòos nə bwi foho və nə kʉəp laŋ.
58010026	Vesùwèŋ riŋ mandzə̀ nə̀ zìnə nə laŋ. A ye-a ŋga a rì nà' vɛ'nə nə, nə me'rə noŋsə nà', nə sə gʉ bʉp fana ye də satikà' mòk nə̀ wo nə fa fe'lə ŋgò yìs fis nsàp bʉp ànə ka mok cum fe'lə.
58010027	Ye də ŋgə̀ŋgàaŋ riŋ də yi cu bʉp bʉsə̀ yi rì də Nwìi nə sak yi, yi gbʉ nzak. Nsàp lʉm mis mòk nə̀ nà'a bə jòoŋ nə kə te' bʉərə fis bʉ̀ʉ sə̀ wo bɛ̀ŋgə̀ Nwì wèŋ liɛp.
58010028	Ma nə̀ bə lʉ̀ʉk Musì ye də, a ye-a ŋga ŋwè gʉ̀ bʉpsə-a lʉ̀k ye, bwì ba kè tɛ' ye yi bə lis fana wo zə megu yi zəə, wo nə kà manziŋ bohò yi koksə̀ lok fʉk.
58010029	A ye-a də a mʉmvə̀k ànə ye də anə ye yè'sə va bohò ŋwə̀ nə̀ yi jə mo Nwì co yu ywì'lə nzòŋ-ɛ? Bʉsə̀ a yà'sə də ŋwə̀ ànə jə ndʉəm Krɛst sə̀ wo à zʉ rʉ̀k fo', yà' nə yis fis fa yi bʉp ye sə̀' sə co yusə̀ wà. Yi yàk Yòŋsə̀ Nwì nə̀ nà'a sègə̀ bwìŋ nə sə̀' laŋ.
58010030	Vesùwèŋ rì ŋwə̀ nə̀ yi a cèp də, “Mʉ nə lak fəsə riŋ mfòo bʉp mʉ̀. Mʉ nə lak kəa sə̀' mʉ̀.” Yi à dʉk sə̀' də, “Tà Nwìi sakgə̀ bʉ̀ʉ ye wèŋ yi.”
58010031	A ndò nə̀ bʉp bohò ŋwè ŋgò gbʉ̀ sənə tam Nwì nə̀ yi cu ŋwʉm nə.
58010032	Wèeŋ tsərə fəsə-a maŋkwɛ̀ŋ ghà nə̀ wèŋ ànə rɛɛŋ to bə bum sə̀ ma nə̀ Nwì nà'a-nɛ̀. Ghà ànə à ye, wèŋ sə ye ŋgə' vɛ'ɛ wùriŋ, wèŋ kà teŋsə̀. Wèŋ à ko ntʉm, nə təəŋ mali gʉgʉŋ.
58010033	Bwì à sə yà'rə kɛ'cà weŋ mvwe' bwì, nə sə gʉ weŋ ŋgwap. Ghà nəmòk a ye sə̀' nə̀ wèŋ ànə sə be'lə kɛ'cà wenə wèŋ ŋga wo sə yə ŋgə'.
58010034	Wèŋ à sə koksə manziŋ bohò ŋgàa ndapndzəm wèŋ. Wo fep jəŋ bum awèŋ, wèŋ kà yà' co yumok jə, bʉsə̀ wèŋ à sə rì də wèŋ tse' yumòk nə̀ nà' cu mantombì nə̀ nà'a nə̀ kà bʉp yuk, nə boŋ ghak sə̀ zeŋ.
58010035	Ye də kà də wèeŋ sə sooŋ foho lo maŋkwɛ̀ŋ dʉk, bʉsə̀ ŋwə̀ nə̀ yi ko-a ntʉm, nə təəŋ gʉgʉŋ tè kə lə fana yi nə̀ tse' lə̀làk nə̀ ghaŋ wùriŋ.
58010036	A bə̀boŋ də wèeŋ kontʉm, nə təəŋ mali gʉgʉŋ. Ya ŋga wèeŋ gʉ̀ mvə̀'nə̀ Nwì dzəm vɛ'nə fana wèŋ kə tse' bum sə̀ yi à kàk də yi nə̀ fa bwì sə yàwèŋ sə̀'.
58010037	Yà' cu ndzənə ŋwàk Nwì də, Mvə̀k momjo fana ŋwə̀ nə̀ yi nə və nə sə və̀ə. Yi nə kà tə̀tè mok cu fe'lə̀.
58010038	Bʉ̀ʉ am sə̀ wo gʉ̀gə̀ yusə̀ Nwì dzəm wèeŋ nə cum fo', Bʉsə̀ wo fa ntʉm awo bohò Nwì. A ye-a ŋga ŋwə̀ nəmòk foho maŋkwɛ̀ŋ, Ye də ntʉm àam nə kà bohò ŋwə̀ ànə kwa lok.
58010039	Bohò vès yàvès, vès ka nsàp bʉ̀ nə̀ vèes nə foho maŋkwɛ̀ŋ ya vèes nə bisə nà'nə yeŋ. Vèes nə fa ntʉm avès lɛ bohò Nwì ya vèes nə kə tse' lùŋ nə̀ nà'a nə̀ kà mè yuk nə.
58011001	A ye-a ŋga ŋwè tse' dzədzəm sə ntʉʉ̀ yi, ye yè'sə va? Yà' ye də yi rì pap də yusə̀ yi sə kʉk gesə lis fo' yà'sə yi nə tse' yà'. Yi riŋ sə̀' də yusə̀ yi ka yà' bə lis jəja vɛ'ɛ ye sə yà' cu tsə lì fo'.
58011002	Nwì ànə kwa bohò bʉ̀ njamòk wèŋ bʉsə̀ wo ànə tse' nsàp dzədzəm ànə sə ntʉʉ̀ wo bohò yi.
58011003	Mvə̀'nə̀ vesùwèŋ tse' nsàp dzədzəm ànə fana a gʉ̀ zeŋ ŋkuŋ a rɛɛŋ də Nwì à cèp mègù mʉ cùhu, nə gʉ nzeŋgòŋ nèʼe fo'. A yà'sə də bum sə̀ a sə yə yà' ŋga'a sə nze fɛŋ bə lis yèʼe, à tesə və̀ mvwe' bum sə̀ kaco lis ye to yeŋ.
58011004	Abè ànə tse' nsàp dzədzəm ànə ŋkuŋ nə fa Nwì fəfa nə̀ nà' à bò gha' nə̀ tə̀tà ye Ken. Nwì à jə yi sə̀' co ŋwə̀ nə̀ kə̀kʉrə̀ bʉsə̀ yi ànə fa ntʉm bohò nàʼ vɛʼnə. Nwì a nìtsə̀' fa ves də yè'sə vɛ'nə bʉsə̀ yi à jə bum sə̀ Abè ànə fa yi sə. Abè nə à kpʉ lò-a sə̀ ntinə bʉ̀ə̀ fana a sə yə'rə jə malì yumok bohò yi bʉsə̀ yi ànə tse' nsàp dzədzəm ènə.
58011005	Enòk ànə tse' sə̀' nsàp dzədzəm ènə fana Nwì nə jəŋ bisə lo yi mʉbu ŋwəm, də ya nà'a kà kpʉ yə. Nwì à jə lò yi, ŋwè kà yi mok yə fe'lə̀. Yà' cu ndzənə ŋwàk Nwì də ghà nə̀ yi ànə cum ntò fo', yi à sə cugə̀ ncu nə̀ Nwì à kwa bə zeŋ.
58011006	A ye-a ŋga ŋwè ka nsàp dzədzəm ànə tse' fana kaco yi gʉ fʉk Nwì kwa yeŋ lok. Bʉsə̀ a ye-a ŋga ŋwə̀ nəmòk dzəm-a də yi və bohò Nwì, yi nə fa tsoŋ ntʉm də Nwì cu fo' yo, nə dzəm sə̀' də Nwìi làkgə̀ ndàaŋwè pwe' nə̀ nà' làp və̀ yi.
58011007	Nuà ànə tse' sə̀' nsàp dzədzəm ènə ŋkuŋ nə yu'rə mvə̀'nə̀ Nwì à tsə̀' yi də ndzəp nə̀ kə̀ rwiŋ ntsə'mòk yà'a. Yi ànə ka bə lis ntò ye fana yi dzəm yusə̀ Nwì cèp sə, nə gʉ ŋgwes mòk nə̀ ghaŋ. Yi à gʉ̀ nà' də ya yi bə bʉ̀ʉ ye wèeŋ nə ni cum ca ghà nə̀ ndzəp və-a fana wo luŋ. Yi ànə gʉ vɛ'nə fana bʉ̀ʉ sə̀ sə nzeŋgòŋ sə à gbʉ̀ nzak bohò Nwì. Ànə geŋ Nwì jəŋ yi co ŋwə̀ nə̀ bə̀boŋ bʉsə̀ yi à tse' nsàp dzədzəm ànə.
58011008	Abràham ànə tse' sə̀' dzədzəm ènə ŋkuŋ yi nə yuk Nwì mvə̀'nə̀ nà' à tsə̀' yi ŋgò mè'rə lak ye, nə lo mvwe' mok sə̀ yi nə fa nà' sə. Yi à yeʼe mè'rə lak ye, nə lo, ŋga yi ka mvwe' sə̀ yi sə lòo sə sə̀ riŋ.
58011009	A sə̀' bʉsə̀ yi ànə naaŋ tu bohò Nwì vɛnə ŋkuŋ fana yi sə cum co ŋkʉ̀ìŋ mvwe' nze nə̀ Nwì à kàk yi nə. Yi à sə nòoŋ kɛ'cà fo' mʉmvwe' duŋ. Yi ànə ye megu fo' bə mo ye Azìk nə ye Jàkop mo Azìk sə̀ ànə geŋ Nwì kak fa wo yàwo sə̀'.
58011010	Abràham à sə kʉ̀k gèsə lò ye mantombì mvwe' lak sə̀ Nwì. Yà' tə mʉ nə kùum sə̀ gʉgʉŋ sə̀ yà'a nə kà kə̀ə̀ŋ gbʉ̀ yuk.
58011011	Sàra ànə tse' dzədzəm sə̀' nsàp ànə ŋkuŋ Nwì gʉ, yi zʉʉŋ, nə dzə fa Abràham mwe ŋga yi rèŋ fop mvə nə càsə mvə̀k. Yè'sə à ye vɛ'nə bʉsə̀ yi ànə tse' nsàp dzədzəm nə̀ də kaco Nwì kak yumok, nə kà yà' gʉ̀.
58011012	Bum yè'sə ànə ye ŋga Abràham nə rèŋ fop mvə sə̀' bə̀boŋni. Yi ànə reŋ-a sə̀' vɛ'nə fana ŋgwì bʉ̀ ye nə à kə̀ ye co ŋkə̀ŋkàaŋ sə̀ mʉbu, nə ye ŋgwansaa co ŋwè kà ta to.
58011013	Bʉ̀ʉ sə̀ njamòk yà'sə pwe'fo' à kpʉ ŋga bum sə̀ Nwì ànə kak bwìŋ sə à ka wo kə tseŋ fana wo sə naaŋ mali tu bohò Nwì. Wo à yə gèsə lò yà' sə̀sap, nə kwa bə zeŋ. Wo ànə sə cep fis mʉ cùhu wo jəja də wo sə nzeŋgòŋ fɛŋ ŋkʉ̀ìŋ wèŋ.
58011014	Ŋwèe cèp fis vɛ'nə fana ye də yi sə tsə̀' yà'sə də yi sə tsərə də lak ye sə̀ lak sə̀ cu mantombì mvwe' səmok.
58011015	Wo à swì bisə mvwe' sə̀ wo ànə yeʼe və to mantombì sə. Wo ànə sə tsərə mali-a yà', bwɛ̀rɛ də wo à bwì foho lò laŋ.
58011016	Yusə̀ wo ànə gʉ yàwo à ye də, wo à sə kʉ̀k gèsə lò lis awo mantombì mvwe' lak mok sə̀ bò gha' zeŋ, sə̀ lak yà'sə ma mʉbu. Nà'a njo nə̀ wo à sə togə̀ Nwì də Nwì nə̀ njàwo fana yà' kà Nwì bʉp nə. A rì də yè'sə vɛ'nə bʉsə̀ yi a gʉ̀ tsəʼrə nòŋsə fa wo mvwe' ncum awo yo.
58011017	Mvə̀'nə̀ Abràham ànə tse' nsàp dzədzəm ènə fana Nwì à mùmsə yi, yi dzəm də yi nə fa nà' mo ye Azìk nə̀ mò'fis nə co satikà' anə ntɛ̀ŋ. Yè'sə ànə ye ŋga Nwì ànə tsok Abràham nə sə̀ laŋ də nà' nə̀ kə̀ tse' ŋgwì bwì wùriŋ laŋ. Yi sə dzəm mali ŋgò fa mo ye co satikà' anə.
58011018	Yi sə dzəm yè'sə ŋga Nwì à tsə̀' yi sə̀ʼ laŋ də ŋgwì bʉ̀ nə̀ yi nə̀ kə̀ tse' nə, nə̀ tesə bohò Azìk nə.
58011019	Abràham à dzəm sə ntʉʉ̀ yi də aco Nwì lokoksə to ŋwèŋ mvwe' kpʉ. Aco a dʉk də Azìk nə ŋwə̀ nə̀ yi à kpʉ mè yè'sə laŋ, nə tesə və kə tseŋ tɛ̀' ye Abràham nə sə̀mok.
58011020	Azìk ànə tse' sə̀' nsàp dzədzəm nàʼnə ŋkuŋ yi se Jàkop bə Esò. Yi à tsòho fa yà'wèŋ bum sə̀ bə̀boŋ sə̀ Nwì nə̀ fa wo yà' ntsə'mòk sə.
58011021	Ànə ye sə̀' bʉ̀ʉ nsàp dzədzəm ènə ŋkuŋ Jàkop se bwe Jòsep ba. Yi ànə se yà'wèŋ ŋga yi kʉəp ŋgò kpʉ. Yi ànə sə gʉ̀ yè'sə ŋga yi yəhə naa mʉnə ntʉmbà ye, nə sə kuksə Nwì.
58011022	À ye sə̀' bʉ̀ʉ nsàp dzədzəm ànə ŋkuŋ fana mvə̀'nə̀ Jòsep ànə kʉəp ŋgò kpʉ fana yi cep bə mvə̀'nə̀ bwì Izùrɛ wèeŋ nə̀ kə̀ tesə ntsə'mòk mvwe' lak Ijìp. Yi à tsə̀' fa yà' sə̀' də yi kpʉ, ŋga yà' cu ŋgò lòo, yà' jəŋ lo və̀əp ye sə̀'.
58011023	Ànə ye bʉ̀ʉ nsàp dzədzəm ènə ŋkuŋ ma bə tɛ̀'ɛ Musì dzeeŋ yusə̀ ŋkum Ijìp à cèep, nə kà wəp. À ye ŋga ŋkum nə à fa ŋàŋ də a ye-a ŋga bʉ̀ʉ Izùrɛ dzə-a bwembam, wo zə yà' pwe'fo'. Wo ànə ye ŋga mo nə bò wùriŋ fana wo swihi nà' mʉnda'à ŋwə tɛ'.
58011024	À ye bʉsə̀ Musì ànə tse' nsàp dzədzəm ènə ŋkuŋ fana mvə̀'nə̀ yi à gʉ, yi dzeeŋ də wo kà yi də à tək yi mo ŋkum Ferò sə jə.
58011025	Yi à dzəm də bò gha' bohò yi ŋgò yə ŋgə' bə bʉ̀ʉ Nwì bəbɛ', nə noŋsə ŋgò yuk lʉ̀m sənə bʉp nə̀ nà'a nə̀ cà bisə ntsə'mòk wà.
58011026	Yi à dzəm də a ye-a ŋga bwì yàk yi njo Ŋkum ŋgà gèm bwì fana boŋ ghak yi lɛ zeŋ, nə noŋsə ŋgò tse' ghàha sə̀ yà' cu mvwe' nze Ijìp pwe'. Yi à sə gʉ̀ yè'sə vɛ'nə pwe'fo' bʉsə̀ yi à sə kʉ̀k gèsə lò lis ye mantombì bə lə̀làk nə̀ nà'a nə̀ kə̀ ye ntsə'mòk.
58011027	Musì ànə yeʼe me'rə nze Ijìp sə̀' bʉsə̀ yi à tse' nsàp dzədzəm ànə. Yi à ka də aco ŋkum nə jok, nə gʉ yi yumok wəp. Yi à təəŋ gʉgʉŋ, nə sə lo mantombì co yi sə yə Nwì nə̀ bwìiŋ kà yi mʉlisə̀ yəgə̀ nə bə lis.
58011028	Yi ànə tse' nsàp dzədzəm ènə bohò Nwì ŋkuŋ fana yi yeto ŋkà' Pasobà nə̀ wo kàgə̀ nà' də bʉsə̀ masinjà Nwì à cà la'à wo nà'a. Yi à tsə̀' fa bʉ̀ʉ Izùrɛ wèŋ də yà'a mis ŋgʉ ncùu awo bə ndʉəm ya masinjà Nwì nə̀ ŋgà jə və̀ kpʉ və̀ə, nà' kà də nà'a zə bwe mbəmbam sə̀ wo bwe tu bʉ̀ʉ Izùrɛ wèŋ dʉk.
58011029	Bʉ̀ʉ Izùrɛ wèŋ à tse' sə̀' nsàp dzədzəm ènə ŋkuŋ nə kə to ndzəp nə̀ bə̀baŋ nà'a sə kùhu co wo sə gì mʉmfèŋ. Bʉ̀ʉ Ijìp wèŋ à də wo to yuŋ yà' fana ndzəp nə bək kurə lo wes wo wis.
58011030	Ànə ye sə̀' bʉ̀ʉ nsàp dzədzəm ènə ŋkuŋ fana ŋka' sə̀ wo à bom dzòoŋ lak Jèrikù bə zeŋ kəəŋ gbʉ. Yà' à kə̀əŋ gbʉ̀ ŋga bʉ̀ʉ Izùrɛ wèŋ sə gì dzòoŋ yà' mʉnə nùumbu sàmba.
58011031	Rahàp nə̀ yi à ye ŋwà sàhà nà'a ànə tse' sə̀' nsàp dzədzəm ànə ŋkuŋ kpʉ nə kà yi tsèŋ. Yi a jə bʉ̀ʉ Izùrɛ sə̀ wo à və̀ co ŋgàa mfʉəp ŋgò kə̀ kʉ̀k ja'a lak sə̀ fo' sə, nə swihi yà'wèŋ mʉnda'à yi. Ghà nə̀ bʉ̀ʉ sə̀ wo à ka Nwì yuk à sə kpʉ fana Rahàp nə kà ye kpʉ.
58011032	Mʉ ta-a wo bə liŋ mò'fis mò'fis wo kà kə̀ mè. Mvə̀k nə̀ co mʉ̀ tsoho fa weŋ bə liŋ bwì co Gidiyò bə Baràk, bə Saamsì bə Jeptà, bə Devìd bə Samwè nə ye ŋgàa tsòhò bum Nwì wèŋ yèʼe bʉ̀ə̀.
58011033	Wo à màk dzè' bə lak mok wèŋ, nə ghak wo bʉsə̀ wo ànə tse' dzədzəm bohò Nwì. Mok wèŋ à sak gaŋ bə mandzə̀ nə̀ bə̀boŋ. Bum sə̀ Nwì à kàk wo pwe', wo à tse' yà'. Gwim wèŋ à lòho cù sə̀' bʉ̀ʉ wo.
58011034	Mok wèŋ à ni sə misə̀, mis kà wo jwɛ̀ŋ. Bwì lap də wo mak dzè' nə zə yà'wèŋ cà, wo swirə. Wo sə yəəŋ co wo jì ŋàŋ, nə sə gʉ fàak ŋàŋ vɛ'ɛ wù kà fʉ̀k. Mok wèŋ à tse' ŋàŋ, nə bɛ' bʉ̀ ŋgàa màk dzè' sə̀ wo və̀ mvwe' lak mok wèŋ, wo caŋ.
58011035	Bə̀ba mok wèŋ à tse' dzədzəm ènə sə̀' nə jəŋ fe'lə bʉ̀ʉ awo sə̀ wo ànə kpʉ mvə̀'nə̀ wo lòkok mvwe' kpʉ sə̀mok. Wo ànə yeŋsə mok wèŋ ŋgə' vɛ'ɛ nsàp nə̀ wo à lʉ̀p kʉrə mok wèŋ vəp bə ntòk tə̀tè wo kpʉ. Wo à sə yə ŋgə' vɛ'nə, wo kà də wo dzeeŋ Nwì ya wo kà ŋgə' yə dʉk. Ànə ye vɛ'nə bʉsə̀ wo ànə sə tsərə də wo nə̀ kə̀ lòkok mvwe' kpʉ nə kə cum ncu nə̀ bò gha' zeŋ.
58011036	Wo à sə ywì'lə mok, nə sə lʉp mok wèŋ. Wo tasə mok bə kwaŋ, nə nisə wo ndapndzəm.
58011037	Wo à təm zə mok wèŋ bə lìs, gwɛ' tirə mok ba, nə gwɛ' zə mok wèŋ bə fèk. Nsàp bʉ̀ ànə wèŋ à ye ŋgàa jìŋ. Wo à sə nihi tse' ŋgùup nàm co cə̀ək awo bwì sə yeŋsə wo ŋgə' vɛ'ɛ wùriŋ nə sə tʉksə wo.
58011038	Wo à sə jàm kɛ'cà ŋgəà bə ndahà wèŋ. Wo sə nooŋ kɛ' mvwe' mbwèe lìs bə sə mvə'ə wèŋ. Nzeŋgò ènə à ka kə̀kʉrə̀ bohò nsàp bʉ̀ ànə ŋgò cu ca yeŋ.
58011039	Bʉ̀ʉ yà'sə pwe' à tse' nsàap liŋ sə̀ yà' sə yuhu malì fo' yèʼsə bʉsə̀ wo ànə tse' dzədzəm bohò Nwì. Ànə ye-a sə̀ vɛ'nə fana wo à ka bum sə̀ Nwì à kàk bʉ̀ʉ ye sə tse'.
58011040	Nwì ànə sə fʉhʉ noŋsə bum mok sə̀ bò gha' zeŋ də yà'a ye nièʼ nə̀ vesùwèeŋ sə̀' foʼ ènə. Yi gʉ vɛʼnə ya yi be'lə Vesiwèŋ ŋkuŋ nə gʉ də a ye kə̀kʉrə̀ bəbɛʼ.
58012001	Mvə̀'nə̀ a yə də bwìiŋ vɛ'ɛ wùriŋ sə̀ wo a nì fa ves mandzə̀ nə, nə sə kʉ̀k nə ves fana a bə̀boŋ də a mak gɛsə bum sə̀ aco yà' jipsə ves pwe'fo'. A me'rə bʉp sə̀ yà' lèm tse' ves co ndàm, nə təəŋ gʉgʉŋ ŋgò ca ca nə̀ nà' nò sə kʉ̀k ves də a caŋ ènə.
58012002	Vesùwèeŋ kʉk tse' megu lis avès mʉni'ì Jisòs. A yi nə̀ yi ànə yeto fa ves dzədzəm nə̀ a tse' nə yi, nà'a nə̀ kə̀ mè ntsə'mòk sə̀' ndzə bohò yi anə. Yi à mè'rə fa ni' ye də yi kpʉ kpʉ marè'tu mʉ ntə̀əŋ, nə kà marè'tu nə co yumok jə. Yi ànə gʉ vɛ'nə də ya yi kə tse' kwəkwa nə̀ nà' cu mantombìi yi nə. Yàʼa mvə̀ʼnə̀ yi cu mvwe' gaŋ Nwì sə mʉnə kapràk bo ma zʉ.
58012003	Wèeŋ tsərə megu Jisòs nə̀ ŋgàa gʉ̀ bʉp wèŋ à sə bɛ̀ŋ yi fana yi ko ntʉm ye nà'a. Wèeŋ tsərə yi vɛ'nə ya kà də wèeŋ wo ŋga ntʉʉm awèeŋ fi lo maŋkwɛ̀ŋ dʉk.
58012004	Lʉ̀ nə̀ wèŋ sə lʉ̀ nà' weŋ bʉp nə, nà' ka nsàp nə̀ gʉgʉŋ nə̀ co də wèŋ kpʉ bʉ̀ʉ zeŋ nà'a ntò kə dzeŋ.
58012005	Mʉ̀ tsəm də wèŋ na swì bisə ncèp Nwì nə̀ nà'a gʉ̀gə̀ bwì wo sə ko ntʉm, nə̀ də yi sə to weŋ də bwe ye nà'a laŋ. Yi sə cèp də, Mo àm, a ye-a ŋga Nwì gʉ̀ də wu ye ŋgə' bʉ̀ʉ yumok sə̀ wù gʉ̀ fana wù kà jap bə zeŋ ŋàhà. A ye-a ŋga yi sa'rə wu, wù kà də wu jok jo'o dʉk.
58012006	Wèeŋ tsərə tse' də ŋwə̀ nə̀ Nwì dzəm yi nə, a sə̀' yi nə̀ Nwìi yeŋsəgə̀ nà' ŋgə'. Yi lʉ̀p mègù ŋwə̀ nə̀ yi jə nà' co mo ye.
58012007	Ye də ŋgə' nə̀ wèŋ sə yə nə yà'sə yəyəʼrə̀ nə̀ Nwì sə fa weŋ. Yà' sə nìtsə̀' də Nwì sə kotse' weŋ yà'sə co bwe ye. Wèŋ à ye yuk mo nə̀ yi gʉ̀ bʉp, tɛ̀' nə kà yi lʉ̀p yo-à?
58012008	A ye-a də wèŋ sə gʉ̀ bʉp, nə kà ŋgə' bʉ̀ʉ zeŋ mvə̀'nə̀' bwe ye wèeŋ yəgə̀ yə fana ye də wèŋ ka yà'sə bwe ye sə̀ zìnə yeŋ. Wèeŋ yà'sə bwe sàhà, sə̀ wo ka tɛ̀' tse'.
58012009	Tɛ̀' avès sə̀ wo à dzə ves lʉ̀pgə̀ vesùwèŋ də a gʉ̀ bʉp, vesùwèŋ sə dzəm fa wo də tɛ̀' avès wèŋ sə gʉ̀ mvə̀'nə. Ye də kaco a dzəm fa ghak tɛ̀' àvès nə̀ mʉbu ya a tse' lùŋ yeŋ nà?
58012010	Ŋgə'ə sə̀ tɛ̀' avès wèeŋ yeŋsəgə̀ ves mom ghàr yà'sə yegə̀ mvə̀'nə̀ wo rì də a vɛ'nə bə̀boŋ bohò wo. Bohò Nwì ye, yi yeŋsəgə̀ vesùwèŋ ŋgə' bə mandzə̀ nə̀ nà'a nə tɛsə ves ŋgò ye rərɛŋ sə̀' co yi.
58012011	Ghà nə̀ wo yeŋsəgə̀ ves ŋgə' də a gʉ̀ yusə̀ bʉp fana a kà bə zeŋ kwa. A kə̀ dzèŋ maŋkwɛ̀ŋ, ŋgə' nə̀ wo à yeŋsə ves nə jə və yusə̀ bə̀boŋ. A vɛ'nə bʉsə̀ bʉ̀ʉ sə̀ wo yə-a nsàp ŋgə' ènə, nə jəŋ nà' co yusə̀ bə̀boŋ fana nà'a nə gʉ wo ŋgò ye kə̀kʉrə̀, nə cum yu awo bə ntʉm nə̀ fifi.
58012012	Ye də wèeŋ nɛp tsərə bo bə kùu awèŋ bə̀boŋ, nə kà wò.
58012013	Wèeŋ gi sənə mandzə̀ nə̀ nà'a rərəŋ nə, ya kà də bʉ̀ʉ sə̀ wo sə cəhə cəhə wèeŋ foho cum lo wesə mok sə nze dʉk, a bə̀boŋ də wo gʉŋ lɛ gʉʉ.
58012014	Wèeŋ jihi nzòŋ ŋgò làp mandzə̀ nə̀ də weŋ bwì pwe'fo' cum bə fifi. Wèeŋ jihi nzòŋ sə̀' ŋgò cu ncu nə̀ nà'a rərɛŋ, bʉsə ŋwèe kà-a ncu nə̀ rərɛŋ cu, yi kà Nwì kə̀ yə yuk.
58012015	Wèeŋ jəŋ ŋkərə̀ ya kà də mòok mam maŋkwɛ̀ŋ, nə kà bòvə̀m nə̀ Nwì nə kə̀ tse' dʉk. Wèeŋ jəŋ ŋkərə̀ sə̀' də kà də ŋwə̀ nəmòok bʉʉŋ bohò wèŋ co licʉk, nə̀ wu jwɛ̀ŋ nà', wu kə̀ jwɛ̀ŋ fe'lə-a yà pwe', yà' sə cʉk megu mok cʉ'ʉ nà'a dʉk. Nsàp bʉ̀ ànə fagə̀ ŋgə', nə sə gʉ bʉpsə ncu bʉ̀ʉ mok wèŋ.
58012016	Wèeŋ jəŋ ŋkərə̀ ya kà də ŋwə̀ nəmòok ko sàhà, nə kà mvə̀k bə bum sə̀ ma nə̀ Nwì tse' dʉk. Esò ànə ye nsàp ŋwə̀ ànə fana yi seŋ mwè ye njo zʉzʉ.
58012017	Wèŋ rì də à kə̀ dzèŋ maŋkwɛ̀ŋ Esò nə lap mandzə̀ də tɛ̀' yee se yi fana yà' kà fàk. Yi à wa fis ndzəplis, mandzə̀ kà mok ŋgò kupsə yusə̀ yi à gʉ̀ʉ sə ye fe'lə̀.
58012018	Wèeŋ riŋ mvwe' sə̀ wèŋ tə yà'sə. Wèŋ ka mvwe' sə̀ bʉ̀ʉ Izùrɛ wèŋ ànə təəŋ ghà nəmòk fa' yà'a təəŋ. Wo à təəŋ mvwe' nda nə̀ wo to nà' də Sinà. Aco ŋwè jwɛŋ nà' bə bo. Mvə̀k ànə à ye, mis à kʉə, ndzəm seŋ, marɛŋ kà mok rɛŋ fana fə̀fə̀ sə ca nə̀bʉp.
58012019	Bʉ̀ʉ sə̀ wo ànə ye fo' sə wèŋ à yuk ŋga ntàŋ sə cèep, nə yuk ŋga ŋgì ŋwè cèp sə̀', fana wo lɛŋ dʉk də wo kà ŋgì mòk mok yuk fe'lə̀.
58012020	Bʉ̀ʉ sə wèŋ à cèp də yusə̀ ŋgì ànə cep sə yà' gʉ gha' ŋàŋ. Ànə ye ŋga ŋgì nə cèp də, “A ye-a ŋga ŋwè jwɛ̀ŋ nda nèʼe, a dzəm ye megu nàmŋgòŋ, wo təm zə yi bə lìs.”
58012021	Bum sə̀ wo à yə yà' fo' à ye co wù caŋ bisə, fana Musì kə cep fis də, “wʉə ko mʉ, ni' ghərə mʉ sə̀'.”
58012022	Bohò wèŋ yàwèŋ, wèŋ kə̀ dzèŋ mvwe' nda nə̀ wo togə̀ nà' də nda Zayòŋ nà'a laŋ. Wèŋ kə̀ dzèŋ mvwe' lak Nwì nə̀ yi cu ŋwəm nə. Wo togə̀ mvwe' lak ye də Jòrosalèm nə̀ mʉbu. Masinjàa Nwì wèŋ kə̀ benə fo' nsàp nə̀ co ŋwè kà ta to, nə sə sam kɛ'ca yu awo fo'.
58012023	Wèŋ cu yàwèŋ mʉŋgorə̀ bʉ̀ʉ Nwì sə̀ wo bwe tu bohò yi. Bwe sə̀ yi ànə com noŋsə liŋ awo mʉbu anə laŋ. Wèŋ tə mantombìi Nwì nə̀ yi sakgə̀ bwì pwe' yi nə. Wèeŋ yàwèŋ bə bʉ̀ʉ sə̀ wo a sə gì bə mandzə̀ nə̀ Nwì fana Nwì nə gʉ wo ŋgò ye kə̀kʉrə̀ sə̀' yà'a.
58012024	Wèŋ a və̀ kə̀ dzèŋ ŋgʉ ni'ì Jisòs nə̀ yi ànə təəŋ mʉtsətsəʼrəə ŋwè bə Nwì yi ghà nə̀ wo ànə zʉ lʉ̀k nə. Wèŋ sə kʉ̀k gesə lo lis awèŋ mantombì mvwe' ndʉəm ye sə̀ yà' sə nìtsə̀' yumok sə̀ bò ghak zeŋ, nə noŋsə yusə̀ ndʉəm Abè à sə nìtsə̀' sə.
58012025	Ye də wèeŋ jəŋ ŋkərə̀, nə kà ŋgì ŋwə̀ nə̀ yi sə cèp bohò wèŋ nie' dzèèŋ. Bʉ̀ njamòk wèŋ ànə dzeeŋ yusə̀ ŋwə̀ nə̀ yi à sə tsòho fa wo ncèp nə̀ Nwì à sə tsə̀' wo, nə kà kə̀ swìrə̀. Mvə̀'nə̀ wo ànə ka swìrə̀ yà'sə, ye də, a ye-a vesùwèŋ sə̀ a sə yuk ŋgì ŋwə̀ nə̀ yi sə cèp vèsə ma mʉbu nə, nə dzeeŋ nà' sə̀', a kə swirə yàvès ŋga a gʉ̀ va?
58012026	Ghà ànə à ye, ŋgì Nwì gʉ nzeŋgò pwe' tsoho. Nə̀ ŋga'a nèʼe yi kàʼ də,“Mʉ nə tsəʼrə nzeŋgòŋ nə kɛ̀' mò'fis sə̀mok ŋkuŋ. Mʉ nə tsəʼrə nà' mok bə ntòbu ba fo'.”
58012027	Ncèp nə̀ də, “kɛ̀' mò'fis sə̀mok,” nà'a sə nìtsə̀' ves də Nwìi nə fis gesə bum sə̀ yi ànə gʉ yà' sə̀ aco yà' tsoho pwe'fo', ya ŋga a cum megu mok bum sə̀ yà' kà tsòhò to.
58012028	Vesùwèeŋ kwasə Nwì bʉsə̀ yi a nòŋsə ves mvwe' gaŋ sə̀ kaco yumok tsərə to yà' yeŋ. Vesùwèeŋ kwasə yi, nə kuksə nə wəp yi sə̀' nsàp nə̀ co yi kwa bohò vès sə̀'.
58012029	A gʉ vɛ'nə bʉsə̀ Nwì àvès nə yi co nsàp mis mòk nə̀ nà'a tɛ̀ŋ səsəgə̀ bum pwe', nə kà yumok mè'rə̀ lok fʉ̀k.
58013001	Mʉ̀ dzəm ŋgò tsə̀' fa weŋ də, wèeŋ yà'sə bwema mvwe' mò'fis, wèeŋ sə dzəm mòk bə mòk sə̀'.
58013002	Wèeŋ muk noŋsə ncùu awèŋ to bohò ŋkʉ̀ìŋ wèŋ. Bʉ̀ʉ mok wèŋ ànə gʉ to me vɛ'nə laŋ, nə nisə masinjàa Nwì mʉnda'à wo anə ŋga wo ka riŋ.
58013003	Wèeŋ kà bʉ̀ʉ sə̀ wo cu mʉ ndapndzəmə̀ swì. Wèeŋ sə koksə manziŋ bohò wo co wenə wèŋ cu be'lə mʉ ndapndzəmə̀ anə bəbɛ'. Wèeŋ sə tsərə bʉ̀ʉ sə̀ wo sə yə ŋgə' sə̀', bʉsə̀ wèŋ tse' yàwèŋ ŋgùpni' sə̀' co wo.
58013004	A bə̀boŋ də ndàaŋwè pwe' noŋsə lʉ̀ʉk sə̀ yà' cu mʉtsətsəʼrəə ŋgwe bə ndum. Ŋgwe ye zìnə bohò ndu ye, ndum ye bohò ŋgwe ye sə̀' vɛ'nə. Wèeŋ rɛŋ də Nwìi nə̀ kə̀ sak ŋgàa koho sàhà bə ŋgàa ko nto wèŋ.
58013005	Wèeŋ jəŋ ŋkərə̀ də wèeŋ kà mbàm ləlà dzəm ti'. Wèeŋ tse' lɛ ntʉm nə̀ də yusə̀ wèŋ tse', yà'a kə̀kʉrə̀ bohò wèŋ. Yà'a ye vɛ'nə bʉsə̀ Nwì a cèp də, Ncə̀p nə̀ co mʉ nə swi yuk weŋ ka yeŋ lok fʉk.
58013006	Ye də a baŋ ntʉm nə cep də, Nwìi ŋgà ko fa ves gèm àvès yi, mʉ nə kà yumok wəp, Bʉsə̀ kaco ŋwè gʉ mʉ yumok yeŋ saam.
58013007	Wèeŋ tsərə bʉ̀ʉ sə̀ wo à nì fa to weŋ mandzə̀, nə tsoho fa weŋ ncèp Nwì yà'a. Wèeŋ tsərə ncu nə̀ wo à cu, nə dzəmtse' bohò Nwì sə̀ʼ mvə̀'nə̀ wo à dzəmtse' yàwo yà'a.
58013008	Jisòs Krɛst kà kupsə̀gə̀, ntinə bə zòŋ bə luwa pwe', yi mègù mvə̀'nə̀ mò'fis.
58013009	Wèeŋ jəŋ ŋkərə̀, kà də bum sə̀ bwì sə yə'rə və̀ yà' fi kupsə ntʉʉm awèŋ, wèŋ me'rə mandzə̀ nə̀ zìnə nə dʉk. Bòvə̀m nə̀ Nwìi nə gʉŋsə ntʉʉm awèŋ yi. Lʉ̀ʉk sə̀ ŋgò nòŋsə yà' bə nzak zʉzʉ ka fàk tse'. Yà'a kà bʉ̀ʉ sə̀ wo nòŋsəgə̀ yà' bə yumok tɛsəgə̀.
58013010	Mvwe' mok cu sə̀ wo a fa satikà' bʉ̀ʉ vès fo'. Ŋgàa fa satikà' sə̀ wo sə fàk mvwe' tàap cə̀k sə̀ wo sə kùksə Nwì mbwa wèŋ ka mandzə̀ nə̀ co wo kə zʉ bum satikà' avès tse'.
58013011	Ŋkum ŋgà fa satikà' wèeŋ fagə̀ Nwì satikà' njo bʉp yi. Yi cu ŋgò gʉ̀ yà', yusə̀ yi jəŋ nisə və mʉmvwe' ndap Nwì nə, mègù ndʉəm nàam sə. Bwì bək fis gɛsə lo nàam sə mʉntòlak anə fo', nə kə tɛŋ səsə yà', ŋwè kà zʉ.
58013012	Yà'a mvə̀'nə̀ Jisòs bə tu ye à kə̀ kpʉ ma sə mbi sə, ya yi rɛŋsə fis fa bwì bʉp awo bə ndʉəm ye sə.
58013013	Ye də vesùwèeŋ tesə yàvès mʉntòlak anə sə̀', nə kə tseŋ yi, ya bwìiŋ yàk jamsə yi, vesə wèŋ ye lok ca bəbɛ'.
58013014	A vɛ'nə bʉsə̀ a ka lak sə̀ yà'a nə̀ cu mam malì fo' sə nzeŋgòoŋ fɛŋ tse'. A sə kʉ̀k gèsə lo lis avès mantombì mvwe' lak sə̀ anə kə̀ cu fo' ntsə'mòk sə.
58013015	Vesùwèeŋ sə kwasə Nwì nùumbu pwe'fo'. Kwəkwasə̀ àvès nə nə ye co satikà' nə̀ a sə fa nà' bohò Krɛst ŋgò càsə fa bohò Nwì. Satikàʼ nə nə̀ cù sə fa nàʼ yi, cùu sə̀ yàʼa dʉkgə̀ də Jisòos Tà. mandzə̀ nə̀ yà'a kə̀kʉrə̀ ŋgò kwasə nsàp ŋwə̀ nə̀ co yi ànə.
58013016	Kà də wèeŋ swi ŋgò gʉ̀ fa bwì bə̀boŋ dʉk. Bum sə̀ wèŋ tse', wèŋ fa bʉ̀ʉ sə̀ wo ka tse' yàwo sə̀', bʉsə̀ yà'sə nsàap satikàʼa sə̀ Nwìi kwagə̀ bə zeŋ sə.
58013017	Wèeŋ yuk dʉk bʉ̀ ŋkwàha bʉ̀ʉ awèŋ, nə jəŋ lo ni' awèŋ sə nze bohò wo. Wo sə kʉ̀k weŋ wo co bʉ̀ʉ sə̀ wo nə̀ kə̀ təəŋ ntsə'mòk kə̀ mantombìi Nwì, nə tsoho fa nà' fàha yàwo sə̀ wo à gʉ̀ʉ. Wèeŋ yuk wo ya ŋga wo tse' ntʉʉm sə̀ kwəkwa mvə̀'nə̀ wo sə gʉ̀ fàak sə. Wèeŋ kà-a vɛ'nə gʉ̀, ye də wo nəsə fak manziìŋ manziŋ, fàak awo sə̀ wo sə gʉ̀u sə kà weŋ bə yumok sə̀ʼ tɛsə̀.
58013018	Wèeŋ sə lɛŋ fa ves nùumbu pwe'fo'. Vès rì tse' də ntʉʉm avèes rərɛŋ. Vèes dzəmgə̀ yàvès ŋgò gʉ̀ bum pwe' bə mandzə̀ nə̀ nà'a rərəŋ nə.
58013019	Mʉ̀ lɛŋ weŋ vɛ'ɛ wùriŋ də wèeŋ sə lɛŋ fa ves, ya mʉ tse' mandzə̀ nə̀ co mʉ̀ və kə ye fe'lə weŋ sə̀mok jəjo yè'sə.
58013020	Nwì nə̀ yi fagə̀ bwìŋ fifi sə ntʉʉ̀ a lòkoksə Tà Jisòs mvwe' kpʉ. Ndʉəm Jisòs a gʉ̀ lʉ̀k nə̀ à zʉ ves Nwì wèŋ nə ŋgò təəŋ mam gʉgʉŋ nə̀ mvèsə̀. Nà'a njo nə̀ kpʉ Jisòs nə a gʉ̀ yi ŋgò ye co ganakù nə̀ ghaŋ nə̀ yi sə kʉ̀k vesùwèŋ sə̀ a bʉ̀ʉ ye sə.
58013021	Ye də mʉ̀ lɛŋ də yi nə gʉ wèŋ ŋgò ye kə̀kʉrə̀, nə kà yumok jamə̀. Wèeŋ gʉ bum sə̀ yi sə dzəm də wèeŋ gʉ yà'. Mʉ̀ lɛŋ sə̀' də Nwìi fak sə ntʉʉ̀ wèŋ casə ndzə bohò Jisòs Krɛst, ya ŋga a cum nsàp ncu nə̀ aco nà' gʉ yi kwa bə zeŋ. Kə̀kùksə̀ə ye bohò yi Jisòs Krɛst nə mvèsə nə̀ mvèsə̀. Yà'a ye vɛ'nə.
58013022	Bwema am wèŋ, mʉ̀ lɛŋ weŋ də wèeŋ ko ntʉm, nə yu'rə ncèp àm ènə. Ŋwàk nə̀ mʉ̀ com fa weŋ nə ka sə̀sap yeŋ.
58013023	Mʉ̀ dzəm də wèeŋ riŋ də moma avès Timatì a tesə ndapndzəm ŋga'a mok laŋ. Yi kə̀ tsèŋ-a mʉ nə̀nàk, vesə və kə ye weŋ bəbɛ'.
58013024	Wèeŋ cepsə fa mʉ bʉ̀ʉ awèŋ sə̀ mantombì bə mok sə̀ wo bʉ̀ʉ Nwì wèŋ pwe'fo'. Bwema sə̀ mvwe' nzeŋgòŋ Italì yà'a wèŋ cèpsə weŋ bə̀boŋ.
58013025	Bə̀bo nə̀ Nwìi ye bohò wèŋ lòoŋ fo'. Yà' a ye vɛ'nə.
59001001	Còm ŋwàk nèʼe mʉ Jem, nə̀ mʉ mo ŋgà fàk Nwì, nə ye Tà Jisòs Krɛst. Mʉ̀ cèpsə bwe Izùrɛ sə̀ bòp hum-ncòp-ba sə̀ wo sam cu lo mʉnə nzeŋgòŋ nə pwe' bə̀boŋ.
59001002	Bwe tɛ̀'lam wèŋ, ŋga nsàp mə̀mumsə̀ zəzok sə tesə və-a bohò wèŋ, wèŋ tse' ŋgò kwa cɛ̀bʉ̀ə̀,
59001003	bʉsə̀ wèŋ rì dʉk də bum yè'sə mùmsə weŋ də wèŋ sə fa malì ntʉm awèŋ bohò Nwì àlɛ, fana yà' gʉŋsə weŋ.
59001004	Təəŋ bə nsàp ntʉm nə̀ nà'a gʉgʉŋ tè ya wu ye kə̀kʉrə̀ bə bum pwe', nə kà yumok jamə̀.
59001005	A ye-a ŋga ŋwə̀ nəmòk mʉtsətsəʼrə wèŋ ka ŋkərə̀ nə̀ co yi gʉ riŋ yumok bə zeŋ tse', yi lɛŋ bohò Nwì, Nwìi nə fa yi. Yi fagə̀ ndàaŋwè pwe' bo to bə kwəkwa.
59001006	A ye-a ŋga ŋwè sə lɛŋ yumok bohò Nwì, yi dzəmtse' sə ntʉʉ̀ yi də yi nə tse' yà', yi kà də yi sə mərə sə ntʉʉ̀ yi dʉk. Bʉsə̀ ŋwə̀ nə̀ yi mərə-a, ye də yi co ndzəp nə̀ fə̀fə̀ bwì' lògə̀ nà' ma si bə ma ŋkwɛ̀ŋ.
59001007	Nsàp ŋwə̀ nə̀ yi mərəgə̀ bum nà'nə kà tsəm də yi nə tse' yumok bohò Nwì tsəm.
59001008	Bʉsə̀ yi tse' tsətsərə̀ ba, nə kà yusə̀ yi dzəm rì.
59001009	Krətèŋ nə̀ yi ŋgà jìŋ, yi tse' ŋgò kwa, bʉsə̀ Nwì a kùksə yi.
59001010	Fana moma nə̀ yi ye ŋgà ghàk, yi tse' ŋgò kwa sə̀', bʉsə̀ Nwì a bʉ̀sə yi ŋwə̀ nə̀ jo, bʉsə̀ yi nə ca gesə lo co mvə̀'nə̀ nzàam ŋgaaŋ yɛ'gə̀ yèʼe.
59001011	Nùm togə̀ə, a curə ntɛ̀ŋ, nzàam ŋgaŋ yɛ' gbʉ sə nze, fana mvəsə̀ yà' anə sə fom sə me nə̀ mvèsə̀. Yà'a sə̀' mʉmvə̀'nə̀ ŋgà ghàak nə kpʉ gɛsə sə̀' vɛ'nə bə bum ghàak ye sə.
59001012	A rɛŋsi bohò ŋwə̀ nə̀ mə̀mumsə̀ sə və̀ bohò wù, fana wù sə təəŋ mali gʉgʉŋ; bʉsə̀ wù gha'-a mə̀mumsə̀ nə, fana wu nə kə tseʼ lə̀làk nə̀ nàʼa lùŋ nə̀ Nwì a kàk də yi nə fa ndà lòoŋ nə̀ nà' dzəm yi nə.
59001013	Nsàp mə̀mumsə̀ nà'nə və̀ə, fana kà də ŋgə̀ŋgàaŋ dʉk də Nwì sə lap mandzə̀ də yi gbʉ dʉk. Bʉsə̀ kaco wo mumsə Nwì bə bʉp yeŋ, fana Nwìi kà ye ŋwè bə bʉp sə mùmsə̀gə̀.
59001014	Mə̀mumsə̀ və̀gə̀ bohò ŋwè ŋga yi tsərə kok bum sə̀ bʉp sə ntʉʉ̀ yi.
59001015	Ŋwèe tsərə bum sə̀ bʉp yè'sə fana yi gʉ bʉp. A ye ŋga bʉp kùuʼ nà' jəŋ və kpʉ.
59001016	Bwema am wèŋ, kà də wèeŋ jipsə tu awèŋ dʉk.
59001017	Yusə̀ yà'a bə̀boŋ pwe' tsəgə̀ mʉbu bohò Nwì, yi nə̀ yi a gʉ̀ marɛŋ. Nwì bə tu ye kà kupsə̀gə̀. Kaco yi bʉʉŋ lo, nə me'rə noŋsə ves sə ndzəmə̀ yeŋ.
59001018	Nwì à dzəm koʼ yi də yi cok fis ves, nə gʉ ves a bʉʉŋ bwe ye bə ncèp cù nje nə̀ zìnə nə, də ya vesùwèeŋ ye bʉ̀ʉ ye sə̀ mantombì bə bum sə̀ yi a gʉ̀ sənə nze nə pweʼ.
59001019	Bwema am wèŋ, wèeŋ kà yèʼe swì yuk. A ye-a sə̀ ndà lòoŋ, yi noŋsə ntu' to ŋgò yuk bum, nə jəŋ mvə̀k fʉ̀ə̀ ŋkuŋ nə cep, nə ye sə̀' fʉ̀ə̀ ŋkuŋ yi jok.
59001020	Bʉsə̀ ŋwèe jok-a, kaco yi gʉ riŋ to yusə̀ bə̀boŋ sə̀ co Nwì kwa bə zeŋ yeŋ.
59001021	Fana nà'a njo nə̀ mʉ̀ sə tsə̀' weŋ də, wèeŋ fis ŋkʉ̀ì' sə ntʉʉ̀ wèŋ sə, nə kà jòŋ sə gʉ̀ kɛ'cà. Fa ni' awèŋ ndzə bohò Nwì, nə dzəm tse' megu ncèp ye nə̀ wèŋ ànə yuk to mvəsə̀ yi a gesə nà' sə ntʉʉ̀ wèŋ. Mègù ncèp nà'nə nə̀ aco nà' fis weŋ mvwe' kpʉ.
59001022	Bo bohò wèŋ cɛ̀bʉ̀ə̀ də ŋga wèeŋ yuk-a ncèp ye nə, wèŋ sə gʉ yà'. Bʉsə̀ ŋwə̀ nə̀ yi yuk megu-a yà' bə ntu', nə kà sə gʉ̀, fana ye də yi sə bòrə ni' ye.
59001023	Yi co ŋwə̀ nəmòk nə̀ yi kʉk ja'a si ye ndzənə darəgà', nə ye mvə̀'nə̀ yi cu.
59001024	Yi yə tsərə mè si ye bə̀boŋ, fana yi lo ntɛ̀ŋ, yi swi bisə mvəsə̀ yi anə ye sə jwaŋ.
59001025	Wu kʉk ja'a-na lʉ̀ʉk Nwì sə̀ yà'a yəyərə̀, sə̀ yà'a fi mè'rəgə̀ bwìŋ mvwe' bʉp sə, fana nə sə gʉ mʉmvə̀'nə̀ yà' sə tsə̀' wu, fana Nwìi nə se wu bə bum yo sə̀ wù sə gʉ̀ lòoŋfo'. Bʉsə̀ wù sə gʉ̀ yà', nə kà də wù sə yu'rə mègù bə ntu', nə swi bisə dʉk.
59001026	Ŋwə̀ nəmòk tsərə-a ye də yi ye ŋwə̀ nə̀ yi sə bɛ' mandzə̀ Nwì, nə kà lʉm ye bɛŋ, fana ye də mandzə̀ Nwì nə̀ yi sə yùu nə, nà'a wà. Yi sə bòrə yà'sə ni' ye.
59001027	Bum sə̀ Tà Nwìi kʉ̀k ja'agə̀ ye də yà'a mandzə̀ nə̀ zìnə nə ye rərɛŋ, a ŋga ŋwè sə tɛsə bwe njìŋ bə bàa yepmfə sə̀ wo sə yə ŋgə', nə sə jəŋ ŋkərə̀ bə ni' ye də ya bum nzeŋgòoŋ kà yi ŋgò gʉ̀ yusə̀ bʉp bòrə̀.
59002001	Bwema am wèŋ, wèŋ sə̀ wèŋ à fa ntʉm awèŋ bohò Tà Jisòs Krɛst, nə̀ ŋwə̀ nəmòk kaco yi mok kuk dzeŋ, wèŋ tse' ŋgò jəŋ bwìŋ pwe' yəyərə̀.
59002002	Yusə̀ mʉ̀ sə dʉk sə vɛ'; A dʉk-a də bwìŋ və̀ mvwe' kwe' bʉ̀ʉ cos bwìŋ ba, ŋgà ghàk bə ŋgà jìŋ. Ŋgà ghàk nə ni tse' cə̀k nə tasə mviŋ sə̀ yà' gʉ ntɛŋ nə̀bʉp ndzə bohò yi, nə̀ ŋgà jìŋ nə ni ye bwe gàa cə̀k.
59002003	Wo və̀ə, wèŋ lap dzə̀' nə̀ bə̀boŋ, nə dʉk fa ŋgà ghàk nə də, “Hooyo' və̀ bə̀boŋ, kə̀ cà cum fɛŋ.” Nə dʉk fa ŋgà jìŋ nə ye dʉk də, “Təəŋ tse' yò fa' nə,” kè də, “Kə̀ cum yò sə nze ŋgʉ kùhu mʉ̀ fɛŋ.”
59002004	Wèeŋ gʉ-a vɛ'nə, ye də wèŋ kʉk wo ka mʉ lisə̀, nə dʉk sə və̀ə wèŋ də mok bò gha' mok yeŋ à? Wèeŋ gʉ-a vɛ'nə, ye də wèŋ sə sak bwìŋ, nə sa'a nə bə jòŋ.
59002005	Bwema am wèŋ, a yè; Nwì a ghàksə ŋgàa jìŋ yà'sə bə dzədzəm nə̀ yà'wèŋ tse' bohò yi, nə dʉk də wo nə kə tse' mvwe' ncum mvwe' lak sə̀ yi a kà' nòŋsə fa bʉ̀ʉ sə̀ wo dzəm yi.
59002006	Fana wèŋ jə ŋgàa jìŋ co bʉ̀ʉ sə̀ wà. Ŋga a sə̀ dàpsə lògə̀ weŋ mʉ kot mvwe' nzak ndà wèŋ? A yegə̀ sə̀ ŋgàa ghàak sə.
59002007	A soho bʉpsəgə̀ liŋ Jisòs sə̀ bə̀boŋ sə̀ wèŋ tse' yà'a ka sə̀ wo yeŋ à?
59002008	A bə̀boŋ də wèeŋ noŋsə lʉ̀k nə̀ Nwì nə̀ yi ŋkum à còm nòŋsə ndzənə ŋwàk ye də, Dzəm moma yo mvə̀'nə̀ wu dzəmgə̀ ni' yò.
59002009	A ye-a ŋga wèŋ sə jə bwìŋ də mok ghak mok, fana ye də wèŋ gʉ̀ bʉp, nə gbʉ̀ʉ̀ nə lʉ̀k Nwì laŋ, bʉsə̀ wèŋ ka lʉ̀k nje nə noŋsə.
59002010	Yusə də, ŋwèe nòŋsə-a lʉ̀ʉk sə lòoŋ, nə gʉ bʉpsə megu nə̀ mò'fis, ye də yi yəyərə̀ bə ŋwə̀ nə̀ yi gʉ̀ bʉpsə ye yà' lòoŋ.
59002011	Bʉsə̀ Nwì nə̀ yi à dʉk də, “Ŋwè kà nto ko”, à dʉk sə̀' də, “Kà ŋwè zə.” Ye də wu ka-a nto kogə̀, nə zə ŋwè, wu gu sə ŋgà gbʉ̀ lʉ̀k co ŋwə̀ nə̀ yi à gbʉ̀ yà' pwe', bʉsə̀ wù zə ŋwè.
59002012	Ye də wèeŋ sə cep bum, nə sə gʉ bum co bʉ̀ʉ sə̀ wèŋ rì də Nwìi nə̀ kə̀ sak weŋ bə lʉ̀k nə̀ yi a nòŋsə. Lʉ̀k ye nə tse' ŋàŋ sə̀ ŋgò fis me'rə bwìŋ mvwe' bʉp.
59002013	Nwìi nə sak ŋwə̀ nə̀ yi kà manziŋ koksə̀gə̀ sə̀' jì manziŋ, fana bʉ̀ʉ sə̀ wo koksəgə̀ manziŋ ka ŋgò wəp nzak yeŋ.
59002014	Bwema am wèŋ, a ye-a ŋga ŋwè dʉk-a də yi dzəm də Nwìi zìnə, wù kà yà' bə fàak sə̀ yi sə gʉ̀ʉ yə, ye də dzədzəm nèʼnə nsàp nə̀ fò lɛ? Aco nsàp dzədzəm nà'nə tɛsə yi à? A bʉ̀ə̀.
59002015	A dʉk-a də moma yò nə̀ ŋwə̀mbam kè nə̀ ŋwàŋwè ka cə̀k tse', nə kà zʉzʉ sə̀' tse',
59002016	yi və bohò wù, wù dʉk fa gu yi bə cù də, “Gèŋ bə̀boŋ, Nwìi se wu, mbʉəp kà wu ko, ye zəze', njèe kà wu ya mbà,” nə kà yi yusə̀ co yi tɛsə ni' ye bə zeŋ fa, ye də yu bə̀boŋ sə̀ wù gʉ̀ sə yà?
59002017	Dzədzəm bohò ncèp Nwì mègù sə̀' vɛ'nə də, nà' kà-a fàk sə gʉ, ye də dzədzəm ànə kpʉ laŋ, nà' ka fàk tse'.
59002018	Kàmòk aco ŋwə̀ nəmòk dʉk də, “Aco ŋwə̀ nəmòk tse' ye dzədzəm, mòk sə gʉ ye fàk.” Ŋwèe dʉk-a vɛ'nə, mʉ fek ŋgə̀ŋgàŋ dʉk də, yi niŋ tsok fa-a mʉ dzədzəm ye nə jì fàk, ya mʉ niŋ tsok fa yi dzədzəm am bə fàak sə̀ mʉ̀ sə gʉ̀ʉ.
59002019	Wù dzəm nə̀ zìnə də Nwì mègù yi nə̀ mò'fis à? A vɛ'nə bə̀boŋ. Wù rì sə̀' də yòŋsə̀ə ze' wèeŋ dzəmgə̀ sə̀' vɛ'nə nə sə wəp, nə sə kaŋ. Nsàp dzədzəm nà'nə ka fàk tse'.
59002020	Ho'ò, wù ləm! Wù sə dʉk yèʼe də wo tsok wu tsə̀'ə də, wù tse'-a dzədzəm nə̀ nà'a kà fàkgə̀, ye də nà'a wà à?
59002021	Wèeŋ kʉk ja'a na. Wèŋ rì də tàcici àvès Abràham a bʉ̀ʉŋ ŋwə̀ nə̀ kə̀kʉrə̀ bohò Nwì bʉ̀ʉ nsàp fàk nə̀ yi a gʉ̀ də yi fa mo ye Azìk co satikà', ka vɛ'nə yeŋ à?
59002022	Aco wèŋ ye yàwèŋ sə̀' də dzədzəm ye à sə gì yùrə be'lə mvwe' mò'fis bə fàak ye, fana fàak ye sə gʉ boŋsə wesə dzədzəm ye nə.
59002023	Yà'a mvwe' sə̀ yà' à yəəŋ də yusə̀ wo à còm ndzənə ŋwàk Nwìi zìnə. A nja də, Abràham à dzəm yusə̀ Nwì à cèep, fana Nwì jəŋ yi co ŋwə̀ nə̀ kə̀kʉrə̀. Wo to fa yi liŋ mok də, Ŋge'e Nwì.
59002024	Wèŋ yə yàwèŋ sə̀' dʉk də ŋwèe yegə̀ bə̀boŋ bohò Nwì bə nsàp fàk nə̀ yi gʉ̀ʉ, ka bʉ̀ʉ dzədzəm yiìyi megu.
59002025	Ŋwà sàhà nə̀ wo à to liŋ ye də Rahàp nà'a à ye bohò yi sə̀' vɛ'nə. Yi à ye ŋwə̀ nə̀ bə̀boŋ bohò Nwì sə̀' njo fàk. À ye ŋga yi à ko swìhi ŋgàa mfʉəp bʉ̀ʉ Izùrɛ, nə casə wo mvwe' mandzə̀ nə̀ zok.
59002026	Mègù sə̀' mʉmvə̀'nə̀ ni' ŋwèe ye-a jì yòŋsə̀, ye də nà' kpʉ laŋ yà'a, dzədzəm nə̀ jì fàak sə̀' dzədzəm nə̀ nà'a kpʉkpʉ.
59003001	Bwema am wèŋ, ka bə̀boŋ co wèŋ ŋkʉ̀ʉŋntɛ̀ŋ lap mandzə̀ ŋgò ye ŋgàa yə'rə̀ bwìŋ bum yeŋ, bʉsə̀ səsak njàvès nə̀ vèes yə'rəgə̀ bwìŋ bum nə̀ kə̀ gʉ nduk.
59003002	Vès pwe'fo' gʉ̀gə̀ jòŋ nə̀bʉp. Ŋwə̀ nəmòk ye-a yo nə̀ yi kà cù bə jòŋ cèpgə̀, ye də yi ka jòŋ tseʼ lok. Ye də aco yi riŋ ŋgò kotse' ni' ye bə nsàp mandzə̀ nə̀ fò lòoŋ.
59003003	A gèsə fagə̀ nàambàrə̀ kwaŋ mʉ cùhù də ya wo yuk dʉk, yà' gʉ wo ŋgò gì lò mvwe' sə̀ a dzəm pwe'fo'.
59003004	Ja'a na ŋgwes sə̀ ghaŋ, sə̀ yà'a gìgə̀ mʉ ndzəpə̀ yèʼe nɛ̀. Yà' yam maŋgəŋgèŋ, nə sə gi bə ŋàaŋ sə̀ fə̀fə̀ sə bwì' lò yà' yi. Nà' yam-a sə̀ vɛ'nə fana ŋwə̀ nə̀ yi cu ca sə bʉsə kɛ' nà' bə mʉ bɛ̀s tʉ mòk, nà' sə lo mvwe' sə̀ yi sə dzəm sə.
59003005	Yà'a mvəsə̀ lʉm ŋwè mègù sə̀' mʉmvə̀' anə. Nà' gù mwejo, nə sə cep bum sə̀ ghaŋ. Ja'a na yòo mvəsə̀ aco mʉ ŋà' mis nə̀ jo vɛ'ɛ tɛŋ wes mfèŋ nda ɛ̀.
59003006	Lʉm nə gù sə̀' co mis. Nà' tse' nsàap bʉp sə̀ sə nzeŋgòŋ fɛɛŋ pwe' mbwa. Yi cu ndzə ni'ì vès, nə sə gʉ bʉp ye ŋgò sam kɛ' lo bə ni' nə lòoŋfo'. Lʉm nə bwe'gə̀ mis nə̀ co nà' tɛŋ səsə wes yòŋsə̀ ŋwè lòoŋ nə̀ lòoŋ, ye jəŋ mvə̀'nə̀ wo à dzə yi, nə kə dzeŋ mvə̀'nə̀ yi kpʉ. Nsàp mis nà'nə tesə və̀gə̀ mvwe' tə̀m mis nə bə tu.
59003007	Bwìŋ tse' ŋkərə̀ə sə̀ ŋgò gʉ̀ nàamŋgòŋ bə swiŋ sə̀ mʉbu nə ye bə nàamndzəp wèŋ lòoŋ yuk dʉk. Nsàap yè'sə lòoŋ bwìŋ a gʉ̀ mè yà', yà' yuk dʉk sə̀' laŋ.
59003008	Yu nə̀ mò'fis də ŋwè ka lʉm də ya nà'a yuk dʉk ntò gʉ yuk. Bʉp rwiŋ mbwa nə̀bʉp, nə kà mvə̀k ŋgò cu yòŋsə̀ jə. Nà' tse' lik sə̀'.
59003009	A kwasəgə̀ Tà Nwì nə̀ yi tɛ̀' avès sə̀' bə zeŋ, nə sə yak bwìŋ sə̀ Nwì a gʉ̀ wo ŋgò səsə yi sə̀' bə zeŋ.
59003010	Ŋgò kwasə nə ye ŋgò yàk bwìiŋ tesə və̀gə̀ sə̀' mvwe' cùu sə̀ mò'fis. A nə ye co bum yè'sə kà vɛ'nə ye, bwema am wèŋ na.
59003011	Kaco mvwe' sə̀ ndzəp tesə kokgə̀ sə nze, ndzəp nə ye lə̀lʉm nə ye fe'lə sə̀' cʉcʉk yeŋ.
59003012	Kaco tʉ lemu zəm pià yeŋ. Kaco ndi' meŋgù zəm lemu yeŋ. Nə ye sə̀' də, kaco ndzəp nə̀ nà' sə tesə nə ye cəcep ye fe'lə sə̀' bə̀boŋ yeŋ.
59003013	Ŋgà ŋkərə̀ ye-a mʉtsətsəʼrə wèŋ yo, yi sə gʉ-a bum bə̀boŋ ya bwìiŋ riŋ də yi ŋgà ŋkərə̀. Yi sə gʉ̀ yà' bə fʉ̀ə̀ ŋgò nì də yi tse' nsàp ŋkərə̀ nə̀ bə̀boŋ nə.
59003014	Fana wu tse'-a cəpntʉm, nə ye ŋgà wa bum bwìŋ, nə ye wi', kà də wu sə kum kɛ'ca ŋgùŋ də wù tse' ŋkərə̀ dʉk. Wu yà'sə ŋwə̀ nə̀ wù təhə lok zìnə bə mvwès.
59003015	A vɛ'nə bʉsə̀ ŋkərə̀ nə̀ nà' tsə mʉbu bohò Nwìi kà nsàp nà'nə yegə̀. Nà'a ŋkərə̀ nə̀ sə nze fɛŋ, nà' ka yòŋsə̀ Nwì tse', nà'a və̀gə̀ bohò Satà.
59003016	Mvwe' sə̀ bwìŋ sə wa bum bʉ̀ʉ mok, nə sə ye wi', fana bum kà fo' yəyərə̀ bə cù mò'fis gì. Nsàap bʉp sə̀ fò lòoŋ nə ye fa'nə sə̀'.
59003017	Nsàp ŋkərə̀ nə̀ nà' tsə ma mʉbu bohò Nwìi yegə̀ ye rərɛŋ, nə ye fifi bə fʉ̀ə̀. Nsàp ŋkərə̀ ànə ka gʉgʉtu tse', nà'a koksəgə̀ manziŋ bohò bwìŋ, nə sə gʉ tse' megu bə̀boŋ ghà yà lòoŋ. Ŋwə̀ nə̀ yi tse' nsàp ntʉm ànə kà kupsəgə̀, yi kà bwìŋ sə̀' sə bòrə̀.
59003018	Yà' kə̀ lə̀sə də, bʉ̀ʉ sə̀ wo fagə̀ bwìŋ fifi sə bì ŋgwìi fifi, yà'a kʉ̀uʼ, nə gʉŋ, fana wo kə kʉp megu fo' gʉ̀bòŋ.
59004001	Nsàp nə̀ wèŋ sə lʉ̀lʉ̀, nə sə kʉəm kɛ' sə və̀ bohò wèŋ yè'sə fò? Yà' sə tesə və̀ bohò nsàp ntʉm jòŋ nə̀ wèŋ tse'. Nsàp ènə sə lʉ̀ ndzə ni'ì wèŋ nùumbu pwe'.
59004002	Wèŋ sə dzəm bum, nə kà yà' tse', fana wèŋ ye ŋga'a də wèeŋ zə bʉ̀ʉ mok wèŋ. Wèŋ sə dzəm bum co wèŋ bɛ' ko yà' bə ŋàŋ, nə kà yà' tse', fana wèŋ sə kʉ̀ə̀m, nə sə lʉlʉ̀. Njo nə̀ wèŋ sə kà bum yè'sə tse', a bʉsə̀ wèŋ sə kà Nwì də yi fa weŋ lɛŋ.
59004003	Wèŋ sə lɛŋ, wèŋ kà sə tse' bʉsə̀ yusə̀ wèŋ sə tsərə ŋgò gʉ̀ bə zeŋ sə bʉp. Wèŋ sə lɛŋ mègù bum yè'sə də wèeŋ tse' yà' ŋgò gʉ̀ ntʉʉm awèeŋ sə kwa.
59004004	Wèŋ gù co ŋwà nə̀ yi tse' ndum, nə me'rə nà' ŋgò làp lò mok sə mbiŋ. Co wèŋ ka riŋ də ŋwə̀ nə̀ yi ye-a ŋge' bə bum sə̀ sə nze fɛɛŋ, kaco yi ye to ŋge' bə Nwì yeŋ riŋ à? A ye-a sə̀ ndà, ŋga yi də yi ko ŋge' bə bum nzeŋgòŋ, ye də yi gʉ̀ ni' ye ŋgà bɛ̀ŋ Nwì.
59004005	Yusə̀ yà'a ndzənə ŋwàk Nwìi dʉk də, “Yòŋsə̀ nə̀ Nwì a nòŋsə nà' ndzə ni'ì vèes dzəmgə̀ də a ye bʉ̀ʉ ye nə̀bʉp”, yà'a ka ŋgàm yeŋ.
59004006	A gʉgʉŋ ŋgò yù mandzə̀ Nwì, nə ye də bòvə̀m nə̀ yi tse' ŋgò fa ves, tse' gha' ŋàŋ yi nə noŋsə bum sə̀ bʉp sə̀ ntʉʉm avès sə dzəm. Ŋwàk Nwì nə sə tsə̀' də, Nwì bɛ̀ŋ bʉ̀ʉ sə̀ wo nɛ̀gə̀ ni', Nə sə fa ŋàŋ bohò bʉ̀ʉ sə̀ wo kà ni' nɛ̀gə̀.
59004007	Nà'a njo nə̀ mʉ̀ sə tsə̀' weŋ də, wèeŋ fa ni' awèŋ bohò Nwì, nə bɛŋ Satà, ya yi caŋ me'rə weŋ.
59004008	Wèeŋ sooŋ kʉəp və Nwì ya yi kʉəp və weŋ. Wèŋ ŋgàa gʉ̀ bʉp, wèeŋ və kə cuk bo awèŋ, nə ye wèŋ bʉ̀ʉ sə̀ wèŋ ka tsətsərə̀ rərəŋ tse', gʉ ntʉʉm awèŋ ye rərɛŋ.
59004009	Wèeŋ tsərə bʉp sə̀ wèŋ gʉ̀gə̀ə, nə kɛ' ŋgùŋ bə waŋ. Wèeŋ teŋsə ywì, nə waŋ wa, si awèŋ sə̀ yà' sə rɛɛŋ yà'a kupsə yà'a kpʉ də̀mm.
59004010	Wèeŋ jəŋ ni' awèŋ sə nze bohò Nwì ya yi nə le' lokoksə weŋ mʉtsə̀.
59004011	Bwema am wèŋ, ka bə̀boŋ co wèŋ sə yoŋ ŋwə̀ mòk yeŋ. Ŋwə̀ nə̀ yi yo-a moma ye, kè də yi sak nà' àlɛʼ, ye də yi sə gʉ̀ yà'sə bohò lʉ̀k Nwì. A ye-a ŋga wù sak lʉ̀k nə, ye də wù ka ŋwə̀ nə̀ wù sə gʉ̀ yusə̀ lʉ̀k nə sə dʉk yeŋ, wu ŋwə̀ nə̀ wù sə tsərə də wù gha' ŋàaŋ lʉ̀k nə.
59004012	Ŋgà fa lʉ̀k, nə ye ŋgà səsak mègù mò'fis, yi Nwì, a sə̀ yi nə̀ yi tse' ŋàaŋ sə̀ ŋgò lùŋsə ŋwè, nə ye ŋgò zə nà'. Fana wu yè'sə ndà nə̀ co wù sak bwe tɛ̀'ɛ yo ɛ?
59004013	Wèeŋ yu'rə na jo ɛ̀, wèŋ sə̀ wèŋ sə dʉk də, “Ntinə kè zòŋ ɛ̀' a nə lo mvwe' lak yà'a bə yà'a, nə kə cum fo' lùmŋgòŋ mò'fis, nə seŋ bum fo', nə tse' swe'.”
59004014	Ŋga wèŋ ka yusə̀ yà'a nə gʉ yòŋsə̀ə awèŋ sə zòŋ anə riŋ. Yòŋsə̀ə awèŋ sə yè'sə yu yà? Yà' megu co mʉmbà' nə̀ wu yàaŋ yəgə̀ nà' nə̀ zəzòŋ, ghàr nà' sam bisə nà'a.
59004015	Bò gha' co wèŋ dʉk lɛ də, “A ye-a ŋga Tà Nwì dzəm-a vɛ'nə, ŋga a cu ŋwəm, vesùwèeŋ nə gʉ yu yèʼe bə yu yà'a.”
59004016	A ŋga'a də wèŋ sə kumŋguŋ, nə sə tse' cù nə̀bʉp. Nsàp cèp cù nə bə làŋgàŋ nà'nə bʉp.
59004017	Ye də ŋwə̀ nə̀ yi rì də yèʼe yusə̀ bə̀boŋ sə̀ co yi gʉ yà', nə kà yà' gʉ̀, ye də yi gʉ̀ bʉp.
59005001	Ŋgàa ghàk wèŋ, wèeŋ yu'rə fa mʉ-a momjo ɛ̀. Wèeŋ waŋ kɛ' torə ŋgùŋ bə nsàp ŋgə' nə̀ nà' sə və̀ bohò wèŋ mvə̀k momjo.
59005002	Ghàak awèŋ sə bì bʉp lòo, nzək zʉ və̀psə wes bə̀bòoŋ cə̀ək awèŋ laŋ.
59005003	Ndu a ta wes mbàam awèŋ, ndu sə tə ŋgò tsə̀' weŋ də, ndu nə ta ŋgùup ni' awèŋ co mis tɛ̀ŋ yà' yi. Wèŋ sə lòsə nòŋsə mbàam awèŋ, nə kà rì də nze nə kʉəp ŋgò mè laŋ rì à?
59005004	Wèŋ a ka bʉ̀ʉ sə̀ wo a fàk mʉ nzuù wèŋ mbàam awo lak fa. Yuk-a mvə̀'nə̀ wo sə wa ɛ̀. Nwì Tà nə̀ ghaŋ a yuk wa bʉ̀ʉ yè'sə laŋ.
59005005	Wèŋ a zʉ jə nze nèʼnə tè nə sə gʉ bum mvəsə̀ yà' bò weŋ. Wèŋ a zʉ, nə fʉə co mbòŋ nə̀ yi sə tək nùbu nə̀ wo nə sʉə yi.
59005006	Wèŋ a sak bʉ̀ʉ sə̀ bə̀boŋ co wo bʉ̀ʉ sə̀ bʉp, nə zə wo. Wo cum megu gəe'.
59005007	Ko ntʉm bwema am, tə̀tè Tà kə və. Kʉk ja'a mvəsə̀ ŋga nzum təkgə̀ də zʉzʉʉ kʉrə mʉ nzuù yi e. Yi kogə̀ ntʉm mvə̀k lùm tè mbʉ̀ŋ kə li.
59005008	Wèŋ tse' ŋgò tək sə̀' vɛ'nə tə̀tè Tà nə və. Və̀və̀ ye nə kʉəp yè'sə laŋ.
59005009	Wèeŋ kà də wèeŋ ŋwʉrə kɛ'ca də ŋwə̀ nəmòk sə kà mvəsə̀ wèŋ dzəm sə gʉ̀ ŋwʉ̀rə̀, bwema am wèŋ na. Njo nə̀ də ya Nwìi kà weŋ kə̀ sak. Ŋgà sak nzak nə kʉəp ŋgò və̀ laŋ.
59005010	Tsərə na ŋgàa tsòhò bum Tà Nwì sə̀ wo anə ye to mantombì yà'a nɛ̀. Wo yà'a nsàap ŋgàa yə ŋgə', nə sə ko ntʉm.
59005011	Vès dʉk də wo cu bə kwəkwa bʉsə̀ wo ànə sə ye ŋgə' vɛ'nə, fana wo kiŋ ntʉm, nə təəŋ mali gʉgʉŋ, nə kà mè'rə̀. Mʉ̀ rì də wèŋ à yuk mvəsə̀ Jup à kì ntʉm ghà nə̀ mə̀mumsə̀ a və̀ bohò yi, fana Nwì kə se yi maŋkwɛ̀ŋ yà'a laŋ. Bə nə̀ zìnə, Nwì tse' koksə̀manziŋ bohò vès cɛ̀bʉ̀ə̀.
59005012	Yumòk sə̀ yà' gʉ càsə də, wèeŋ cu ŋgò cèp yumok, wèŋ kà kɛ̀ŋ, bwema am wèŋ a. Kà də wèeŋ kɛŋ ntòbu kè nzeŋgòŋ, kènə də wèeŋ kɛŋ to liŋ yumok dʉk. Bò də wèeŋ dʉk megu də “Ŋ̀” ŋga wèŋ dzəm, nə dʉk də“Hai'” ŋga wèŋ ka dzəm.
59005013	A ye-a ŋga ŋwə̀ nəmòk sə yə ŋgə', boŋ də yi lɛŋ Nwì, fana a ye-a ŋga mòk sə kwa ye kwa, yi yəm kuksə liŋ Nwì bə ŋkì.
59005014	Ŋgà yiyaŋ ye-a mʉtsətsəʼrə wèŋ yo, yi to bʉ̀ ŋkwàha bʉ̀ʉ sə̀ mʉ cos, wo kə lɛŋ fa yi pìriyà. Wo lɛŋ, wo yok yi bə mve' mʉnə liŋ Tà Jisòs.
59005015	Pìriyà nə̀ wo lɛŋ nà' bə dzədzəm nə, nà'a nə gʉ yiya nə me. Tà Jisòos nə gʉ yi gʉŋ fe'lə sə̀mok. A ye-a ŋga yi à gʉ̀ bʉp, Nwì swifa yi yà' sə̀'.
59005016	Fana bò bohò wèŋ də, mòok tsoho fa mòk bʉp ye sə̀ yi gʉ̀ʉ, mòk tsoho fa mòk sə̀' vɛ'nə, ya mòok lɛŋ fa mòk, mòk lɛŋ fa mòk nə sə̀', ya yiyaŋ kà weŋ ya, ya Nwìi luŋsə weŋ. Nsàp pìriyà ŋwə̀ nə̀ yi kə̀kʉrə̀ tse' ŋàŋ nja ŋgò gʉ̀ bum nə̀bʉp.
59005017	Àlajà à ye sə̀' ŋwè co vesùwèŋ vɛ'ɛ, nə lɛŋ Nwì nə zìnə də mbʉ̀ʉŋ kà li. Mbʉ̀ŋ à ci'i, nə kà sə nze cʉəm mʉnə lùumŋgòŋ tɛ' bə bwes.
59005018	Anə geŋ, yi lɛŋ fe'lə sə̀mok, mbʉ̀ŋ li tsoŋ mʉbu nə̀bʉp, fana bum to.
59005019	Bwema am wèŋ, a ye-a ŋga mòk mʉtsətsəʼrə wèŋ jàm me'rə-a mandzə̀ Nwì nə̀ zìnə nə, fana mòk kə jəŋ fəsə və yi sə̀mok.
59005020	Rìŋtse' də a ye-a sə̀ ndà pwe' nə̀ yi fis fəsə və̀ ŋgà gʉ̀ bʉp mvwe' bʉp ye, ŋwə̀ ànə bwi və mvwe' mandzə̀ nə̀ bə̀boŋ, fana ye də yi fɛ̀p fis fa ŋgà gʉ̀ bʉp ànə yòŋsə̀ ye mvwe' kpʉ, nə swihi bʉp sə̀ co wù kà fʉ̀k.
60001001	Còm ŋwàk nèʼe mʉ̀ Pità nə̀ mʉ ŋgà ntum Jisòs Krɛst. Mʉ̀ sə còm fa ŋwàk ènə bohò wèŋ bwe Nwì sə̀ wèeŋ ŋkʉ̀ʉŋ lakmvum. Wèŋ sə̀ wèŋ sam cu lò mvwe' nze Poŋtòs, Gàlesiyà, Kàpàdosiyà, Ɛsiyà nə ye Bìtiniyà.
60001002	Tà Nwì ànə swek noŋsə weŋ ŋga yi dzəm kok gù sə və̀ə yi də wèeŋ nə ye bʉ̀ʉ ye. Anə gèŋ, yi gʉ̀ rɛŋsə weŋ bə yòŋsə̀ ye də ya wèeŋ nə sə yuk dʉk Jisòs Krɛst fana ndʉəm ye cùk rɛŋsə weŋ. Nwìi gʉ weŋ bə̀boŋ, nə fa weŋ fifi wùriŋ.
60001003	Vesùwèeŋ kwasə Nwì nə̀ yi Nwì, nə ye tɛ̀'ɛ Jisòs Krɛst, bʉsə̀ yi à tseʼ koksə̀manziŋ ye cɛ̀bʉ̀ə̀, nə gʉ ves a tseʼ dzədzə nə̀ fi nə. Yi fa ves nà' bə mandzə̀ nə̀ də yi à lòkoksə Jisòs Krɛst mvwe' kpʉ. Yè'sə zeŋ sə̀ yà'a gʉ̀gə̀ ves ŋkuŋ vès sə kʉk gesə lo lis mantombì də vesùwèeŋ nə̀ kə̀ lù sə̀'.
60001004	Yà'a njo nə̀ vès sə kʉ̀k gèsə lò lis mantombì sə̀' də vèes nə kə tse' bum wùriŋ sə̀ Nwì a nòŋsə fa bʉ̀ʉ ye. Yi sə nòŋsə fa weŋ yà' mʉbu mvwe' sə̀ kaco yà' bi yeŋ. Yà'a nə kà bʉp, nə kà sə̀' rèŋ.
60001005	Bum yè'sə sə̀ yàwèŋ. Wèŋ sə̀ Nwì a nòŋsə weŋ bə ŋàaŋ ye bə̀boŋ bʉsə̀ wèŋ a dzəmtse' bohò yi. Yi noŋsə weŋ də wèeŋ nə kə tse' lùŋ nə̀ nà' cu də nà'a nə yəəŋ ghà nə̀ nzeŋgò nə mèe.
60001006	Wèeŋ kwa bə bum sə̀ Nwì sə gʉ̀ fa weŋ yè'sə kwa, a ye-a sə̀ də wèeŋ nə ye gesə nsàap ŋgə' zok zok mʉmvə̀k moòmjo na.
60001007	Nsàap ŋgə' yè'sə sə və̀ bohò wèŋ ŋgò mùmsə ja'a weŋ də wèŋ sə fa ntʉm awèŋ bohò Nwì zìnə àlɛ. A lo-a nsàap ntɛŋ nə̀ wo togə̀ nà' də guù nà'a. Bwì sə tɛŋ yà' sə misə̀ ya ŋga ma nə̀ bə̀boŋ nə cum fo'. Yà' mègù sə̀' vɛ'nə bə ntʉm awèŋ nə̀ nà' gʉ ntɛŋ nə casə ntɛŋ guù nə. Wo tse' ŋgò mùmsə nà' sə̀' ya nà'a cum mali fo' sə̀' gʉgʉŋ. A vɛ'nə ya nùbu nə̀ Jisòs Krɛst nə̀ bwì və̀ sə nzeŋgòoŋ fɛɛŋ wo kwasə weŋ, nə fa weŋ ŋguk.
60001008	Wèŋ ka-a Jisòs Krɛst nə bə lis sə yə yuk, wèŋ sə dzəm malì yi. Nə̀ ŋga'a wèŋ ka yi sə̀' ye, wèŋ sə naaŋ mali tu bohò yi fana wèŋ sə kwa wù kà fʉ̀k.
60001009	Bʉ̀ʉ yà? Bʉsə̀ wèŋ sə tse' swe'e yusə̀ wèŋ à sə fa ntʉm fo' sə. Swe'e sə lùŋ nə̀ nà'a nə̀ kà mè.
60001010	À mègù sə̀' lù nə̀ nà'a nə̀ kà mè ènə nə̀ ŋgàa tsòhò bum Nwì wèŋ à làp, nə kʉk ca bə̀boŋ ŋgò rì tse' nà'. Ŋgàa tsòhò bum Nwì sə wèŋ ànə tsok noŋsə nsàp fəfa nə̀ Nwìi nə̀ fa weŋ ènə taŋntɛ̀ŋ.
60001011	Yòŋsə̀ Jisòs Krɛst nə̀ nà' à ye sə ntʉʉ̀ wo à sə tsòho fa wo bə nsàp ŋgə' nə̀ Krɛst nə̀ kə̀ yə, nə ye nsàp ŋàŋ nə̀ yi nə tse' bwi nà' maŋkwɛ̀ŋ. Wo à sə làp sə̀' ŋgò rì mvə̀k nə̀ bum yè'sə nə̀ ye, nə ye də yà'a nə̀ ye valɛ.
60001012	Ànə gèŋ, Nwì niŋ tsok fa wo dʉk də ntirə̀ ènə ka nə̀ njàwo yeŋ. Yi niŋ tsok fa wo də, tse' ntirə̀ ànə wèŋ. Nə ye də bʉ̀ʉ sə̀ wo tsòhogə̀ Ntirə̀ nə̀ Bə̀boŋ nə a tsə̀' weŋ yà' ŋga'a sə̀'. Yòŋsə̀ nə̀ Rərɛŋ nə̀ nà' ànə tsooŋ mʉbu nə à fa wo ŋàŋ ŋgò cèp càsə ncèp ànə. Masinjàa Nwì wèŋ sə dzəm ŋgò rì yà' yàwo sə̀'.
60001013	Ye də mvəsə̀ Nwì a nìŋtsə̀' fa weŋ nsàp bòvə̀m nje nə̀ nà' yam wùriŋ ènə fana wèeŋ jəŋ ŋkərə̀, nə ko ni' awèŋ ya wèeŋ fa megu ntʉm awèŋ bə bum sə̀ wèeŋ nə kə tse' yà' wèŋ sə. Yà'a nə̀ kə̀ ye yàwèŋ nùmbu nə̀ Jisos Krɛst nə̀ kə̀ yəəŋ fe'lə sə̀mok nə.
60001014	Wèeŋ yùgə̀ bum sə̀ Nwìi dzəmgə̀ dʉk də wèeŋ gʉ yà'. Wèeŋ kà də wèeŋ gʉ fe'lə bum sə̀ yà' à sə bò to weŋ taaŋ ŋga wèŋ ka Ntirə̀ nə̀ Bə̀boŋ nə ntò rì yà'a mok dʉk.
60001015	Nwì nə̀ yi a to weŋ ŋgò ye bʉ̀ʉ ye nə, yi rərɛŋ fana wèŋ tse' ŋgò ye bə mandzə̀ə awèŋ pwe' rərɛŋ sə̀' co yi nə.
60001016	Yà'sə mègù sə̀' yəyərə̀ mvəsə̀ wo ànə com noŋsə lo ndzənə ŋwàk Nwì mantombì dʉk də, Ye bə mandzə̀ə yo pwe' rərɛŋ bʉsə̀ mʉ yàm sə̀ʼ rərɛŋ.
60001017	Mvə̀'nə̀ wèŋ sə lɛŋ Nwì, wèŋ sə to yi də tɛ̀'. Tɛ̀' àwèŋ Nwì nə sakgə̀ ndàaŋwè pwe' yəyərə̀ bə yusə̀ ŋgə̀ŋgàŋ gʉ̀ʉ, fana a bə̀boŋ də wèeŋ niŋtsok fa yi wəwəp, nə cum ncu nə̀ bə̀boŋ ŋga'a nə̀ wèŋ cu co ŋkʉ̀ìŋ sə nzeŋgòŋ fɛŋ.
60001018	Wèŋ rì dʉk də ghà nə̀ Nwì ànə fis gɛsə weŋ mvwe' nsàap bum lak sə̀ wà sə̀ tɛ̀' awèŋ ànə ni tsok weŋ, yi à ka weŋ bə mbàm nə̀ nà'a nə̀ cà wà nèʼe ywiŋ.
60001019	Yi à ywiŋ weŋ bə ndʉəm Jisòs sə̀ yà' gʉ ntɛŋ vɛ'ɛ wù kà fʉ̀k. Yà' ànə ye co wo à jə nsùŋga nə̀ nà' à ka yu səmok sə̀ bʉp mʉ ni'ì yi tse', nə sʉə nà', nə jə və fa Nwì co yu cop.
60001020	Ŋkuŋ Nwì à sə kə̀ gʉ̀ nzeŋgò nə ŋga yi ànə cok noŋsə Krɛst laŋ də yi nə kə tɛsə ves. Nə̀ ŋga'a nèʼe, yi nì fa-a nə ves Krɛst nə.
60001021	Vesùwèŋ tse' mandzə̀ ŋgò naaŋ tu bohò Nwì yè'sə bʉ̀ʉ Krɛst nə. Bʉsə̀ Nwì ànə lokoksə yi mvwe' kpʉ, nə yamsə yi wùriŋ. A bʉsə̀ Nwì ànə gʉ vɛ'nə ŋkuŋ vesùwèŋ tse' mandzə̀ nə̀ ŋgò fa ntʉm bohò yi, nə sə kʉk gesə lis bohò yi sə̀'.
60001022	Wèŋ a rɛŋsə tsəʼrə ni' awèŋ bə mandzə̀ nə̀ də wèŋ sə bɛ' zìnə nə fana yà'a gʉ̀ də wèeŋ sə dzəm bwema awèŋ bə mandzə̀ nə̀ zìnə nə. Ye də ncèp njàm nə̀ mʉ̀ sə cep fa wèeŋ dʉk də, wèeŋ dzəm mòk bə mòk, nə lo mantombì.
60001023	Sə tsərə tse' də wo a dzə fe'lə weŋ nə̀ kɛ̀' ba. Dzədzə ènə a və̀ bʉ̀ʉ ŋàaŋ ncèp ye nə̀ nà'a jə və̀gə̀ lùŋ nə. Nsàp lù ènə, nà'a kà mègə̀.
60001024	Yè'sə mègù mvəsə̀ wo à còm nòŋsə ndzənə ŋwàk Nwì dʉk də, Bwì pwe' gù co ŋgaŋ sə̀ yà'a kpʉgə̀ yè'e. Nzùum awo sə̀ wo sə fom mègù co nzàamŋgaŋ sə̀ ghàr vɛ'ɛ yà' kpʉ nə yɛ' gbʉ yè'e.
60001025	Fana bohò ncèp nə̀ Nwì nə ye, nà'a cu maligə̀ ye fo'. Nè'e zeŋ, ncèp Ntirə̀ nə̀ Bə̀boŋ nə̀ wo à tsòho fa weŋ nə.
60002001	Mvə̀ʼnə̀ wèŋ rì də bum yè'sə vɛ'nə fana ncu awèŋ nə̀ wèŋ cu, kà bʉp tse' fe'lə̀. Kà ŋgòŋ mok lim fe'lə̀, nə kà bum cù ba sə cèp. Kà yu ŋwə̀ nəmòk wa, nə kà liŋ ŋwè bʉpsə̀.
60002002	Wèeŋ bwe Nwì sə̀ wo a dzə weŋ fi. Wèeŋ waŋ njè nsàp mbwi nə̀ bə̀boŋ nə̀ nà'a ze'səgə̀ yòŋsə̀ nə. Mbwi nə̀ nà' tse' ŋgò kùksə wù tè wù gʉŋ lo mvwe' lùŋ.
60002003	Bʉsə̀ wèŋ à yuʼrə ja'a bə̀bo nə̀ Tà Jisòs, nə riŋ də nà'a bò cɛ̀bʉ̀ə̀ laŋ.
60002004	Wèeŋ sooŋ kʉəp və bohò yi nə̀ yi lìs kùmndap. Bwì à də yi ka fàk tse'. Nə ye də Nwì swe' fis yi də yi tse' fàk wùriŋ bʉsə̀ yi sə fa bwì lùŋ yi.
60002005	Wèŋ sə̀ wèŋ a tse' lùŋ nə laŋ fana, bò də wèeŋ ye co lìis sə̀ aco wo ci ndap Nwì bə zeŋ. Wèeŋ ye sə̀' co ŋgàa fa satikà' nə sə fa Nwì nsàp satikà' nə̀ nà'a rərɛŋ nə̀ yi nə ko jəŋ nà'. Yi dzəm nà' bʉ̀ʉ fàha sə̀ Jisòs Krɛst.
60002006	Yèe! yà' cu ndzənə ŋwàk Nwì sə̀' də, Mʉ̀ sə nòŋsə lìs mòk nə̀ bə̀boŋ Mvwe' ntʉm lak àm nə̀ wo togə̀ fo' də Zayòŋ. Nà'a lìs tò'ndap nə̀ mʉ nə ci ndap àm mbwa. Lìs ènə, mʉ̀ a cokfis yi, nə̀ yi tse' fàk wùriŋ. Ndàaŋwè pwe' nə̀ yi naa na tu bohò lìs ènə, Ŋgə̀ŋgàaŋ nə kà wà kə̀ màhà.
60002007	Yusə dʉk də, lìs ènə tse' fàk wùriŋ bohò wèŋ sə̀ wèŋ naaŋ tu bohò yi. Nə ye də bohò bòp bʉ̀ nə̀ wo ka tu bohò yi naaŋ, fana riŋ də, Lìs nə̀ ŋgàa ci ndap wèŋ à mà' nà' də nà'a bʉp nə, Nà' bʉʉŋ tse' gha' fe'lə fàk sə̀' yi nə.
60002008	Yu səmok cu malì bə lìs ènə ndzənə ŋwàk Nwì sə̀' ŋkuŋ. Yu sə dʉk də, Bwìŋ nə̀ lʉ'rə mbwa, nə gbʉ. Njo nə̀ bwì nə gbʉ vɛ'nə nə, a bʉsə̀ wo a ka yusə̀ Nwì a cèp yuŋ. Nwì ànə fʉhʉ noŋsə me mantombì də yà'a nə gbʉ vɛ'nə.
60002009	Nə ye də wèeŋ yàwèŋ bʉ̀ʉ sə̀ Nwì à cok fis nòŋsə weŋ yi. Wèeŋ yàwèŋ bòp bʉ̀ ŋgàa fa satikà' sə̀ mʉ ntoʼ Nwì. Wèeŋ ŋgwì bʉ̀ Nwì. Wèeŋ nsàp bʉ̀ nə̀ zok. Yi a to fis jə weŋ də ya wèeŋ kwasə liŋ ye, nə niŋ fa fàak ye bohò bwì. Bʉsə̀ yi à fis gɛsə weŋ mvwe' ndzəm, nə jəŋ lo weŋ mvwe' nsàp marɛŋ nə̀ co ŋwè kà cèp to.
60002010	Wèŋ à ka mantombì bòp lak bwì bə tu awèŋ yeŋ. Nə̀ ŋga'a nèʼe wèeŋ mok bòp lak nə̀ Nwì. Wèŋ à ye bʉ̀ʉ sə̀ Nwì a sə kà manziŋ bohò wèŋ koksə̀gə̀. Nə̀ ŋga'a nèʼe Nwì sə koksə manziŋ bohò wèŋ.
60002011	Ŋge' am wèŋ, wèeŋ riŋ tse' dʉk də wèeŋ ŋkʉ̀ìŋ. Nzeŋgòŋ nèʼe ka mvwe' ncum awèŋ yeŋ. Ye də bò co wèŋ kà ni' awèŋ bum sə̀ yà' sə dzəm yà' yà'a fa, bʉsə̀ yòŋsə̀ə awèŋ sə mà' dzè' bə zeŋ.
60002012	Mvə̀'nə̀ wèŋ cu mʉtsətsəʼrə bʉ̀ʉ sə̀ wo ka Nwì riŋ fana wèeŋ cum ncu nə̀ bə̀boŋ. Wèeŋ cum vɛ'nə ya ŋga wo dʉk-a də wèŋ sə gʉ̀ bʉp fana, wo ye bə̀bo awèŋ nə̀ wèŋ sə gʉ̀ʉ, wo kuksə Nwì nùbu nə̀ yi nə və.
60002013	Wəp ŋkwàha bʉ̀ʉ sə̀ wo a coʼ nòŋsə wo də wo sə sak bwìŋ bʉsə̀ Tà Jisos Krɛst sə dzəm vɛ'nə. Wèeŋ yuk ŋkum nə̀ ghaŋ nə̀ yi gha' mok pwe' nə̀ yi cu mvwe' lak Rumà.
60002014	Bʉ̀ʉ sə̀ wo a nòŋsə yà'wèŋ də wo yeŋsə ŋgàa gʉ̀ bʉp wèŋ ŋgə', nə kwasə ŋgàa gʉ̀ bə̀boŋ wèŋ yà'a, wəp wo sə̀'.
60002015	Bʉsə̀ Nwì sə dzəm dʉk də wèeŋ lok cùu ŋgàa ləm sə̀ wo ka yumok riŋ bə fàha awèŋ sə̀ bə̀boŋ.
60002016	Wèeŋ cum-a mok co bʉ̀ʉ sə̀ yumok ka wo ko kiiŋ tse'. Kà də wèeŋ jəŋ nsàp ncu awèŋ ènə ŋgò gʉ̀ bʉp bə zeŋ dʉk. Ncu àwèŋ nə̀ wèŋ cu nə nàʼa ye də wèeŋ ŋkwɛ̀ŋ bohò Nwì.
60002017	Wèeŋ wəp ndàaŋwè lòoŋ fo', nə dzəm bwema sə̀ wo à dzəm Jisòs. Wèeŋ wəp Nwì nə ye ŋkum nə̀ yi gha' mok wèŋ nə̀ mvwe' lak Rumà nə sə̀'.
60002018	Wèŋ sə̀ wèŋ sə fàk bohò bʉ̀ʉ mok, wèeŋ jəŋ ni' awèŋ sə nze bohò wo. Wèeŋ yuk dʉk awo sə̀'. Wèeŋ gʉ vɛ'nə bohò wo sə̀ wo tse' ntʉm sə̀ bə̀boŋ nə ye sə̀ wo bʉp ntʉm wèŋ pwe'.
60002019	Yi fa-a wu ŋgə' ŋgwàŋ ŋga wù ka yumok bʉpsə, fana wù ko ntʉm yò, bʉsə̀ wù rì də Nwìi dzəmgə̀ nsàp ŋwə̀ ànə, fana Nwìi nə kwa bohò wù.
60002020	A ye-a ŋga wo lʉp ŋwè də yi gʉ̀ bʉp ŋga yi gʉ̀ nà' laŋ nə̀ zìnə fana yi sə ko ntʉm, ye də yi ka yà'sə yumok gʉ, bʉsə̀ yi sə yə ŋgə' bʉ̀ʉ yusə̀ yi rì yà' laŋ. Nə ye də ŋwə̀ nə̀ yi ka yumok bʉpsə, wo yeŋsə yi ŋgə' wà fana Nwì nə dzəm fa yi də ŋ̀, wù gʉ̀ kə̀kʉrə̀. ̍
60002021	Nà'a njo nə̀ Nwì à cok fis nòŋsə wu ŋgò ko ntʉm vɛ'nə. Bʉsə̀ Krɛst bə tu ye à yə ŋgə' bʉ̀ʉ wèŋ, nə niŋ noŋsə lo fa weŋ də ya wèeŋ gi yuŋ mvwe' kùu ye sə.
60002022	Yi à ka bʉp nə̀ mò'fis gʉ yuk. Ŋwè kà ntsə'mòk ŋga limŋgòŋ tesə tsə kə̀ cùhu yi sə̀' yuk yuk.
60002023	Ghà nə̀ wo à sə yà' yi, yi à ka yà'wèŋ yak fəsə. Wo à yeŋsə yi ŋgə', yi kà də yi nə gʉ yà'wèŋ bʉp sə̀' dʉk. Yi à mè'rə fa gù ni' ye ndzə bohò Nwì nə̀ yi sakgə̀ nzak bə zìnə.
60002024	Krɛst bə tu ye à bə̀k kok lò bʉp avès mʉntə̀əŋ ndzə ni'ì yi, nə kpʉ bə zeŋ. Yi à gʉ̀ vɛ'nə ya vesùwèeŋ ye mok co bʉ̀ʉ sə̀ wo kpʉ mè'rə bʉp laŋ, nə cum mok ncu nə̀ rərɛŋ. Wèŋ à lù bʉ̀ʉ mvwe' ye sə̀ yi à ko.
60002025	Wèŋ ànə ye co nsùŋgaaŋ sə̀ wo à jàm mandzə̀. Nə̀ ŋga'a nèʼe wèŋ a foho və̀ ŋgò yù ganakù nə nə̀ yi ŋgà nòŋsə̀ yòŋsə̀ə awèŋ.
60003001	Bohò ma njàwèŋ yep bwìŋ, wèŋ tse' ŋgò jəŋ ni' awèŋ sə nze bohò ndum awèŋ. A ye vɛ'nə ya ndum mok ye-a sə̀ wo ka ncèp Nwì ntò dzəm, wo nə bʉʉŋ ŋga ŋgwe nə ka yumok ntò cep lok.
60003002	Bʉsə̀ wo yə ncu àwèŋ nə̀ nà'a rərəŋ bə wəwəp nə̀ bə̀boŋ nə.
60003003	Kà də wèeŋ fʉhʉ megu ni' awèŋ ŋgò yəəŋ bə̀boŋ bə nsàp mandzə̀ nə̀ ŋgò ba' tu, kè nisə ntìim ntɛŋ sə̀ yà' sə bà'a bà'a bə cə̀k wèŋ dʉk.
60003004	Bò lɛ də wèeŋ fʉhʉ ntʉʉm awèŋ. A ye-a ŋga wu fʉ̀ə̀, nə sə ko ni', nà'a nsàp fə̀fʉhʉ̀ nə̀ bə̀boŋ. Nsàp nə̀ ŋgò ye vɛ'nə ènə, Nwì dzəm nà' wùriŋ.
60003005	Yàʼa mvə̀ʼnə̀ bàa sə̀ wo à sə yùgə̀ mandzə̀ Nwì nə sə naaŋ tu bohò yi lùum mok wèŋ à sə fʉhʉ ni' awo vɛ'nə, nə sə yuk ndum awo wèŋ.
60003006	Sàra ànə ye nsàp ŋwà nà'nə mòk. Yi à sə yukgə̀ ndu ye Abràham, nə sə to nà' dʉk də, “Masà àm.” Wèeŋ yà'sə ŋga'a mok bwe Sàra ŋga wèŋ sə gʉ̀ bə̀boŋ, nə kà yumok sə wəp na.
60003007	Mègù sə̀' vɛ'nə bohò wèŋ mbəmbam də mvəsə̀ wèŋ cu bə yep awèŋ, rìŋtseʼ də yi ka ŋàŋ co wù tse'. Wèeŋ kotse' wo bə̀boŋ. Njo nə də wo nə̀ kə̀ tse' lùŋ nə̀ Nwìi nə̀ kə̀ fa bwì nə yàwo sə̀', wenə wèŋ bəbɛ'. Wèeŋ gʉ mʉmvə̀' ànə ya wèeŋ gʉ̀ pìriyà fana yumok kà nàʼ bʉpsə̀.
60003008	Ncèp àm nə̀ ŋgò lə̀sə bə zeŋ, a dʉk də wèŋ pwe' tse' sə̀' nsàp ntʉm nə̀ mò'fis. Bwema sə̀ wo à dzəm bohò Jisòs pwe', wèeŋ dzəm wo. Wèeŋ tse' koksə̀manziŋ, nə tseʼ ntʉm nə̀ fə̀fwèŋ, nə jəŋ ni' awèŋ sə nze bohò mòk bə mòk.
60003009	A ye-a ŋga ŋwə̀ nəmòk gʉ-a weŋ bʉp, wèŋ kà yi bʉp sə̀' gʉ̀ fəsə̀ fa. A ye-a sə̀' dʉk də ŋwə̀ nəmòk yàʼ weŋ, wèŋ kà yi sə̀' yàk fəsə̀. Dʉk fa nsàp ŋwə̀ ànə lɛ dʉk də, “Nwìi tɛsə wu.” Bʉsə̀ Nwì a to weŋ, nə kak ŋgò sè weŋ.
60003010	Yà' cu ndzənə ŋwàk Nwì dʉk də, A ye-a ŋga ŋwə̀ nəmòk dzəm-a dʉk də yi cum ncu nə̀ bə̀boŋ nə bə kwəkwa, Fana yi kà cùu sə̀ bʉp tse'. Yi kà mvwès sə cì'.
60003011	Yi tse' ŋgò bʉ̀ʉŋ mè'rə mandzə̀ gʉ̀ bʉp, Nə yuŋ mandzə̀ nə̀ ŋgò gʉ̀ bə̀boŋ. Yi lap fifi bə ntʉm ye pwe'fo' zìnə.
60003012	Wèŋ rì də Nwìi kʉ̀k tesgə̀ lis bohò bʉ̀ʉ sə̀ wo kə̀kʉrə̀, Nə sə yuk yusə̀ wo sə lɛŋ bohò yi, Fana nə sə bɛŋ bʉ̀ ŋgàa gʉ̀ bʉp wèŋ.
60003013	A ye-a dʉk də wèŋ sə làp mandzə̀ nə̀ ŋgò gʉ̀ bə̀boŋ bə zìnə àwèŋ pwe'fo' fana ye də aco ŋwə̀ nə̀ yi gʉ weŋ bʉp ye yè'sə ndà?
60003014	A ye-a nə̀ də wèŋ sə yə ŋgə' njo nə̀ wèŋ gʉ̀ bə̀boŋ fana wèŋ sə kwa bə zeŋ kwa. Bə yà'sə lòoŋ, kà də bwìiŋ wəpsə weŋ dʉk, nə kà ntʉm awèŋ ŋgə' sə fa.
60003015	Wèeŋ noŋsə megu ntʉm awèŋ bohò Krɛst də yi mègù Tà sə ntʉʉ̀ wèŋ yi. Sə fʉhʉ ghà yà lòoŋ nə̀ wù cu ŋgò tsə̀' fəsə fa ŋwə̀ nə̀ yi fek-a weŋ njo nə̀ wèŋ na dzəm Jisòs na.
60003016	Wèeŋ cu ŋgò tsə̀' fa yi, wèŋ ye fʉ̀ə̀, nə sə niŋ wəwəp sə̀'. Wèeŋ noŋsə ntʉm awèŋ rərɛŋ ya ŋga marè'tu nə ko bʉ̀ʉ sə̀ wo sə yàk weŋ ŋga wo yə də ncu awèeŋ bə̀boŋ co bʉ̀ʉ sə̀ wo sə yù mandzə̀ Jisòs Krɛst.
60003017	Bʉsə̀ ŋga Nwì dzəm-a də wèeŋ ye ŋgə' fana yà' bo ghak də wèeŋ ye ŋgə' ŋga wèŋ gʉ̀ bə̀boŋ, nə noŋsə ŋgò ye ŋgə' njo nə̀ wèŋ gʉ̀ bʉp.
60003018	Jisòs Krɛst bə tu ye ànə ye ŋgə', nə kpʉ bʉ̀ʉ bʉp avès nə̀ mvèsə̀. Yi nə̀ yi ŋwə̀ nə̀ rərɛŋ à yə ŋgə' bʉ̀ʉ tu bʉ̀ʉ sə̀ wo ka rərɛŋ yeŋ, ya yi jəŋ və weŋ bohò Nwì. Wo ànə zə yi bə ŋgùpni', fana yi lokok fe'lə bə yòŋsə̀.
60003019	Yi ànə kpʉ, yòŋsə̀ ye nə lo kə ye yòŋsə̀ə bʉ̀ʉ sə̀ wo à kpʉ mantombì, nə tsoho fa yà'wèŋ ncèp nə̀ Nwì. Ye'e yòŋsə̀ə sə̀ Nwì ànə ko lok noŋsə wo fo'.
60003020	A bʉ̀ʉ sə̀ wo ànə gʉŋtu bohò Nwì. Wo ànə gʉŋtu bohò Nwì ghà nə̀ Nuà ànə sə gʉ ŋgwes. Nwì ànə ko ntʉm də ya yà'wèeŋ bʉʉŋ fana yà' cà wà. Ànə luŋ megu mʉ ndzəpə̀ anə bwì fwame', wo sə̀ wo ànə ni ŋgwes nə.
60003021	Ndzəp nə̀ wo ànə ca ca nə, ànə ye co a bàptɛ. Nà' à sə nì tsə̀' gèsə lò mantombì bə ndzəp bàptɛ nə̀ nà'a fisgə̀ weŋ mvwe' bʉp awèŋ njo nə̀ Jisòs Krɛst ànə lokok mvwe' kpʉ nàʼa. Nà' ka yusəmok bə ŋgò cù fis fa ŋwè ndom sə̀ mʉ ŋgùpni' tse'. Nà'a nsàp yumok nə̀ ves jəgə̀ nà' ŋgò bʉ̀ʉŋ və̀ bohò Nwì, nə lɛŋ yi də yi cuk rɛŋsə fa ves ntʉm avès.
60003022	Krɛɛst à lò mʉbu, yi cu mbwa bo ma mà'a Nwì. Yi ŋwə̀ nə̀ ghaŋ bohò masinjàa Nwì bə yà lòoŋ sə̀ yà' tse' ŋàŋ wèŋ yi.
60004001	A rì də Jisòs Krɛst ànə ye ŋgə' bə ŋgùpni'. Ye də wèeŋ fʉhʉ ŋgò yə ŋgə' bə ŋgùpni' sə̀' mvə̀ʼnə̀ yi ànə ye ya wèeŋ ye gʉgʉŋ. Bʉsə̀ ndàaŋwè pwe' nə̀ yi à yə-a ŋgə' bə ŋgùpni' ye fana ye də yi a gà'a bə ntʉm nə̀ ŋgò gʉ̀ bʉp laŋ.
60004002	Ye jəŋ ŋga'a nə lo mantombì, ncu ye sə nzeŋgòŋ fɛɛŋ nə ye ŋgò yù bum sə̀ Nwì dzəm vɛ'nə. Yi nə kà yusə̀ ŋwè sə dzəm yi yù.
60004003	Wèŋ a càsə mvə̀k wùriŋ ŋga wèŋ sə gʉ̀hʉ bum sə̀ bʉ̀ʉ sə̀ wo ka Nwì rì dzəmgə̀ ŋgò gʉ̀ʉ. À nə ye mantombì, wèŋ à sə gʉ̀gə̀ bʉp, nə kà lis maŋkwɛ̀ŋ kʉ̀k. Wèŋ à sə ko sàhà mvə̀'nə̀ yà' bò weŋ, nə kà taŋsə̀. Wèŋ à sə jʉ̀hʉ rùk, nə sə rooŋ ni', nə sə càsə megu mvə̀k mvwe' rùk. Wèŋ à sə kùksə bum sə̀ wà co Nwì, nə sə kuksə bə nsàp mandzə̀ nə̀ bʉp.
60004004	Nə ye də nə̀ ŋga'a nèʼe, wèŋ sə kà mok wenə wèŋ mok be'lə̀ fe'lə̀, wèŋ sə kà nsàp bʉp nə̀ ləlà nà'nə mok gʉ̀ fe'lə̀. Wo sə mərə fana nà'a njo nə̀ wo sə yak weŋ.
60004005	Yusə dʉk də mvə̀k sə və̀ə nə̀ nsàap bʉ̀ʉ yà'sə nə kə sak nzak bohò Nwì. Wo nə̀ sak mvəsə̀ wo à cu ncu àwo sə nzeŋgòoŋ fɛŋ. Nwìi nə sak bʉ̀ʉ sə̀ wo cu ŋwəm bə sə̀ wo à kpʉ laŋ wèŋ pwe'.
60004006	Njo nə̀ wo ànə kə tsoho fa bʉ̀ kpʉkpʉ wèŋ Ntirə̀ nə̀ Bə̀boŋ nə də ya wo tseʼ nsàp lùŋ nə̀ Nwì, nə̀ naʼa ndzənə yòŋsə̀ nə̀. Nwì ànə sak me wo ghà nə̀ wo ànə ye ŋwəm sə̀' laŋ mvəsə̀ wo sakgə̀ ndàaŋwè lòoŋ.
60004007	Nzeŋgòŋ nə kʉəp ŋgò mè laŋ. Ye də wèeŋ fʉhʉ, nə jəŋ ŋkərə̀ ya wèeŋ nə riŋ mvəsə̀ ŋgò lɛŋ pìriyà.
60004008	Yusə̀ yà' yam casə pwe'fo' dʉk də wèeŋ sə dzəm mòk bə mòk bə ntʉm awèŋ pwe'fo'. Bʉsə̀ ŋwèe dzəm-a ŋwè, dzədzəm nà'nə gʉ yi, yi kà bʉp nə̀ mòk nə sə gʉ̀ʉ yə.
60004009	Noŋsə ncùu awèŋ to bohò ndàaŋwè lòoŋ. Wèeŋ gʉ̀ vɛ'nə, wèŋ kà bə zeŋ sə cèp ŋwə̀m kɛ'cà.
60004010	Nwì a fa ndàaŋwè pwe' ŋkərə̀ ŋgò gʉ̀ bum bə nsàap mandzə̀ zəzok. Ye də ndàaŋwè pwe' kotse' nsàp mandzə̀ ŋkərə̀ nə̀ nje bə̀boŋ. Yi nə sə fak bə zeŋ mvəsə̀ co nà' tɛsə bʉ̀ʉ səmok wèŋ sə̀'.
60004011	Ŋwə̀ nə̀ aco yi cep riŋ yusəmok, fana yi sə tsoho megu co Nwì nə sə cèp yi bə tu ye. Ye sə̀' də ŋwə̀ nə̀ aco yi tɛsə ŋwè fana yi tɛsə nà' bə ŋàaŋ sə̀ Nwì a fa yi yà' yi. Yi gʉ vɛ'nə ya bwìiŋ yə, wo kuksə liŋ sə̀ Nwì bʉ̀ʉ Jisòs Krɛst. Ŋàaŋ yee sə̀ ye fana bwìiŋ kuksə yi mvèsə̀ nə̀ mvèsə̀. Yà'a ye vɛ'nə.
60004012	Ŋge' am wèŋ, mə̀mumsə̀ə sə̀ yà' gʉ wùriŋ sə və̀ bohò wèŋ. Wèeŋ kà də wèeŋ mərə kɛ'cà bə zeŋ co a nsàp yu nə̀ wèŋ nə ka riŋ dʉk.
60004013	Wèeŋ kwa ləlɛ kwa dʉk də ŋgə' nə̀ Jisòs Krɛst à yə, weŋnə wèŋ sə yə nà' bəbɛ'. Ye də kwəkwa awèeŋ nə yam casə yà pwe' nùbu nə̀ wo nə̀ yə ŋàaŋ ye sə̀ yi tse' sə jəja.
60004014	A rɛŋsi bohò wèŋ ŋga bwì sə ya'rə kɛ'cà-a weŋ də bʉsə̀ wèŋ sə bɛ' mandzə̀ Jisòs Krɛst na. Yà'sə sə nì tsə̀' dʉk də Yòŋsə̀ nə̀ Nwìi mʉ tuhù wèŋ. Yi nə̀ yi maŋgəŋgèŋ nə.
60004015	A ye-a ŋga ŋwə̀ nəmòk sə yə ŋgə' fana kà də yi ye ŋgə' bʉsə̀ də yi ŋgà zə bwì kè ŋgà yə̀ kè ŋgà gʉ̀ bʉp àlɛ ye. Ŋwèe kà ŋgə' bʉsə̀ də yi sə gbʉ̀ ni kɛ'cà sənə bum bwì wèŋ wàwà sə̀' yə.
60004016	Fana a ye-a ŋga ŋwè yə ŋgə' də bʉsə̀ yi krətèŋ fana yi kà də yi koksə marè'tu dʉk. Yi kwasə Nwì bʉsə̀ wo sə jə yi co ŋwə̀ə Krɛst.
60004017	Yusə dʉk də, mvə̀k kʉ̀rə laŋ nə̀ ŋgò kə̀ sak yèto nzak bohò bʉ̀ʉ Nwì wèŋ. Nə yèe nə də a ye-a ŋga bum sə̀ vesùwèŋ rì yà' ŋga'a yèe mègù yà'sə ntò yə̀yèto, fana yà'a nə kə ye wesə yè'sə nsàp nə̀ fò bohò bʉ̀ʉ sə̀ wo à bɛ̀ŋ Ntirə̀ nə̀ Bə̀boŋ nə̀ Nwì nə ɛ?
60004018	Mvəsə̀ ŋwàk Nwì nə sə cèp dʉk də, A gʉgʉŋ ŋkuŋ bʉ̀ʉ sə̀ wo kə̀kʉrə̀ə nə tesə də wo ka nzak bohò Nwì gbʉ. A ye-a vɛ'nə, ye də yà'a nə gʉŋ wesə yè'sə nsàp nə̀ fò bohò bʉ̀ʉ sə̀ wo kà Nwì wəpgə̀ yàʼa nɛ?
60004019	Bʉ̀ʉ sə̀ wo sə yə ŋgə' bʉsə̀ Nwì dʉk vɛ'nə yi fana wo sə gʉ mali bə̀boŋ, nə fa ni' awo pwe' ndzə bohò Nwì nə̀ nà' à gʉ̀ wo. Yi Nwì nə̀ yi gʉ̀gə̀ yusə̀ yi kak də yi nə gʉ pwe'.
60005001	Mʉ̀ tse' mʉncèp mòk nə̀ mʉ̀ dzəm ŋgò tsə̀' fa nà' bohò wèŋ bʉ̀ʉ sə̀ wèeŋ ŋkwàha bwì mʉ coos. Mʉ yàm sə̀' ŋwə̀ nə̀ mantombì. Mʉ̀ ànə ye mvəsə̀ Krɛst à yə ŋgə' bə lis am. Mʉ nə kə ye mòk nə̀ ŋgò tse' kə̀kuksə̀ ye ma mòk nùbu nə̀ yi və̀ə. Nà'a njo nə̀ mʉ̀ sə lɛŋ weŋ də,
60005002	Jəŋ ŋkərə̀ bə bʉ̀ʉ Nwì sə̀ yi a fa ndzə bohò wèŋ yà'a bə̀boŋ. Sə kʉk wo mvəsə̀ ganakù kʉ̀kgə̀ nàam ye. Kà də wèeŋ sə kʉk wo co bʉ̀ʉ sə̀ wo ko weŋ bə ŋàŋ ŋkuŋ wèŋ sə kʉk wo dʉk, wèeŋ kʉk wo lɛ bʉsə̀ də wèŋ tse' ntʉm nə̀ kwəkwa ŋgò kʉ̀k wo. Kà də wèeŋ noŋsə to mantombì mbàam sə̀ wo nə lak weŋ fo' dʉk. Wèeŋ fak bə ntʉm nə̀ rərɛŋ.
60005003	Kà də wèeŋ niŋ tsok fa bʉ̀ʉ sə̀ Nwì a fa ndzə bohò wèŋ sə ŋàŋ dʉk. Gʉ̀ bum ləlɛ bə nsàp mandzə̀ nə̀ co ŋga bwì pwe' yə-a, wo nə dzəm ŋgò bɛ' lò nsàp nà'nə.
60005004	Ya nùbu nə̀ Jisòs Krɛst nə̀ yi ŋkum ganakùʼ bwì pwe' nə tesə və̀ jəja fana yi nə fa weŋ lə̀là' nə̀ nà'a kà bʉpgə̀. A yà'a də yi nə yamsə weŋ.
60005005	Bohò wèŋ wàhabwì, yà' mègù sə̀' vɛ'nə də wèeŋ wəp bʉ̀ ŋkwàha bwìŋ wèŋ. Wèŋ pwe' sə wəp mòk bə mòk, nə sə jəŋ ni' awèŋ sə nze, nə ye gʉgʉŋ ŋgò fàk bohò mòk bə mòk, bʉsə̀ yà' cu ndzənə ŋwàk Nwì dʉk də, Nwìi bɛ̀ŋgə̀ bʉ̀ʉ sə̀ wo nɛ̀gə̀ ni', Nə sə se sə̀ wo jəgə̀ ni' awo sə nze.
60005006	Ye də wèeŋ jəŋ ni' awèŋ sə nze bohò Nwì, yi nə̀ yi tse' ŋàŋ, ya mvə̀k nə̀ nje nə kʉrə fana yi fis kok weŋ mʉtsə̀.
60005007	Me'rə fa yu yà pwe' sə̀ yà' sə gha' weŋ ndzə bohò yi bʉsə̀ yi sə tsərə weŋ.
60005008	Jəŋ ŋkərə̀, nə muk noŋsə lis awèŋ to, nə sə kʉk, bʉsə̀ ŋkum ze', yi ŋwə̀ nə̀ wenə wèŋ cu bə dzè' nə sə gi kɛ'ca. Yi sə gì kɛ'ca co gwim nə̀ yi sə wa làp ŋwə̀ nə̀ co yi ko zə nà'.
60005009	Təəŋ gʉgʉŋ co yi kà weŋ gha', nə sə fa mali ntʉm awèŋ bohò Nwì. Sə riŋ tse' dʉk də bwe tɛ̀'ɛ yo sə̀ wo krətèŋ pwe' sə yə ŋgə' sə̀' mʉmvə̀'nə̀ wèŋ sə yə yà'sə sənə nzeŋgò nə ma fò lòoŋ.
60005010	A ye ŋga wèeŋ yə ŋgə' ghàr, fana Nwì nə tɛsə weŋ. Bum sə̀ bə̀boŋ pwe' və̀ mègù bohò yi. Yi à to weŋ ŋgò kə̀ tse' kə̀kuksə̀ ye mamòk bʉ̀ʉ Jisòs Krɛst. Yi Nwì nə bə tu yee nə gʉ tsəʼrə weŋ bə nsàp yu yà lòoŋ. Yi nə kə te' lokoksə weŋ bə ŋàŋ, nə tes weŋ mʉmvwe' kùum sə̀ gʉgʉŋ ya wèeŋ təəŋ gʉgʉŋ.
60005011	Ŋàaŋ ŋkum yèe cum mali gu sə̀ ye. Yà'a ye vɛ'nə.
60005012	Mʉ̀ còm fa weŋ mʉŋwàk ènə ŋga tɛsə mʉ Sìvanù. Mʉ̀ rìŋtseʼ də yi ŋwə̀ nə̀ yi bɛ'gə̀ mandzə̀ Krɛst bə zìnə ye pwe'. Mʉ̀ còm ŋwàk ènə ŋgò kwɛ'sə weŋ ya wèeŋ təəŋ gʉgʉŋ. Bum sə̀ mʉ̀ còm tsə̀' weŋ pwe', a bum sə̀ Nwì bə zìnə. Fana wèeŋ kotse' bum yè'sə cʉ̀k.
60005013	Cos nə̀ mvwe' lak Babilòŋ fɛɛŋ, nə̀ Nwì a cokfis wo co yi à cokfis weŋ nə, cèpsə weŋ bə̀boŋ. Mo àm Mak cèpsə weŋ sə̀' bə̀boŋ.
60005014	Wèeŋ cepsə mòk bə mòk bə nsàp cə̀cèpsə̀ nə̀ nà' sə nìtsə̀' dzədzəm. Wèŋ sə̀ wèeŋ bʉ̀ʉ sə̀ Krɛst pwe', fifi ye bohò weŋ.
61001001	Ŋwàk nèʼe tesə və̀ bohò mʉ̀ʉ Saimʉ̀ Pità, nə̀ mʉ mo ŋgà fàk Jisòs Krɛst nə ye sə̀' ŋgà gə̀ ntum ye. Mʉ̀ sə còm fa nà' bohò wèŋ bʉ̀ʉ sə̀ wèŋ a fa ntʉm awèŋ bohò yi yà'a. Jisòs Krɛst nə gʉ̀gə̀ bum ye pwe' bə mandzə̀ nə̀ kə̀kʉrə̀ də ya vesùwèeŋ fa ntʉm bohò yi. Nsàp yu nə̀ yi a gʉ̀ fa vesùwèŋ nə̀ nà'a kə̀kʉrə̀ nə, nà'a yumòk nə̀ nà' bò vɛ'ɛ wùriŋ. Jisòs Krɛst nə Nwì nə ye sə̀' ŋgà lùŋsə̀ ves.
61001002	Mʉ̀ lɛŋ də mvə̀'nə̀ wèŋ sə rì lò Tà Jisòs nə ye Nwì fana, Nwì nə gʉ də bə̀bo ye bə fifi ye sə yam ghaha bohò wèŋ anə yamə.
61001003	Nwì nə a jə ŋàaŋ ye sə̀ ghaŋ sə, nə fa vesùwèŋ bum sə̀ a sə dzəm yà' pwe' ŋgò cu ncu nə̀ bə̀boŋ, nə̀ co nà' gʉ Nwì kwa. Yi a gʉ̀ də vesùwèeŋ tse' bum yè'sə bə mandzə̀ nə̀ də vès rì ŋwə̀ nə̀ yi a to ves nə. Yi a to ves bʉsə̀ yi maŋgəŋgèŋ nə ye sə̀' bə̀boŋ.
61001004	Yi a gʉ̀ vɛ'nə fana ye də yi fa vesùwèŋ bum sə̀ yi ànə kak ves yà', sə̀ yà' tse' swe' bohò vesùwèŋ wùriŋ sə. Yi à gʉ̀ vɛ'nə də ya wèeŋ swirə bʉp nə̀ nà' cu sənə nzeŋgòŋ nə, nə̀ nà' sə tesə və̀ bohò bʉp sə̀ bwì sə dzəm yà' sə, fana nə tse' lɛ nsàp ntʉm nə̀ nà'a co nə̀ Nwì.
61001005	Ye də mvə̀'nə̀ wèŋ a fa ntʉm awèŋ bohò Jisòs fana yà'a kà fa'nə lə̀ təəŋ. Wèeŋ jihi nzòŋ gʉgʉŋ, nə yamsə naŋ gesə bum mok sə̀ bə̀boŋ mbwa; wèeŋ ye də wèŋ yamsə naŋ də wèeŋ kà sənə bʉp nə̀nàk gbʉ̀ ni. Nə yamsə naŋ fe'lə ŋkərə̀ nə̀ ŋgò rì bum sə̀ ma nə̀ Jisòs.
61001006	Anə kà ŋkərə̀ mègù, wèeŋ yamsə naŋ fe'lə nə̀ ŋgò ko ni' awèŋ mbwa sə̀'. Wèeŋ sə ko ni' fana wèŋ yamsə naŋ gesə kontʉm mbwa. Wèeŋ sə ko ntʉm, wèŋ yamsə naŋ fe'lə ŋgò gʉ̀ bum sə̀ yà'a bə mandzə̀ Nwì pwe'.
61001007	Wèeŋ sə gʉ̀ bum sə̀ yà'a bə mandzə̀ Nwì sə fana wèŋ yamsə naŋ nə̀ ŋgò jə ndàaŋwè pwe' co moma yo. Wèeŋ sə jə ndàaŋwè pwe' vɛ'nə fana wèŋ yamsə naŋ nə̀ ŋgò dzəm bwì mbwa sə̀'.
61001008	A ye-a ŋga wèŋ sə gʉ̀ bum yè'sə, nə sə gʉ ghaha yà' ghaha fana ye də mvə̀'nə̀ wèŋ a rì Jisòs sə nə kà wà ye, ncu awèŋ nə nə tse' fàk bə̀boŋni.
61001009	Bʉ̀ʉ sə̀ wo sə kà-a yàwo vɛ'nə gʉ̀ fana wo co ŋwə̀ nə̀ yi kà sə̀sap yə gèsə̀gə̀, wo co ŋwə̀ nə̀ lis ye à loho laŋ. Wo a swì bisə də Jisòs à cùk fis fa wo bʉp awo sə̀ wo à gʉ̀ sə laŋ.
61001010	Bwema am wèŋ, bum yè'sə nə yeè nə vɛ'nə fana mʉ̀ lɛŋ weŋ wùriŋ də wèeŋ jihi nzòŋ, nə gʉ ŋga yà'a niŋtsok də Nwì a to cok fis jəŋ weŋ də ya wèeŋ ye bʉ̀ʉ ye wèŋ anə zìnə. Wèeŋ gʉ̀-a vɛ'nə fana wèŋ kà maŋkwɛ̀ŋ gbʉ̀ fohò lò yuk.
61001011	Yà'a mvwe' sə̀ Nwìi nə muk fa li weŋ mandzə̀ nə̀ ŋgò kə̀ ni mvwe' gaŋ ŋkum sə̀ Tà àvès Jisòs Krɛst, nə̀ yi sə̀' ŋgà lùŋsə̀ vès nə; fana a cum mam mok vesə wèŋ nə̀ mvèsə̀.
61001012	Bum yè'sə nə yeè nə vɛ'nə fana mʉ̀ dzəm də mʉ sə tsərə fa weŋ yà'. Mʉ̀ rì sə̀' də wèŋ a rì zìnə nə sə̀' laŋ, nə sə təəŋ nə bə zeŋ sə̀' gʉgʉŋ.
61001013	Megu də nə̀ mʉ̀ cu tse' ntò fo' bə lis nèʼe fana yà' sə bò mʉ yàm də mʉ sə tsərə fa weŋ yà' ghà yà lòoŋ, ya ŋga wèeŋ ye mali bə zeŋ cəcuŋ.
61001014	Mʉ̀ rì də ka mok sə̀sap cum fe'lə ya mʉ fweŋ mak gɛsə ŋgùpni' nèʼe fo'. Mʉ̀ rì vɛ'nə bʉsə̀ Tà àvès Jisòs Krɛst a tsə̀' mʉ vɛ'nə yi jəja.
61001015	Mʉ nə jihi nzòŋ, nə lap noŋsə fa weŋ mandzə̀ nə̀ co də a ye-a ŋga mʉ̀ kpʉ lò yàm sə̀ laŋ fana wèŋ sə tsərə mali bum yè'sə fo'.
61001016	Vès a tsə̀' fa weŋ mvə̀'nə̀ Tà àvès Jisòs Krɛst ànə tesə və bə ŋàŋ yà'a laŋ. Bum sə̀ vès a tsə̀' fa weŋ yà'sə, ka ncèep cùu sə̀ wà sə̀ bwì a tsərə kok gù yà' bə ŋkərə̀ə yàwo, nə sə cep yeŋ. Yà'a yumok sə̀ vès a yə ŋàaŋ ye sə bə lis avès.
61001017	Ghà nə̀ Tà Nwì ànə yamsə yi, nə kuksə yi nə, à ye ŋga vèes sə̀' fo'. Vès à yuk mvə̀'nə̀ Nwì nə̀ yi yam càsə ndàaŋwè pwe' yi nə à sə cèp də, “Nèʼe mo àm nə̀ mʉ̀ dzəm yi, yi gʉ̀gə̀ ntʉm àm sə kwa wùriŋ.”
61001018	Vès à ye mʉmvwe' nda nə̀ Nwì ànə və mbwa nà'a ves Tà Jisòs wèŋ bəbɛ', nə yuk ŋgì nə mvə̀'nə̀ nà' sə cèp vèsə mʉbu bə ntu' avès.
61001019	Vesùwèŋ rì tse' ŋga'a mok pap də bum sə̀ ŋgàa tsòhò bum Nwì wèŋ sə̀ njamòk à cèp sə yà'a zìnə bʉ̀ʉ bum sə̀ vès a yə yè'sə. Ye də anə boŋ bohò wèŋ wùriŋ ŋga wèŋ fa-a ŋkərə̀ awèŋ bohò ncèp ènə, bʉsə̀ nà'a co laàm nə̀ nà' sə rɛŋ mvwe' ndzəndzəm tə̀tè kə dzeŋ ghà nə̀ tsok sə də a rɛŋ. Ghà nə̀ sɛ̀tsok kok kàmòk fana wèŋ ye rɛɛŋ wes bum sə ntʉʉ̀ wèŋ anə.
61001020	Yusə̀ gʉgʉŋ sə a də wèeŋ riŋ də, bum sə̀ ŋgàa tsòhò bum Nwì wèŋ à cèep, nə com ndzənə ŋwàk Nwì sə à ka yumok sə̀ bwì à tsərə kok yà' sə və̀ə wo bə ŋkərə̀ nə̀ njàwo yeŋ.
61001021	Ncèp nə̀ ŋgàa tsòhò bum Nwì wèŋ à sə cèep nə à ka yà' bə ŋàaŋ yàwo cep, Yòŋsə Nwì ànə ni sə ntʉʉ̀ wo ŋkuŋ nàʼ sə gʉ wo, wo cep bum sə̀ yà' sə tesə və̀ bohò Nwì.
61002001	Ànə ye to mantombì fa', bʉ̀ʉ sə̀ wo à sə dʉk də wo sə tsòho bum Nwì ŋga wo cì' mvwès wèŋ à ye mʉŋgorə̀ bʉ̀ʉ Nwì wèŋ. Yà'a nie' sə̀' vɛ'nə də bʉ̀ʉ sə̀ wo yə'rə fagə̀ bwì mvwès wèeŋ nə ye mʉŋgorə̀ wèŋ sə̀'. Wo nə wooŋ və, nə sə yə'rə fa bwì yəyə'rə̀ nə̀ bə jòŋ nə̀ nà'a nə gʉ bʉpsə bwì. Wo nə dzeeŋ masà àwo nə̀ yi ànə kə tiŋ və tu awo yi nə mwè. Anə kà sàp fana nsàp ŋgə' nə̀bʉp nə və mʉ tuhù wo bʉ̀ʉ nsàp yu nə̀ wo sə gʉ̀ ànə.
61002002	Bwì ŋkʉ̀ʉŋ nə bɛ' mandzə̀ awo nə̀ jì marè'tu nə. Bʉ̀ʉ yè'sə wèeŋ nə gʉ bwì wo sə cèp bum sə̀ bʉp bə mandzə̀ Nwì nə̀ nà'a zìnə nə.
61002003	Ŋgàa yə'rə̀ fa bwì mvwès yè'sə wèeŋ dzəm mègù də wo tse' bum pwe'fo' wo. Fana wo sə borə kɛ' weŋ bə mvwès də ya wo tse' swe' awo fo'. Ŋwə̀ nə̀ yi sakgə̀ nzak ànə fʉhʉ ye ntinə bʉ̀ə̀ ŋgò yeŋsə wo ŋgə'. Anə kà sàp fana yi mesə wo pwe'fo'.
61002004	Ja'a na yàwèeŋ yusə̀ Nwì ànə gʉ mvə̀'nə̀ masinjàa Nwì mok wèŋ ànə gʉ bʉp yà'a nɛ̀. Yi à ka wo wà me'rə. Yi à ko màk gèsə wo mvwe' ŋgə' nə̀ sə misə̀. Wo nò ca bə kwaŋ, ndzəm sə seŋ ca sə̀' ŋkʉŋ. Wo nə cum mam ca vɛ'nə tə̀tè kə wɛs nùbu sak nzak.
61002005	Bʉ̀ʉ sə̀ njamòk sə̀ wo à gʉ̀ bʉp yà'a, yi à ka wo wà sə̀' me'rə. Yi ànə gʉ ndzəp rwiŋ, nə zə wes wo. Bʉ̀ʉ sə̀ yi ànə gʉ yumok kà wo gʉ̀ sə, à ye mègù Nuà nə̀ yi à sə tsòho fa bwì də wo gʉ yusə̀ yà'a bə̀boŋ. À swìrə mègù Nuà nə bə ndap ye, wo à ye bwì sàmba.
61002006	Bʉ̀ʉ sə̀ wo à sə cugə̀ mvwe' lak Sodòm bə Gòmorà yà'a wèŋ à gbʉ̀ nzak bohò Nwì sə̀'. Nwì à tɛ̀ və̀psə lak yà'sə pwe' nə̀ pwe'. Yi à gʉ̀ vɛ'nə ŋgò nì fa bʉ̀ʉ sə̀ wo nə̀ kà bohò yi yuk də yi nə̀ kə̀ yeŋsə yà' ŋgə' ntsə'mòk.
61002007	Yi ànə caŋsə gɛsə megu Lot yiìyi, nə̀ yi à sə bɛ' ye mandzə̀ nə̀ nà'a zìnə. Lot nə à sə yəgə̀ nsàap bʉp sə̀ lak yà'sə wèŋ à sə gʉ̀gə̀ə fana ntʉm sə yaa yi.
61002008	Yi à sə cugə̀ mʉtsətsəʼrəə bʉ̀ʉ sə̀ bʉp yà'sə wèŋ, nə sə ye bʉp sə̀ wo à sə gʉ̀ʉ sə nùumbu pwe'. Yi à sə yukgə̀ bum sə̀ bʉ̀ʉ sə wèŋ à sə cèep sə sə̀'. Bʉp sə̀ bʉ̀ʉ sə wèŋ à sə gʉ̀ʉ sə à sə yaaŋ bʉp yi sə ntʉʉ̀ co wù kà fʉ̀k, bʉsə̀ yi à ye ŋwə̀ nə̀ yi à sə bɛ' ye mandzə̀ nə̀ nà'a zìnə.
61002009	Bum yè'sə sə nì fa vesùwèŋ də Nwì rì mandzə̀ nə̀ aco yi noŋsə bʉ̀ʉ ye wèŋ ya wo swirə ŋgə' nə̀ nà'a nə̀ kə̀ və̀ nə. Bum yè'sə sə nì fa vesùwèŋ sə̀' də yi rì mvə̀'nə̀ aco yi sə gʉ ŋgàa gʉ̀ bʉp wèŋ tə̀tè kə wɛs nùbu nə̀ yi nə sak yà'wèŋ, nə yeŋsə wo ŋgə'.
61002010	Bʉ̀ʉ sə̀ wo nə̀ yə ŋgə' ènə nə casə bwì pwe', a nsàap bʉ̀ʉ sə̀ wo gʉ̀ mègù yàwo yusə̀ ntʉʉm awo sə dzəm də wo gʉ yà'a; nə ye fe'lə bʉ̀ʉ sə̀ wo bɛ̀ŋgə̀ ŋgò yuk bohò bʉ̀ʉ sə̀ yà'wèeŋ mantombìi wo. Bʉ̀ʉ yà'sə wèeŋ kà yumok wəpgə̀ nə ye sə̀' gʉgʉtu. Wo kà yòŋsə̀ə sə̀ bwì tse' ŋgò wəp wo yà'a sə̀' wəp, wo sə yak yà' yàak.
61002011	A mègù-a sə̀ masinjàa Nwì wèŋ sə̀ wo gʉ ghak ŋgàa yə'rə̀ fa bwì mvwès yè'sə, wo kà liŋ yòŋsə̀ə sə mantombìi Nwì yàkgə̀.
61002012	Bʉ̀ʉ yè'sə wèŋ cèpgə̀ yusə̀ bʉp bə yumok sə̀ wo ka bə zeŋ rɛɛŋ. Wo sə gʉ̀ bum bə mandzə̀ ləm, co nàam ŋgaŋ sə̀ wo kʉ̀rə mègù ŋgò təm zə wo təmə. A zìnə də mvə̀'nə̀ wo sə bʉpsə bʉ̀ʉ mok yà'sə, wo nə̀ kə̀ kpʉ màha ntsə'mòk wà.
61002013	Ŋgə' nə̀ wo sə fa bwì ànə, Nwìi nə̀ làk fəsə wo sə̀'bə ŋgə'. Bʉ̀ʉ yè'sə wèŋ sə dzəm mègù ŋgò gʉ̀ yusə̀ ni' awo sə dzəm yà'. Bum sə̀ ndzəmə̀, wo sə gʉhʉ yàwo yà' maràŋ kwaŋ. Nsàp mandzə̀ àwo ànə sə jə və̀ marè'tu bohò bʉ̀ʉ Nwì wèŋ wù kà fʉ̀k. Wo zʉ be'ləgə̀ zʉzʉ wenə wèŋ mvwe' mò'fis, wo sə wooŋ lo mali ŋgò kə̀ gʉ̀ bʉp, nə sə kwa bə zeŋ.
61002014	Wo jə mvə̀k àwo pwe' ŋgò tsərə mègù bə nzaʼ ko sàhà, wo gʉ bʉp, nə kà wò lok. Wo yə bʉ̀ʉ sə̀ wo ka gʉgʉŋ bə bum sə̀ ma nə̀ Nwì yeŋ fana wo borə yà' ŋgò mè'rə mandzə̀ nə̀ Nwì nə. Wo à ləəŋ yàwo bə nsàp nə̀ ngò tsərə də wo tse' megu bum pwe' wo nà'a laŋ. Nsàp bʉ̀ ànə a gbʉ̀ nzak bohò Nwì tè.
61002015	Wo a mè'rə mandzə̀ nə̀ rərəŋ nə, nə bɛ' lò nə mok nə̀ bə jòŋ. Wo a bɛ' lò mok mandzə̀ Balàm nə̀ mo Biyò nà'a. Balàm nə à ye ŋwə̀ nə̀ yi à sə kwa ŋgò gʉ̀ bʉp ya yi tse' mbàm fo'.
61002016	Ànə geŋ Nwì nə jwa sa'rə yi bə bʉp ye nə. Ànə ye də mvomndè' nə̀ yi kà cù cèpgə̀ nèʼe à cèp bohò yi co ŋwè sə cèp yi. Yi à cèp vɛ'nə, nə gʉ ŋgà tsòhò bum Nwì nə yi teŋsə ŋgò gʉ̀ yu ləm ye sə.
61002017	Ŋgàa mvwèes yè'sə wèŋ mègù co mvwe' sə̀ ndzəp à sə tesəgə̀ fo', nə yum bisə lo. Wo mègù sə̀' co mbàk nə̀ fə̀fə̀ kə̀ bwì' samsə nà' ŋga nà' ka mbʉ̀ŋ ntò li. Nwì a fʉ̀hʉ nòŋsə fa wo mvwe' ŋkəŋkɛs ndzəm nə̀ wo nə̀ kə̀ cu fo' laŋ.
61002018	Wo cèp fomsə bòŋsə ncèep sə̀ wà kə̀ cùhù wo, nə sə lap ŋgò bòrə bʉ̀ʉ sə̀ wo sə də wo me'rə mandzə̀ bʉ̀ʉ sə̀ wo ka Nwì riŋ sə. Wo sə làp ŋgò bʉ̀sə yà'wèŋ vɛ'nə də ya yà'wèeŋ sə gʉ megu bum sə̀ yà' sə bò ni' awo sə.
61002019	Wo sə tsoho fa bʉ̀ʉ yà'sə wèŋ də yà'a nə cum bə tu yà' mvə̀'nə̀ yà' dzəm, ŋga wo sə̀ wo sə cèp sə cu ŋkwɛ̀ŋ bohò bʉp. A vɛ'nə bʉsə̀ yusə̀ yà'a ko kìiŋ tse'-a ŋwè lòoŋ, ye də ŋgə̀ŋgàŋ cu ŋkwɛ̀ŋ bohò yu ànə.
61002020	A ye-a ŋga bʉ̀ʉ sə̀ wo ànə riŋ me Jisòs Krɛst nə̀ yi Tà nə ye ŋgà lùŋsə̀ vès, nə caŋ tesə sənə bum nzeŋgòŋ sə̀ aco yà' bʉpsə ŋwè sə fana nə kə gbʉ ni ca sə̀mok; ye də ncu àwo nə̀ maŋkwɛ̀ŋ nə bʉp càsə mvə̀'nə̀ wo à ye to mantombì.
61002021	A ye-a vɛ'nə ye də ànə boŋ ghak lɛ co wo kà mandzə̀ nə̀ zìnə nə rì yuk, nə noŋsə də wo rì wes yà' làaŋ, nə me'rə fe'lə lʉ̀ʉk Nwì sə̀ rərɛŋ sə, nə kà yà' mok bɛ'.
61002022	Nsàp nə̀ wo gʉ̀ ànə sə nì də ncèp nə̀ bwìiŋ cèpgə̀ nə nà'a zìnə. Ncèp nə̀ də, “Ŋgbʉ lu, nə kə te' zʉ fe'lə yà' sə̀mok.” Ncèp mòk ye sə̀' də, “Wo cùk fa ŋgùnaŋ ni' də ya yi ye rərɛŋ, yi bwi lo, nə kə noŋ dzərə sənə mwɛ̀' sə̀mok.”
61003001	Ŋge' am wèŋ, nèʼe ŋga'a ŋwàk àm nə̀ ba nə̀ mʉ̀ còm fa weŋ. Ndzənə ŋwàak am sə̀ ba sə pwe'fo', mʉ̀ a sə làp mandzə̀ ŋgò tsərə fa weŋ bum yè'sə, ya wèeŋ riŋ tse' yusə̀ yà'a rərəŋ sə.
61003002	Mʉ̀ a còm bum yè'sə ya wèeŋ sə tsərə ncèep sə̀ ŋgàa tsòhò bum Nwì sə̀ njamòk wèŋ à sə dʉk də yà'a nə̀ kə̀ ye ntsə'mòk sə. Wèeŋ sə tsərə tse' lʉ̀ʉk sə̀ Tà Jisòs nə̀ yi sə̀' ŋgà lùŋsə̀ vès à tsə̀' weŋ cùhù ŋgàa ntum ye sə̀ yi à tum yà' də wo kə tsok wèŋ ŋgò gʉ̀ʉ yà'a.
61003003	Yusə̀ mʉ̀ sə dzəm də wèeŋ riŋ to sə də, ghà nə̀ nzeŋgòŋ nèʼe kʉəp ŋgò mèe fana bwìiŋ nə tesə və sə̀ wo nə sə gʉ bum mvə̀'nə̀ bò wo. Bʉ̀ʉ yè'sə wèeŋ nə sə ywi ncèp nə̀ Nwì nə.
61003004	Wo nə sə dʉk də, “Jisòs ànə kak də yi nə bwi və sə̀mok àlaa? Yi nə yeè nə fò? Tɛ̀' avès wèŋ à kpʉ wes lò ntinə bʉ̀ə̀, bum pwe' cu malì mvə̀'nə̀ yà' ànə ye to mantombì; yumok nə̀ mò'fis ka kupsə lok.”
61003005	Bʉ̀ʉ sə̀ wo sə cèp vɛ'nə yè'sə, wo dzəm tsə mègù wo ŋgò bɛ̀ŋ də Nwì ànə cep bə cù wà fana ntòbu bə nze tesə və. Yi ànə gʉ nzeŋgòŋ nə bə ndzəp fana a yà'sə də nzeŋgòŋ à tesə ndzənə ndzəp.
61003006	Yi à jə sə̀' ndzəp, nə gʉ bʉpsə nzeŋgòŋ nə bə zeŋ ghà nə̀ ndzəp ànə rwiŋ nə, nə ses lok nzeŋgòŋ nə pwe' nà'a.
61003007	Nwì nə sə nòŋsə ntòbu bə nzeŋgòŋ sə̀ yà' cu ŋga'a fo' yèʼe sə̀' bə ncèp ye nə də yà'a nə̀ cu lì vɛ'nə tə̀tè kə dzeŋ nùbu nə̀ mis nə̀ tɛ̀ və̀psə yà' pwe'. Yà'a nə̀ cu fo' tə̀tè kə dzeŋ nùbu nə̀ yi nə̀ sak bwì pwe', nə ləsə bʉ̀ʉ sə̀ wo à ka mandzə̀ ye bɛ' yà'a wèŋ.
61003008	Ŋge' am wèŋ, yumòok mò'fis nə̀ wèeŋ kà nà' swì. Yu nə də lùumŋgòŋ ncùhù mò'fis bə nùbu nə̀ mò'fis mègù bohò Nwì pwe'fo' yəyərə̀, zəzook fo' bʉ̀ə̀.
61003009	Bʉ̀ʉ mok sə tsərə də Nwì sə càsə mvə̀k ŋgwàaŋ wùriŋ, nə kà yusə̀ yi ànə dʉk də yi nə gʉ sə gʉ̀. Yusə də Nwì sə ko ntʉm, bʉsə̀ yi sə kà də ŋwə̀ nəmòok bisə dzəm. Yi sə dzəm də ndàaŋwè pwe' kupsə, nə bwi fa bʉp awo ŋkwɛ̀ŋ.
61003010	A ye-a sə̀ vɛ'nə fana, Tà Jisòs Krɛst nə̀ bwì və̀ ye və̀ə. Yi nə̀ və̀ co ŋgà yə̀ və̀ yi. Mvə̀k ànə ye, bwì yuk ŋga sə cwì vɛ'ɛ nə̀bʉp, fana bum sə̀ yà' ma mʉbu nə nom bisə wà. Bum pwe' sə vəp wes, nzeŋgòŋ nə bə bum sə̀ yà' cu ca sə pwe'fo' nə nom bisə wes wà.
61003011	Mvəsə̀ vesùwèŋ rì də bum pwe' nə̀ kə̀ nòm bisə vɛ'nə fana ye də a bə̀boŋ də a cum ncu nə̀ nà'a vɛ'ɛ bə̀boŋ wùriŋ. Wèeŋ noŋsə fa ni' awèŋ bohò Nwì pwe' nə̀ pwe', nə sə yuk yi bə bum pwe' sə̀'.
61003012	Wèeŋ sə kʉk megu lis bə nùbu nə̀ Nwìi nə̀ və̀ nə, nə sə lap mandzə̀ ŋgò gʉ̀ sə̀' gʉgʉŋ co də nùbu ànə kə dzeŋ nə̀nàk. Nà'nə nùbu nə̀ ntòbu nə sə nom bisə fana bum pwe' sə vəp wes.
61003013	Megu də Nwì a kàk vesùwèŋ laŋ də yi nə gʉ ntòbu nə̀ fi bə nzeŋgòŋ nə̀ fi sə̀', fana bum nə megu mok fo' pwe' sə̀ bə̀boŋ. Yà'a yusə̀ a sə kʉ̀k ŋga'a zeŋ sə.
61003014	Ŋge' am wèŋ, mvə̀'nə̀ wèŋ sə tək nùbu ànə fana wèeŋ lap mandzə̀ gʉgʉŋ co yi kə̀ bwì və̀ə, yi tseŋ weŋ ŋga wèŋ ka jòŋ bohò Nwì gʉ; ya weŋ Nwì wèeŋ ye cù mò'fis bə fifi.
61003015	Wèeŋ jəŋ lɛ də njo nə̀ Tà Jisòs sə kà ntò və̀ nə, a ŋgò fa mandzə̀ də ya ndàaŋwè pwe' tse' lùŋ. Tə̀tà àvès Pol nə̀ vesùwèŋ dzəm yi nà'a còm fagə̀ weŋ, yi sə tsok weŋ sə̀' vɛ'nə bə ŋkərə̀ nə̀ Nwì a fa yi nə.
61003016	Ndzənə ŋwàak ye sə̀ yi còmgə̀ yà' lòoŋ, yi sə cep kum bə zeŋ mʉmvə̀k ànə. Yi còmgə̀ bum mok ndzənə ŋwàak ye sə, sə̀ yà' gʉ ŋgò rɛɛŋ yà'. Bʉ̀ʉ mok sə̀ ŋkərə̀ə awo ka pap təəŋ, nə ye sə̀' ŋga wo ka yumok riŋ wèŋ fana wo jəŋ ncèep ye sə, nə sə cwiŋ bʉsə yà' mvə̀'nə̀ wo cwi bʉ̀səgə̀ ncèep mok sə̀ ndzənə ŋwàk Nwì vɛ'nə. Mvə̀'nə̀ wo sə gʉ̀ vɛ'nə fana ye də wo sə to naaŋ ŋgə' mʉ tuhù wo.
61003017	Ŋge' am wèŋ, mvəsə̀ wèŋ rì yàwèŋ bum yè'sə laŋ fana wèeŋ jəŋ ŋkərə̀ də ya bʉ̀ʉ sə̀ wo sə kà yàwo mandzə̀ Nwì bɛ' yà'a kà weŋ ma njàwo nə̀ bə jòŋ sə lo. Ya kà də wo kpɛsə fis weŋ mvwe' yàwèŋ sə̀ bə̀boŋ sə̀ wèŋ tə yà'a dʉk.
61003018	Wèeŋ gʉ lɛ rì ghaha lò Tà àvès Jisòs Krɛst nə̀ yi ŋgà lùŋsə̀ vès, nə sə gʉŋ wesə lo mantombì bə bòvə̀m nje nə. Vesùwèeŋ fa yi kə̀kuksə̀ nə kà teŋsə̀ yuk. Yà'a ye vɛ'nə.
62001001	Yumòk à ye to ye foʼ nə̀ mʉ̀-à yuk nà', nə ye nà' bə lis am, nə jwɛŋ nà' bə bo sə̀'. Yu ànə a Ncèp nə̀ nà'a lùŋ nə, ŋga nà'a Jisòs mo Nwì.
62001002	Lùŋ nə ànə yəəŋ, fana vès ye yi, nə sə tsə̀' fa-à nə weŋ bə nzak lùŋ nə̀ nà'a nə̀ kà mè, nə̀ nà' à ye to ntò bə tɛ̀' Nwì ŋkuŋ vès ye nà' nə.
62001003	Vès sə tsə̀' fa weŋ bum sə̀ vès à yə, nə yuk yè'sə, ya ŋga wèeŋ be'lə ves ŋgò sə kwaha. Nə ye də ves Tà Nwì nə ye mo ye Jisòs Krɛst wèŋ ye mvweʼ mòʼfis.
62001004	Njo nə̀ vès còm bum yè'sə də ya kwəkwa nə̀ vesùwèŋ nə yam tsəʼrə wesə bə̀boŋ.
62001005	Ncèp nə̀ vès à yuk bohò mo ye, nə sə tsə̀' fa-à nə wèŋ nə də, Nwìi rərɛŋ co marɛŋ, yi ka ŋgà ndzəndzəm ye lok saam.
62001006	A ye-a ŋga vesùwèŋ dʉk də, ves Nwì wèeŋ mvwe' mò'fis, nə sə gi sənə mandzəm, fana ye də yusə̀ vesùwèŋ sə cèp, nə sə gʉ sə pwe'fo' mvwès.
62001007	Vesùwèŋ gì-a sənə marɛŋ, mʉmvə̀'nə̀ yi sə̀' sənə marɛŋ, ye də vesùwèeŋ mvwe' mò'fis. Jisòs mo ye sə cùk rɛŋsə fis fa ves bʉp avès bə ndʉəm ye.
62001008	A ye-a ŋga vesùwèŋ dʉk-a də a ka ŋgàa gʉ̀ bʉp yeŋ, ye də vesùwèŋ sə bòrə ni' avès, vesùwèŋ ka zìnə nə riŋ lok nə̀ mvèsə̀.
62001009	A ye-a ŋga vesùwèŋ gʉ̀ bʉp, nə dzəm fis kə̀ cùhù vès, fana yi ŋwə̀ nə̀ zìnə, yi nə ye sə̀' kə̀kʉrə̀ ŋgò swì fa ves, nə cuk rɛŋsə fis fa ves bʉp avès sə.
62001010	A ye-a ŋga vesùwèŋ dʉk də, a ka bʉp gʉ, ye də vesùwèŋ sə dʉk yàʼsə də yi ŋgà cì' mvwès. Ye də ncèp ye nə ka sə ntʉʉ̀ vès yeŋ.
62002001	Bwe am wèŋ, mʉ̀ sə còm fa weŋ bum yèʼe də ya wèeŋ kà bʉp gʉ̀. A ye-a ŋga ŋwə̀ nəmòk gʉ̀-a bʉp, Jisòs Krɛst cu yo nə̀ yi nə təəŋ mantombìi Tɛ̀' àvès Nwì, nə lɛŋ fa nà', bʉsə̀ yi ye ŋwə̀ nə̀ yi kə̀kʉrə̀.
62002002	Jisòos co yu cop nzak nə̀ aco vesùwèŋ fa Nwì ya yi swifa ves fɛŋ avès. Yi ka yu cop nzak bohò vesùwèŋ mègù, yi bohò nzeŋgòŋ nə pwe'fo'.
62002003	Yusə̀ aco yà' niŋtsok də vesùwèŋ rì Nwì, a ŋga vesùwèŋ sə noŋsə-a ncèp ye nə na.
62002004	Ŋwə̀ nəmòk dʉk-a də yi rì Nwì, nə kà yusə̀ Nwì sə dʉk gʉ̀, fana ye də ŋgə̀ŋgàaŋ ye ŋgà cì' mvwès. Yi ka zìnə nə̀ Nwì nə riŋ lok nə̀ mvèsə̀.
62002005	Ŋwə̀ nə̀ yi gʉ̀gə̀-a yusə̀ Nwì də yi gʉ fana nà'a yi nə̀ yi dzəm Nwì bə ntʉm ye pwe'fo' nə. Nà'a mandzə̀ nə̀ aco vesùwèŋ riŋ də a cu ndzə ni'ì Nwì zìnə.
62002006	Ŋwə̀ nə̀ yi dʉk-a də yi bə Nwì mvwe' mò'fis fana yi tse' ŋgò gì nsàp gì nə̀ Jisos Krɛst à gìi.
62002007	Ŋge' am wèŋ, yusə̀ mʉ̀ sə còm fa weŋ yèʼe, ka yumok sə̀ fi yeŋ, yà' mègù yusə̀ zəm sə̀ wèŋ ànə riŋ yà' mantombì fa' sə. Yusə̀ zəm yè'sə, a ncèp nə̀ wèŋ ànə yuk me nà' laŋ nə.
62002008	A ye-a sə̀ vɛ'nə fana yusə̀ mʉ̀ sə còm fa weŋ yè'sə sə̀ fi sə̀'. Yu ànə à yəəŋ bə nsàp ncu Jisòs, nə ye bə nə̀ njàwèŋ sə̀'. Nà'a nə̀ fi bʉsə̀ ndzəm sə cà gɛsə lò fana marɛŋ nə̀ zìnə sə yè ŋgò rɛɛŋ və̀ə.
62002009	A ye-a ŋga ŋwə̀ nəmòk dʉk-a də yi cu mvwe' marɛŋ, nə sə bɛŋ mali moma ye fana ye də ŋgə̀ŋgàŋ cu mali ŋga'a ntò sənə mandzəm.
62002010	A sə̀' zìnə də ŋwə̀ nə̀ yi dzəm-a moma ye fana ye də yi cu sənə marɛŋ. Yumok ka bohò yi co yi gbʉ yeŋ.
62002011	Fana mamòk nə sə̀' də ŋwə̀ nə̀ yi bɛ̀ŋ-a moma ye, ye də yi cu sənə ndzəm, nə sə jam kɛ' ca, bʉsə̀ mandzəm lok yi lis laŋ.
62002012	Bwe am wèŋ, mʉ̀ sə còm fa weŋ ŋwàk nèʼe bʉsə̀ wèŋ a tse' sə̀swìfa bə bʉp awèŋ mʉŋkwɛ̀ɛŋ liŋ Jisòs Krɛst.
62002013	Mʉ̀ sə còm fa weŋ tɛ̀' bʉsə̀ wèŋ rì yi nə̀ yi ànə ye ŋga nzeŋgòŋ ka ntò yeto nə. Weŋ wàhabwìŋ, mʉ̀ sə còm fa weŋ bʉsə̀ wèŋ a ghak ŋkum ŋgà gʉ̀ bʉp nə laŋ.
62002014	Weŋ bwe am, mʉ̀ sə còm fa weŋ bum yèʼe bʉsə̀ wèŋ rì tɛ̀' àvès Nwì. Mʉ̀ sə còm fa weŋ tɛ̀' bʉsə̀ wèŋ rì yi nə̀ yi ànə ye ŋga nzeŋgòŋ ka ntò yeto nə. Mʉ̀ sə còm fa weŋ wàhabwìŋ bʉsə̀ wèŋ tse' ŋàŋ. Ncèp nə̀ Nwì cu sə ntʉʉ̀ wèŋ, fana wèŋ ghak ŋkum ŋgà gʉ̀ bʉp nə.
62002015	Kà də wèeŋ dzəm nzeŋgòŋ bə bum sə̀ nzeŋgòŋ nə tse' sə̀' dʉk. Bʉsə̀ wèeŋ dzəm-a nzeŋgòŋ, ye də dzədzəm nə̀ tɛ̀' àvès ka sə ntʉʉ̀ wèŋ yeŋ.
62002016	Bum sə̀ nzeŋgòŋ nə tse' pwe', a bum sə̀ ŋgùpni' sə dzəm yà', bum sə̀ co bwìŋ yəgə̀ yà', nə sə waŋ yà' də wo dzəm ŋgò tse' yà', nə ye yusə̀ bwìiŋ nɛ̀gə̀ ni' bə zeŋ sə nzeŋgòŋ fɛɛŋ pwe'fo'. Mòk ka yu nə̀ nà' və̀ bohò Tɛ̀' yeŋ, yà' mègù lòoŋ sə̀ sə nze fɛɛŋ.
62002017	Nzeŋgòŋ nə sə cà lò càa, nà' sə cà lò bə bum sə̀ yà'a ca sə̀ bwì dzəmgə̀ yà' sə pwe'. Fana ŋwə̀ nə̀ yi sə gʉ̀-a ye yusə̀ Nwì dzəm, yi nə cu mam malìgə̀ fo'.
62002018	Bwe am wèŋ, nzeŋgòŋ nə kʉəp ŋgò mèe. Tsərə tse' mvə̀'nə̀ wo ànə tsok weŋ dʉk də nzeŋgòoŋ kʉəp ŋgò mè fana ŋwə̀ nə̀ yi bɛ̀ŋgə̀ Krɛst nə nə və. Nsàap bʉ̀ʉ yà'sə a və̀ ŋkʉ̀ʉŋntɛ̀ŋ laŋ. Fana aco vesùwèŋ riŋ də nzeŋgòŋ nə kʉəp ŋgò mè laŋ.
62002019	Bʉ̀ʉ yè'sə a tesə lò gɛsə mʉtsətsəʼrə vès bʉsə̀ wo à ka ŋkùp ma nə̀ njàvès yeŋ. Wo ànə yeŋ-a ŋkùp ma njàvès bwɛ̀rɛ də wo à ka tesə lò. Wo a tesə lò vɛ'nə fana yà' ni tsok jəja də wo ka ŋkùp ma nə̀ njàvesùwèŋ yeŋ.
62002020	Wèeŋ yàwèŋ bʉ̀ʉ sə̀ Jisòs Krɛst a sè wèŋ, nə fa weŋ Yòŋsə̀ nə̀ Rərɛŋ nə fana wèŋ rì yàwèŋ zìnə nə laŋ.
62002021	Njo nə̀ mʉ̀ sə còm fa weŋ nə, ka də a bʉsə̀ wèŋ ka zìnə nə riŋ yeŋ. A bʉsə̀ wèŋ rì zìnə nə, nə riŋ sə̀' dʉk də kaco mvwès tesə yuk ndzənə zìnə yeŋ.
62002022	A ye-a mʉmvə̀k ànə zìnə, ye də ŋgà cì' mvwèes yè'sə ndà? A ndàaŋwè pwe' nə̀ yi bɛ̀ŋ də Jisòs ka ŋkum ŋgà gèm bwì nə̀ Nwì à tumsə vèsə sə nze nə yeŋ. Ŋwə̀ nə̀ yi dzèeŋ-a nà' vɛ'nə ye də nà'a ŋwə̀ nə̀ yi ŋgà bɛ̀ŋ mo Nwì bə tɛ̀' ye nə sə̀'.
62002023	Mʉ̀ sə dʉk yè'sə dʉk də ŋwə̀ nə̀ yi dzèeŋ-a mo ye nə, yi ka bə tɛ̀' nà'nə yeŋ. Ye də ŋwə̀ nə̀ yi dzəm-a mo ye nə, yi tse' tɛ̀' nə sə̀'.
62002024	Wèeŋ riŋ tse' pap də wèeŋ kotse' ncèp nə̀ wèŋ à yuk to mantombì nà'a sə ntʉʉ̀ wèŋ cʉ̀k. Bum sə̀ wèŋ ànə yuk to yè'sə cu-a sə ntʉʉ̀ wèŋ, ye də wèeŋ nə cum malì mvwe' mò'fis weŋ mo nə, nə ye tɛ̀' nə.
62002025	Tsərə tse' də Jisòs Krɛst à kà' nòŋsə lò fa vès lùŋ nə̀ nà'a nə̀ kà mè nə.
62002026	Mʉ̀ còm fa weŋ yà'a bə mandzə̀ bʉ̀ʉ sə̀ wo sə làp ŋgò bòrə weŋ.
62002027	Wèeŋ yàwèŋ bʉ̀ʉ sə̀ Jisòs Krɛst a sè wèŋ bə yòŋsə̀ nə̀ nje, nà' cu sə ntʉʉ̀ wèŋ. Nà'a njo nə̀ wèŋ ka tse' ŋgò làp ŋwə̀ nəmòk ŋgò yə'rə weŋ tseʼ nə, bʉsə̀ yòŋsə̀ ànə sə yə'rə weŋ ŋgò rì bum pwe'. Yusə̀ Yòŋsə̀ nə sə yə'rə weŋ sə, yà'a zìnə, mvwès ka nja yeŋ. Nà'a njo nə̀ mʉ̀ sə dʉk weŋ də wèeŋ cum malì weŋ Jisòs mʉmvə̀'nə̀ Yòŋsə̀ nə sə yə'rə fa weŋ.
62002028	Bwe am wèŋ, mʉ̀ sə dʉk fe'lə sə̀mok də wèeŋ təəŋ mali ndzə ni'ì Jisòs, ya ŋga nùbu nə̀ yi bwì foho və̀ə, vesùwèŋ ye bə kwəkwa, a kà də a swihi lis bə marè'tu dʉk.
62002029	Wèŋ rì də Jisòos ŋwə̀ nə̀ kə̀kʉrə̀. Aco wèŋ riŋ tse' sə̀' də ndàaŋwə̀ pwe' nə̀ yi gʉ̀gə̀ bum kə̀kʉrə̀ fana ye də yi mo Nwì.
62003001	Kʉk ja'a na yòo ma nsàp dzədzəm nə̀ Tɛ̀' nə tse' bohò vesùwèŋ-ɛ. Yi dzəm ves vɛ'ɛ tə̀tè nə to fa ves liŋ də vesùwèeŋ bwe Nwì, ŋga a zìnə də vesùwèeŋ bwe Nwì anə. Njo nə̀ bʉ̀ʉ sə̀ sə nzeŋgòŋ kà vesùwèŋ rìgə̀, a bʉsə̀ wo ka tɛ̀' àvès Nwì sə̀' riŋ.
62003002	Ŋge' am wèŋ, vesùwèeŋ ŋga'a yèʼe bwe Nwì. A ka nsàp bʉ̀ nə̀ vesùwèeŋ nə kə bʉʉŋ nùu, ntò rɛɛŋ tsəʼrə. Yu nə̀ mò'fis nə̀ a rì nə də, nùbu nə̀ Jisòs və̀ə, vesùwèeŋ nə ye co yi, bʉsə̀ anə ye yi bə lis kwaraŋgaŋ mʉmvə̀'nə̀ yi cu sə.
62003003	Ŋwə̀ nə̀ yi tse'-a nsàp tsətsərə̀ ènə sə ntʉʉ̀ yi sə nòŋsə ni' ye rərɛŋ njàaŋ mvə̀'nə̀ Jisòs ye sə̀' rərɛŋ njàaŋ sə.
62003004	Ŋwə̀ nə̀ yi gʉ̀gə̀-a bʉp, ye də yi gʉ̀ bʉpsə lʉ̀k nə̀ Nwì, bʉsə̀ yusə̀ wo togə̀ yà' də bʉp sə, a ŋgò kà lʉ̀ʉk Nwì nòŋsə̀.
62003005	Wèŋ rì də njo nə̀ Jisòs Krɛst à və̀ sə nze fɛŋ, a ŋgò jə lò bʉp avès. Yi ka ye bʉp ndzə ni'ì yi tse' lok nə̀ kɛ̀' mò'fis.
62003006	Ye də ŋwə̀ nə̀ yi cu ndzə ni'ì Jisòs Krɛst kà bʉp gʉ̀gə̀. Ŋwə̀ nə̀ yi gʉ̀ malìgə̀-a bʉp ye də ŋwə̀ ànə ka ntò ye yuk, nə kà nà' sə̀' rì lok fʉ̀k.
62003007	Bwe am, ŋwə̀ nəmòok kà weŋ bòrə̀. Ŋwə̀ nə̀ yi gʉ̀gə̀ bum kə̀kʉrə̀ pwe', ŋwə̀ ànə yi kə̀kʉrə̀ mvəsə̀ Jisos Krɛst sə̀' kə̀kʉrə̀ sə.
62003008	Ŋwə̀ nə̀ yi gʉ̀gə̀-a bʉp, ye də yi mo Satà. Bʉsə̀ Satà cu ye ŋgà gʉ̀ bʉp, mvə̀'nə̀ à yèto yèe. Njo nə̀ Jisòs mo Nwì à və̀ sə nzeŋgòŋ fɛŋ, də ya yi kə gʉ bʉpsə fàak sə̀ Satà sə gʉ̀ pwe'.
62003009	Ŋwə̀ nə̀ yi mo Nwì bə nə̀ zìnə, yi kà bʉp mok gʉ̀ fe'lə̀gə̀. Bʉsə̀ yi tse' mok nsàp ntʉm nə̀ Nwì, fana kaco yi gʉ bʉp yeŋ.
62003010	Yusə̀ yà' sə nìtsə̀' zəzok nə̀ nà' cu mʉtsətsəʼrəə bwe Nwì nə ye bwe sə̀ Satà sə yè'. Ŋwə̀ nə̀ yi kà bə̀boŋ gʉ̀gə̀, ye də ŋgə̀ŋgàŋ ka mo Nwì yeŋ. Ŋwə̀ nə̀ yi kà dzədzəm bohò moma ye tse'gə̀, ye də yi ka mo Nwì sə̀' yeŋ.
62003011	Ncèp nə̀ wèŋ ànə yuk to mantombì nə nè' də, wèeŋ dzəm mòk bə mòk.
62003012	A kà nsàp ntʉm nə̀ Ken, nə̀ yi à ye ŋwə̀ə Satà à tse', nə zə moma ye nə̀ bə nà' à ye və̀m mò'fis nà'a tse'. Ken nə à zə moma ye nə yè'sə bʉ̀ʉ yà? Yi à zə nà' bʉsə̀ nà' à sə gʉ̀ yusə̀ yà'a kə̀kʉrə̀ fana yi sə gʉ̀ ye bʉp.
62003013	Yè'sə ànə ye-a vɛ'nə, ye də a ye-a ŋga nzeŋgòŋ nə bɛ̀ŋ-a weŋ sə̀' fana wèŋ kà də wèeŋ mərə də a vɛ'nə bʉ̀ʉ yà lɛ dʉk.
62003014	Vesùwèŋ rì yàvès də a cà tesə ndzə bohò kpʉ laŋ, a cu mok mvwe' lùŋ. Vesùwèŋ rì də yè'sə zìnə bʉsə̀ vesùwèŋ tse' dzədzəm bohò bwema avès. A yà'a mok jəja də ŋwə̀ nə̀ yi ka moma ye dzəm, ye də yi cu malì ntò ndzə bohò kpʉ.
62003015	Ŋwə̀ nə̀ yi sə bɛ̀ŋ-a moma ye, ye də yi ŋgà zə bwìŋ. Wèŋ rì sə̀' də ŋgà zə bwìŋ ka lùŋ nə̀ nà'a nə̀ kà mè nə tse' lok.
62003016	Ye'e mʉmvə̀'nə̀ aco a rì tse' dzədzəm sə, də Jisòs Krɛst à fa tu ye bohò vès. Ye də aco a fa tu avès bohò bwema avès sə̀'.
62003017	A ye-a ŋga ŋwə̀ nəmòk tse' bum, nə ye moma ye ŋga nà' ka yumok tse', yi kà manziŋ ŋgò tɛsə nà' tse', yà'sə ni tsok də yi ka dzədzəm nə̀ Nwìi fagə̀ ŋwè ŋgò dzəm moma ye sə ntʉʉ̀ yi tse'.
62003018	Bwe am wèŋ, bum yè'sə ye-a mʉmvə̀k ènə fana boŋ də kà də vesùwèeŋ sə dʉhʉ mègù bə cù dʉk də vesùwèŋ tse' dzədzəm dʉk. Vesùwèeŋ sə niŋtsok dzədzəm nə̀ zìnə ya lis ye sə̀'.
62003019	A yà'a zeŋ sə̀ aco yà' niŋtsok fa vesùwèŋ də a ma nə̀ zìnə nə. A sə̀' zeŋ nə̀ aco nà' gʉ ves a ko to ntʉm kù mantombìi Nwì,
62003020	ŋga ntʉm avès sə sak-a ves, də vesùwèeŋ bʉ̀ʉ sə̀ bʉp. A sə rì də Nwì yam ghak ntʉm avès, nə riŋ bum pwe' sə̀'.
62003021	Ŋge' am wèŋ, a ye-a ŋga ntʉm avès sə kà ves sak, ye də aco vesùwèŋ təəŋ lì kù mantombìi Nwì, nə kà wəp.
62003022	Fana yusə̀ vesùwèŋ fek-a yi, vesùwèŋ tse' yà', bʉsə̀ vesùwèŋ sə nòŋsə lʉ̀ʉk ye, nə sə gʉ yusə̀ yà' sə bò yi.
62003023	Lʉ̀k ye nə də vɛ', də vesùwèeŋ dzəm bohò mo ye Jisòs Krɛst, nə dzəm mòk bə mòk mvə̀'nə̀ Jisòs à dʉk.
62003024	Ŋwə̀ nə̀ yi nòŋsəgə̀-a lʉ̀ʉk sə̀ Nwì fana ye də yi cu ndzə ni'ì Nwì, Nwì cum bwi ndzə ni'ì yi sə̀'. Nèʼe mandzə̀ nə̀ aco vesùwèŋ rì də Nwì cu Vesiwèŋ, a bʉ̀ʉ yòŋsə̀ nje nə̀ yi a fa ves nə.
62004001	Ŋge' am wèŋ, kà də wèeŋ yàaŋ dzəm fa ndàaŋwè pwe' nə̀ yi dʉk də yi tse' Yòŋsə̀ Nwì dʉk. A bə̀boŋ ŋgò mùmsə ja'a də yi tse' Yòŋsə̀ Nwì anə zìnə àlɛ. Bʉsə̀ bʉ̀ ŋgàa tsòhò mvwèes sə nzeŋgòŋ anə ŋkʉ̀ʉŋntɛ̀ŋ sə̀ wo sə dʉk də wo sə tsòho ncèp nə̀ Nwì nə.
62004002	Mandzə̀ nə̀ aco wèŋ riŋ də yi tse' Yòŋsə̀ Nwì àlɛ vɛ'. Ŋwə̀ nə̀ yi cèp tosə fis-a jəja də Jisòs Krɛst à və̀ sə nze bə ŋgùpni' laŋ fana ye də yi tse' Yòŋsə̀ Nwì.
62004003	Fana ŋwə̀ nə̀ yi dʉk-a ye də Jisòs à ka bə ŋgùpni' sə nze və, ye də yi ka Yòŋsə̀ Nwì tse'. Ŋwə̀ ànə tse' yà'sə yòŋsə̀ ŋwə̀ nə̀ yi bɛ̀ŋgə̀ Jisòs, nə̀ wèŋ à yuk dʉk də yi nə̀ kə̀ və̀ sə nze fɛŋ nə. Mʉ̀ tsə̀' wèŋ bə zìnə də yi ŋga'a sə nzeŋgòŋ anə.
62004004	Bwe am wèŋ, wèeŋ yàwèŋ bwe Nwì, wèŋ a gha' ŋgàa cì' mvwès sə laŋ, bʉsə̀ yòŋsə̀ nə̀ nà'a sə ntʉʉ̀ wèŋ gʉ ghak yòŋsə̀ nə̀ sə nze nə.
62004005	Ŋgàa tsòhò kɛ' mvwès yà'sə yàwo bʉ̀ʉ nzeŋgòŋ, ye də yusə̀ wo sə cèp pwe' mègù bum nzeŋgòŋ. Fana bʉ̀ʉ sə̀ sənə nzeŋgòŋ sə sə yu'rə fa wo.
62004006	Vesùwèeŋ yàvès bwe Nwì. Bʉ̀ʉ sə̀ wo rì Nwì yu'rəgə̀ yàwo bohò vès. Ŋwə̀ nə̀ yi ka-a mo Nwì yeŋ, yi kà bohò vès yu'rə̀gə̀. Nà'a mandzə̀ nə̀ aco vesùwèŋ riŋ də ŋwè tse' yòŋsə̀ nə̀ zìnə kè yòŋsə̀ nə̀ mvwès àlɛʼ nə.
62004007	Ŋge' am wèŋ, bò də vesùwèeŋ dzəm mòk bə mòk. Nwì gʉ̀gə̀ yi ŋkuŋ vesùwèŋ riŋ mvə̀'nə̀ a dzəm bwìŋ, ye də ŋwə̀ nə̀ yi dzəm-a bwìŋ, yà' sə tsok də yi mo Nwì, yi rì Nwì sə̀'.
62004008	Ŋwə̀ nə̀ yi ka bwìŋ dzəmgə̀, ye də yi ka Nwì riŋ, bʉsə̀ Nwì mègù ye sə dzədzəm.
62004009	Mandzə̀ nə̀ Nwì a nì tsə̀' fa ves də yi dzəm ves nə vɛ', yi à tumsə fa vesùwèŋ kwə'rə̀ mo ye sə nzeŋgòŋ də ya vesùwèeŋ tse' lùŋ ŋkwɛ̀ɛŋ yi.
62004010	Ka də vesùwèŋ à dzəm to yi vès yeŋ, Nwì ànə dzəm to ves yi ŋkuŋ, nə tumsə fa ves mo ye co yu cop nzak bə fɛŋ avès. Yà'a nìtsə̀' dzədzəm nə̀ nà'a zìnə nə.
62004011	Ŋge' am wèŋ, wèeŋ ye-na yàwèŋ sə̀', Nwìi dzəm-a vesùwèŋ mʉmvə̀k ènə, a kà ni' avès dzəm à?
62004012	Ŋwə̀ nəmòk ka Nwì bə lis ntò ye yuk, megu də vesùwèŋ dzəm-a mòk bə mòk, ye də Nwì cu ndzə ni'ì vès, fana dzədzəm nə̀ nje nə gʉŋ wesə ndzə ni'ì vès anə.
62004013	Yusə̀ aco yà' gʉ̀ vès rì də a cu ves Nwì mvwe' mò'fis, Nwì ye bwi Vesiwèŋ sə̀', a bʉsə̀ yi a fa ves Yòŋsə̀ ye sə ntʉʉ̀ vès.
62004014	Vès a yə bə lis avès də Tɛ̀' a tumsə vèsə mo ye də nà'a və kə luŋsə bʉ̀ʉ sə̀ sə nzeŋgòŋ. Vès nə sə tsə̀' fa-a nə bwìŋ də yu yè'sə zìnə.
62004015	Yusə də, a ye-a sə̀ ndà pwe' nə̀ yi cèp fis dʉk də Jisòs Krɛst mo Nwì, ye də Nwì cu ndzə ni'ì ŋwə̀ ànə, yi cum bwi ndzə ni'ì Nwì sə̀'.
62004016	Vesùwèŋ a yə mʉmvə̀'nə̀ Nwì dzəm ves bə lis avès, fana nə riŋ də yà'a zìnə ŋkuŋ nə fa ntʉm avès fo' lòoŋfo'. Nwì mègù ye dzədzəm. Ŋwə̀ nə̀ yi tse'gə̀-a dzədzəm, ye də yi cu ndzə ni'ì Nwì, Nwì cum bwi ndzə ni'ì yi sə̀'.
62004017	A ye-a ŋga dzədzəm nə̀ Nwì cu sə ntʉʉ̀ vès dak, fana nùbu nə̀ Nwìi sak ves, vesùwèŋ təəŋ, nə kà wə tse'. Bʉsə̀ mandzə̀ avès nə̀ sə nzeŋgòŋ fɛɛŋ nà'a co nə̀ Jisòs Krɛst.
62004018	Yusə də, wə ka ndzənə dzədzəm yeŋ. Dzədzəm cu-a sə ntʉʉ̀ vès dak, fana yi bɛ' fis gɛsə wə pwe'fo'. Fàha wə mègù ŋgò wəp ŋgə' nə̀ də ŋwè gbʉ̀ nzak. Ye də ŋwə̀ nə̀ yi tse'-a wə sə ntʉʉ̀ yi, ye də yi ka dzədzəm nə̀ Nwì sə ntʉʉ̀ yi dak tse'.
62004019	Vesùwèeŋ tseʼ dzədzəm bohò bwìŋ, nə ye bohò Nwì sə̀' bʉsə̀ Nwì à tseʼ to dzədzəm bohò vès yi.
62004020	Ŋwə̀ nəmòk dʉk-a də yi dzəm Nwì, nə sə bɛŋ moma ye, ye də ŋwə̀ ànə ŋgà cì' mvwès. Bʉsə̀ ŋwè ka-a moma ye nə̀ yi yəgə̀ nà' bə lis dzəm, mandzə̀ nə̀ co yi nə dzəm Nwì nə̀ yi ka nà' ye yuk nə bʉ̀ə̀.
62004021	Lʉ̀k nə̀ Nwì à nòŋsə nə də, ŋwə̀ nə̀ yi dʉk-a də yi dzəm Nwì, yi dzəm moma ye sə̀'.
62005001	Yumook yè' də, ŋwə̀ nə̀ yi dzəm-a də Jisòs Krɛst ŋkum ŋgà gèm bwì nə̀ Nwì à də yi nə tumsə və sə nzeŋgòŋ nə fana, ye də ŋwè ànə mo Nwì. Ŋwə̀ nə̀ yi dzəm-a tɛ̀' mwe, ye də yi dzəm mo nà'nə.
62005002	Aco vès rì tse' dʉk də vesùwèŋ dzəm bwe Nwì, ŋga vesùwèŋ dzəm-a yi, nə sə noŋsə lʉ̀ʉk ye na.
62005003	Mʉ̀ sə dʉk yè'sə də, a ye-a ŋga vesùwèŋ sə nòŋsə lʉ̀ʉk Nwì, yà' ye yà'sə də vesùwèŋ sə dzəm yi. Yusə̀ yi sə dʉk də vesùwèeŋ gʉ sə, yà' ka gʉgʉŋ yeŋ,
62005004	bʉsə̀ bwe Nwì pwe'fo' tse' ŋàaŋ sə̀ ŋgò gha' nzeŋgòŋ nə bə zeŋ. Mvə̀'nə̀ vesùwèŋ sə fa ntʉm avès bohò Jisòs, a yà'sə mandzə̀ nə̀ aco vesùwèŋ ghak nzeŋgòŋ nə bə zeŋ.
62005005	Yà'sə sə tsə̀' də ŋwə̀ nə̀ aco yi ghak nzeŋgòŋ nə, a ŋwə̀ nə̀ yi dzəm də Jisòos mo Nwì.
62005006	Mvə̀'nə̀ Jisòs Krɛst à və̀ sə nzeŋgòŋ fɛŋ, yi à cà mvwe' bòop bum ba ŋgò tɛsə ves. Yi à cà sə ndzəpə̀, nə ca ndzənə ndʉəm. Yi à ka sə ndzəpə̀ ca megu, yi à cà ndzənə ndʉəm sə̀'. Yu səmook sə̀' də Yòŋsə̀ nə̀ Rərɛŋ nə nìtsə̀'gə̀ fa ves nsàp ŋwə̀ nə̀ Jisòs cu nə. A dzəm yusə̀ yi cèpgə̀ sə, bʉsə̀ yi cèp mègù zìnə.
62005007	Ye də vès tse' mandzə̀ tɛ' sə̀ yà' sə nìtsə̀' də Jisòos mo Nwì.
62005008	Mandzə̀ə sə̀ tɛ' yà'sə, mòok Yòŋsə̀ nə̀ Rərɛŋ nə, mòk ye ndzəp, mòk ye ndʉəm. Bum sə̀ tɛ' yè'sə wo pwe'fo' cu cù mò'fis.
62005009	A ye-a ŋga bʉ̀ʉ sə̀ wà tsə̀' də wo a yə yumok, fana vesùwèŋ sə dzəm fa wo nta ŋga'a Nwì nə̀ yi ghak bwìŋ à? Yà'a mʉmvə̀'nə̀ yi tsə̀' fa ves də mo ye cu sə.
62005010	Ŋwə̀ nə̀ yi dzəm-a də Jisòos mo Nwì, ye də yi rìŋ də bum yè'sə yà'a zìnə.
62005011	Ŋwə̀ nə̀ yi ka-a yusə̀ Nwì cèp yè'sə dzəm, ye də yi sə dʉk yà'sə də Nwìi ŋgà cì' mvwès, bʉsə̀ yi ka yusə̀ Nwì cèp bə tu mo ye sə dzəm. Yusə̀ Nwì a tsə̀' fa ves sə, a də yi a fa ves lùŋ nə̀ nà'a nə̀ kà mè. Lùŋ nə̀ nà'a nə̀ kà mè nə, nà'a ndzə bohò mo ye Jisòs.
62005012	Ncèp ènə jəja də, ŋwə̀ nə̀ yi tse'-a mo Nwì, ye də yi tse' lùŋ nə. Ŋwə̀ nə̀ yi kà mo Nwì tse', ye də yi ka lùŋ ànə sə tse' lok.
62005013	Mʉ̀ com fa weŋ sə̀ wèŋ a dzəm liŋ mo Nwì bum yè'sə, ya ŋga wèeŋ riŋ də wèŋ tse' lùŋ nə̀ nà'a nə̀ kà mè nə.
62005014	Ye'e yusə̀ vesùwèŋ rì sə də, a ye-a ŋga vesùwèŋ fek yi yumok ŋga yà' kʉ̀rə-a yi vɛ'nə fana yi yuk fa ves yà'.
62005015	A ye-a də yi yukgə̀ ves ghà nə̀ vesùwèeŋ cèpgə̀ bohò yi pwe'fo', fana aco a riŋ sə̀' də yusə̀ a fek-a yi lòoŋ, ye də a tse' yà' laŋ.
62005016	A ye-a ŋga ŋwə̀ nəmòk kə̀ tseŋ moma ye nə̀ ndzə ni'ì Jisòs ŋga nà' sə gʉ̀ bʉp, fana yi lɛŋ fa nà' pìriyà, ŋga bʉp nə̀ yi gʉ̀ nə ka-a nsàp nə̀ co nà' jə və̀ fa nà' kpʉ yeŋ nə. Yi lɛŋ-a vɛ'nə, Nwìi nə fa li moma ye ànə lùŋ. Tse'ŋga bʉp nə̀ yi gʉ̀ nə nsàp nə̀ nà'a jə və̀gə̀ fa ŋwè kpʉ. Bʉp mòok nə̀ ŋwèe gʉ nà', nà' jəŋ və fa yi kpʉ. Mʉ̀ ka də ŋwə̀ nə̀ yi gʉ̀-a nsàp bʉp ànə, wèŋ lɛŋ də Nwìi fa nsàp ŋwə̀ ànə lùŋ dʉk.
62005017	Bʉp pwe'fo' mègù bʉp, megu də bʉp mòok sə̀ ŋwèe gʉ̀-a yà', yà' kà yi kpʉ jə və̀ fa. Ncèp Nə̀ Ŋgò Lə̀sə
62005018	Vesùwèŋ rì tse' də, ŋwə̀ nə̀ yi ye-a mo Nwì fana yi kà bʉp sə gʉ̀hʉ̀. A vɛ'nə bʉsə̀ mo Nwì gʉ̀msəgə̀ yi ya ŋga Satà kà mandzə̀ nə̀ ŋgò jwɛ̀ŋ yi tse'.
62005019	Vesùwèŋ rì yàvès də vesùwèeŋ bwe Nwì. Nzeŋgòŋ nə pwe'fo' cu ndzə bohò Satà.
62005020	Vesùwèŋ rì də mo Nwì a və̀ sə nzeŋgòŋ fɛɛŋ ŋgò gʉ̀ də vesùwèŋ rɛɛŋ bum ya ŋga vesùwèeŋ riŋ Nwì nə̀ zìnə nə. Mvə̀ʼnə̀ a ves mo ye Jisos Krɛst mvwe' mò'fis fana vesùwèeŋ mvweʼ mòʼfis ves Nwì nə̀ zìnə nə. Jisòos Nwì nə̀ zìnə nə. Yi tse' lùŋ nə̀ nà'a nə̀ kà mè nə.
62005021	Bwe am wèŋ, wèeŋ jə ŋkərə̀ bə tu awèŋ ya kà də wèeŋ noŋsə yumok sə̀ zok sə ntʉʉ̀ wèŋ co Nwì dʉk.
63001001	Còm ŋwàk nèʼe mʉ̀ nə̀ mʉ ŋkwà'ŋwè mʉ cos. Mʉ̀ cèpsə wu, Àvà, nə̀ Nwì a swekfis wu bə bwe yo sə̀ mʉ̀ dzəm weŋ sə ntʉʉ̀ mʉ̀ zìnə sə. Sə kà weŋ mʉ dzəm mègù, sə dzəm weŋ bʉ̀ʉ sə̀ wo rì zìnə nə̀ Nwì nə pwe'fo'.
63001002	Vès dzəm weŋ bʉsə̀ ncèp nə̀ zìnə nə cu sə ntʉʉ̀ vès, fana nà'a nə cum mali ca nə̀ mvèsə̀.
63001003	Nwì nə̀ yi tɛ̀' àvès bə Jisòs Krɛst mo ye gʉ̀ vesùwèŋ bə̀boŋ, wo tse' koksə̀manziŋ bohò vès, nə gʉ vesùwèŋ ŋgò tse' fifi sə ntʉʉ̀ vès. Bum yè'sə, vesùwèeŋ nə tse' yà' mʉmvə̀'nə vesùwèŋ sə bɛ' zìnə nə, nə sə dzəm ni' avès.
63001004	Mʉ̀ sə kwa nə̀bʉp mʉmvə̀'nə̀ mʉ̀ a yuk də bwe yo mok sə bɛ' zìnə nə̀ tɛ̀' àvès Nwì a nìtsə̀' fa ves nə.
63001005	Àvà, yusə̀ mʉ̀ sə dzəm ŋgò cèp sə ka yumok sə̀ fi yeŋ, yà' mègù sə̀ ncèp nə̀ vès ànə tse' to mantombì nə də, vesùwèeŋ dzəm ni' avès.
63001006	Mandzə̀ nə̀ aco vesùwèŋ niŋ tsok də vesùwèŋ dzəm Nwì, a ŋgò nòŋsə lʉ̀ʉk ye. Lʉ̀k nə̀ wèŋ à yuk mantombì nə də, wèeŋ cum ncù nə̀ nà'a bə dzədzəm.
63001007	Yusə̀ yà' gʉ̀ ŋkuŋ mʉ̀ cep vɛ'nə a bʉsə̀ ŋgàa cì' mvwès a ram lò sənə nzeŋgòŋ nə ŋkʉ̀ʉŋntɛ̀ŋ. Bʉ̀ʉ yè'sə sə bɛ̀ŋ də Jisòs Krɛst à ka sə nzeŋgòŋ bə ŋgùpni' co ŋwè və. Nsàp ŋwə̀ ànə yi yà'sə ŋgà cì' mvwès nə, nə ye ŋgà bɛ̀ŋ Jisòs nə̀ wo à dʉk nə.
63001008	Wèeŋ jəŋ ŋkərə̀ də yusə̀ wèŋ a fàk sə wèeŋ kà bə zeŋ wà kə̀ màhà. Wèeŋ jihi nzòŋ ya ya wo kà weŋ jipsə̀ ya wèeŋ kə tse' lə̀làk awèŋ dak mʉmvə̀k nə.
63001009	Ŋwə̀ nə̀ yi naaŋ gèsə-a yumok mʉnə yusə̀ Jisòs a yə'rə fa bwì, nə kà zeŋ yù mègù, ye də ŋwə̀ ànə ka bə Nwì yeŋ. Ŋwə̀ nə̀ yi tə mègù-a ye bə yusə̀ Jisòs a yə'rə sə fana ye də yi bə Nwì, nə ye mo ye Jisòs Krɛst wèŋ mvwe' mò'fis.
63001010	A yà'sə də a ye-a ŋga ŋwə̀ nəmòk və̀-a bohò wèŋ, nə sə yə'rə yusə̀ zok nə noŋsə sə̀ Jisòs à yə'rə sə fana wù kà yi mvwe' nòoŋ fa, nə kà yi də “Və̀ bə̀boŋ” sə̀' dʉk lok.
63001011	Mʉ̀ dʉk vɛ'nə bʉsə̀ ŋwə̀ nə̀ yi cèpsə-a nà' ye də yi be'lə bə nà' bə nsàp bʉp nə̀ yi sə gʉ̀ nə.
63001012	Bum mok cu ŋkʉ̀ʉŋntɛ̀ŋ sə̀ mʉ̀ tse' ŋgò còm fa weŋ, fana mʉ nə kà yà' còm, bʉsə̀ mʉ̀ sə və̀ bə kù am ŋgò kə̀ yə weŋ, ya ŋga vesùwèeŋ yenə si bə si, nə kwa nə̀bʉp.
63001013	Bwe njɛ̀' yo nə̀ Nwì a swekfis yi sə cèpsə wu bə̀boŋ.
64001001	Còm ŋwàk nèʼe mʉ̀ nə̀ mʉ ŋkwà'ŋwè mʉ cos. Mʉ̀ còm nà' ŋgò cèpsə ŋge' àm Gayòs nə̀ mʉ̀ dzəm yi nə̀bʉp.
64001002	Ŋge' àm Gayòs, mʉ̀ sə lɛŋ fa wu pìriyà dʉk də bum pwe' ye bə̀boŋ bohò wù. Nə ye sə̀' də wu cu, yiyaŋ kà wu ya, mvə̀'nə̀ yòŋsə̀ yò cu sə̀' bə̀boŋ yà'a.
64001003	Mʉ̀ à kwa ŋkʉ̀ʉŋntɛ̀ŋ bʉsə̀ bwema mok à və̀, nə tsok fa mʉ də wù sə yù zìnə nə bə ntʉm yò pwe'. Wo a dʉk də wù sə yù zìnə nə vɛ'nə ghà nə̀ fò lòoŋ.
64001004	Mvə̀'nə̀ mʉ yuk-a də bwe am sə yù zìnə nə̀ Tà Nwì à fa ves, fana ncèp ànə gʉ mʉ, mʉ̀ kwa càsə yà pwe'fo'.
64001005	Ŋge' àm, wù sə gʉ̀ yusə̀ yà'a zìnə mvə̀'nə̀ wù sə tɛsə bwema sə̀ ndzə ni'ì Jisòs, ŋga a ye-a sə̀ də wo ŋkʉ̀ìŋ bohò wù na.
64001006	Bʉ̀ʉ sə̀ wù a tɛsə wo yà'sə a tsə̀' fa cos nə̀ fɛŋ nə mʉmvə̀'nə̀ wù dzəm wo, nə sə tɛsə wo. Kwəkwè', sə tɛsə mali wo mʉmvə̀'nə̀ wo sə gì yà'sə, bʉsə̀ nà'a mandzə̀ nə̀ aco krətèŋ tse' ŋgò fàk bohò Nwì.
64001007	Bʉ̀ʉ yè'sə wèŋ a tesə lò ŋgò fàk bohò Jisòs Krɛst, nə kà yumok bohò bʉ̀ʉ sə̀ wo ka Nwì dzəm wèŋ jə lok.
64001008	Ye də a bə̀boŋ bohò vesùwèŋ krətèŋ ŋgò tɛsə bʉ̀ʉ yè'sə, ya yà'a ye də vesùwèŋ be'lə bo venəwèŋ bə fàak sə̀ zìnə sə̀ wo sə gʉ̀ʉ sə.
64001009	Mʉ̀ a còm mʉŋwàk nəmòk, nə tum fa gesə lo cos nə, fana Dìyotrefìs kà nà' yuye co còm nà' ŋwè jə, də yi dzəm ŋgò ye ŋwə̀ nə̀ ghaŋ yi.
64001010	Mʉ və̀ nùu ŋkuŋ mʉ̀ gʉ bwìŋ riŋ yusə̀ yi sə gʉ̀ yà'sə. Yi sə caŋsə ncəncàŋ bə liŋ am. Yu nə̀ nà' bʉp càsə cùu, nsàp nə̀ yi sə dzèeŋ də krətèeŋ sə̀ wo və̀ mvweʼ lak mok wèeŋ kà mʉ nda'à yi nòòŋ, nə sə lok mandzə̀ bohò bʉ̀ʉ sə̀ wo sə dzəm ŋgò tɛsə krətèeŋ yè'sə. Yi yə-a bʉ̀ʉ sə̀ wo dzəm ŋgò tɛsə wo fana yi sə lap mandzə̀ ŋgò bɛ' fis yà' mʉ cos.
64001011	Fana wù ŋge' àm, mʉ̀ ka dzəm də wu yuŋ mandzə̀ nə̀ ŋgò gʉ̀ nsàp bʉp ànə dzəm, yù lɛ mandzə̀ nə̀ ŋgò gʉ̀ bə̀boŋ. Bʉsə̀ ŋwə̀ nə̀ yi gʉ̀gə̀-a bə̀boŋ fana yi ŋwə̀ə Nwì. Ŋwə̀ nə̀ yi gʉ̀gə̀ ye bʉp ka Nwì ntò ye yuk.
64001012	Dìmàtiròs ye ŋwə̀ nəmòk nə̀ bwìŋ pwe' sə dʉk də yi sə gʉ̀ bə̀boŋ. Bə̀bo nə̀ yi sə gʉ̀ nə sə nìtsə̀' də yi ŋwə̀ nə̀ bə̀boŋ anə zìnə. Fana mʉ̀ dzəm yàm sə̀' də yi bə̀boŋ anə. Wù rì də yusə̀ mʉ cèpgə̀ yà' ye zìnə.
64001013	Bum ŋkʉ̀ʉŋntɛ̀ŋ sə̀ mʉ̀ tse' ŋgò còm fa wu, fana mʉ nə kà yà' ndzənə ŋwàk còm yiskok.
64001014	Bʉsə̀ mʉ̀ sə làp mandzə̀ mvə̀k momjo ŋgò kə̀ yə wu, ya ŋga vesùu yenə lis, nə taaŋ ŋgàm.
64001015	Ŋge' àm, cum còŋ. Bʉ̀ʉ ŋge' yo sə̀ wo cu fɛɛŋ cèpsə gèsə wu pwe'fo'. Cèpsə fa ves ŋge' avès wèŋ mò'fis mò'fis.
65001001	Ŋwàk nèʼe tesə və̀ bohò mʉ̀ Jud. A mʉ̀ʉ mo ŋgà fàk Jisòs Krɛst, nə ye moma Jem. Mʉ̀ sə còm fa nà' bohò wèŋ sə̀ Tɛ̀' àvès Nwì a dzəm weŋ, nə swek weŋ fana Jisòs Krɛst sə jəŋ ŋkərə̀ bohò wèŋ yà'a.
65001002	Mʉ̀ lɛŋ də Nwìi koksə manziŋ bohò wèŋ, nə gʉ də wèeŋ cum bə fifi sə̀'. Mʉ̀ sə lɛŋ sə̀' də wèeŋ ye nə rɛɛŋ dzədzəm ye nə. Mʉ̀ lɛŋ də wèeŋ tse' bum yè'sə nduk nə̀ nduk.
65001003	Ŋge' am wèŋ, mʉ̀ a sə dzəm wùriŋ ŋgò còm fa weŋ bə nzak lùŋ nə̀ Nwì a fa vesùwèŋ nə. Mʉ̀ tsərə fe'lə maŋkwɛ̀ŋ də mʉ com fa weŋ lɛ ŋgò lʉ̀ gʉgʉŋ ŋgò nòŋsə mali ntirə̀ nə̀ wèŋ a dzəmtse' bə liŋ Krɛst nə. Nwì a fa bʉ̀ʉ ye wèŋ nà' nə kɛ̀' mò'fis, nə̀ anə kà mok kupsə̀ yuk.
65001004	Mʉ̀ tsərə vɛ'nə bʉsə̀ bʉ̀ʉ mok sə̀ wo a bɛ̀ŋ ŋgò rì Nwì wèŋ a wooŋ ni mʉŋgorə̀ wèŋ anə. Wo sə làp ŋgò cwi bʉ̀sə ncèp nə̀ nà' sə tsə̀' bwì bə bòvə̀m nə̀ Nwì tse' nà' bohò vès nə. Wo cwi ncèp nə ya wo tse' mandzə̀ nə̀ ŋgò gʉ̀ nsàp bʉp nə̀ wo dzəm ŋgò gʉ̀ʉ pwe'. Wo gʉ̀ vɛ'nə, nə sə dzeeŋ Jisòs Krɛst nə̀ yi Masà nə ye Tà àvès yi yiìyi nə. Wo à còm nòŋsə yà' ndzənə ŋwàk Nwì laŋ də Nwìi nə̀ kə̀ yeŋsə nsàp bʉ̀ ànə ŋgə'.
65001005	Wèŋ rì bə ncèp nə̀ mʉ̀ sə dʉk də mʉ cep fa weŋ nèʼe pwe'fo' laŋ, fana mʉ̀ dzəm ŋgò cèp malì fa weŋ nà', ya wèeŋ tsərə li nà' fo'. Ncèp nə də, ghà nə̀ Tà ànə tɛsə bʉ̀ʉ ye wèŋ fana wo tesə mvwe' nzeŋgòŋ Ijìp yà'a, à kə̀ dzèŋ maŋkwɛ̀ŋ yi à zə malì bʉ̀ʉ mok mʉtsətsəʼrə wo sə̀ wo à ka dʉk ye yuk wèŋ.
65001006	Mòok sə̀' də masinjàa Nwì sə̀ wo à ka mvwe' sə̀ Nwì à də wo cum fo' sə cum yà'a, wo à tasə wo bə kwaŋ nə̀ nà'a nə̀ kà fììŋ yuk. Wo à màk gèsə lò wo sə mvwe' sə̀ ndzəm seŋ tə ŋkiŋ, nə sə tək nùbu nə̀ ghaŋ nə̀ Nwìi nə̀ sak bwì nə.
65001007	Wèeŋ kʉk ja'a na lak Sodòm bə Gòmorà, nə ye bə buk lak sə̀ yà' à kʉəp fo' yà'a nɛ̀. Bʉ̀ʉ sə̀ fo' sə à sə gʉ̀ bʉp, nə sə ko sàhà nsàp nə̀ anə ye co ŋwè kà vɛ'nə gʉ̀ yuk, nə kà mbɛŋ kòm lòk. Ànə geŋ wo ye ŋgə' sənə mis nə̀ nà'a kà lììŋgə̀. Yè'sə à ye ŋgò sə̀ bwì pwe' ntu' də wo yuk dʉk, nə kà nsàp ànə gʉ̀.
65001008	Bʉ̀ʉ sə̀ wo a ni mʉŋgorə̀ wèŋ yè'sə wèŋ, wo ka yàwo zok yeŋ. Wo tsərəgə̀ bum sə̀ yà' ka zeŋ yeŋ fana wo gʉ bʉp bə ni' awo, nə kà ŋàaŋ Nwì co yumok jə, nə sə yak masinjàa Nwì wèŋ sə̀ wo sə̀ ghaŋ wùriŋ sə.
65001009	A mègù-a sə̀ ŋkum masinjà Nwì nə̀ liŋ ye də Makè nà'a, ghà nə̀ bə Satà à kʉ̀ə̀m bə vè ni' Musì nà'a fana yi à ka ze' nə ncèp nə̀ bʉp cep fa. Yi à dʉk fa mègù nà' də, “Mʉ̀ mè'rə wu weŋ Tà.”
65001010	Bohò bʉ̀ʉ yè'sə yàwo, wo yàk bə bum sə̀ wo ka bə zeŋ rɛɛŋ mwè. Wo mègù co nàam ŋgaŋ, wo gʉ̀ mègù bum sə̀ yà' kok sə ntʉʉ̀ wo. Wo gʉ vɛ'nə fana, wo sə jəŋ naaŋ nzak mʉ tuhù wo nə̀ nà'a nə̀ lə̀sə wo ntsə'mòk.
65001011	Wo cu bʉp. Wo sə yù kùu Ken nə̀ yi à zə moma ye. Wo caŋ gbʉ sənə bʉp də ya wo tse' mbàm fo', mvə̀'nə̀ Balàm ànə gʉ yà'a. Wo nə̀ kpʉ sə̀' bʉsə̀ wo a gʉ tu bohò Nwì mvə̀'nə̀ Korà à gʉ tu, nə kpʉ yà'a.
65001012	Ghà nə̀ wèeŋ cugə̀ ŋgò zʉ zʉzʉ awèŋ co bʉ̀ʉ Jisòs wèŋ fana bʉ̀ʉ yè'sə wèŋ sə jəŋ və fa weŋ marè'tu. Wo cu, nə sə no rùk mvwe' mò'fis, nə sə tsərə megu ni' awo, nə kà marè'tu tse'. Wo mègù co mbàk nə̀ fə̀fə̀ kə̀ bwì' samsə nà' ya nà'a kà mbʉ̀ŋ ntò li. Wo co tʉ sə̀ mvə̀k a kʉ̀rə co wo zəm nto' laŋ fana wo kà zəm. Wo co tʉ sə̀ wo cok fis yà' co'o fana yà' kpʉ bʉp.
65001013	Wo mègù co ndzəp nə̀ fə̀fə̀ bwì'lə nà' fana bʉp sə̀ wo sə gʉ̀ʉ sə ye co jep sə̀ yà' dùk na mʉ tu ndzəp anə. Wo co ŋkə̀ŋkàaŋ sə̀ wo a jàm mè'rə bùʼrə̀ə awo sə̀ wo təəŋgə̀ fo' sə. Nwì a fʉ̀hʉ nòŋsə fa wo mvwe' ŋkəŋkɛs ndzəm nə̀ wo nə̀ kə̀ cu ca mvèsə̀ laŋ.
65001014	Enòk nə̀ wu ta yè jə mʉni'ì Adàm, yi ye tàcici nə̀ sàmba nà'a, yi à cèp fa' sə̀' bə nsàp bʉ̀ ènə. Yi à dʉk də, Wèeŋ ye, Tà sə və̀ bə masinjàa ye sə̀ rərɛŋ vɛ'ɛ ncùhù nduk nə̀ nduk.
65001015	Yi sə və̀ ŋgò kə̀ sak bwì pwe'. Yi nə gʉ nzak ko wes bʉ̀ʉ sə̀ wo à ka Nwì yuk bʉ̀ʉ nsàap bʉp awo sə̀ wo à sə gʉ̀ʉ, Nə ye bʉp sə̀ wo à cèp yà' bə liŋ ye wèŋ.
65001016	Bʉ̀ʉ yè'sə wèeŋ ŋwə̀m kɛ'gə̀ də bum sə kà bò, Nə sə ce'e bum sə̀ yà' ka bə̀boŋ yeŋ. Wo gʉ̀gə̀ mègù bum sə̀ ntʉm awo sə dzəm. Wo ŋgàa kùm ŋgùŋ, nə sə cep la'rə boŋsə fa bwì cù wà, ya ma nə̀ njàwo sə boŋ.
65001017	Bohò wèŋ yàwèŋ fana bwema am wèŋ, wèeŋ kà də wèeŋ swi bisə yusə̀ ŋgàa ntum Tà àvès, Jisòs Krɛst, à tsə̀' də yà'a nə̀ kə̀ ye ntsə'mòk yà'a dʉk.
65001018	Wo à tsə̀' weŋ dʉk də, Ghà nə̀ nzeŋgòoŋ kʉəp ŋgò mè nùu fana bwìiŋ nə tesə və, nə sə ywi'lə weŋ. Bʉ̀ʉ yè'sə wèŋ, wo kà Nwì yuʼgə̀. Wo gʉ̀ mègù bum sə̀ ntʉm awo sə dzəm.
65001019	Yà'a wo sə̀ wo jə və̀gə̀ gə̀gà'à mʉŋgorə̀ bwì. Wo yà'sə bʉ̀ʉ nzeŋgòŋ wèŋ, wo ka Yòŋsə̀ nə̀ Nwì nə tse'.
65001020	Bwema am wèŋ, bohò wèŋ yàwèŋ fana wèeŋ lap mandzə̀ ŋgò təəŋ malì gʉgʉŋ bə Ntirə̀ nə̀ Bə̀boŋ nə̀ wèŋ à dzəm nà' nə; Nwì ànə niŋtsok fa weŋ nà' yi. Wèeŋ sə lɛŋ, wèŋ sə yu'rə bohò Yòŋsə̀ nə̀ Rərɛŋ mvə̀'nə̀ yi sə tsə̀' weŋ mandzə̀ nə̀ ŋgò lɛŋ bohò Nwì.
65001021	Wèeŋ sə gi mali bə mandzə̀ nə̀ co Nwì sə dzəm mali weŋ fo'. Wèeŋ sə gʉ vɛ'nə, mvə̀'nə̀ wèŋ sə tək Tà Jisòs Krɛst də yi nə kə̀ jə lo weŋ bə koksə̀manziŋ ye, nə fa ves lù nə̀ nà'a nə̀ kà mè yuk nə.
65001022	Wèeŋ tse' koksə̀manziŋ bohò bʉ̀ʉ sə̀ wo sə mùu malì və̀m bə ma nə̀ Nwì nə.
65001023	Bʉ̀ʉ mok wèŋ cu sə̀ wèŋ tse' ŋgò caŋsə gɛsə fis wo co wèŋ sə fis wo sə mvwe' mis. Mook sə̀ wèeŋ nə koksə manziŋ bohò wo. Megu də wèeŋ sə wəp bʉp awo sə̀ wo sə gʉ̀ʉ sə. Wèeŋ kà cə̀ək awo sə̀ wo a gʉ̀ bʉpsə yà' bə bʉp awo yà'a bə bo awèŋ jwɛ̀ŋ.
65001024	Vesùwèeŋ kwasə yi nə̀ aco yi noŋsə to weŋ, wèŋ kà gbʉ̀ nə. Ghà nə̀ yi nə̀ nì ŋàaŋ ye, nə sə sak bwì, yi jəŋ və weŋ ŋgò kə̀ təəŋ kù mantombìi yi, wèŋ təəŋ jì nzak, nə kwa wùriŋ.
65001025	Vesùwèeŋ kuksə Nwì nə̀ yi mègù Nwì yi nə. A yi nə̀ yi a fa vesùwèŋ lùŋ ndzə bohò Tà àvès, Jisòs Krɛst nə. Kə̀kuksə̀ə ye bə liŋ ye, nə ye gaŋ ŋkum ye sə̀ ghaŋ sə, ŋàaŋ yee kà kə̀ mè yuk. Bum yè'sə ye vɛ'nə mvə̀'nə̀ yà' à yè jə, nə kə dzeŋ ntinə, nə ye mvèsə̀ nə̀ mvèsə̀. Yà'a ye vɛ'nə.
66001001	Nèʼe ŋwàk bum sə̀ Nwì à nìtsə̀' fa Jisòs Krɛst də nà'a tsok fa ŋgàa fàha nà' wèŋ, də yà'a nə ye vɛ'nə ghàr. Ànə geŋ, Jisòs tumsə masinjà ye də nà'a kə tsok fa ŋgà fàk ye Jon bum yè'sə.
66001002	Fana Jon nə bə tu ye à còm ncèp Nwì nə̀ Jisòs à nìtsə̀' fa yi nə pwe'. Yi à còom, nə niŋtsok fa bwì jəja kwaraŋgaŋ də yà'a zìnə.
66001003	Rɛŋsi bohò ndàaŋwè pwe' nə̀ yi jə ncèp nə̀ nà'a və̀ bohò Nwì ènə, nə taŋ fis nà' mʉtsə̀. Rɛŋsi sə̀' bohò bʉ̀ʉ sə̀ wo yuk ncèp ènə, nə gʉ mvə̀'nə̀ nà' sə dʉk sə̀', bʉsə̀ mvə̀k nə̀ bum yè'sə nə ye sə kʉəp laŋ.
66001004	Mʉ̀ Jon ŋgà còm ŋwàk nèʼe, mʉ̀ sə cèpsə weŋ coos sə̀ sàmba sə̀ mvwe' nzeŋgòŋ Ɛsiyà yà'a bə̀boŋ. Mʉ̀ lɛŋ də Nwìi gʉ weŋ bə̀boŋ, nə fa weŋ fifi sə̀'. Yi Nwì nə̀ yi cu ŋga'a, nə ye nə̀ yi à ye to mantombì, nə ye fe'lə sə̀' yi nə̀ yi nə̀ kə̀ və̀ fe'lə nə. Bə̀boŋ bə fifi ènə nə̀ nà' və̀ bohò yòŋsə̀ə sə̀ sàmba sə̀ wo tə mvwe' kapràak ye sə, yà'a ye bohò wèŋ sə̀'.
66001005	Bə̀bo ènə və bohò Jisòs Krɛst sə̀', nə̀ yi ŋwə̀ nə̀ aco a naaŋtu bohò yi co ŋgà tsə̀' zìnə bə bum Nwì. A sə̀' yi nə̀ Nwì à lòkoksə to mvwe' kpʉ fana yi ye ŋkum bohò ŋkum sə̀ sə nze pwe' yi. A kwasə yi bʉsə̀ yi à dzəm ves, nə kpʉ bohò vès sə̀' də ya yi fiŋ me'rə fis ves mvwe' bʉp avès bə ndʉəm ye.
66001006	Yi a gʉ̀ ves ŋgò ye bʉ̀ʉ sə̀ mvwe' gaŋ ye. Nə gʉ ves sə̀' ŋgò ye co ŋgàa fa satikà', nə sə fa gùrə̀ ŋgò kùksə liŋ tɛ̀' ye Nwì. Bwìŋ kuksə Jisòs nə, ŋàaŋ pwe' bohò yi nə mvèsə nə̀ mvèsə̀. Yà'a ye vɛ'nə.
66001007	Wèeŋ ye, yi sə və̀ ndzənə mbàk fana, lis bwì pwe' nə ye yi. Bʉ̀ʉ sə̀ wo à sòp yi nə ye yi sə̀'. Bʉ̀ʉ sə̀ sənə nzeŋgò nə pwe' nə warə də. “À jap mʉ̀ yà?” bʉ̀ʉ və̀və̀ ye nə. Yà'a mvə̀'nə̀ a nə̀ ye lì vɛ'nə. Yà'a ye vɛ'nə.
66001008	Tà Nwì àvès sə cèp də, “Ŋgò yèto a mʉ̀, ŋgò lə̀sə a sə̀' mʉ̀.” Yi Nwì nə̀ yi cu ŋga'a nə ye nə̀ yi à ye to mantombì, nə ye fe'lə sə̀' yi nə̀ yi nə̀ kə̀ və̀ fe'lə nə. Yi tse' ŋàŋ pwe' yi, ŋàaŋ mok ka sə̀ yà' càsə yi mok cum fe'lə.
66001009	Mʉ̀ Jon nə̀ mʉ̀ sə còm ŋwàk nèʼe, mʉ moma àwèŋ nə̀ vesùwèŋ a be'lə mvwe' mò'fis bə Jisòs. Vesùwèŋ sə yə lò ŋgə' bəbɛ', nə sə təəŋ gʉgʉŋ bʉsə̀ a tse' lo' Jisòs co ŋkum àvès. Nùbu mòk à ye ŋga mʉ̀ cu mvwe' mʉlak mòk nə̀ wo to nà' də Patmòs. Mʉlak ènə à ye ndzə tsətsəʼrə ndzəp. Wo à bɛʼ gesə lò mʉ fo' də bʉsə̀ mʉ̀ à sə tsòho ncèp Nwì nə ye bum sə̀ Jisòs à nìtsə̀' də yà'a zìnə sə.
66001010	Mʉ̀ à ye fo', ŋga a nùbu dzə̀ə bʉ̀ʉ Nwì wèŋ. Yòŋsə̀ nə̀ Nwì à və̀ə, nə kotse' mʉ ghà ànə. Mʉ̀ yuk ŋga ŋgì mòk sə cep fʉ ŋkwɛ̀ɛŋ mʉ̀ co wo sə fʉəp ntàŋ vɛ'ɛ.
66001011	Ŋgì nə dʉk fa mʉ də, “Jəŋ ŋwàk, nə com bum sə̀ wù sə yə yèʼe, nə tum fa lo coos sə̀ sàmba. Coos sə̀ mvwe' lak Efesò, Sìminà, Pegamùm, Tɛ̀yitarà, Sadìs, Fìlìdefiyà nə ye Làòdisiyà.”
66001012	Ànə geŋ mʉ̀ bʉʉŋ də ya mʉ ye ŋwə̀ nə̀ yi sə cèp bohò mʉ̀ ènə. Mʉ̀ à bʉ̀ʉŋ, mʉ̀ ye yumok sàmba co bəbwe teberə̀ sə̀ wo à gʉ̀ yà' bə nsàp ntɛŋ nə̀ wo togə̀ nà' də guù nà'a, sə̀ co wù tes laàm mbwa.
66001013	Mʉ̀ ye ŋwə̀ nəmòk ŋga yi səsə co mo ŋwè, ŋga yi tə mʉtsətsəʼrəə bəbwe teberə̀ə laàm sə. Yi à ni tse' cə̀k nə̀ nà' sap co sàro. Yi swi' tiŋ yak nà' mʉŋgùu bə korə nə̀ wo à gʉ̀ nà' sə̀' bə guù.
66001014	Nʉ̀əmtu ye sə fop pup pup co mbàk. Lis ye sə kʉə co lʉm mis.
66001015	Kùu ye à sə rɛŋ daàŋ daàŋ co ntɛŋ nə̀ wo tè kə̀ vòho. Ŋgì ye ye co sə gbʉ̀ cəcwà ndzəp nə̀ ghaŋ.
66001016	Yi à kotse' ŋkə̀ŋkàŋ sàmba ndzənə bo ma zʉʉ ye. Fèk mòk nə̀ nà' à tse' ncʉəp ma ba à tesə tsə kə̀ cùhù yi sə̀'. Si ye à sə rɛŋ co nùm sə to nə̀ maràŋ.
66001017	Mʉ̀ à yə yi, mʉ̀ coho gbʉ nooŋ tsoŋ mvwe' kùu ye, co ŋwə̀ nə̀ yi kpʉ laŋ vɛ'ɛ. Fana yi naaŋ fa mʉ bo ma zʉ ye mʉ ni'ì, nə dʉk fa mʉ dʉk də, “Kà wəp. A mʉ̀ nə̀ mʉ mantombì nə ye maŋkwɛ̀ŋ sə̀' mʉ̀.
66001018	A mʉ̀ nə̀ mʉ̀ cu ŋwəm nə. Mʉ̀ à kpʉ, nə lokok fe'lə sə̀mok. Mʉ nə cum mok mvèsə nə̀ mvèsə̀. Ki ncùu kpʉ nə ye nzeŋgòŋ yòŋsə̀ə bʉ̀ kpʉkpʉ pwe' cu ndzə bohò mʉ̀.
66001019	Còm-a bum sə̀ wù yə ŋga'a yèʼe pwe' ndzə ŋwà'à. Còm sə̀ yà'a nə ye ŋga'a nə ye sə̀ yà'a nə̀ kə̀ ye ntsə'mòk sə̀'.
66001020	Mʉ rɛŋsə wu bə bum sə̀ wù yə sə. Ŋkə̀ŋkàaŋ sə̀ sàmba sə̀ wù yə ndzə bohò mʉ̀ yà'a, a masinjàa am sə̀ wo kʉ̀kgə̀ coos sə̀ sàmba sə. Bəbwe teberə̀ə laàm sə̀ sàmba sə yàwo coos sə̀ sàmba sə.”
66002001	Ŋwə̀ nə̀ mʉ̀ à yə nə à dʉk fa malì mʉ sə̀' dʉk də, “Còm fa masinjà àm nə̀ yi kʉ̀kgə̀ cos nə̀ mvwe' lak Efesò nà'a dʉk də, nèʼe ncèp nə̀ nà' və̀ bohò ŋwə̀ nə̀ yi kotse' ŋkə̀ŋkàaŋ sə̀ sàmba sə ndzə bohò yi. Nə ye sə̀' yi nə̀ yi gìkɛ'gə̀ mʉtsətsəʼrəə bwe teberə̀ə sə̀ laàm tə mbwa sə.
66002002	Mʉ̀ rì wes ncu àwèŋ pwe'fo'. Mʉ̀ rì mvə̀'nə̀ wèeŋ fàkgə̀ bə ŋàŋ, nə ye mvə̀'nə̀ wèŋ sə ko ntʉm, nə sə təəŋ mali gʉgʉŋ. Mʉ̀ rì mvə̀'nə̀ wèŋ sə jùm fis bʉ̀ʉ sə̀ bʉp mʉŋgorə̀ wèŋ yà'a sə̀'. Nə riŋ fe'lə mvə̀'nə̀ wèŋ a mùmsə ja'a bʉ̀ʉ sə̀ wo sə dʉk bòrə basə də wo ŋgàa ntum am ŋga wo ŋgàa mvwès yà'a sə̀'.
66002003	Wèŋ sə ko ntʉm, wèŋ a yə ŋgə' bʉ̀ʉ mʉ̀ cɛ̀bʉ̀ə̀, nə kà teŋsə̀.
66002004	Megu də yumook nè' nə̀ nà' sə kà mʉ vesùwèŋ bò. Yu nə də wèŋ sə kà mʉ mok mvə̀'nə̀ wèŋ à sə dzəm to mʉ mantombì yà'a mok dzəm fe'lə̀.
66002005	Ye də wèeŋ tsərə fəsə maŋkwɛ̀ŋ mvə̀'nə̀ wèŋ à sə dzəm to mʉ yà'a, nə bwi fa bʉp awèŋ ŋkwɛ̀ŋ, nə dzəm fe'lə mʉ mvə̀'nə̀ à ye to sə. Wèeŋ kà-a vɛ'nə gʉ̀, mʉ̀ və, nə kə cok fis gɛsə teberə̀ àwèŋ nə̀ laàm təəŋgə̀ mbwa nà'a.
66002006	A ye-a sə̀ vɛ'nə fana yumòok nè' nə̀ sə bò mʉ vesùwèŋ bʉ̀ʉ zeŋ. A də wèŋ sə bɛ̀ŋ bum sə̀ bʉ̀ʉ Nikolà wèŋ sə gʉ̀ yà'a nə̀bʉp sə̀' co mvə̀'nə̀ mʉ̀ sə bɛ̀ŋ yà'.
66002007	Ŋwə̀ nə̀ yi tse'-a ntu' ŋgò yuk bum bə zeŋ, yi yuk-a yusə̀ Yòŋsə̀ Nwì sə cèp bohò coos sə. Ŋwə̀ nə̀ yi təəŋ-a gʉgʉŋ tə̀tè nə ghak mə̀mumsə̀ fana nà'a yi nə̀ Nwìi nə̀ fa yi mandzə̀ də yi ni lo nə kə zʉ nto' tʉ lùŋ nə̀ yi à bì nà' mvwe' nzum ye nə.
66002008	“Còm fa masinjà àm nə̀ yi kʉ̀kgə̀ cos nə̀ mvwe' lak Sìminà nà'a dʉk də, nèʼe ncèp nə̀ nà' və̀ bohò yi nə̀ yi mantombì sə̀' yi, nə ye maŋkwɛ̀ŋ sə̀' yi nə. Yi nə̀ yi à kpʉ, nə lokok fe'lə sə̀mok nə.
66002009	Mʉ̀ rì ŋgə' nə̀ wèŋ sə yə. Mʉ̀ rì də wèeŋ ŋgàa jìŋ. Ŋga zìnə nə də wèeŋ ŋgàa ghàk bə mandzə̀ mòk. Mʉ̀ rì nsàap mvwèes sə̀ bʉ̀ʉ sə̀ wo sə to borə ni' awo də wo bʉ̀ʉ Jus yà'a sə cì' fa weŋ yà'a sə̀'. Bʉ̀ʉ yà'sə wo ka bʉ̀ʉ Jus yeŋ lok, wo yà'sə bòp bʉ̀ Satà wèŋ.
66002010	Ŋga sə də a və-a bohò wèŋ sə̀ nsàp ŋgə' nə̀ fò pwe', kà də wèeŋ wəp dʉk. Yèè, Satàa nə mumsə weŋ, nə gesə mok sə̀ mʉtsətsəʼrəə wèŋ anə mʉ ndapndzəmə̀. Nsàp ŋgə' ànə nə cum dzeŋ megu nùumbu hum. A ye-a sə̀ də wu nə kpʉ bʉ̀ʉ mʉ̀, wù təəŋ mali bohò mʉ̀ gʉgʉŋ, ya mʉ nə lak wu bə tàm nə̀ nà'a lùŋ nə.
66002011	Ŋwə̀ nə̀ yi tse'-a ntu', yi yu'rə-a yusə̀ Yòŋsə̀ Nwì sə cep bohò coos wèŋ. Ŋwə̀ nə̀ yi təəŋ-a gʉgʉŋ, nə ghak mə̀mumsə̀ fana ye də kpʉ nə̀ nà' sə və̀ maŋkwɛ̀ɛŋ nə kà yi jwɛ̀ŋ lok.
66002012	“Còm fa masinjà àm nə̀ yi kʉ̀kgə̀ cos nə̀ mvwe' lak Pegamùm nà'a dʉk də, nèʼe ncèp nə̀ nà' tesə və̀ mʉ cùhù ŋwə̀ nə̀ yi tse' fèk nə̀ bə ncəp ma ba nə.
66002013	Mʉ̀ rì mvwe' sə̀ wèŋ cu yà'sə bə̀boŋ də a fo' mvwe' ntʉm lak Satà. Mʉ̀ rì də wèŋ sə dʉk mègù də wèeŋ bʉ̀ʉ am. Wo a zə Antipà nə̀ yi à sə ye zìnə bohò mʉ̀ fa'nə, də bʉsə̀ yi à cèp fis jəja də yi ŋwə̀ àm. Wo à zə yi vɛ'nə, wèŋ kà mʉ sə̀' bɛ̀ŋ.
66002014	Megu də bum mok cu sə̀ wèŋ sə gʉ̀ʉ sə̀ yà' sə kà mʉ bò. Bʉ̀ʉ mok cu mʉtsətsəʼrəə wèŋ sə̀ wo sə gʉ̀ nsàap bum lak sə̀ co rùm wèŋ, co sə̀ Balàm à sə yə'rə fa bwì yà'a. A yi nə̀ yi à tipsə Balàk ŋgò jə lò bʉ̀ʉ Izùrɛ wèŋ mvwe' gʉ̀ bʉp nə. Yi à gʉ̀ vɛ'nə ŋkuŋ wo sə zʉ bum sə̀ bʉp sə̀ co bum rùm, nə sə koho sàhà sə̀ʼ.
66002015	Bʉ̀ʉ mok cu mʉŋgorə̀ wèŋ sə̀ʼ sə̀ wo sə bɛ' mandzə̀ Nikolà. Wo sə gʉ̀ nsàap bʉp sə̀ Balàm à yə'rə yà'a.
66002016	Ye də wèeŋ kupsə-a wàp, bwɛ̀rɛ mʉ nə və vɛ'ɛ nə̀nàk, nə lʉ ves bʉ̀ʉ yà'sə wèŋ bə fèk nə̀ mʉ cùhù mʉ̀ nə.
66002017	Ŋwə̀ nə̀ yi tse'-a ntu' ŋgò yuk bum fo', yi yuk-a bum yè'sə sə̀ Yòŋsə̀ Nwì sə cèp bohò coos sə. Ŋwə̀ nə̀ yi təəŋ-a gʉgʉŋ tə̀tè nə ghak mə̀mumsə̀ fana, mʉ nə fa yi bɛŋ Nwì sə̀ kaco lis ye yà' yeŋ sə. Mʉ nə fa fe'lə yi lìs nə̀ fəfop nə̀ wo còm naaŋ lìŋ sə̀ fi mbwa. Ŋwə̀ nəmòok nə kà liŋ sə rì lok. A nə riŋ megu yà' ŋwə̀ nə̀ mʉ̀ fa yi yà' nə.
66002018	“Còm fa masinjà àm nə̀ yi kʉ̀kgə̀ cos àm nə̀ mvwe' lak Tɛ̀yitarà nà'a dʉk də, nèʼe ncèp nə̀ nà' tesə və̀ mʉ cùhù mo Nwì. Yi nə̀ lis ye sə kʉə co lʉm mis, kùu ye sə rɛŋ daàŋ daàŋ co ntɛŋ nə̀ wo tɛ̀ŋ kə̀ misə̀ nə.
66002019	Mʉ̀ rì ncu àwèŋ bə̀boŋ. Mʉ̀ rì də wèŋ tse' ntʉm nə̀ ŋgò dzəm mòk bə mòk. Mʉ̀ rì sə̀' mvə̀'nə̀ wèŋ tə bə mandzə̀ nə̀ zìnə bohò mʉ̀, mʉ̀ rì də wèeŋ fàkgə̀ gʉgʉŋ, nə sə ko ntʉm sə̀'. Mʉ̀ rì sə̀' laŋ də bum sə̀ wèŋ sə fàk ŋga'a pwe'fo', bò ghak zeŋ nə noŋsə mvə̀'nə̀ à ye to mantombì.
66002020	Mègù də yumòk cu mò'fis nə̀ wèŋ sə gʉ̀ nə̀ mʉ̀ ka nà' dzəm. Yu nə də, wèŋ sə mè'rə ŋwà nə̀ wo to yi də Jesebè nà'a ŋgò cu mʉtsətsəʼrəə wèŋ. Yi sə dʉk də yi sə tsòho ncèp Nwì, ŋga a mvwès wà. Yi sə gʉ̀ bʉ̀ʉ am wèŋ ŋgò koho sàhà, nə sə zʉ kɛ'ca bum rùm wèŋ nduk.
66002021	Mʉ̀ a fa yi mʉmvə̀k momjo də ya yi teŋsə ŋgò gʉ̀ bʉp ye sə, fana yi kà dzəm ŋgò mè'rə ko sàhà dzəm.
66002022	Ye də mʉ nə gʉ yi, yi kok kèe yiyaŋ maràŋ ya bə bʉ̀ʉ sə̀ bə yà'wèeŋ kogə̀ sàhà sə wèeŋ nə ye ŋgə' bə̀boŋni. Mʉ nə gʉ li vɛ'nə tse'ŋga wo mè'rə mandzə̀ àwo ànə.
66002023	Mʉ nə zə bwe ye sə pwe'fo'. Mʉ nə gʉ vɛ'nə ya cos pwe' riŋ də mʉ̀ rì tse' və̀əm bwì pwe'fo'. Mʉ nə lak ndàaŋwè pwe'fo' mvə̀'nə̀ yi à gʉ̀ fàak ye.
66002024	“Nə ye də bohò wèŋ bwes bʉ̀ʉ sə̀ mvwe' lak Tɛ̀yitarà, wèŋ a ka mandzə̀ Jesebè nə yuŋ. Wèŋ na ka bum ŋwʉŋwa sə̀ Satà sə rì. Ye də bohò wèŋ yàwèŋ, mʉ̀ ka yumok zok sə̀ mʉ̀ sə dʉk wèeŋ gʉ tse'.
66002025	Megu də wèeŋ kotse' bum sə̀ wèŋ a yə'rə yà'a cʉ̀k tə̀tè mʉ̀ bwi və.
66002026	Nə ye də bohò bòp bʉ̀ nə̀ wo tə gʉgʉŋ tə̀tè nə kə ghak mə̀mumsə̀, nə sə gʉ yusə̀ mʉ̀ sə dzəm, fana mʉ nə fa wo ŋàŋ bə bòop lak sə̀ zəzok sə pwe'fo'.
66002027	Mʉ nə fa wo ŋàaŋ sə sə̀' mvə̀'nə̀ tɛ̀' am a fa mʉ. Wo nə sə sak gaŋ mʉtuhù bòop lak yè'sə mʉ ntò' ŋkum nə̀ wo à gʉ̀ nà' bə ntɛŋ. Wo nə lʉp və'rə yà' co mvə̀'nə̀ ŋwèe lʉp və'rəgə̀ kʉ̀ʉŋ ncàk yàʼa.
66002028	Bʉ̀ʉ sə̀ wo ghak mə̀mumsə̀ yè'sə, mʉ nə̀ fa wo sɛ̀tsok sə̀'.
66002029	Ŋwə̀ nə̀ yi tse'-a ntu' ŋgò yuk bum fo' fana yi yu'rə-a bum sə̀ Yòŋsə̀ Nwì sə tsə̀' fa coos sə.
66003001	“Còm fa masinjà àm nə̀ yi kʉ̀kgə̀ cos nə̀ mvwe' lak Sadìs nà'a dʉk də, nèʼe ncèp nə̀ nà' tesə və̀ bohò yi nə̀ yi tse' yòŋsə̀ə Nwì sə̀ sàmba, nə tse' ŋkə̀ŋkàaŋ sə̀ sàmba sə. Mʉ̀ rì ncu àwèŋ nə̀ wèŋ cu nə. Bwìŋ tsərəgə̀ də wèŋ cu ŋwəm, ŋga wèŋ a kpʉ laŋ.
66003002	Wèeŋ lokok mvwe' lo wàp, nə lumsə fe'lə mʉyòŋsə̀ nə̀ nà' sə kàha malì nà'a, ya kà də nà'a kpʉ liiŋ wesə dʉk. Mʉ̀ yə də ncu àwèŋ ka kə̀kʉrə̀ pap mantombìi Nwì yeŋ.
66003003	Ye də bò ghak də wèeŋ tsərə fəsə maŋkwɛ̀ŋ bə bum sə̀ wèŋ ànə yuk to yà', nə jəŋ yà' yà'a. Wèeŋ sə gʉ yà', nə bwi fa bʉp awèŋ ŋkwɛ̀ŋ. A ye-a ŋga wèŋ ka lokok, ye də mʉ nə və nə kə tseŋ weŋ co ŋgà yə̀ və̀ yi, wèŋ kà mvə̀k nə̀ yi vəə nə rì.
66003004	“Megu də wèŋ bʉ̀ʉ Sadìs mok sə̀ wèŋ ka ŋkʉ̀ʉŋ yeŋ, wèŋ a nòŋsə ni' awèŋ rərɛŋ. Bʉ̀ʉ yà'sə nə nitse' cə̀ək sə̀ fəfəp, nə gi venə wèŋ bʉsə̀ wo kə̀kʉrə̀ ŋgò gì venə wèŋ vɛ'nə.
66003005	Bʉ̀ʉ sə̀ wo təəŋ gʉgʉŋ tə̀tè nə ghak mə̀mumsə̀ fana wo nə̀ ni cə̀ək fəfop sə̀' vɛ'nə. Nə ye sə̀' də mʉ nə kà liŋ awo ndzənə ŋwàk lùŋ yìsə̀ fis. Mʉ nə̀ təəŋ mantombìi Tɛ̀' am nə ye masinjàa ye wèŋ, nə tsok jəja də wo bʉ̀ʉ am.
66003006	Ŋwə̀ nə̀ yi tse'-a ntu' ŋgò yuk bum bə zeŋ, yi yu'rə-a bum sə̀ Yòŋsə̀ Nwì sə tsə̀' fa coos sə.
66003007	“Còm fa masinjà àm nə̀ yi kʉ̀kgə̀ cos nə̀ mvwe' lak Fìlìdefiyà nà'a dʉk də, nèʼe ncèp nə̀ nà' tesə və̀ bohò yi nə̀ yi a fa ni' ye bohò Nwì rərɛŋ, nə ye sə̀' yi nə̀ yi zìnə nə. Yi tse' ki ncùu ŋkum Devìd ndzə bohò yi. Yi lok-a ncùu sə, ŋwə̀ nəmòk kà mùk, yi mùk-a yà', ŋwè kà sə̀' lok fe'lə̀.
66003008	Mʉ̀ rì ncu àwèŋ. Mʉ̀ rì də wèŋ a ye-a sə̀ jì ŋàŋ, wèŋ sə yuk dʉk àm laŋ. Wèŋ a ka də wèŋ ka bʉ̀ʉ am yeŋ sə̀' bɛŋ yuk. Ye də mʉ̀ a mùk nòŋsə fa weŋ ncùu sə̀ kaco ŋwə̀ nəmòk lok yà' yeŋ.
66003009	Wèeŋ ja'a àwèŋ mvə̀'nə̀ mʉ nə gʉ bʉ̀ʉ sə̀ wo sə bɛ' mandzə̀ Satà, nə sə ci' mvwès də wo bʉ̀ʉ Jus yà'a nè. Mʉ nə gʉ wo ŋgò kə̀ təəŋ bə tumfərə sə ŋki'ì wèŋ, nə wup fa weŋ bo, ya wo riŋ də mʉ̀ dzəm weŋ.
66003010	Wèŋ a yuk dʉk àm, nə təəŋ bə kontʉm laŋ. Mvə̀'nə̀ wèŋ a yuk mʉ vɛ'nə, mʉ nə noŋsə weŋ bə̀boŋ, ghà nə̀ ŋgə'ə nə̀ və̀ sənə nzeŋgò nə pwe' ŋgò mùmsə bwì.
66003011	“Anə kà sàp ŋga mʉ̀ və̀ laŋ. Wèeŋ kotse' bum sə̀ wèŋ tse' yà'sə cʉ̀k. Wèeŋ kotse' cʉ̀k ya ŋwə̀ nəmòok kà lə̀làk awèŋ nə kə̀ fèp jə lò.
66003012	Bʉ̀ʉ sə̀ wo təəŋ-a gʉgʉŋ tə̀tè nə ghak mə̀mumsə̀ fana mʉ̀ gʉ wo co tàaŋ-ndap Nwì àm, wo nə mam fo' tə̀tè nə kà cohò yuk. Mʉ nə com naaŋ liŋ Nwì àm mʉni'ì wo. Mʉ̀ com naaŋ fe'lə fa wo liŋ lak Nwì àm nə̀ nà'a də, Jòrosalèm nə̀ Fi, nə̀ nà' sə tesə tsooŋ mʉbu bohò Nwì àm nə. Mʉ nə com naaŋ fa wo liŋ am sə̀ fi mʉni'ì wo anə sə̀'.
66003013	Ŋwə̀ nə̀ yi tse'-a ntu' ŋgò yuk bum bə zeŋ fana yi yu'rə-a bum sə̀ Yòŋsə̀ Nwì sə tsə̀' fa coos sə.
66003014	“Còm fa masinjà àm nə̀ yi kʉ̀kgə̀ cos àm nə̀ mvwe' lak Làòdisiyà nà'a dʉk də, nèʼe ncèp nə̀ nà' tesə və̀ bohò ŋwə̀ nə̀ liŋ yee də, ‘Yà'a ye vɛ'nə.’ Yi zìnə, nə sə niŋtsok fa bwì mvə̀'nə̀ Nwì cu sə lòoŋ fo'. Nwì à gʉ̀ bum pwe' də yà'a yeto və bohò yi nə.
66003015	Mʉ̀ rì ncu àwèŋ bə̀boŋ. Wèŋ ka bohò mʉ̀ fifi yeŋ, nə kà cəcuŋ sə̀' ye. A nə boŋ ghak də wèeŋ ye lɛ mòk mʉtsətsəʼrəə bòop bum sə̀ ba yè'sə.
66003016	Nə yeè nə də wèŋ mègù yəyarə̀ fana mʉ nə te fis mak weŋ mʉ cùhù mʉ̀ fo'.
66003017	Wèŋ sə dʉk də wèeŋ ŋgàa rɛŋsi nə ye ŋgàa ghàk də wèŋ sə kà yumok jamə̀. Wèŋ sə dʉk vɛ'nə, nə kà rì də wèeŋ co bwì koksə manziŋ bohò wèŋ rì. Wèeŋ ŋgàa jìŋ, sə gi mbwè to, nə ye ŋgàa ntwì lis.
66003018	Ye də mʉ̀ sə tip weŋ dʉk də, wèeŋ və kə ywiŋ guù sə̀ wo a tɛ̀ rɛŋsə yà' daàŋ, daàŋ bohò mʉ̀, ya ŋga wèeŋ tse' ghàk. Wèeŋ kə ywiŋ jəŋ cə̀ək fəfəp sə̀' bohò mʉ̀ ya ŋga wèeŋ lok marè'tu awèŋ fo', nə ywiŋ ncə̀p sə ya ŋga wèeŋ gesə mʉlisə̀ wèŋ ya wèeŋ ye bum.
66003019	Mʉ jwagə̀ ŋwə̀ nə̀ mʉ̀ dzəm yi, nə tʉksə sə̀' yi nə, ya ŋga yi tse' ŋkərə̀. Ye də wèeŋ bwi fa-a bʉp awèŋ ŋkwɛ̀ŋ, nə bɛ' və mʉ bə ntʉm nə̀ mò'fis.
66003020	Wèeŋ ye, mʉ̀ tə sə ncùhu, nə sə kum; a ye-a ŋga ŋwə̀ nə̀ yi yuk ŋgì àm nə muk fa mʉ ncùu sə fana, mʉ nə ni lo mʉnda'à yi anə. Mʉ ni lò mbwa, vesə zʉ be'lə bɛŋ mvwe' mò'fis.
66003021	Ŋwə̀ nə̀ yi təəŋ-a gʉgʉŋ tə̀tè nə kə ghak mə̀mumsə̀ fana mʉ nə̀ fa yi mandzə̀ ŋgò cu vesə mʉmvwe' kapràk àm. Yi nə cum be'lə venə mvə̀'nə̀ mʉ̀ ànə ghak yàm sə̀', nə kə cum be'lə ves Tɛ̀' àm mʉnə kapràk ye.
66003022	Ŋwə̀ nə̀ yi tse'-a ntu' ŋgò yuk bum bə zeŋ, yi yu'rə-a bum sə̀ Yòŋsə̀ Nwì sə tsə̀' fa coos sə.”
66004001	Yà'sə ànə ca wes me fana mʉ̀ ye fe'lə yumok sə̀mok. Mʉ̀ à yə ŋga ncùu sə̀ mʉbu mùhu nò to. Mʉ̀ yuk fe'lə ŋgì nə̀ nà' à cèp co ntàŋ nə̀ mʉ̀ à yuk to nà' fa' mantombì nà'a. Yi to mʉ, nə dʉk də, “Kok və fɛŋ ya mʉ niŋtsok fa wu bum sə̀ yà'a nə̀ kə̀ ye ntsə'mòk.”
66004002	Ànə geŋ Yòŋsə̀ Nwì kə kotse' mʉ vɛ'ɛ ghà ànə. Mʉ̀ ye kapràk mʉbu anə ŋga ŋwè cu mbwa.
66004003	Si ŋwə̀ nə̀ yi à cu mʉmvwe' kapràk nə à sə bà'a rɛŋ kɛ' ncòm bə̀baŋ bə fəfəp wèŋ, co nsàap lìis mok sə̀ wo togə̀ yà' də Damùn nə ye Rubì. mvəmvòk à gʉ̀m dzòoŋ kapràk nə. Nà' à tse' ncòom lìs nə̀ wo togə̀ nàʼ də emerà, yàʼa co ncòom ŋgaŋ sə̀ fi.
66004004	Mʉ̀ à yə fe'lə kapràak mok hum ba-ncòp-kwè. Yà' à təəŋ gʉ̀m dzòoŋ gèsə lò kapràk mòk nə̀ ghaŋ nə mʉtsətsəʼrə̀. Mʉ̀ ye bʉ̀ ŋkwàha bwì sə̀' hum ba-ncòp-kwè ŋga wo nitse' cə̀ək sə̀ fəfəp, nə cum yak mʉnə kapràak yè'sə. Wo à ta tse' tàam ŋkum mʉtuhù wo. Tàam sə à ye sə̀ wo à gʉ̀ yà' bə guù lòoŋ.
66004005	Mbʉ̀ŋ à sə bà'a, nə sə cwiŋ və mvwe' kapràk nə vɛ'ɛ nə̀bʉp. Mʉ̀ ye kàk sàmba ŋga yà' sə kʉə rɛŋ mvwe' kapràk nə vɛ'ɛ bʉ̀əəmm. Kàak yè'sə à tə bə tu yòŋsə̀ə Nwì sə̀ sàmba sə.
66004006	Mʉ̀ ye tə̀m mòk mantombìi kapràk nə. Tə̀m nə à sə rɛŋ vɛ'ɛ njàaŋ. Mʉ̀ à yə fe'lə yusəmok kwè ŋga yà' tse' yòŋsə̀. Wo təəŋ dzooŋ kapràk nə. Wo à tse' lis ŋkʉ̀ʉŋntɛ̀ŋ. Lis sə à ye mʉni'ì wo, ma si bə maŋkwɛ̀ŋ wèŋ pwe'.
66004007	Nə̀ mantombì nə à səsə co gwim. Nə̀ ba səsə ye co ndu-mbòŋ. Nə̀ tɛ' à tse' si sə̀ yà' səsə si ŋwè. Nə̀ kwè nə à səsə ye co mpì nə̀ yi sə dzòoŋ dzòoŋ.
66004008	Nə̀ mò'fis à tse' bàp ntùŋfu. Ni' awo sə à ye gù liìs-lis, bə sə ŋkwɛ̀ŋ bàp mwè pwe'. Wo sə yəm ŋkì nùm bə ndzəm, nə kà teŋsə̀ lok. Wo sə yəm dʉk də, “Nwì, wu rərɛŋ, wu rərɛŋ. Wù à ye to wù, cu ŋga'a sə̀' wù, Anə̀ kə̀ və̀ ntsə'mòk sə̀' wù. Tà mayumòk, Tà mayumòk wu Tà, Nwì nə̀ ghaŋ nə.”
66004009	Bum sə̀ kwè sə̀ wo à tse' yòŋsə̀ sə à sə yəm ŋkì ŋgò kùksə nə sə kwasə liŋ ŋwə̀ nə̀ yi à cu mʉnə kapràk nə. Yi nə̀ yi cu mvèsə nə̀ mvèsə̀.
66004010	Wo yəm vɛ'nə fana bʉ̀ ŋkwàha bʉ̀ʉ sə̀ hum ba-ncòp-kwè sə wèŋ gbʉ sə nze, nə kuksə yi sə̀'. Wo fweŋ noŋsə tàam awo sə mantombìi kapràk ye nə, nə sə dʉk də,
66004011	“Mbè, Tà, nə ye Nwì, wu kə̀kʉrə̀ bohò bwì ŋgò kùksə wu, wəp wu nə fa wu ŋàŋ. Bʉsə̀ wù à gʉ̀ bum pwe' wù. Wù à tsərə kok sə̀' wù də bum pwe' ye.”
66005001	Ànə geŋ, mʉ̀ ye ŋga ŋwə̀ nə̀ yi cu mʉnə kapràk nə kotse' ŋwàk mòk bo ma zʉ. Ŋwàk nə à ye nsàp nə̀ co wù lim nà'. Wo à còm nà' ma mʉŋkwɛ̀ŋ bə ndzə ntò pwe'fo'. Wo jəŋ lìŋ, nə lem lok nà' bə zeŋ bòp sàmba.
66005002	Mʉ̀ ye masinjà Nwì mòk nə̀ yi tse' ŋàŋ, yi sə fuŋ bə ŋàŋ də, “Ŋwə̀ nə̀ yi tse' ŋàaŋ sə̀ aco yi yep fis to lìiŋ yèʼe, nə firə to ŋwàk nèʼe ndà?”
66005003	Ŋwè à ka nə̀ mò'fis mʉbu kè sə nzeŋgòŋ kè mvwe' bʉ̀ kpʉkpʉ àlɛ nə̀ co yi muk nà' yeŋ.
66005004	Mʉ̀ à yə vɛ'nə, waŋ ko mʉ bʉsə̀ ŋwə̀ nə̀ mò'fis co yi muk nà' à ka yeŋ.
66005005	Fana ŋkwà'ŋwè mòk mʉtsətsəʼrəə sə̀ hum ba-ncòp-kwè sə à dʉk mʉ də, “Tsəp; kà wa bʉsə̀ ŋwə̀ nəmòok yo nə̀ co yi muk. Yèè, ŋwə̀ nə̀ wo to yi də Gwim nə̀ yi tesə mvwe' bòp lak Judà, nə̀ yi ŋgwì ŋkum Devìd nà'a kə̀kʉrə̀ ŋgò yep fis lìiŋ sə, nə muk ŋwàk nə. Yi à ghak bum pwe' yi.”
66005006	Fana mʉ̀ ye Mo Nsùŋgaŋ mòk ŋga yi tə mʉtsətsəʼrə̀ə kapràk nə bə bum sə̀ kwè sə̀ wo tse' yòŋsə̀ sə. Bʉ̀ ŋkwàha bʉ̀ʉ sə̀ hum ba-ncòp-kwè sə wèŋ təəŋ gʉm gesə lo yi mʉtsətsəʼrə̀. Nsùŋga nə à sə yəəŋ co wo à zə yuk yi mantombì laŋ. Yi à tse' ndoŋ sàmba, nə tse' lis sə̀' sàmba. Lis sə̀ sàmba yè'sə à sə təəŋ mʉnə tu yòŋsə̀ə Nwì sə̀ sàmba sə̀ yi à tumsə vesə yà' sənə nzeŋgò nə ma nə̀ fò pwe' sə.
66005007	Fana Mo Nsùŋgaŋ nə və, nə kə jəŋ ŋwàk nə̀ nà' ye ndzənə bo ma zʉʉ ŋwə̀ nə̀ yi cu mʉnə kapràk nə.
66005008	Yi ànə jəŋ ŋwàk nə vɛ'nə fana bum sə̀ ŋwəm kwè sə bə bʉ̀ ŋkwàha bʉ̀ʉ sə̀ hum ba-ncòp-kwè sə wèŋ bʉhʉ mantombìi yi anə sə nze. Ndàaŋwè à tse' luŋ, nə tse' ŋgàp nə̀ wo à gʉ̀ bə guù bə wurdì' ca. Wurdìiʼ sə à tə mʉnə tu pìriyàa bʉ̀ʉ Nwì pwe'fo'.
66005009	Wo à yəm ŋkì nə̀ fi. Wo sə yəm də, “Wu kə̀kʉrə̀ ŋgò jə ŋwàk nə, nə yep fis lìiŋ sə. Bʉsə̀ wo à zə wu fana wù ywiŋ fa Nwì bwì sənə nzeŋgò nə pwe' nə̀ pwe' bə kpʉ yò nə. Wù à ywiŋ və̀ wo mvwe' bòop lak pwe', mvwe' ncèep lak pwe' nə ye mvwe' ŋgwìi bwì pwe'fo' sə̀'.
66005010	Wù a gʉ̀ wo ŋgò ye mok mvwe' gaŋ ŋkum Nwì, nə gʉ wo ŋgò sə fa gùrə̀ co ŋgàa fa satikàʼa sə̀ ŋgò kùksə Nwì. A sə̀' wo sə̀ wo nə kok ŋkum sə nzeŋgòŋ anə.”
66005011	Mʉ̀ à kʉ̀k fe'lə mok fana mʉ̀ ye masinjàa Nwì, nə yuk ŋgìi awo. Wo à ye vɛ'ɛ ncùhù malà' co wù kà ta to. Wo à təəŋ dzòoŋ kapràk nə bə bum sə̀ ŋwəm kwè bə bʉ̀ ŋkwàha bʉ̀ʉ sə̀ hum ba-ncòp-kwè sə wèŋ pwe' mʉtsətsəʼrə̀.
66005012	Wo sə yəm fuŋ fis dʉk də, “Oò wùu Mo Nsùŋgaŋ nə̀ wo à zə, Wu kə̀kʉrə̀ ŋgò tse' ŋàŋ. Wu kə̀kʉrə̀ ŋgò tse' ghàk Wu kə̀kʉrə̀ ŋgò tse' ŋkərə̀ pwe'. Wu kə̀kʉrə̀ ŋgò tse' yòŋ. Wu kə̀kʉrə̀ wù co bwì pwe' kuksə wu. Wu kə̀kʉrə̀ co bwì kwasə wu. Wu kə̀kʉrə̀ co liŋ yòo yam lo mantombì.”
66005013	Ànə geŋ mʉ̀ yuk ŋgìi bum sə̀ mʉbu bə sə nze nə ye sə̀ wo cu ma sə mbwè nzeŋgò nə wèŋ pwe'. Mʉ̀ yuk ŋgìi bum sə̀ ma sə ndzəpə̀ bə ŋgìi bum sə̀ yà' tse' yòŋsə̀ ŋga wo cu-a sə̀ ma fò kè fò pwe' nə̀ pwe', ŋga wo sə yəm ŋkì. Wo sə yəm dʉk də, Vès kwasə wù nə̀ wù cu mʉnə kapràk, Nə kwasə Mo Nsùŋgaŋ nə sə̀'. Vès kùksə wu, nə yamsə liŋ yo. Vès sə dʉk də kapràk yò nə ye gaŋ yòo mam gəgeŋ fo' Mvèsə nə̀ mvèsə̀.
66005014	À nə ye vɛ'nə, yum sə̀ kwè sə wèŋ kwi' də, “A ye vɛ'nə.” Fana bʉ̀ ŋkwàha bʉ̀ʉ sə wèŋ bʉhʉ sə nze, nə kuksə yi.
66006001	Ànə geŋ, mʉ̀ ye ŋga Mo Nsùŋga nə yep fis to lìŋ nə̀ mò'fis mvwe' lìiŋ sə̀ sàmba sə. Yi à yep ntɛ̀ŋ, mʉ̀ yuk ŋgì yum sə̀ wo kwè sə mòk. Ŋgì nə à cèp bə ŋàŋ co mbʉ̀ŋ sak yi vɛ'ɛ. Nà' cep də, “Tesə və̀ə.”
66006002	Mʉ̀ ye fe'lə nàmbàrə̀ nə̀ fəfəp ŋga nà' tesə vəə. Mʉ̀ ye ŋga ŋwə̀ nəmòk yi kok cu mʉnə nàmbàrə̀, nə kotse' wòm-ngiŋ ndzə bohò yi. Wo à fa yi tàm mòk nə̀ nà' sə nìtsə̀' də yi ghak və̀ yumok sə̀ gʉgʉŋ vɛ'ɛ. Yi à lò fe'lə sə̀ ŋgò ghak fe'lə lò mok sə̀ ŋkuŋ.
66006003	Mo Nsùŋga nə yep fis lìŋ nə̀ ba, ŋgì yu nə̀ ba cep sə̀'. Ŋgì nə dʉk də, “Tesə və̀ə.”
66006004	Nàmbàrə̀ nə̀ bə̀baŋ tesə və ŋga wo fa ŋwə̀ nə̀ yi kok cu mbwa nə ŋàŋ ŋgò kə̀ jə fis lò gɛsə fifi sənə nzeŋgòŋ nə ya bwìiŋ lʉlʉ̀, nə zə ni'. Yi à kotse' fèk nə̀ ghaŋ ndzə bohò yi sə̀'.
66006005	Yi yep fis nə̀ tɛ', yu nə̀ tɛ' cep sə̀' də, “Tesə və̀ə.” Mʉ̀ ye ŋga nàmbàrə̀ nə̀ səseŋ tesə və̀ə. Mʉ̀ ye ŋga ŋwə̀ nə̀ yi kok cu mbwa nə kotse' kilù ndzə bohò yi.
66006006	Mʉ̀ yuk gʉ̀ co ŋgì mòk cèp vèsə mvwe' bum sə̀ kwè sə dʉk də, “Ŋwèe nə jə mbàam sə̀ yi fàk yiskok nùbu mò'fis, nə ywiŋ ndooŋ rɛɛ̀s tɛ', nə jə fe'lə sə̀' mbàam ntsə' fàk mòk, nə ywiŋ ndooŋ gòmbì ntùŋfu.” Yi dʉk fe'lə sə̀' də, “Wèeŋ kà mve' nə ye rùk gʉ̀ bʉpsə̀.”
66006007	Fana Mo Nsùŋga nə yep fis fe'lə lìŋ nə̀ kwè. Mʉ̀ yuk ŋga yum sə̀ ŋwəm sə nə̀ kwè cèp də, “Tesə və̀ə.”
66006008	Mʉ̀ ye nàmbàrə̀ mòk nə̀ yi kpʉ ncòm də̀mm vɛ'. Liŋ ŋwə̀ nə̀ yi à kok cu mʉnə nàmbàrə̀ ènə à ye də Kpʉ. Nzeŋgòŋ yòŋsə̀ə bʉ̀ kpʉkpʉ à sə bɛ' lò ŋwə̀ ènə sə̀' maŋkwɛ̀ŋ. Wo à gàpsə nzeŋgòŋ bòp kwè, nə fa wo ŋàŋ bə bòp ma mò'fis. Wo à fa wo ŋàaŋ sə̀ də yà'wèeŋ zə bwì bə fèk, nə jəŋ və njè bə yiyaŋ nə ye fe'lə bə nàam sə̀ bʉp sə̀ co yà' ko bwì.
66006009	Yi yep fe'lə lìŋ nə̀ tàŋ nə. Mʉ̀ ye yòŋsə̀ə bʉ̀ʉ sə̀ wo à zə wo də bʉsə̀ wo à dzəm Nwì bə zìnə, nə sə tsoho ncèp ye nə wèŋ. Yòŋsə̀ə bʉ̀ʉ yè'sə à ye ma sə mbwè kàm sə̀ wo fagə̀ satikà' bohò Nwì fo'.
66006010	Wo à wa furə fis bə ŋàŋ də, “Oò, wùu Nwì Tà nə̀ wù tse' bwì pwe' wù. Wu rərɛŋ nə ye zìnə. Wù sə dʉk də vèes nə cum mali fɛŋ, nə kə dzeŋ sèŋ ŋkuŋ ya ŋga wu nə sak bʉ̀ʉ sə nzeŋgòŋ sə̀ wo à zə ves yà'a, nə tʉksə wo-ɛ?”
66006011	Ànə geŋ, wo fa cə̀k nə̀ fəfəp bohò ndàaŋwè pwe' bə tu. Wo tsok fa fe'lə yà' sə̀' də, yà'a cum yoŋsə tse' ntò vɛ'nə bʉsə̀ wo ka pwe'fo' ntò me wes. Wo də bwema yà'wèŋ mok sə̀ wo sə fàk loʼ bohò Nwì cu lì sə̀ nzeŋgò nə nə zə wo sə̀' ŋkuŋ.
66006012	Mʉ̀ ye fe'lə ŋga Mo Nsùŋga nə yep fis lìŋ nə̀ ntùŋfu nə. Mʉ kʉk à, ŋga nzeŋgòŋ sə tsòho vɛ'ɛ bə ŋàŋ wù kà fʉ̀k. Nùm seŋ bʉʉŋ bìp, bìp, bìp co gàcə̀k nə̀ səseŋ. Ŋwə baŋ bʉʉŋ ye co ndʉəm jwààŋ.
66006013	Ŋkə̀ŋkàŋ sə coho gbʉ tsoŋ mʉbu co bwe ŋgwìi piàa sə yèʼ wo.
66006014	Ŋgùp ntòbu à nòm bisə vɛ'ɛ ywep kɛ̀' mò'fis, co wo lim gɛsə kə̀à. Nda pwe'fo' nə ye bə nze sə̀ yà' à ye mʉtsətsəʼrəə ndzəp pwe', à coho gɛsə fo'.
66006015	Bwì pwe' à sò bo bə caŋ ŋgò kə̀ swìhi. Ŋkəŋkum wèŋ, bʉ̀ ŋkwàha bwì wèŋ, ŋkum sojà wèŋ, ŋgàa ghàk nə ye bə bʉ̀ʉ sə̀ wo tse' liŋ wèŋ, ŋkwɛ̀ŋ bə bwe nze wèŋ pwe' à ca swìhi. Mok à ca ni sənə mvòk, mok swìhi nooŋ kɛ' bə mbwèe lìs wèŋ nduk.
66006016	Wo waŋ to nda bə lìs wèŋ də yà'a kə kəəŋ gbʉ mʉ ni'ì wo ya ŋwə̀ nə̀ nà' cu mʉnə kapràk nà'a kà wo yə, ya wo caŋ gɛsə mvwe' ŋgə' nə̀ Mo Nsùŋga də yi fa wo nə sə̀'.
66006017	Bʉsə̀ mvə̀k awo ŋgò jòok və̀ laŋ, ŋgà mùʼ cùu nə kà ye.
66007001	Yà'sə ànə me fana mʉ̀ ye masinjàa Nwì kwè ŋga wo tə mvwe' tòho nzeŋgòŋ kwè fo'. Wo à sə təəŋ fo', nə sə kotse' fəsə fə̀fə̀ə sə̀ bə tòho nzeŋgòŋ sə̀ kwè sə də ya yà'a kà cà. Fə̀fə̀ à sə kà mʉmvwe' nze nə cà, kà mʉ ndzəpə̀ sə̀' cà, nə kà mʉtʉhʉ̀ sə̀' cà lok.
66007002	Fana mʉ̀ ye fe'lə masinjà Nwì mòk nə̀ yi ànə tesə və ma ntonùm. Yi à kotse' yu nə̀ wo bɛŋgə̀ bo bə zeŋ ndzə bohò yi. À ye yu bɛŋbo nə̀ Nwì nə̀ yi cu ŋwəm nə. Masinjà Nwì nə à to fuŋ masinjàa mok sə̀ kwè, sə̀ Nwì anə fa wo ŋàŋ ŋgò bʉpsə nzeŋgòŋ, nə ye ŋgò bʉpsə ndzəp sə̀ʼ.
66007003	Yi tsok fa yà'wèŋ də yà'a kà nzeŋgòŋ kè ndzəp àlɛ ntò bʉpsə̀. Yi də yà'a yuk tə̀tè tse'ŋga wo còm naaŋ fa wes ŋgàa fàak Nwì wèŋ ncòm mʉ nzà sihì ŋkuŋ.
66007004	Ànə geŋ mʉ̀ yuk mvə̀'nə̀ wo tsə̀' də a bwì sə̀nɛ sə̀ wo tse' ncòom yè'sə mʉsihì wo sə. Wo à dʉk də a bwì ncùhù ŋkʉ̀ mò'fis bə ncùhù hum kwè-ncòp-kwè, sə̀ wo à tesə mvwe' buhu lak Izùrɛ mò'fis, mò'fis.
66007005	Bʉ̀ʉ sə̀ wo à naaŋ fa wo ncòm mvwe' buk lak Judà à ye bwì ncùhù hum-ncòp-ba. Buk lak Rubè à ye ncùhù hum-ncòp-ba. Buk lak Gaàd à ye ncùhù hum-ncòp-ba.
66007006	Buk lak Asà à ye ncùhù hum-ncòp-ba. Buk lak Naptalè à ye ncùhù hum-ncòp-ba. Buk lak Manasà à ye ncùhù hum-ncòp-ba.
66007007	Buk lak Saimʉ̀ à ye ncùhù hum-ncòp-ba. Buk lak Levì à ye ncùhù hum-ncòp-ba. Buk lak Ìzakà à ye ncùhù hum-ncòp-ba.
66007008	Buk lak Zebulò à ye ncùhù hum-ncòp-ba. Buk lak Jòsep à ye ncùhù hum-ncòp-ba, nə ye mvwe' buk lak Benjamè sə̀' bwì ncùhù hum-ncòp-ba.
66007009	Yà'sə à mè, mʉ̀ ye fe'lə bwì vɛ'ɛ nduk nə̀ nduk co ŋwè kà ta to. Bʉ̀ʉ yè'sə wèŋ à tesə və̀ mvwe' bòop lak pwe', mvwe' ncèep lak zəzok nə ye mvwe' ŋgwìi bwì pwe'fo' sə̀'. Wo à sə təəŋ mantombìi kapràk Nwì nə ŋga nsùŋgaŋ nə sə̀' fo'. Wo à nitse' cə̀ək sə̀ fəfəp, nə kotse' maŋ ndzə bohò wo lòoŋ.
66007010	Wo à sə fu torə fis mʉtsə̀ dʉk də, “Nwì àvès nə̀ yi cu mʉnə kapràk ye nə a fa ves lùŋ yi. Yi fa càsə ves nà' ndzə bohò Mo Nsùŋgaŋ nə.”
66007011	Masinjàa Nwì pwe' à təəŋ dzòoŋ gèsə lò kapràk nə, bə yum sə̀ kwè sə wèŋ nə ye bʉ̀ ŋkwàha bwì sə wèŋ mʉtsətsəʼrə̀. Fana masinjàa sə pwe' bʉhʉ sə nze, nə kuksə Nwì.
66007012	Wo sə dʉk də, “A ye vɛ'nə. A yi Nwì àvès nə nə̀ yi kə̀kuk. A kwasə yi, yi tse' ŋkərə̀ pwe' yi. A gurə kuksə yi, yi tse' ŋàŋ pwe'. Liŋ yee yam lo mantombì, gaŋ ye kà lə̀ yuk. Yà'a ye vɛ'nə.”
66007013	Ŋkwà' ŋwə̀ mòk mò'fis à fek mʉ dʉk də, “Wù rì nsàp bʉ̀ nə̀ wo nitse' cə̀ək sə̀ fəfəp yèʼe, nə riŋ mvwe' sə̀ wo və̀ə à?”
66007014	Mʉ̀ dʉk fa yi də, “Pàpa mʉ̀ ka riŋ, tsok fa mʉ.” Yi dʉk mʉ dʉk də, “Bʉ̀ʉ sə̀ wù sə yə wo yà'a, a wo sə̀ wo à təəŋ, nə ca tesə bə mvə̀k ŋgə' nə̀bʉp nà'a. Wo à cùk fopsə cə̀ək awo yà'a bə ndʉəm Mo Nsùŋgaŋ nə.
66007015	Nà'a njo nə̀ wo tə mantombìi kapràk Nwì nùm bə ndzəm, nə sə kuksə yi mʉnda'à yi sə. Ŋwə̀ nə̀ yi cu mʉ kapràak nà'a, yi nə ye bə yà'wèŋ nùumbu pwe', yumok kà wo gʉ̀.
66007016	Njè bɛŋ bə njè ndzəp nə kà wo mok ya yuk fe'lə̀, nùm kà wo mok sə̀' to tɛ̀ŋ barə̀ yuk.
66007017	A nə ye vɛ'nə bʉsə̀ Mo Nsùŋgaŋ nə̀ yi mʉtsətsəʼrə mvwe' kapràk nà'a, yi nə ye co ganakù àwo yi. Yi nə gʉmsə lo yà'wèŋ mvwe' ndzəp nə̀ nà' tse' lùŋ, wo no. Nwìi nə yisə fis fa wo ndzəplis awo mʉ lisə̀ wo pwe'.”
66008001	Yà'sə à cà gɛsə, mʉ̀ ye ŋga Mo Nsùŋga nə yep fis lìŋ nə̀ sàmba nə. Yi à yep nà' fana bum pwe' dʉk dok. Ŋwè kà kwis, kwis lok tə̀tè kə dzeŋ mvə̀k mom sə̀sap ntɛ̀ŋ.
66008002	Fana mʉ̀ ye ŋga'a masinjàa Nwì sə̀ sàmba sə ŋga wo tə mantombìi Nwì. Wo à fa wo pwe'fo' ntàŋ mò'fis, mò'fis.
66008003	Masinjà Nwì mòk à və̀ kə̀ təəŋ mvwe' kàm nə̀ wo fagə̀ Nwì satikà' fo'. Yi à kotse' tasà nə̀ wo à gʉ̀ nà' bə guù ndzə bohò yi. Wo à fa yi wurdì' ŋkʉ̀ʉŋ də yi tɛŋ torə be'lə yà' bə pìriyàa bʉ̀ʉ Nwì wèŋ, mʉmvwe' kàm nə̀ wo fagə̀ Nwì satikà' mbwa nə. Wo à gʉ̀ kàm nə̀nɛ̀ʼ tə kə̀ mantombìi Nwì nə bə guù.
66008004	Ndindi wurdìiʼ sə à lòkok be'lə lò mʉtsə̀ bohò Nwì bə pìriyàa bʉ̀ʉ sə wèŋ, ndzə bohò masinjà Nwì nə.
66008005	Fana masinjà Nwì nə cup jəŋ mis mvwe' kàm nə. Yi naaŋ mis sə mʉnə tasà nə, nə mak tsooŋ vesə yà' sə nzeŋgòŋ. Mvə̀'nə̀ yi à màk tsoŋ yà' ntɛ̀ŋ mbʉ̀ŋ ba'a lèeŋ, nə sa'rə nə̀bʉp fana nzeŋgòŋ nə tsoho.
66008006	Yà'sə à càa, masinjàa Nwì sə̀ wo sàmba sə wèŋ à fʉ̀hʉ ŋgò fʉəp ntàaŋ sə̀ wo kotse' sə.
66008007	Masinjà nə̀ mantombì à fʉəp nə̀ nje. Mʉ̀ ye ŋga ŋgwìŋ sə̀ wo tòrə yà' bə mis nə ye ndʉəm gbʉ̀ tsoŋ sə nze. Nzeŋgò nə sə, co wo à gàpsə-a nà' bòp tɛ', ye də sə fis bòp mò'fis. Tʉ sə̀ nzeŋgò nə à sə wes sə̀' co bòp mò'fis sənə bòp tɛ' sə̀'. Ŋgaŋ sə̀ sə nzeŋgòŋ nə pwe' à sə sə̀' vɛ'nə.
66008008	Ànə geŋ, masinjà nə̀ ba fʉəp ntàŋ nə̀ nje nə sə̀'. Mʉ̀ ye yumòk co nda vɛ'ɛ ŋga nà' sə kʉə bə mis. Wo jəŋ nà', nə kə mak gesə sə ndzəpə̀ pwòò.
66008009	Mʉ̀ ye ŋga wo à gàpsə-a ndzəp pwe'fo' bòp tɛ', ye də bòp mò'fis à bʉ̀ʉŋ wes ndʉəm pwe'. Bum sə̀ yà' tse' yòŋsə̀ sə ndzəpə̀ pwe', bòp mò'fis sənə sə̀ tɛ' à kpʉ wes sə̀'. Fana bòp ŋgwes tosə̀ ndzəp mò'fis sənə sə̀ tɛ' à bʉp wes sə̀'.
66008010	Masinjà nə̀ tɛ' à fʉəp nə̀ nje. Ŋkə̀ŋkàŋ mòk nə̀ ghaŋ nə̀ nà' à sə kʉə co kàk à yəəŋ mʉbu. Nà' à tsə mbwa, nə kə gbʉ mʉ ndzəpə̀, nə ye mvwe' bwe ndzəp tesəgə̀ sə̀'. Wo à gàpsə-a ndzəp pwe' bòp tɛ', ye də yi à gbʉ̀ mʉnə bòp nə̀ mò'fis.
66008011	Liŋ ŋkə̀ŋkàŋ nə à ye də cʉcʉk. Nà' à gbʉ̀ʉ, bòp ndzəp nə̀ mò'fis sənə bòp tɛ' à cʉk bʉp wes pwe'. Bʉ̀ʉ sə̀ wo à no ndzəp nə à kpʉ vɛ'ɛ wùriŋ.
66008012	Masinjà nə̀ kwè fʉəp ntàŋ nje. Yi à fʉəp, yà' ko tiŋ fis nùm ma bòp mò'fis sənə bòp tɛ', nə ye ŋwə sə̀' vɛ'nə. Yà' à ko ŋkə̀ŋkàŋ sə̀' bòp mò'fis sənə bòp tɛ'. À nə ye vɛ'nə fana bòp marɛŋ àwo sənə sə̀ tɛ' à liiŋ. Maràŋ bə nə̀ ndzəmə̀ pwe', marɛŋ à ka yeŋ mvwe' bòp mò'fis sənə tɛ'.
66008013	Mʉ̀ à kʉ̀k fe'lə, mʉ̀ ye ŋga mpì mòk sə dzòoŋ mʉbu sə̀sap. Yi kɛ' dʉksə ŋgùŋ dʉk də, “Ghʉghi', ghʉghi', ŋgə' èè. A nə ye ŋgə' nə̀bʉp bohò bʉ̀ʉ sə̀ wo cu sə nzeŋgòŋ, ghà nə̀ ŋga wo yuk mvə̀'nə̀ masinjàa sə̀ wo bwehe cu tɛ' yà'a fʉəp ntàaŋ awo.”
66009001	Ànə geŋ, masinjà nə̀ tàŋ fʉəp ntàŋ nje. Mʉ̀ ye ŋga ŋkə̀ŋkàŋ mòk gbʉ̀ tsoŋ mʉbu. Wo à fa ki sə̀ ŋgò mùk ncùu wʉ sə̀ yà'a kà lə̀gə̀ yà'a bohò yi.
66009002	Ŋkə̀ŋkàŋ nə à mùk ncùu sə fana ndindi kok ca sik, sik, sik co wo tɛ̀ kòp nə̀ ghaŋ. Ndindi sə à sə lò mʉbu, nə kə lok nùm bə ntòbu nə pwe' mpaaŋ. Maràŋ bʉʉŋ co a ndzəmə̀.
66009003	Ŋgwim à tesə tsoŋ mʉmvwe' ndindi sə vɛ'ɛ wùriŋ, nə kə lok nzeŋgòŋ pwe'. Wo gʉŋ bə nsàp ŋà mòk vɛ'ɛ co nsàp ŋgam-nze mòk nə̀ wo togə̀ nà' də sə̀kopiyò nàʼa.
66009004	Wo à tipsə ŋgwim sə də, yà'a kà bum sə̀ yà' to tesə kok ma sə nze nə̀ mò'fis zʉ bʉpsə̀ lok. Wo də yà'a tʉksə megu bʉ̀ʉ sə̀ yà'wèŋ ka ncòom Nwì mʉ nzà sihì wo tse'.
66009005	Ka də ŋgwim sə zə bʉ̀ʉ yè'sə wèŋ sə̀' yeŋ. Wo tʉksə yà'wèŋ, nə fa wo ŋgə' mʉnə ŋwə tàŋ. Ŋgə' nə̀ wo yeŋsə fa bʉ̀ʉ yè'sə nə, aco sə ta wo sə̀kopiyò vɛ'ɛ. Sə̀kopiyòo nə ta-a ŋwè, nà' yaaŋ cep casə mvə̀'nə̀ nu tagə̀ ŋwè.
66009006	Mʉnə ŋwə sə̀ tàŋ yà'sə, bwìiŋ nə lap kpʉ bʉ̀ə̀. Bwìŋ nə dzəm vɛ'ɛ wùriŋ də kpʉ ko gɛsə lo wo, kpʉ kà wo sə̀' ko.
66009007	Ŋgwim sə à səsə co nàambàrə̀ sə̀ wo fʉ̀hʉ yà' ŋgò kə̀ màk dzè' fo'. Yumok ye mʉtuhù wo co tàm ŋkum nə̀ wo gʉ̀ bə guù. Si awo à səsə si ŋwè.
66009008	Nʉ̀əmtu awo à ye co nʉ̀əmtu bə̀ba; nzòŋ awo cəp co nzòoŋ gwim.
66009009	Wo à təhə lok ŋgùuŋ awo bə bap yumok co ntɛŋ, fana mvə̀'nə̀ wo à sə dzòoŋ, bàap awo sə cwiŋ co bòp nàambàrə̀ sə sə̀ lò yu nə̀ wo togə̀ nà' də cariyò nà'a mvwe' dzè'.
66009010	Wo à tse' ntə̀ŋsə̀ sə̀sap co ntə̀ŋsə̀ sə̀kopiyò. Wo à sə ta tʉksə bwì mʉnə ŋwə sə̀ tàŋ sə bə ntə̀ŋsə̀ə yè'sə.
66009011	Ŋkum awo nə̀ yi tse' wo nə, a masinjà ze' nə̀ yi tse' ŋàŋ bə wʉ sə̀ yà'a kà lə̀gə̀ sə. Bʉ̀ʉ Jus wèeŋ to yi bə ncèep lak awo də Abadòŋ fana bʉ̀ʉ Gris wèŋ to yi yàwo də Àpoliòŋ. Liŋ ye yè'sə dʉk də, Ŋgà bʉpsə̀ bum.
66009012	Yà'a mvə̀'nə̀ ŋgə' nə̀ mò'fis lə̀ tə vɛ'nə. Cu malì ŋgə' ba sə̀ yà'a nə və ŋkuŋ.
66009013	Ànə geŋ, masinjà Nwì nə̀ ntùŋfu nə fʉəp ntàŋ nə̀ nje. Yi à fʉəp, mʉ̀ yuk ŋga ŋgì mòk sə tesə və̀ mvwe' gəp kàam sə̀ kwè, sə̀ wo à gʉ̀ yà' bə guù; kàm nə təəŋgə̀ mantombìi Nwì.
66009014	Ŋgì nə dʉk fa masinjà nə̀ ntùŋfu nə̀ yi tse' ntàŋ ndzə bohò yi nə də, “Fìŋ mè'rə masinjàa mok sə̀ kwè sə̀ wo à kì nòŋsə wo mvwe' ndzəp Yufèretìs yà'a.”
66009015	Wo fiŋ me'rə wo ya wo lo kə zə wes bòp bwì mò'fis sənə bòp tɛ'. Wo à kì nòŋsə wo ŋgò tək mvə̀k ànə, sənə nùbu ànə, bə ŋwə ànə sənə ŋkà'ŋgòŋ ànə.
66009016	Bʉ̀ʉ mok à ye ŋgàa koʼ nàambàʼrə̀ sə̀'. Wo tsok mʉ də bʉ̀ʉ sə̀ wo kok yàwo nàambàʼrə̀ pwe' à ye malà' ŋkʉ̀ ba.
66009017	Sə̀' mvə̀k ànə mʉ̀ ye mali nàambàrə̀ə sə bə bʉ̀ʉ sə̀ wo a kok yà' sə sə̀'. Wo à nitse' ntɛŋ mok mʉŋgùu wo, yà' sə baŋ co mis, nə seŋ co nswɛŋbʉ, nə sə barə co ni' ndu tə̀tàm sə̀'. Nàambàrə̀ sə à tse' tu awo co tu gwim. Wo nɛ̀ cù, mis bə ndindi nə ye zok ŋkàŋ sə rəm duk tesə kwàa nə̀bʉp.
66009018	Bum sə̀ tɛ' sə̀ yà' à sə tesə kə cùhu yè'sə, a zeŋ sə̀ yà' à zə wes bòp bʉ̀ nə̀ mò'fis sənə bòp tɛ' sə.
66009019	Ŋàaŋ nàambàrə̀ sə à ye kə̀ cùhu bə mà ntə̀ŋsə̀ə wo. Ntə̀ŋsə̀ə awo sə à ye co tu no vɛ'ɛ. Wo à sə tʉ̀ksə bwì bə nsàp ntə̀ŋsə̀ ànə vɛ'nə.
66009020	Bʉ̀ʉ sə̀ wo à ka yàwo sənə ŋgə' ènə kpʉ, à ka ntʉm awo kupsə. Wo à sə kùksə malì yòŋsə̀ə ze' nə ye bum lak co rùm sə̀'. Wo à jə ntɛŋ co guù, bə sivà nə ye bron wèŋ, nə gʉ rùum sə fo'. Bʉ̀ʉ mok gʉ yàwo bə lìs, mok gʉ bə tʉ sə̀'. Wo à sə kùksə bum sə̀ wà yè'sə vɛ'nə ŋga kaco yà' ye bum yeŋ, nə kà bum sə̀' yuk, nə kà sə̀' gì.
66009021	Wo à ka də wo kupsə ntʉm awo nə kà bwì mok zə sə̀' dʉk. Wo à sə tesə malì rʉ̀m fo', sə ko sàhà, nə sə yəyə̀.
66010001	Mʉ̀ à yə fe'lə ma ŋkʉ̀ŋkʉ̀m masinjà Nwì mòk ŋga yi tsə mʉbu. Cə̀k nə̀ yi à nitse' mʉ ni'ì yi, à ye mbàk, fana mvəmvòk naaŋ dzooŋ yak mʉ tuhù yi. Si ye sə kʉə co nùm, kùu ye ye co a ntseŋ mis nə̀ ghaŋ.
66010002	Yi à mùk tse' mʉŋwàk mòk nə̀ jo vɛ'ɛ ndzə bohò yi sə̀'. Yi à təəŋ, yi tes kùu ye sə̀ ma màk mʉ ndzəpə̀, nə tes sə̀ ma ŋkwìp mʉ ŋkà'a.
66010003	Yi à to fuŋ bə ŋgì nə̀ ghaŋ co gwim sə cwì yi vɛ'ɛ. Mvə̀k nə̀ yi à to vɛ'nə, mbʉ̀ŋ sak kɛ̀ʼ sàmba ŋgò dzəm fəsə fa yi.
66010004	Ŋgìi mbʉ̀ŋ sə̀ sàmba sə à sa' vɛ'nə fana mʉ̀ də mʉ com bum sə̀ wo cèp sə. Ŋgì mòk cep vesə bohò mʉ̀ mʉbu də, “Kà yà' còm, ya ŋwèe kà yà' rì. Yà'a cum swihi vɛ'nə.”
66010005	Ànə geŋ, masinjà nə̀ yi nə tes kù ma mòk sə ndzəpə̀, nə tes mòk mʉ ŋkà'a nə fis tse' kok bo ye sə̀ ma màk mʉtsə̀,
66010006	nə kɛŋ bə liŋ Nwì nə̀ yi cu ŋwəm nə. Yi à kɛ̀ŋ Nwì nə̀ yi à gʉ̀ ntòbu, gʉ nzeŋgòŋ nə gʉ ndzəp, nə ye bə bum sə̀ yà' cu sənə bum yè'sə pwe'fo'. Yi də, “Mvə̀k ka ŋgò càsə mok yeŋ.
66010007	Mvə̀k nə̀ masinjà nə̀ sàmba nə fʉəp ntàŋ nje, fana bum sə̀ Nwì à sə fʉ̀hʉ swìhi yà'a nə tesə və jəja fana yi gʉ wesə yusə̀ yi à sə dzəm ŋgò gʉ̀ʉ sə. Yà'a nə ye megu mvə̀'nə̀ yi tsə̀' fa ŋgàa tsòhò bum Nwì wèŋ sə.”
66010008	Mʉ̀ yuk fe'lə ŋga'a ŋga ŋgì nə̀ nà'a nə cep to mantombì fa' mʉbu cèp bohò mʉ̀ də, “Dù, nə kə jəŋ mʉŋwàk nə̀ ndzə bohò masinjà Nwì, nə̀ yi mùk tse' nà', nə tes kù ma mòk sə ndzəpə̀ ma mok mʉ̀ ŋkà'a nà'a.”
66010009	Fana mʉ̀ kə dʉk fa masinjà nə də yi fa mʉ ŋwàk nə. Yi dʉk mʉ də, “Kò zʉ. Nà'a nə ye kə cùhu wù lʉ̀lʉm co nu, nə ye sə və̀ə wù bʉp.”
66010010	Mʉ̀ à jə ŋwàk nə, nə zʉ nà'. Nà' ye kə̀ cùhu mʉ̀ anə lʉ̀lʉm. Mʉ̀ à mì gèsə nà' sə və̀ə, nà' kə ye ca bʉp.
66010011	Wo à tsə̀' fa fe'lə mʉ də, “Nwìi nə gʉ mali wu ŋgò rì bum ye mok ŋga wu tsoho yà'. Bum sə nə ye bə liŋ tò'o lak wùriŋ, nə ye bə bòop bʉ̀ʉ sə̀ wo tse' ncèp zəzok, nə ye ŋgwìi bwì sə̀' wùriŋ bə ŋkəŋkum awo sə̀'.”
66011001	Ànə geŋ, wo fa mʉ rə̀rəŋ mòk nə̀ wo fʉ̀kgə̀ bum bə zeŋ, nə dʉk mʉ də, “Dù, nə kə fʉk ja'a ndap Nwì bə zeŋ, nə fʉk kàm nə̀ wo à fa Nwì satikà' mbwa nà'a sə̀'.” Wo à tsə̀' mʉ sə̀' də mʉ fʉk wes, mʉ̀ taŋ bʉ̀ʉ sə̀ wo cu mbwa ŋgò kùksə Nwì sə̀' pwe'.
66011002	Nə kà mvwe' sə̀ yà'a ma sə mbiŋ yà'a fʉ̀k. Wo də mʉ me'rə yà'sə vɛ'nə bʉsə̀ yà'a mvwe' sə̀ wo à mè'rə fa fo' bohò bʉ̀ʉ sə̀ wo ka bʉ̀ʉ Jus yeŋ. Wo nə gi nəŋ ntʉm lak nə̀ rərɛŋ anə mʉnə ŋwə hum kwè-ncòp-ba.
66011003	“Mʉ nə tumsə bʉ̀ʉ am bwì ba, wo nə nitse' gàaŋ cə̀ək sə̀ wo wagə̀ kpʉ bə zeŋ yà'a. Mʉ nə fa wo ŋàŋ ŋgò tsòho ncèp Nwì mʉnə nùumbu ncùhù mò'fis bə ŋkʉ̀ ba, bə hum ntùŋfu.
66011004	Bʉ̀ʉ sə̀ ba yè'sə, wo yà'sə co nsàp tʉ nə̀ yi zəmgə̀ ŋgwì wo sə to nà' də Olìp nà'a. Wo ye fe'lə sə̀' bwe teberə̀ə laàm sə̀ ba sə̀ yà' tə mantombìi Nwì sə.
66011005	A ye-a ŋga ŋwə̀ nəmòok dʉk-a də yi gʉ wo bʉp, mis tesə kə̀ cùhu wo, nə tɛŋ vəpsə bʉ̀ʉ sə̀ wo də wo gʉ bʉp sə. A nə ye yà'sə mok vɛ'nə də ŋwə̀ nə̀ yi dʉk-a də yi gʉ wo bʉp pwe', ŋgə̀ŋgàŋ kpʉ megu kpʉ.
66011006	Mvə̀'nə̀ wo nə sə tsoho ncèp nə̀ Nwì nə fana, wo nə tse' ŋàaŋ sə̀ aco wo lok ntòbu, mbʉ̀ŋ kà li. Wo nə tse' ŋàaŋ sə̀ ŋgò gʉ̀ ya ndzəp pwe' bʉʉŋ wes ndʉəm sə̀'. Wo nə tse' ŋàaŋ sə̀ aco wo to və nsàp ndò nə̀ wo dzəm pwe' sə nzeŋgòŋ anə.
66011007	Wo tsòho wes ncèp nə fana nàm ŋgaŋ nə̀bʉp nə̀ yi cu sənə wʉ sə̀ yà' kà lə̀gə̀ nə nə tesə və, bə yà'wèŋ lʉ. Nàm ènə nə ghak wo, nə zə wo.
66011008	Vèe ni' awo sə nə nooŋ sə ntò mandzə̀ lak sə̀ wo tɛ'lə ŋkum àwo fo' mʉntə̀əŋ sə. Wo a to fa lak yà'sə liŋ ŋgò nìtsə̀' mvə̀'nə̀ yà' cu dʉk də lak Sodòm bə lak Ijìp.
66011009	Bwìŋ nə tesə və mvwe' bòop lak sə̀ sənə nzeŋgòŋ nə pwe' nə̀ pwe', lak nə̀ mò'fis nə kà bwehè cu. Wo nə və, nə kə kʉk ja'a vèe ni' bʉ̀ʉ yè'sə mʉnə nùumbu tɛ' bə bwes, nə kà dzəm də ŋwèe tuuŋ yà' dzəm.
66011010	Bwe nzeŋgòoŋ nə kwa kpʉ bʉ̀ʉ sə̀ ba yè'sə vɛ'ɛ wùriŋ. Wo nə kaŋ kpʉ sə, nə sə fa kɛ' bwì bum wà nduk nə̀ nduk. Wo nə sə kwa vɛ'nə də bʉsə̀ yà' à sə tsòho ncèp Nwì, ncèp nə sə jə və fa wo ŋgə' wùriŋ.”
66011011	Nùumbu sə̀ tɛ' bə bwes sə à càa, Nwì yoŋsə gesə fa wo yòŋsə̀, wo yəəŋ fəsə sə̀mok. Mvə̀'nə̀ wo à lòkok, wə ko bʉ̀ʉ sə̀ wo à yə wo sə vɛ'ɛ nə̀bʉp.
66011012	Ànə geŋ, bʉ̀ʉ sə̀ ba yè'sə yuk ŋga ŋgì ŋwə̀ mòk sə to vèsə wo mʉbu bə ŋàŋ dʉk də, “Wèeŋ kok və mbwinə.” Bʉ̀ʉ sə̀ ba sə wèŋ à lòkok lò mʉbu ndzənə mbàk ŋga bʉ̀ʉ sə̀ wo sə bɛ̀ŋ yà' sə wèŋ sə yə bə lis.
66011013	Mvə̀k ànə à ye ntɛ̀ŋ fana nzeŋgòŋ tsoho bə ŋàŋ wùriŋ. Lak sə̀ wo à ye fo' sə, bòp nə̀ mò'fis sənə bòp hum à kə̀əŋ gbʉ̀ bʉp wes pwe'. Nà'a kə̀əŋ vɛ'nə, nə zə bwì ncùhù sàmba. Bwees bʉ̀ʉ mok sə̀ wo à bwehe cu sə à wəp vɛ'ɛ wùriŋ fana wo kuksə nə yamsə liŋ Nwì nə̀ mʉbu nə.
66011014	Yà'a mvə̀'nə̀ ŋgə' nə̀ ba nə lə̀ tə vɛ'nə. Ŋgə' nə̀ tɛ' nə və mali mvə̀k ghàr.
66011015	Masinjà nə̀ sàmba à fʉəp ntàŋ nə̀ nje nə fana mʉ̀ yuk ŋga ŋgìi bwì sə cèp vèsə mʉbu. Ŋgìi sə sə cep bə ŋàŋ dʉk də, “Mvə̀k kə̀ dzèŋ laŋ nə̀ Tà Nwì àvès bə Krɛst nə̀ yi ànə tumsə lo nà' sə nzeŋgòŋ nə kok gaŋ nzeŋgòŋ nə laŋ. Wo nə cum maligeŋ ŋkum mok wo mvèsə nə̀ mvèsə̀.”
66011016	Ànə ye vɛ'nə fana, bʉ̀ ŋkwàha bʉ̀ʉ sə̀ hum ba-ncòp-kwè, sə̀ wo cu mʉnə kapràk sə wèŋ gbʉ sə nze mantombìi Nwì, nə kuksə yi.
66011017	Wo dʉk də, “Wùu Nwì Tà, nə̀ wù tse' ŋàŋ pwe', Wù à ye to mantombì wù, cu malì ŋga'a sə̀' wù. Vès kwasə wùriŋ mvə̀'nə̀ wù a jə ŋàaŋ yo sə̀ yà' yam vɛ'ɛ sə, nə kotse'e nə nzeŋgòŋ nə bə zeŋ.
66011018	Bwe nzeŋgòŋ a sə jòk bohò wù, Fana mvə̀k njò ŋgò jòok kʉ̀rə̀ə nə sə̀' nə̀ wu nə sak bʉ̀ kpʉkpʉ. A sə̀' mvə̀k nə̀ wu nə lak ŋgàa fàha yo sə̀ wo à sə tsòho ncèp yò nə. Wu nə lak bʉ̀ʉ yo pwe'fo', ŋkwàha bwì nə ye bweŋke' sə̀'. Nèʼe sə̀ʼ mvə̀k nə̀ wu nə bʉpsə bʉ̀ʉ sə̀ wo à sə bʉpsə nzeŋgòŋ nə.”
66011019	Wo à cèp wes vɛ'nə fana ndap Nwì muhu nooŋ mʉ ntòbu to. Mʉ̀ ye casə gèsə lo ŋkùp nə̀ nà' tə mʉnə tu lʉ̀k nə̀ Nwì à kì bə bʉ̀ʉ ye nə mbwa. Fana mbʉ̀ŋ sə ba'a, nə sə cwiŋ. Nzeŋgòŋ à tsòho, ŋgwìŋ sə gbʉ yɛ' tsooŋ sə̀' nə̀bʉp.
66012001	Ànə geŋ nsàp yumòk yəəŋ mʉbu nə̀ nà' ghak mʉ mʉtuhù. Ŋwà nəmòk, ŋga yi nitse' nùm mʉ ni'ì yi, nə nəŋ tes kùu ye mʉŋwəə̀. Yi ta tse' tàm ŋkum bə ŋkə̀ŋkàŋ mbwa hum-ncòp-ba.
66012002	Mvə̀k à kʉ̀rə yi də yi dzə mwe, fana yi sə waŋ torə fis ŋga mo nə sə lum yi.
66012003	Yumòk nə̀ nà' à ghak mʉ à yəəŋ fe'lə mʉbu anə sə̀mok. Mʉ̀ à yə ma ŋkʉ̀ŋkʉ̀m ŋòroŋ mòk nə̀ bə̀baŋ ŋga yi tse' tu sàmba bə ndoŋ hum. Yi à ta tse' tàam ŋkum bə tu ye sə mò'fis, mò'fis lòoŋ fo'.
66012004	Yi à lʉ̀p kùrə màk tsoŋ ŋkə̀ŋkàŋ sə nze, bòp mò'fis sənə bòp tɛ' bə ntə̀ŋsə̀ ye. Yi à təəŋ kə̀ mantombìi ŋwà nə̀ yi sə ghà mwe nə də ya yi ko zʉ mo nə ghà nə̀ wo dzə nà'.
66012005	À ka sap, ŋwà nə dzə mombam. Yi nə ye ŋkum bohò lak sə̀ sə nze pweʼ, nə sə sak bə ntò' ntɛŋ ndzə bohò yi. Wo à dzə fis mo nə ntɛ̀ŋ, wo le' jəŋ yi, nə caŋsə gɛsə lo yi mvwe' kapràk Nwì nə.
66012006	Ŋwà nə̀ yi à dzə mo nə à ca lò ye ŋgəà mvwe' sə̀ Nwì à fʉ̀hʉ nòŋsə fa yi. Wo nə sə jəŋ ŋkərə̀ bohò yi fo' mʉnə nùumbu ncùhù mò'fis bə ŋkʉ̀ ba bə nùumbu hum ntùŋfu.
66012007	À nə gèŋ, dzè' tesə mʉbu. Masinjà Nwì mòk nə̀ ghaŋ nə̀ liŋ yee Makè nà'a bə masinjàa ye wèŋ à təəŋ ŋgò lʉ̀ ŋòroŋ nə bə masinjàa ye sə̀'.
66012008	Makè wèŋ à ghak wo fana wo kà mok dzəm də yà'a cum fe'lə mʉbu mok dzəm.
66012009	Fana wo à jə ŋòroŋ nə, nə mak tsoŋ vesə yi sə nze bə masinjàa ye sə wèŋ pwe'. Ŋkʉ̀ŋkʉ̀m ŋòroŋ ànə, a rə̀rèŋ no nə̀ liŋ yee Satà, ŋkum ze' sə̀ bʉp wèŋ. Yi à sə bòrə bwì sə nzeŋgòŋ pwe' sə̀' yi.
66012010	Fana mʉ̀ yuk ŋgì mòk nə̀ ghaŋ ŋga nà' sə cèp vèsə mʉbu dʉk də, “Lùŋ nə̀ nà' tesə və̀ bohò Nwì àvès kə̀ tsèŋ ves laŋ. Ŋàaŋ ye bə gaŋ ŋkum ye nə ye ŋàaŋ sə̀ Krɛst nə̀ Yi à tum nə wèŋ pwe' yè' mok mvwe' jəja kwaraŋgaŋ. A vɛ'nə bʉsə̀ ŋwə̀ nə̀ yi à sə təəŋgə̀ mʉtuhù bwema avès, nə sə lap wo nzak nùm bə ndzəm nà'a, wo a fis màk gɛsə yi mʉbu laŋ.
66012011	Bwema avès sə wèŋ à ghak yi bə ŋàaŋ ndʉəm Mo Nsùŋgaŋ, nə ye bʉsə̀ wo à sə tsòho də ncèp ye nə zìnə sə̀'. Wo à gʉ̀ ntʉʉm awo sə̀' də a ye-a sə̀' də wo kpʉ kpʉ, nzak kà fo' ye.
66012012	Ye də kwəkwa ye mʉbu. Bʉ̀ʉ sə̀ mʉbu pwe' wèeŋ ŋak yàwèŋ sə̀'. A bʉp bohò nzeŋgòŋ, nə ye bə ndzəp sə̀', bʉsə̀ Satà tsooŋ lò ca. Yi sə jòk vɛ'ɛ bʉsə̀ yi rì də mvə̀k ye nə, nà'a lə̀m.”
66012013	Ŋòroŋ nə à rì də wo bɛ' màk tsoŋ yi sə nze laŋ fana yi ye ŋgò jùm ŋwà nə̀ nà' dzə mombam nə də yi bɛ' ko nà'.
66012014	À ye vɛ'nə fana wo fa ŋwà nə bàp co bàap mpì nə̀ ghaŋ, də ya yi dzooŋ caŋ lo gɛsə mvwe' no nə bə zeŋ. Yi nə dzooŋ lo ŋgəà mvwe' sə̀ wo fʉ̀hʉ nòŋsə fa yi fo' fʉ̀hʉ. Wo nə sə jəŋ ŋkərə̀ bohò yi fo' mʉnə lùumŋgòŋ tɛ' bə bwes.
66012015	Ànə geŋ, no nə lu fis ndzəp kə̀ cùhu yi co ndzəp nə̀ ghaŋ, də ya ndzəp nə bək kurə lo ŋwà nə.
66012016	Ncàk à tɛsə ŋwà nə wùriŋ. Ncàk à nɛ̀ cùu ye, nə no wes ndzəp sə̀ ŋòroŋ nə lu fis sə.
66012017	À ye vɛ'nə fana ŋòroŋ nə jok bohò ŋwà nə vɛ'ɛ nsàp nə̀ bʉp. Yi lokok lo də yi lo kə mak dzè' bə bwe ŋwà ènə mok wèŋ. Bwe ŋwà ènə mok sə, a bʉ̀ʉ sə̀ wo yukgə̀ dʉk Nwì, nə dzəm ncèp Jisòs. Ŋòroŋ nə à kə̀ tesə təəŋ ndzə ŋgʉ ndzəp mòk nə̀ ghaŋ.
66013001	Ŋòroŋ nə ànə təəŋ vɛ'nə fana, mʉ̀ ye nàmŋgò mòk nə̀ bʉp ŋga yi sə tesə kok sə ndzəpə̀ anə. Nàmŋgò nə à tse' tu sàmba, nə tse' ndoŋ hum. Yi à ta tse' tàam ŋkum mʉnə ndoŋ sə mò'fis mò'fis lòoŋ. Wo à còm naaŋ fa yi nsàap liŋ sə̀ bʉp zəzok mʉnə tu ye sə sə̀' lòoŋ. Liŋ nə̀ fò pwe' à sə yàk Nwì yàak.
66013002	Nàm nə̀ mʉ̀ à yə nə, yi à ye co mba, nə tse' bo wə̀wə̀ŋ bə ŋkurə sə̀sap co bo nsàp nàm mòk nə̀ wo togə̀ nà' də bɛɛ̀, nə ye bə cùu ye co gwim. Ŋòroŋ nə à jə nsàp ŋàŋ ye bə ŋàaŋ ŋkum ye pwe'fo', nə fa nàm nə̀bʉp ènə.
66013003	Tu nàm ànə mòk à tse' bap mvwe' nəmòk mbwa nə̀ co nà' zə yi, megu də mvwe' nə à mè laŋ. Nàm ènə à gʉ̀ nzeŋgòŋ pwe' mərə yi bʉ̀ə̀ fana bwì pwe' bɛ' lo mok mandzə̀ ye.
66013004	Bwì pwe' à sə kùksə ŋòroŋ nə də bʉsə̀ nà' fa ŋàaŋ nà' bohò nàm nə. Wo à sə kùksə nàm nə sə̀', nə sə dʉk də, “Ŋwə̀ nəmòk kaco nàm nèʼe dzeŋ, kaco ŋwə̀ nəmòk lʉ to bə nàm ènə sə̀' yeŋ.”
66013005	Wo à mè'rə nàm ènə də yi sə nɛŋniʼ nə sə lim jəŋ ŋgòŋ bə liŋ Nwì. Wo à fa yi ŋàŋ ŋgò gʉ̀ yusə̀ yi dzəm pwe'fo' mʉnə ŋwə hum kwè-ncòp-ba.
66013006	Ànə geŋ, yi yeto ŋgò cì' fa Nwì mvwès, nə sə gʉ bʉpsə liŋ Nwì sə bə mvwe' ncum Nwì sə wèŋ pwe'. Yi à gʉ̀ vɛ'nə bohò bʉ̀ʉ sə̀ wo cu mʉbu pwe' sə̀'.
66013007	Wo à mè'rə yi sə̀' də yi lʉ bə bʉ̀ʉ Nwì wèŋ, nə ghak yà'wèŋ. Wo à fa ŋàŋ sə̀' də yi ye co ŋkum bohò bʉ̀ʉ sə̀ sənə nzeŋgòŋ nə pwe' nə̀ pwe', nə̀ mò'fis kà bwehè cu fʉ̀'.
66013008	Bʉ̀ʉ sə̀ sə nzeŋgòŋ pwe' nə kuksə yi. Bʉ̀ʉ sə̀ wo və̀ mvwe' bòop lak pwe', mvwe' ncèep lak pwe', nə ye mvwe' ŋgwìi bwì pwe'fo' sə̀'. Bʉ̀ʉ sə̀ wo nə kà yi kùksə, megu bʉ̀ʉ sə̀ wo à còm nòŋsə liŋ awo ndzənə ŋwàk lùŋ nə̀ Mo Nsùŋgaŋ nə̀ wo à zə yi tse' nə. Liŋ yè'sə, wo à còm nòŋsə yà' ŋga nzeŋgòŋ nə ka ntò yeto.
66013009	Ŋwə̀ nə̀ yi tse'-a ntu' ŋgò yuk bum fo' ye də yi yu'rə na.
66013010	Ŋwə̀ nə̀ wo à dʉk də wo nə̀ ko lok yi ntsə'mòk fana ncə̀əp bʉ̀ə̀, wo nə̀ ko lì yi korə. Ŋwə̀ nə̀ wo à gʉ̀ yi də wo nə̀ zə yi bə fèk fana wo nə̀ zə lì yi bə fèk anə. Nə yeè nə vɛ'nə fana a bə̀boŋ də bʉ̀ʉ Nwìi wèeŋ təəŋ gʉgʉŋ, nə sə fa ntʉʉm awo bohò Tà.
66013011	Ànə geŋ, mʉ̀ ye fe'lə nàm ŋgòŋ mòk nə̀ bʉp sə̀mok ŋga yi tesə və̀ ma mʉ ŋkà'a. Yi à tse' ndoŋ ba co mʉfwɛ̀' nsùŋgaŋ, nə sə cep bə ŋgì co ŋòroŋ.
66013012	Yi à sə gʉ̀ bum wùriŋ mʉnə tu nàm mòk nə̀ mantombì nə. Yi à gʉ̀ bʉ̀ʉ sə̀ sənə nzeŋgòŋ nə pwe' ŋgò kùksə liŋ nàm mòk nə̀ mantombì nə. Nàm nə̀ mantombì nə a yi nə̀ yi tse' bap mvwe' mòk mʉnə tu ye mòk co nà' zə yi nə.
66013013	Nàm nə̀ maŋkwɛ̀ŋ ènə à gʉ̀ bum maŋgəŋgèŋ vɛ'ɛ wùriŋ. Yi à gʉ̀ mis tsoŋ mʉbu, nə və sə nze mʉ lisə̀ bwì jəja kwaraŋgaŋ.
66013014	Yi à gʉ̀ maŋgəŋgèŋ wùriŋ mʉnə tu nàm mòk nə̀ mantombì nə fana yi borə wes bwì sənə nzeŋgòŋ nə pwe'fo' bə zeŋ sə̀'. Nàm ènə à tsə̀' fa bwì dʉk də, yà'wèeŋ ci tes yumok nə̀ nà'a nə təəŋ mʉnə tu nàm nə̀ mantombì nə ŋgò gʉ̀ də ya liŋ nàm ànə yam lo mantombì. Nàm nə̀ yi à də wo kuksə liŋ ye nə, a nə̀ yi à tse' mvwe' fèk mʉ tuhù co nà' zə yi fana yi kà kpʉ nə.
66013015	Wo à dzəm də nàm nə̀ maŋkwɛ̀ŋ nə yoŋsə gesə fa yu nə̀ wo ci nə yòŋsə̀, ya nà'a tse' ŋàaŋ sə̀ ŋgò cèp cù, nə tse' ŋàaŋ sə̀ ŋgò zə ndàaŋwè pwe' nə̀ nà' sə kà yi kùksə̀.
66013016	Nàm nə̀ ba ènə à gʉ̀ sə̀' də wo naaŋ fa ndàaŋwè pwe'fo' ncòm mʉ nzà sihì kè ndzənə bo ma màk àlɛ. Ŋkwà'ŋwè bə mweŋke' nə ye ŋwə̀mbam bə ŋwàŋwè pwe' à tse' tsoŋ ncòm ènə, ŋwə̀ nə̀ mò'fis nə kà bwehè cu.
66013017	Ŋwə̀ nə̀ yi kà-a ncòm ànə tse', kaco yi ywiŋ yumok yeŋ, nə kà yumok sə̀' sèŋ. Ncòm ènə à ye liŋ nàm ŋgòŋ nə, nə ye sə̀' nombà nə̀ nà' təəŋgə̀ mʉnə liŋ ye sə.
66013018	Bwìŋ tse' ŋkərə̀, nə riŋ nombà ènə. Ŋwə̀ nə̀ yi tse'-a ŋkərə̀ fana yi nə riŋ li yusə̀ nombà ènə tə fo' sə. Nà'a nombà ŋwè, nà'a ŋkʉ̀ ntùŋfu bə hum ntùŋfu-ncòp-ntùŋfu.
66014001	Mʉ̀ à yə Mo Nsùŋgaŋ nə ŋga yi tə mʉmvwe' nda mòk nə̀ wo to nà' də Zayòŋ. Yi à təəŋ fo' bə bwì ncùhù ŋkʉ̀ mò'fis bə ncùhù hum kwè-ncòp-kwè. Wo à còm naaŋ liŋ ye bə liŋ tɛ̀' ye mʉ nzà sihì bʉ̀ʉ yè'sə pwe'fo'.
66014002	Mʉ̀ yuk ŋgì mòk ŋga nà' sə cèp vèsə mʉbu co sə gbʉ cəcwà ndzəp. Ŋgì nə sə cwiŋ sə̀' co mbʉ̀ŋ sə kùm yi, nə sə boŋ lo co wo sə buk luŋ vɛ'ɛ.
66014003	Bʉ̀ʉ yà'sə pwe', a təəŋ kə̀ mantombìi kapràk nə, bə mantombìi yum sə̀ kwè sə̀ wo cu ŋwəm sə, nə ye kə mantombìi bʉ̀ ŋkwàha bwì sə̀ hum ba-ncòp-kwè sə wèŋ. Wo à təəŋ vɛ'nə, nə sə yem ŋkì nə̀ fi. Ŋkì ènə kaco ŋwə̀ nəmòk yə'rə riŋ to nà' yeŋ. À rì mègù nà' bʉ̀ʉ sə̀ ncùhù ŋkʉ̀ mò'fis bə ŋkʉ̀ hum kwè-ncòp-kwè sə, sə̀ Jisòs à làk tiŋ fis wo mʉŋgorə̀ bʉ̀ʉ sə̀ sə nzeŋgòŋ sə.
66014004	Yà'a wo sə̀ wo à ka ni' awo bə bə̀ba gʉ̀ bʉpsə yuk, wo cu mvə̀'nə̀ wo à dzə wo. Wo sə yuŋ bɛ' kɛ' lo Mo Nsùŋgaŋ nə mvwe' sə̀ yi sə lò pwe'. Yi a ywiŋ fis wo mʉŋgorə̀ bwì, nə noŋsə wo zok ŋgò ye bʉ̀ʉ Nwì nə ye sə̀ ye sə̀'.
66014005	Wo ka mvwès ci' yuʼ nə kà mʉ zə̀p jòŋ sə̀' tse' yuk.
66014006	Mʉ̀ à yə fe'lə masinjà Nwì mòk sə̀mok ŋga yi sə dzòoŋ mʉbu sə̀sap ntɛ̀ŋ. Yi à sə jə və̀ Ntirə̀ nə̀ Bə̀boŋ nə̀ nà'a nə̀ kà mè yuk ŋgò tsə̀' fa nzeŋgòŋ nə lòoŋ. Yi nə tsok fa bohò buhu lak pwe' nə ye bə sə̀ wo tse' ncèep lak zəzok pwe'fo', nə̀ mò'fis nə kà bwehè cu.
66014007	Yi cep fis bə ŋàŋ də, “Wèeŋ wəp Nwì, nə kuksə yi, bʉsə̀ mvə̀k kʉ̀rə laŋ nə̀ yi nə sak nzak ndàaŋwè pwe'. Ye də wèeŋ kuksə yi. Yi nə̀ yi a gʉ̀ ntòbu bə nzeŋgòŋ, nə gʉ ndzəp sə̀ ghaŋ bə sə̀ jo wèŋ pwe'.”
66014008	Masinjà Nwì mòk à bɛ'ɛ nə̀ mantombì nə, nə sə cep də, “Yi gbʉ̀ laŋ. Lak sə̀ ghaŋ sə̀ wo to yà' də Babilòŋ sə gbʉ̀ laŋ. Lak sə̀ yi à sə gʉ̀ bwì sənə nzeŋgòŋ nə lòoŋ ŋgò no rùk ye, rùuk sə gʉ wo, wo sə yuŋ lo ko sàhà sə̀'.”
66014009	Masinjà nə̀ tɛ' à və̀ə, nə sə cep fis bə ŋàŋ dʉk də, “Ndàaŋwè pwe' nə̀ yi sə kùksə nàm nə, nə sə kùksə yu nə̀ wo à ci nà' bʉ̀ʉ liŋ nàm nə, nə dzəm sə̀' də wo naaŋ fa yi ncòom nàm nə mʉ nzà sihì yi kè ndzə bohò àlɛ pwe',
66014010	wo nə̀ yə mvə̀'nə̀ Nwìi jòkgə̀ə. Nwìi nə jok bohò yi, yà' ye co a rùuk sə̀ yà' cəp gʉ bʉp vɛ'ɛ wùriŋ. Ŋgə̀ŋgàaŋ nə no wes yà' pwe' ŋga yi ka kù cok. Yi nə ye ŋgə' nə̀ co wù kà fʉ̀k sə misə̀. Mis sə nə sə kʉə co wo gèsə ca ŋkàŋ, fana yi sə ye ŋgə' ca ŋga masinjàa Nwì sə̀ rərɛŋ bə Mo Nsùŋgaŋ nə wèŋ sə yə.
66014011	Ndindi mis sə̀ wo nə ŋgə' ca sə nə sə kok, nə kà tiìŋ yuk. Bʉ̀ʉ sə̀ wo à sə kùksə nàm bə yu nə̀ wo ci tes nà' ŋgò yamsə liŋ ye, nə ye bə bʉ̀ʉ sə̀ wo à naaŋ ncòom liŋ ye wèŋ pwe'fo' nə kà lo mʉ lisə̀ gèsə yuk nə̀ mvèsə̀, maràŋ bə ndzəmə̀ pwe'.”
66014012	Ye də bʉ̀ʉ Nwì sə̀ wo sə bɛ' yusə̀ Nwì sə dʉk, nə sə dzəmtse' mali Jisòs sə̀' wèeŋ nəŋ tes-a kù gʉgʉŋ.
66014013	Fana mʉ̀ yuk fe'lə ŋgì mòk ŋga nà' sə cèp tsə və̀ mʉbu anə sə̀' də, “Còm bum yèʼe còmə; rɛŋsi bohò bʉ̀ʉ sə̀ wo a kpʉ ŋga wo a dzəm bohò Tà laŋ.” Yòŋsə̀ Nwì nə sə dzəm də, “A vɛ'nə. Ye jəŋ ŋga'a lo mantombì, fàha sə̀ wo à sə gʉ̀ʉ mè laŋ. Wo nə cum yoŋsə, nə sə kwa, bʉsə̀ wo yə lə̀là' àwo nə̀ wo tse' bə fàha sə̀ wo à gʉ̀ʉ sə.”
66014014	Mʉ̀ kʉk fe'lə sə̀mok, mʉ̀ ye mbàk nə̀ fəfop. Ŋwə̀ nə̀ yi à cu mʉnə mbàk anə à səsə co Mo Ŋwè. Yi ta tse' tàm ŋkum nə̀ wo à gʉ̀ nà' bə guù, nə kotse' fɛ̀cɛ̀s nə̀ cəcəp ndzə bohò yi.
66014015	Fana masinjà Nwì mòk tesə tsoŋ mʉ nda'à Nwì. Yi fuŋ gesə fa lo ŋwə̀ nə̀ yi cu mʉnə mbàk nə də, “Mvə̀k kʉ̀rə ŋgò kə̀ kʉp bum sə̀ mʉ nzuù sə laŋ. Bum sə̀ wo à bì yà' sənə nzeŋgòŋ nə a gʉ laŋ. Jə fɛ̀cɛ̀s yò nə, nə ye ŋgò kə̀ kʉp yà'.”
66014016	Yi à dʉk vɛ'nə fana, ŋwə̀ nə̀ yi à cu mʉnə mbàk nə wʉŋsə yak fɛ̀cɛ̀s ye nə vɛ'ɛ, nə kʉp wes bum sə̀ sə nzeŋgò anə pwe'.
66014017	Mʉ̀ ye fe'lə masinjà Nwì mòk sə̀mok ŋga yi tesə tsə və̀ mʉ nda'à Nwì. Yi à tse' fɛ̀cɛ̀s nə̀ cəcəp ndzə bohò yi sə̀'.
66014018	Fana mʉ̀ ye fe'lə masinjà mòk sə̀mok. À ye yi nə̀ yi kumsəgə̀ mis sə̀ mvwe' kàm nə̀ wo fagə̀ Nwì satikà' fo'. Yi à tesə və̀ fo', nə sə cep fuŋ fa masinjà mòk nə̀ yi anə tse' fɛ̀cɛ̀s nə̀ cəcəp nə də, “Yeè, nto'o ndik tʉ nə̀ wo togə̀ nà' də grep nà'a bà laŋ. Jəŋ fɛ̀cɛ̀s yò, nə ci' yà' fo'.”
66014019	Yi à dʉk vɛ'nə, masinjà nə wʉŋsə yak fɛ̀cɛ̀s nə, nə ci' mak gesə lo yà' mvwe' sə̀ wo kə ŋamgə̀ yà' fo' sə. Wo ŋam yà' vɛ'nə, yà' sə niŋtsok mvə̀'nə̀ Nwìi jòkgə̀ə.
66014020	Mvwe' sə̀ wo ŋamgə̀ yà' fo' sə ka ma mʉ ntòlak yeŋ. Wo à ŋam ŋgwìi grep sə də ya ndzəp sə tesə. Ndʉəm tesə nja co ndzəp. Ndʉəm sə caŋ vɛ'ɛ tə̀tè lo kìlometà ŋkʉ̀ tɛ', nə ye bə cəco sə kʉəp lo kwiŋ mò'fis.
66015001	Yà'sə à mèe, mʉ̀ ye fe'lə yu maŋgəŋgèŋ mòk mʉbu sə̀mok nə̀ ŋkərə̀ bisə mʉ bʉ̀ʉ zeŋ pwe'. Mʉ̀ à yə masinjàa Nwì sàmba ŋga wo kotse' nsàap ŋgə' zəzok sə̀' sàmba. Yè'sə ànə ye mok lə̀sə̀ mbwè ŋgə', sə̀ Nwìi nə jəŋ və yà' ŋgò nìtsə̀' wes jə̀jòk ye.
66015002	Mʉ̀ à yə yumok sə̀' nə̀ nà' à ye co ndzəp nə̀ ghaŋ. Ndzəp nə gʉ co wo tòrə be'lə mis bə gə̀las. Mʉ̀ à yə bʉ̀ʉ sə̀ wo à ghak nàm nə, nə ye bə yu nə̀ wo à ci fa yi, nə bɛŋ nombà liŋ ye sə wèŋ ŋga wo tə ŋgʉ ndzəp anə. Wo pwe' à kotse' luŋ sə̀ Nwì a fa wo.
66015003	Wo à sə yəm ŋkì Musì nə̀ yi à ye ŋgà fàk Nwì, nə ye bə ŋkì Mo Nsùŋgaŋ nə wèŋ. Wo à sə yəm dʉk də, “Nwì àvès Tà, wù tse' ŋàŋ pwe' wù. Bo fàha yo yam càsə cù, bwì pwe' mərə yà'. Tse' lak sə̀ sə nzeŋgòŋ pwe' wù. Yusə̀ wu gʉ̀ pwe'fo' rərəŋ nə ye zìnə.
66015004	Wùu Tà, ŋwə̀ nə̀ mò'fis nə̀ co yi kà wu wəp ka yeŋ. Bwì pwe' nə kuksə megu liŋ yo. Rərɛŋ nə̀ njò yam càsə yusə̀ co cù cep to. Buhu lak sə̀ sənə nzeŋgòŋ nə pwe'fo' nə kuksə megu wu, Bʉsə̀ wo yə də bum yo pwe' zìnə nə ye rərəŋ.”
66015005	Mʉ̀ à kʉ̀k fəsə sə̀mok fana mʉ̀ ye tàap cə̀k nə̀ ŋgò kùksə Nwì mbwa nà'a. Mʉ̀ ye casə gesə lo ŋga mvwe' sə̀ wo nòŋsəgə̀ ŋkùp lʉ̀k nə̀ Nwì à kà' nə ŋga yà' nò mʉbu anə to.
66015006	Fana masinjàa Nwì sə̀ sàmba sə̀ wo à jə və̀ ŋgə' sə̀' sàmba sə tesə mbwa. Wo à nitse' cə̀ək sə̀ fəfəp pup, pup. Wo swi' ci' yak yà' mʉ ŋgùu bə korə guù.
66015007	Fana yum sə̀ kwè sə̀ wo cu ŋwəm sə, mòk à lòkok, nə fa yak masinjàa sə wèŋ ŋgàp mò'fis, mò'fis bə tu awo lòoŋ fo'. Wo à gʉ̀ ŋgàap sə bə guù fana ŋga cu ca jòho ntʉm Nwì nə̀ yi cu ŋwəm mvèsə nə̀ mvèsə̀ nə.
66015008	Ndindi à tesə və̀ mvwe' yòoŋ Nwì bə ŋàaŋ ye, nə kə lok mʉmvwe' ndap nə vɛ'ɛ mpaaŋ. Ŋwə̀ nə̀ co yi ni mʉmvwe' ndap nə à ka yeŋ lok tə̀tè ŋgə'ə sə̀ masinjà sàmba a jə və̀ sə à mè wes ŋkuŋ.
66016001	Mʉ̀ yuk sə̀' ŋga ŋgì mòk sə cèp vèsə sə̀' mvwe' yà'sə. Ŋgì nə à sə cèp fuŋ fa masinjàa Nwì sə̀ sàmba sə wèŋ də, “Wèeŋ jə ŋgàap jòho ntʉm Nwì sə̀ sàmba sə, nə kə kɛ' mak gesə lo sə nzeŋgòŋ.”
66016002	Fana masinjà mòk lokok to, nə kə kɛ' mak gesə tsoŋ lo yusə̀ sənə ŋgàp nje nə sə nzehè. Yi à kɛ̀' màk ntɛ̀ŋ, ywɛ̀ʼ to bwìŋ niʼ pwe', nə sə yaaŋ wo vɛ'ɛ. Bʉ̀ʉ sə̀ ywɛ̀' à ko wo yè'sə à ye bʉ̀ʉ sə̀ wo à tse' ncòom nàm nə, nə sə kuksə yu nə̀ wo à ci nà' mʉnə liŋ ye nə.
66016003	Masinjà nə̀ ba à kə̀ kɛ̀' gèsə ye sə mvwe' ndzəp nə̀ ghaŋ nə. Ndzəp pwe' gweŋ bʉʉŋ co ndʉəm ŋwə̀ nə̀ kpʉkpʉ. Bum sə̀ yà'a cugə̀ sə ndzəpə̀ anə pwe' à kpʉ wes pwe' nə̀ pwe'.
66016004	Ànə geŋ masinjà nə̀ tɛ' à kə̀ kɛ̀' màk gèsə ŋgàp nə̀ nje sə mvwe' mantùŋ bə bwe ntak ndzəp wèŋ. Ndzəp sə bʉʉŋ lo sə̀' co ndʉəm.
66016005	Mʉ̀ yuk ŋga masinjà nə̀ yi kʉ̀kgə̀ ndzəp, yi sə cèp də, “Wù Nwì àvès nə̀ wù cu, ŋga wù à ye to mantombì sə̀', wu rərɛŋ. Bum sə̀ wu sakgə̀ pwe', yà'a rərəŋ mvə̀'nə.
66016006	Bʉ̀ʉ sə̀ wo à zə bʉ̀ʉ Nwì nə ye bə ŋgàa tsòhò bum Nwì wèŋ, wù fa wo ndʉəm də wo no. A vɛ'nə kə̀kʉrə̀, yà' kʉ̀rə bə fàha awo sə bòŋ.”
66016007	Fana mʉ̀ yuk fe'lə ŋga ŋgì mòk sə cèp vèsə mvwe' kàm nə̀ wo fagə̀ Nwì satikà' mbwa nə sə̀'. Ŋgì nə sə cep də, “Nwì, Tà nə̀ ghaŋ nə. Yusə̀ wu sakgə̀ pwe', yà'a rərəŋ nə ye zìnə.”
66016008	Masinjà nə̀ kwè à jə ŋgàp nje, nə kə fe' mak gesə mʉnə nùm. Nùm tse' bwi ŋàŋ ŋgò tɛ̀ bwì co mis.
66016009	Nùm nə à tɛ̀ bwì vɛ'ɛ wùriŋ. Bohò wo ŋgò kupsə ntʉm awo, nə kuksə Nwì nə̀ yi tse' ŋàŋ bə bum yè'sə fana wo kà dzəm. Wo à bʉ̀ʉŋ yàk Nwì vɛ'ɛ bə̀boŋ.
66016010	Masinjà nə̀ tàŋ à kə̀ fè' màk gèsə ŋgàp nə̀ nje mʉmvwe' kapràk nàm nə̀ yi à tesə kok sə ndzəpə̀ nə. Ndzəm dʉk mvwe' lak sə̀ nàm nə cu ŋkum fo' sə pwe' jìk. Bwì sə lum lʉm awo mvə̀'nə̀ sə yaaŋ wo vɛ'ɛ kpʉ bwì.
66016011	Wo yak Nwì nə̀ mʉbu bʉ̀ʉ ŋgə' nə̀ wo sə yə nə ye sə̀' bʉ̀ʉ ywɛ̀'ɛ sə̀ yà'a sə yaaŋ wo sə. Wo kà dzəm ŋgò mè'rə bʉp awo sə̀ wo sə gʉ̀ sə dzəm lok.
66016012	Masinjà nə̀ ntùŋfu à kə̀ fè' gèsə ŋgàp nje sənə ndzəp nə̀ ghaŋ nə̀ wo togə̀ nà' də Yufèretìs nà'a. Ndzəp nə zərə wes pwe', də ya ŋkəŋkum sə̀ wo və̀ ma nùm wèeŋ tse' mandzə̀ ŋgò to càa.
66016013	Fana mʉ̀ ye yòŋsə̀ə sə̀ bʉp tɛ', ŋga wo səsə co mbòtòk vɛ'ɛ. Wo à tesə tsoŋ kə̀ cùhu ŋòroŋ nə bə kə̀ cùhu nàm ŋgòŋ nə ye kə̀ cùhu ŋwə̀ nə̀ ŋgà bòrə̀ bwì də yi ŋgà tsòhò bum Nwì.
66016014	Yòŋsə̀ə yè'sə a yòŋsə̀ə ze'. Wo tse' ŋàŋ ŋgò gʉ̀ bum mok vɛ'ɛ sə̀ co wù kʉk tə̀tè nə sɛɛŋ mam. Wo lo, nə sə to benə ŋkəŋkum sə̀ sənə nzeŋgòŋ nə pwe' də yà'wèeŋ fʉhʉ ŋgò màk dzè' nùbu ànə, nə̀ Nwìi nə̀ nìtsə̀' fa bwì ŋàaŋ ye də yi jòk ntinə nə.
66016015	Yeè, wèeŋ kà swì də, “Mʉ nə və ŋga wèŋ ka riŋ, co ŋgà yə̀ və̀ yi. Anə ye bə̀boŋ bohò ŋwə̀ nə̀ wo nə tseŋ yi ŋga yi cu nca. Ya kà də wo jəŋ lo gɛsə cə̀ək ye, yi gi mvwe' bwì nswɛ̀'mbwè marè'tu ko yi dʉk.”
66016016	Fana yòŋsə̀ə ze' sə wèŋ à gʉ̀ ŋkəŋkum sə̀ sə nzeŋgòŋ sə ŋgò kə̀ tɛstu mvwe' sə̀ bʉ̀ʉ Jus wèeŋ togə̀ fo' də Àmajidòŋ yà'a.
66016017	Ànə geŋ, masinjà nə̀ sàmba nə fe' mak gesə lo ŋgàp nje nə mʉtsə̀. Fana ŋgì mòk cep vesə mʉnda'à Nwì mvwe' kapràk ye nə. Nà' cep fis bə ŋàŋ də, “Yà' mè wes mok laŋ.”
66016018	Ŋgì ànə à cèp wes vɛ'nə fana mbʉ̀ŋ ba'a, nə sə cwiŋ, nzeŋgòŋ nə tsoho sə̀' pwe'fo'. Nà' à tsòho nsàp nə̀ nzeŋgòŋ nə à yè yèe, nà' à ka ntsə'mòk vɛ'nə tsoho yuk.
66016019	Ntʉm lak nə̀ ghaŋ nə à saha gà'a bòp tɛ'. Bwe bòop lak sə̀ sə nzeŋgòŋ pwe', à kə̀əŋ gbʉ̀ wes pwe'. Yà'a mvə̀'nə̀ Nwì à tsərə tse' lak sə̀ ghaŋ sə̀ wo to yà' də Babilòŋ yà'a, nə gʉ də wo ye ŋgə' bʉsə̀ yi jòk bohò yà'wèŋ. Yi à gʉ̀ yà' wo ye ŋgə' bə̀boŋni co ŋgàp rùk nə̀ cəcəp nə̀ wo kotse' wu də wu nə no wes tsoŋ nà' bə ŋàŋ.
66016020	Lak sə̀ yà' à ye mʉtsətsəʼrəə ndzəp pwe' à kə̀əŋ gbʉ̀ù nə cəəŋ bisə lò sə ndzəpə̀ anə. Nda à kə̀əŋ gbʉ̀ wes sə̀' pwe'fo'.
66016021	Ŋgwìiŋ sə̀ ghaŋ à sə gbʉ̀hʉ tsə mʉbu, nə sə gbʉ bwìŋ mʉni'ì. Ŋgwìŋ nə̀ mò'fis à sə rwì' co bàm rɛɛ̀s bə tu. Ŋgə' ànə à bʉp vɛ'ɛ kpʉ bwì. Bwì yak Nwì bʉ̀ʉ ŋgə' nə̀bʉp nə̀ wo yə nə.
66017001	Yà'sə à mè wes fana masinjà mòk mʉtsətsəʼrəə sə̀ sàmba sə̀ wo anə tse' ŋgàp sə à və̀, nə kə dʉk mʉ dʉk də, “Və̀ə, ya mʉ niŋ tsok fa wu mvə̀'nə̀ ŋwà sàhà nə̀ sàha ye ghak ŋàŋ nà'a nə ye ŋgə'. Ŋwà sàhà nə̀ wù yə ànə, yi tə yà'sə co bə tu lak mok sə̀ wo ci yà' mvwe' ndzəp fo' wùriŋ.
66017002	Ŋkəŋkum sə̀ sə nzeŋgòŋ a ko wes sàhà bə ŋwà sàhà ènə pwe'fo'. Bʉ̀ʉ sə̀ sənə nzeŋgòŋ nə pwe' a no rùuk sàha ŋwà ènə sə̀ yi sə fa wo sə tə̀tè nə gbʉ mbum, nə sə yuŋ megu nsàp nə̀ nje nə.”
66017003	Mʉ̀-à ye ndzə bohò yòŋsə̀ Nwì fana masinjà Nwì jəŋ lo mʉ ŋgəà. À kə̀ dzèŋ fo', mʉ̀ ye ŋwà nəmòk ŋga yi kok cu mʉnə nàm ŋgòŋ mòk nə̀ bə̀baŋ. Wo à jə liŋ sə̀ ànə ye co tse' megu yà' Nwì, nə com ramsə naaŋ fa nàm nə yà' mʉ ni'ì yi pwe'fo'. Nàm nə à tse' tu sàmba bə ndoŋ mbwa hum.
66017004	Ŋwà nə à nitse' cə̀ək sə̀ bə̀baŋ sə̀ yà' gʉ ntɛŋ vɛ'ɛ wùriŋ. Yi à jə guù bə bum mok sə̀ yà'a ba'agə̀ ba'a, bə ntəntuŋ wèŋ, nə fʉhʉ ni' ye bə zeŋ vɛ'ɛ pap. Yi kotse' ŋgàp mòk ndzə bohò yi nə̀ wo à gʉ̀ nà' bə guù. Ŋgàp nə à rwiŋ mègù ca bə bum jòoŋ sə̀ bʉp sə̀ yà' à tesə və̀ bə sàha sə̀ yi kogə̀ sə.
66017005	Wo à còm naaŋ fa yi liŋ mok mʉ nzà sihì yi bə gbʉ' də, Lak Sə̀ Ghaŋ Sə̀ Də Babilòŋ Ma Bʉ̀ Ŋgàa Ko Sàhà Nə Ye Bʉ̀ Ŋgàa Gʉ̀ Bʉp Jì Marè'tu Sənə Ŋgòŋ Nə Pwe'
66017006	Mʉ̀ yə sə̀' də ŋwà nə à jʉ̀hʉ mbum ndʉəm bʉ̀ʉ Nwì sə̀ wo à zə wo də bʉsə̀ wo sə bɛ' mandzə̀ Jisòs. Mʉ̀ à yə ŋwà ènə fana mʉ̀ mərə wùriŋ.
66017007	Fana masinjà Nwì nə fek mʉ də, “Wù sə mərə yà? Yuk, mʉ tsok rɛŋsə fa wu gbʉ' nə̀ nà' cu bə ŋwà ènə. Mʉ nə rɛŋsə fa wu bə nàm ŋgòŋ nə̀ yi tse' tu sàmba bə ndoŋ hum, nə̀ yi bə̀k tse' ŋwà ènə nə sə̀'.
66017008	Nàm ànə à ye to mantombì fa' ŋwəm, ŋga'a nèʼe yi ka ŋwəm mok yeŋ fe'lə. Yi nə tesə kok sənə wʉ sə̀ yà'a kà lə̀gə̀ sə fana yi lo mvwe' sə̀ yi nə kpʉ bisə mok kɛ̀' mò'fis. Bʉ̀ʉ sə̀ wo cu sə nzeŋgòoŋ nə mərə wùriŋ ŋga wo yə nàm nə. Wo nə mərə bʉsə̀ nà' à ye to ŋwəm, nə kà ŋwəm mok sə̀ ye fe'lə, nə dʉk də yi nə̀ kə̀ və̀ malì sə̀mok. Yè'sə bʉ̀ʉ sə̀ wo à ka liŋ awo ndzənə ŋwàk lùŋ com gesə fa yuk mvə̀'nə̀ nzeŋgòŋ nə à yè yèe.
66017009	“Bwìŋ jəŋ ŋkərə̀, nə riŋ bum yè'sə. Tu sə̀ sàmba yà'a a nda sə̀ sàmba sə̀ ŋwà nà'a kok cu mbwa sə.
66017010	Yà' tə yà'sə sə̀' mʉnə tu ŋkəŋkum sàmba. Ŋkəŋkum yè'sə, sə̀ tàŋ à gbʉ̀ cà gɛsə lò yàwo laŋ. Sə sak gaŋ sə ŋga'a nə̀ mò'fis fana mòk cum fe'lə mò'fis nə̀ yi nə sə və ye maŋkwɛ̀ŋ. Nà'a nə vəə, yi nə sak megu gaŋ ye sə sə̀' mvə̀k momjo wà, kà tə̀tè ye.
66017011	Nàm ŋgòŋ nə̀ yi à ye to fa' ŋwəm, nə kà nə ŋwəm ŋga'a yeŋ nə, yi ye ŋkum nə̀ fwame'. Yi lo' gù sə̀' bə bòp ŋkəŋkum sə̀ wo sàmba sə. A nə megu mvə̀k ghàr vɛ'ɛ ŋga wo nə gʉ bʉpsə yi, fana nə lə ye sə sə̀'.
66017012	“Ma nə̀ ndoŋ sə̀ hum sə̀ wù yə yà'a, a yà'a ŋkəŋkum sə̀ wo ka gaŋ yàwo ntò kok. Wo nə koksə wo gaŋ, wo ye lok bə nàm nə wèŋ bəbɛ'. Wo nə kà mvwe' gaŋ sə tə̀tè cu. Anə megu mvə̀k ghàr vɛ'ɛ sənə nùbu nə̀ mò'fis.
66017013	Ŋkəŋkum sə̀ hum yè'sə, wo nə tse' megu cùu sə̀ mò'fis də nàm nə ŋkum nə̀ ghaŋ bohò wo pwe' yi.
66017014	Wo nə mak dzè' bə Mo Nsùŋgaŋ Nwì fana Mo Nsùŋgaŋ nə nə ghak wo yi. Yi nə ghak yà' bʉsə̀ yi ŋkum nə̀ yi tseʼ ŋkəŋkum pwe' yi nə ye Tà nə̀ yi tseʼ tà wèŋ pweʼ sə̀ʼ yi. Ŋkum nə̀ fò pwe' nə wup fa tsoŋ yi bo, nə dʉk də ‘Tà.’ Bʉ̀ʉ yee nə ghak bə yà'wèŋ bəbɛ'. Bʉ̀ʉ yee sə̀ yi to nə cokfis yà'wèŋ fana wo sə bɛ' mandzə̀ nje bə zìnə.”
66017015	Masinjà Nwì nə dʉk mʉ də, “Ndzəp nə̀ wù yə nà' ŋga ŋwà sàhà nə cu fo' nà'a, nà' tə yà'sə mʉnə tu bwì wùriŋ bə lak sə̀ sənə nzeŋgòŋ nə lòoŋ fo', nə̀ mò'fis kà bwehè cu.
66017016	Ndoŋ sə̀ hum sə̀ wù yə yà'a bə nàm ŋgòŋ, wo nə bʉʉŋ bɛŋ ŋwà sàhà nə. Wo nə fep wes lo cə̀ək ye pwe', nə me'rə yi nswɛ̀'mbwè. Wo nə zʉ tiŋ ye sə, nə tɛ yi bə mis sə̀'.
66017017	Nwì a gʉ̀ wo yi də wo tse' cùu sə̀ mò'fis, ya yà'wèeŋ gʉ yusə̀ yi à dzəm də yà'a nə ye vɛ'nə sə, nə fa ŋàaŋ awo bohò nàm ŋgòŋ nə sə̀'. Yà'a nə cum mam vɛ'nə tə̀tè bum sə̀ yi à cèp sə nə yeŋ mvə̀'nə̀ yi à cèp sə.
66017018	Ŋwà nə̀ wù yə yi ànə, a yà'sə ntʉm lak nə̀ ghaŋ nə̀ yi tse' ŋkəŋkum sə̀ sənə nzeŋgòŋ nə pwe'fo' yi nà'a.”
66018001	Yà'sə à mèe, mʉ̀ ye fe'lə masinjà Nwì mòk sə̀mok ŋga yi tsə və̀ mʉbu. Yi à tse' ŋàŋ vɛ'ɛ wùriŋ. Mvə̀'nə̀ yi à və̀ə, marɛŋ ye rɛŋ wes nzeŋgòŋ nə pwe'.
66018002	Yi sə fuŋ fis bə ŋàŋ dʉk də, “Lak Babilòŋ, sə̀ yà'a lak sə̀ ghaŋ sə, yà' gbʉ̀ laŋ. Nà' gbʉ vɛ'ɛ nsàp nə̀bʉp, nə̀bʉp nə. Ŋwə̀ nəmòok fo' mok bʉ̀ə̀, megu mok fo' ze' bə yòŋsə̀ə sə̀ bʉp wèŋ. Jìgawà' bə nsàap swiŋ sə̀ bʉp pwe' sə kə yiskok gù fo' mok wo.
66018003	Yi gbʉ̀ vɛ'nə bʉsə̀ yi bə bʉ̀ʉ sə̀ sə nzeŋgòŋ wèŋ à sə noho rùuk ye, yà' ye yàʼa də wo sə koho sàhà fana yàʼ bʉpsə wo. Njo nə̀ yi à tse' ghàk ləlà bʉ̀ʉ sàhà nə fana yàʼ gʉ̀ ŋgàa sèŋ bum ntɛŋ wèŋ bʉʉŋ wes ŋgàa ghàk pwe'.”
66018004	Ànə geŋ, mʉ̀ yuk fe'lə ŋgì mòk sə̀' ŋga nà' sə cèp tsə və̀ mʉbu anə sə̀' ŋkuŋ. Ŋgì nə sə dʉk də, “Bʉ̀ʉ am wèŋ, wèeŋ tesə gɛsə mvwe' lak yà'sə fo'. Wèeŋ tesə ya wèeŋ kà bʉp wenə wèŋ sə gʉ̀ be'lə̀, ya wèeŋ kà ŋgə' nə̀ yi nə ye nə wenə wèŋ yə be'lə̀.
66018005	Wèeŋ riŋ sə̀' də bʉp sə̀ yi sə̀ gʉ̀ tə̀tè yà' kùk təəŋ lo mʉtsə̀ co nda yà'a, Nwì a ka yà' swi.
66018006	Bʉp sə̀ yi a gʉ̀ fa bwìiŋ foho və fe'lə mʉtuhù yi. Nsàp ŋgə' nə̀ yi a fa bwìiŋ foho və mʉtuhù yi sə̀' mvə̀k ànə kɛ̀' ba. Rùuk ye sə̀ cəcəp sə̀ yi sə fa bwì yà'a, wo fa fəsə yi sə̀ yà' cəp càsə ye sə kɛ̀' ba, yi no yà'.
66018007	Mvə̀'nə̀ yi à sə cu to fa', nə sə dʉk də yi ŋwà nə̀ ghaŋ, nə sə yuk lʉ̀m nə̀bʉp yà'a, ŋgə' nə ye bə manziŋ və̀ bohò yi sə̀' vɛ'nə. Bʉsə̀ yi à sə nɛ̀ni' də, ‘Mʉ ŋkum, mʉ̀ ka ŋwà ŋgwemfə yeŋ, fana mʉ nə kà kpʉ sə̀ wa yuk.’
66018008	Njo nə̀ yi a sə cèp nsàap bum yèʼe vɛ'nə fana ŋgə'ə nə ko yi nùbu mòk. Nùbu ànə ye, yi nə yaŋ, manziŋ ko yi, njè yaŋ yi fana mis tɛ yi sə̀'. A nə̀ ye vɛ'nə bʉsə Nwì nə̀ yi Tà àvès nə, yi tse' ŋàŋ nə ghak bum pwe', nə sak cì' nzak ye nə yi.”
66018009	Ŋkəŋkum sə̀ sə nzeŋgòŋ sə̀ bə yà'wèŋ à sə koho sàhà nə sə cum ncu lʉ̀m sə, nə ye ndindi sə̀ mis sə tɛ̀ŋ səsə lak yà'sə, fana wo nə bək bo awo mʉ tuhù, nə waŋ.
66018010	wʉə nə ko wo fana wo kə təəŋ mvwe' sə̀sap, nə sə kɛ'ŋgùŋ də, “Hàva' èè, wʉrək. Tà wèŋ na. Wù lak Babilòŋ nə̀ wù a tse' ŋàŋ vɛ'ɛ wùriŋ nə, ŋgə' və, nə kə ləsə gesə wu moòm ghà nə nàk vɛ'nə èè?”
66018011	Ŋgàa sèŋ bum wèŋ pwe' nə waŋ sə̀' bʉsə̀ ŋwə̀ nə̀ ŋgò ywiŋ bum awo ka mok yeŋ fe'lə.
66018012	Lak yà'sə à sə ywiŋ bum wùriŋ ŋga wo yuk lʉ̀m bə zeŋ. Yi à sə ywiŋ bum sə̀ wo à sə sèŋ yà' fo' co bum sə̀ wo nihi yà' mʉ ni'ì wo sə̀ wo à gʉ̀ bə nsàap ntɛŋ mok sə̀ bə̀boŋ co guù bə sivà. Bə nsàap lìis mok sə̀ yà'a bà'a bògə̀ wùriŋ. Wo à sə sèŋ nsàap cə̀k zəzok bə cə̀ək tu wèŋ sə̀ yà' kosə mbàm. Wo sə seŋ nsàap tʉ sə̀ wo gʉ̀ bum sə̀ mʉ nda'à bə zeŋ, bum sə̀ wo gʉ̀ bə ntɛŋ nə ye lìis sə̀ yà' sə kʉə rɛŋ bòŋsə vɛ'ɛ wùriŋ wèŋ.
66018013	Mok ye bum sə̀ yà' rəm bò co wurdì', mfòoŋ sə̀ bə̀boŋ, mbòŋ bə nsùŋgaŋ nə ye bə nàambàrə̀ sə̀ yà'a sə̀gə̀ cariyò wèŋ sə̀'. Wo à sə ywiŋ bum yè'sə tə̀tè nə ywiŋ bə bwì co ŋkwɛ̀ŋ sə̀'. Wo à sə tsərə də bum yè'sə pwe', ŋwə̀ nə̀ co yi ywiŋ yà'a nə kà mok ye fe'lə̀.
66018014	Ŋgàa sèŋ bum sə wèeŋ nə dʉk də, “Bum sə̀ wù a sə tes ntʉm fo' sə cà lò wes pwe'fo'. Ghàha yo bə bum sə̀ wù à sə tse'gə̀ yà', nə sə yuk lʉ̀m fo' sə pwe', wu nə kà yà' mok rə̀msə̀ yuk.”
66018015	wʉə nə ko ŋgàa sèŋ bum wèŋ sə̀ wo à tseʼ bohò yi sə bʉsə̀ wo yə mvə̀'nə̀ lak yà'sə sə yə ŋgə'. Wo nə kə təəŋ mvwe' sə̀sap, nə bək naaŋ bo awo mʉ tuhù, nə sə waŋ də,
66018016	“Hàva'-èè, wʉrək. Yè'sə ndò mòk bohò lak yà'sə vɛ'nə àlɛ-òò. Yi a sə ye to fɛn co ŋwà nəmòk nə̀ yi fom ŋgwɛ̀ŋ vɛ'ɛ wùriŋ, sə ni cə̀ək sə̀ fəfəp bə sə̀ bə̀baŋ wèŋ. Nə sə ye sə̀' co ŋwà nə̀ yi sə fʉ̀hʉ ni' bə bum sə̀ yà' sə bà'a vɛ'ɛ sə̀ wo à gʉ̀ yà' bə bum sə̀ yà' kosə mbàm.
66018017	Ja'a na yàwèeŋ mvə̀'nə̀ ghàha ye sə dʉk gù vɛ'ɛ ncuk kɛ' mò'fis, nə ca gɛsə lo.” Bʉ̀ ŋkwàha bʉ̀ʉ sə̀ wo tse' ŋgwes bə bʉ̀ʉ sə̀ wo fàkgə̀ ca, nə ye bʉ̀ʉ sə̀ wo tse'gə̀ mbàam yàwo bə fàha sə̀ ma sə ndzəpə̀ pwe'fo' à təəŋ sə̀' mvwe' sə̀sap.
66018018	Wo təəŋ fo', nə sə fuŋ mvə̀'nə̀ wo yə ŋga ndindi mis sə lòkok mʉtsə̀ ŋga lak sə sə sə. Wo sə cep də, “À yè yèe, lak mok ka co yèʼe ntò yam dzeŋ yuk.”
66018019	Wo à gbʉ̀ dzərə sə nze, nə sə kɛ'ŋgùŋ də, “Ghʉghi', a ndò bohò lak yè'sə. Bʉ̀ ŋgàa tse' ŋgwes mʉ ndzəpə̀ pwe' a bʉ̀ʉŋ ŋgàa ghàk bʉ̀ʉ ghàha lak yè'sə. Wèeŋ ja'a na mvə̀'nə̀ yà' mè gɛsə gù vɛ'ɛ kɛ̀' mò'fis è.”
66018020	Bwe mʉbu wèeŋ sam, nə kwa bʉ̀ʉ lak Babilòŋ gbʉ̀ laŋ. Ŋgàa ntum Jisòs bə ŋgàa tsòhò bum Nwì wèeŋ ŋak sə̀'. Bʉ̀ʉ Nwì pwe' kwa ŋak vɛ'nə bʉsə̀ Nwì a làk fəsə fa lak yà'sə mfòo sə̀ yi à yeŋsə weŋ ŋgə' sə laŋ.
66018021	Fana masinjà Nwì mòk à və̀ə, nə kə le' ma ŋkʉ̀ŋkʉ̀m lìs mòk co ŋgòk, nə mak bisə gesə lo nà' sənə ndzəp nə̀ ghaŋ nə, nə cep də, “Yà'a mvə̀'nə̀ wo nə kʉəmsə mak lak sə̀ ghaŋ sə̀ wo to yà' də Babilòŋ yà'a vɛ'nə fana ŋwè kà yà' mok yə fe'lə̀.
66018022	Bwìŋ nə kà ŋga ŋwè sə buk luŋ, kè ŋga wo sə fʉəp ndìŋgòm, kè fʉəp ntàŋ nə ye ŋga bwì sə yəm ŋkì fo' mok yuk fe'lə̀. Ŋgà gʉ̀ tsərə̀ bum bə bo nə kà mok mvwe' lak yà'sə sə̀' ye. Wo nə kà ŋga ŋgòk cèp də ŋwè sə gòk bɛŋ fo' mok sə̀' yuk fe'lə̀.
66018023	Kàak nə kà fo' mok sə̀' kʉə yuk. Wo nə kà gùrə̀ fo' də wo bə̀k ŋwàŋwè mok sə̀' fa yuk. Bʉ̀ ŋgàa sèŋ bum sə̀ mvwe' lak awèŋ à ye bʉ̀ʉ sə̀ bwì sə nzeŋgòŋ wo. Wèŋ à sə bòrə wes bwì pwe' bə rə̀əm awèŋ sə̀', yà'a ŋga'a mok bʉ̀ə̀.
66018024	Lak yà'sə yə ŋgə' vɛ'nə bʉsə̀ wo yə ndʉəm ŋgàa tsòhò bum Nwì bə bʉ̀ʉ Nwì mok weŋ nə ye bʉ̀ʉ sə̀ wo à zə wo sə nzeŋgòoŋ fɛŋ pwe'fo' mvwe' lak yà'sə.”
66019001	Yà'sə à mèe, mʉ̀ yuk ŋga ŋgìi bwì sə ywɛ̀' mʉbu vɛ'ɛ ŋkʉ̀ʉŋntɛ̀ŋ. Wo à sə yem ŋkì, nə sə gurə bə ŋàŋ dʉk də, “Hàlìluyà, kwasə Nwì. A yi nə̀ yi gʉ̀ tə̀tè a tseʼè nə lùŋ nə. Kə̀kuk bə ŋàŋ pwe' ye bohò yi.
66019002	Yi ŋwə̀ nə̀ yi tse' zìnə, Yi sakgə̀ nzak nje bə mandzə̀ nə̀ nà'a kə̀kʉrə̀. Yi sak nzak ŋwà sàhà nə̀ sàhà ye sə à sə bʉpsəgə̀ nzeŋgòŋ nə nà'a, Nə lak fəsə fa nà' mfòo sə̀ ŋwà nə à zə bwe ŋgàa fàha ye sə.”
66019003	Wo à dʉk fe'lə də “Hàlìluyà” sə̀mok. Wo də, “Ndindi sə̀ yà' sə lòkok mvwe' lak yà'sə mvə̀'nə̀ yà' sə sə, Nə kà teŋsə̀ yuk.”
66019004	Fana bʉ̀ ŋkwàha bʉ̀ʉ sə̀ hum ba-ncòp-kwè, bə yum sə̀ kwè sə̀ wo cu ŋwəm sə à bʉhʉ sə nze, nə kuksə Nwì nə̀ yi cu mʉnə kapràk nə. Wo à sə kùksə yi, wo sə cep də, “Hàlìluyà, a ye vɛ'nə.”
66019005	Mʉ̀ yuk ŋga ŋgì mòk sə cèp tesə və̀ mvwe' kapràk Nwì. Nà' sə cep də, “Wèŋ bʉ̀ ŋkwàha bwì bə bweŋke' pwe'fo' sə̀ wèŋ fàk bohò Nwì, nə sə wəp yi, Wèeŋ kuksə Nwì àvès nə.”
66019006	Mʉ̀ yuk fe'lə yumok co a ŋgìi bwì vɛ'ɛ nduk nə̀ nduk. Ŋgìi sə yuhu co sə gbʉ̀ cəcwà nə ye co mbʉ̀ŋ sə kùm yi sə̀'. Ŋgì nə sə cep fis də, “Halìluyà, Nwì àvès nə̀ yi sə̀' Tà àvès, Yi tse' bum pwe' mok ndzə bohò yi. Yi yèto gaŋ ŋkum ye laŋ.
66019007	Vesùwèeŋ ŋak, nə kwa bə̀boŋ, Nə kuksə liŋ ye sə̀ ghaŋ sə. A vɛ'nə bʉsə̀ mvə̀k kʉ̀rə laŋ nə̀ Mo Nsùŋgaŋ Nwì nə nə gʉ gù. Ŋgwegù nə fʉ̀hʉ ni' ye ŋgò lò gùu sə sə̀' laŋ.
66019008	Nwì fa yi cə̀ək sə̀ fəfəp ŋgò ni, Yà' rɛŋ vɛ'ɛ, nə sə ba'a sə̀'.” Cə̀ək sə̀ fəfəp yà'sə tə mʉnə tu bum sə̀ bə̀boŋ sə̀ bʉ̀ʉ Nwì wèŋ à gʉ̀ʉ.
66019009	Fana masinjà nə̀ yi à cèp to bohò mʉ̀ mantombì fa' nà'a dʉk fe'lə mʉ də, “Còm bum yèʼe: A rɛŋsi bohò ŋwə̀ nə̀ wo to yi də yi və mvwe' gùu Mo Nsùŋgaŋ nə.” Yi à cèp wes vɛ'nə fana yi dʉk fe'lə mʉ sə̀' də, “Cep yè'sə Nwì bə tu ye.”
66019010	Ànə geŋ mʉ̀ gbʉ tsooŋ sə nze də ya mʉ kuksə masinjà Nwì nə fana yi dʉk mʉ də, “Kà vɛ'nə gʉ̀. Mʉ̀ mègù sə̀' ŋgà fàk Nwì co wù, nə ye sə̀' co moma nə̀ fò pwe' nə̀ yi jə ncèp nə̀ zìnə nə̀ Jisòs à nìtsə̀' fa bwì nà' nə. Wù tse' ŋgò kùksə mègù Nwì yiìyi.” Zìnə nə̀ Jisòs à nìtsə̀' fa bwì nə, a ntʉm ncèp nə̀ ŋgàa tsòhò bum Nwì wèŋ à sə tsòho fa bwì nə.
66019011	Fana mʉ̀ ye ŋga ntòbu mùhu nò to. Mʉ̀ ye gesə nàmbàrə̀ nə̀ fəfəp mbwa. Liŋ ŋwə̀ nə̀ yi à kok cu mʉnə nàmbàrə̀ nə à ye də, “Ŋwə̀ nə̀ zìnə nə.” Yi kə̀kʉrə̀ bə mandzə̀ nə̀ yi sakgə̀ nzak, nə ye bə mvə̀'nə̀ yi màkgə̀ dzè'e ye sə̀'.
66019012	Lis ŋwə̀ ènə à ye co sə kʉə lʉm mis. Yi à ta tse' tàam ŋkum mʉtuhù yi vɛ'ɛ ŋkʉ̀ʉŋntɛ̀ŋ. Wo à còm naaŋ fa yi liŋ mòk mʉ ni'ì yi nə̀ yi rì mègù nà' yi yiìyi.
66019013	Yi nitse' cə̀k mòk ŋga wo à cì nà' bə ndʉəm. Wo to liŋ ye mok sə̀' də, “Ncèp nə̀ Nwì.”
66019014	Bʉ̀ ŋgàa màk dzè' sə̀ mʉbu pwe' à sə bɛ' lò yi. Wo à nitse' cə̀ək sə̀ yà'a rərɛŋ nə ye fəfəp. Wo pwe' à kok cu mʉnə nàambàrə̀ə sə̀ fəfəp.
66019015	Fèk mòk à tesə tsoŋ kə̀ cùhu yi. Nà'a fèk nə̀ yi nə ləsə lak sə̀ fò pwe' bə zeŋ, nə ghak yà'wèŋ, wo sə̀ wo kà yi dzəmgə̀. Yi nə kok gaŋ sə̀ gʉgʉŋ mʉtuhù wo bə ntò' ntɛŋ, nə kə ŋam fis ndzəp nto'o grep mvwe' sə̀ wo ŋamgə̀ sə. Yè'sə nə sə niŋ tsok mvə̀'nə̀ də Nwì yi tse' ŋàŋ pwe' yi, nə sə jok vɛ'ɛ wù kà fʉ̀k.
66019016	Wo à còm naaŋ fa yi liŋ ye mʉ cə̀'ə yi bə mʉ bù'u yi sə̀'. Liŋ sə̀ wo à còm sə à ye də, “Ŋkum nə̀ yi tse' ŋkəŋkum pwe' yi, nə ye Tà nə̀ yi tse' tà pwe' yi.”
66019017	Mʉ̀ yə fe'lə sə̀' ŋga masinjà Nwì mòk tə mʉnə nùm nə̀ nà'a togə̀ nèʼe. Yi sə to fuŋ swiŋ sə̀ yà' a zʉgə̀ vèe bum də, “Wèeŋ və, nə kə zʉ ŋkà' nə̀ ghaŋ nə̀ Nwì to nə.
66019018	Wèeŋ kə zʉ vèe ŋkəŋkum bə vèe ŋkum sojà nə ye bʉ̀ʉ awo sə̀ wo tse' ŋàŋ sə wèŋ. Wèeŋ kə zʉ vèe nàambàrə̀ nə ye vèe bʉ̀ʉ sə̀ wo kokgə̀ yà' sə̀'. Wèeŋ kə zʉ vèe bwì pwe'fo', vèe ŋkwɛ̀ŋ bə bwe lak nə ye vèe ŋkwàha bwì bə bweŋke' wèŋ pwe'.”
66019019	Ànə geŋ, mʉ̀ ye nàm ŋgòŋ nə bə ŋkəŋkum sə̀ sə nzeŋgòŋ anə bə sojàa awo wèŋ. Wo à benə ŋgò də wo mak dzè' bə ŋwə̀ nə̀ yi ànə kok cum mʉnə nàmbàrə̀ nə̀ fəfəp nə bə sojàa sə̀ nà' wèŋ pwe'fo'.
66019020	Wo à gha' yà'wèŋ, nə ko nàm ŋgòŋ nə, nə ko bə ŋwə̀ nə̀ yi à sə bòrə bwì də yi sə tsòho bum Nwì nà'a wèŋ. Yi nə̀ yi à sə gʉ̀ maŋgəŋgèŋ mantombì fa' mʉnə tu nàm nə nà'a. Yi ànə borə bʉ̀ʉ sə̀ wo tse' ncòom nàm nə, nə ye sə̀ wo à sə kùksə yu nə̀ wo à bom nà' ŋgò yamsə liŋ nàm nə sə̀' bə nsàap maŋgəŋgèeŋ yà'sə. Wo à ko jə nàm nə bə ŋgà bòrə̀ bwì nə pwe' ŋwəm, nə kə mak gesə lo wo sənə mis mòk nə̀ ghaŋ co tə̀m. Mis nə sə kʉə fo' bə ŋàŋ co wo gèsə ca ŋkàŋ.
66019021	Ŋwə̀ nə̀ yi à kok cu mʉnə nàmbàrə̀ nə̀ fəfəp nə à jə fèk nə̀ nà' à tesə tsə kə cùhu yi nə, nə zə wes ŋgàa màk dzè'e mok sə bə zeŋ lòoŋ fo'. Ànə geŋ swiŋ wèŋ pwe' baaŋ və, nə kə zʉ vèe awo sə tə̀tè wo ze' mpʉʉŋ mpʉʉŋ.
66020001	Mʉ̀ à yə masinjà mòk sə̀' ŋga yi tsə tesə mʉbu. Yi à kotse' ki wʉ sə̀ yà'a kà lə̀gə̀ sə ndzə bohò yi. Yi kotse' kwaŋ mòk nə̀ ghaŋ vɛ'ɛ ndzə bohò yi anə sə̀'.
66020002	Yi à ko ŋòroŋ nə, nə kiŋ nà' bə kwaŋ nə vɛ'ɛ mpaaŋ, də nà'a nə cum vɛ'nə mʉnə lùumŋgòŋ ncùhù mò'fis. Ŋòroŋ ànə, yi no nə̀ yi à ye to mantombì fa' ntinə bə ntinə bʉ̀ə̀ nà'a. A sə̀' yi nə, nə̀ liŋ ye mook də Satà, nə̀ yi sə̀' ze' nə.
66020003	Masinjà Nwì nə à jə yi, nə kə mak gesə lo sənə wʉ sə̀ yà'a kà lə̀gə̀ sə. Yi mak gesə nà' ca, nə lok bə ki, nə lem boŋsə ncùu wʉ sə bə̀boŋ də ya nà'a kà tesə̀ kok. Yi də nà'a nə cum ca vɛ'nə mʉnə lùumŋgòŋ ncùhù mò'fis, nə kà ŋgò kə̀ bòrə kɛ' bwì sənə nzeŋgòŋ mok cu. Lùumŋgòoŋ sə̀ ncùhù yè'sə me wes ntsə' nə ŋkuŋ wo fiŋ me'rə tsoŋ yi mʉnə mvə̀k mom ghàr vɛ'ɛ.
66020004	Mʉ̀ à yə kapràak mok ŋkʉ̀ʉŋntɛ̀ŋ, ŋga bwì cu mbwa. Bʉ̀ʉ sə̀ wo à cu mbwa sə à ye bʉ̀ʉ sə̀ wo a fa wo ŋàŋ ŋgò sak fa bwì nzak. Mʉ̀ à yə yòŋsə̀ə bʉ̀ʉ sə̀ wo à zə wo də yà'wèŋ cèp fis kə̀ cùhu wo də wo dzəm bohò Jisòs, nə sə tsoho fa bwì ncèp Nwì yà'a sə̀'. Yè'sə bʉ̀ʉ sə̀ wo à ka nàmŋgòŋ nə kè yu nə̀ wo à ci ŋgò yamsə liŋ ye nə nà'a co Nwì kuksə. Wo à ka sə̀' dzəm də wo naaŋ fa wo ncòom nàm nə mʉ nzà sihì kè ndzə bohò wo àlɛ sə̀' dzəm. Bʉ̀ʉ sə̀ wo à kpʉ sə, à lòkok və̀ mvwe' kpʉ ŋwəm, nə sə kə sak gaŋ bə Krɛst. Wo à sak vɛ'nə tə̀tè lùumŋgòŋ ncùhù mò'fis.
66020005	Yà'a mvə̀'nə̀ bwì a lòkok to mvwe' kpʉ, ntò nə̀ kɛ̀' mò'fis. Bʉ̀ kpʉkpʉʉ mok sə pwe' à ka yàwo lòkok tə̀tè lùumŋgòoŋ sə̀ ncùhù mò'fis à cà ŋkuŋ.
66020006	A rɛŋsi bohò bòp bʉ̀ nə̀ wo lòkok mvwe' kpʉ nə̀ mantombì ènə. Nwì a sè fis wo yà'sə zok. Kaco kpʉ nə̀ kɛ̀' ba nə jwɛŋ fe'lə wo mok yeŋ. Wo nə sə gʉ bum sə̀ ŋgò kùksə Nwì nə ye Krɛst sə̀' co ŋgàa fa satikàʼ bohò Nwì, fana bə yàʼwèŋ kok gaŋ sə mʉnə lùumŋgòŋ ncùhù mò'fis.
66020007	Lùumŋgòoŋ sə̀ ncùhù sə cà fana wo nə fiŋ me'rə Satà mvwe' sə̀ yi cu ndapndzəm sə.
66020008	Yi nə gi kɛ' wes lak nzeŋgòŋ nə ma nə̀ fò pwe'fo' ŋgò bòrə bwì. Liŋ lak yè'sə wo togə̀ yà' də Gòg bə Magòg. Yi nə to benə yà'wèŋ mvwe' mò'fis də bə yà'wèeŋ təm dzè' bə Nwì wèŋ. Wo nə ye vɛ'ɛ wùriŋ co ŋgwansaa sə̀ sə ŋgʉ ndzəp yèʼe.
66020009	Wo maŋ lo mvwe' nzeŋgòŋ nə fo' pwe'fo'. Wo kə kʉrə lok mvwe' sə̀ bʉ̀ʉ Nwì wèŋ cu sə sə̀', mvwe' lak sə̀ a fo' ntʉm lak nə̀ Nwì dzəm nə. Wo təəŋ dzooŋ vɛ'nə, mis tsooŋ mʉbu, nə ləsə wo fo' lòoŋ.
66020010	Fana wo à jə ze' nə̀ yi à sə bòrəgə̀ wo nə, nə mak gesə lo nà' sənə mis nə̀ nà'a co tə̀m, nə sə kʉə co wo gèsə ca ŋkàŋ nə. Yà'a sə̀' mvwe' sə̀ nàm nə bə ŋgà bòrə̀ bwì də yi sə̀ʼ ŋgà tsòhò bum Nwì nə, cu sə̀' ca. Wo nə cum ca, nə sə ye ŋgə' nə̀ maràŋ bə nə̀ ndzəmə̀ pwe'fo' mvèsə nə̀ mvèsə̀.
66020011	Mʉ̀ à ye fe'lə kapràk mòk nə̀ ghaŋ nə̀ nà'a fəfəp, ŋga ŋwə̀ nəmòk kok cu mbwa. Yi tesə və ntɛ̀ŋ, ntòbu bə nzeŋgòŋ nom bisə wes fo' pwe' wà.
66020012	Mʉ̀ ye bweŋke' bə ŋkwàha bwì wèŋ sə̀ wo ànə kpʉ taaŋntɛ̀ŋ ŋga wo tə kə mantombìi kapràk nə. Wo à jə və̀ ŋwàha mok, nə muk yà'. Wo muk fe'lə ŋwàk mòk sə̀' nə̀ nà'a ŋwàk lùŋ. Ŋwə̀ nə̀ yi à cu mʉnə kapràk nə à sə sak nzak bwì yi. Yi à sə sak wo bə yusə̀ wo à còm nòŋsə ndzənə ŋwàak sə də yà'wèŋ à gʉ̀ʉ.
66020013	Bwì pwe' à ye fo', nə̀ mò'fis kà bwehè. Bʉ̀ʉ sə̀ wo à kpʉ ma sə ndzəpə̀, à tesə foho və̀ fe'lə sə̀ʼ. Kpʉ bə nzeŋgòŋ yòŋsə̀ə bʉ̀ kpʉkpʉ pwe' à tum fəsə vèsə bʉ̀ʉ awo maŋkwɛ̀ŋ, ya wo sak yà'wèŋ bə bum sə̀ wo à gʉ̀ʉ.
66020014	Fana wo à ko jə kpʉ bə nzeŋgòŋ yòŋsə̀ə bʉ̀ kpʉkpʉ pwe', nə mak gesə lo wo sənə tə̀m mis nə. Tə̀m mis ànə kpʉ nə̀ ba nə.
66020015	Ŋwə̀ nə̀ wo à ka liŋ ye ndzənə ŋwàk lùŋ nə ye pwe', wo ko mak gesə lo yi sənə tə̀m mis nə.
66021001	Ànə geŋ mʉ̀ ye ntòbu nə̀ fi bə nzeŋgòŋ nə̀ fi sə̀'. Ntòbu bə nzeŋgòŋ nə̀ mantombì nə à cà wes lò laŋ. Ndzəp nə̀ ghaŋ nə à ka mok sə̀ yeŋ fe'lə.
66021002	Mʉ̀ ye ŋga'a lak sə̀ rərɛŋ sə̀ wo to yà' də Jòrosalèm nə̀ fi nə, ŋga nà' tesə tsoŋ mʉbu. Nà' à sə tesə tsoŋ və̀ yà'sə bohò Nwì. À ye ŋga wo fʉ̀hʉ tsərə nà' co wo fʉ̀hʉ wà'ŋgwɛ̀ŋ ŋgò fa lò ndu ye.
66021003	Mʉ̀ yuk ŋga ŋgì mòk sə cèp vèsə mvwe' kapràk nə bə ŋàŋ də, “Yeè, Nwì və̀ ŋgò cu mok bə bwì wèŋ mvwe' mò'fis. Yi nə sə cum bə yà'wèŋ, wo nə ye bʉ̀ʉ ye, yi ye Nwì yà'wèŋ sə̀'.
66021004	Yi nə yisə fis fa wo ndzəplis awo pwe'fo'. Kpʉ nə kà mok ye yuk, manziŋ kà sə̀ ye fe'lə̀, waŋ kà mok sə̀ ye, yaàŋni' kà sə̀ ye yuk fe'lə̀. A nə ye vɛ'nə bʉsə̀ bum sə̀ zəm a cà lò wes laŋ.”
66021005	Ŋwə̀ nə̀ yi à cu mʉnə kapràk nə cep fe'lə də, “Yeè, mʉ̀ sə gʉ̀ bum pwe' mok fi nə̀ fi.” Nə dʉk mʉ sə̀' də, “Còm bum yè'sə, bʉsə̀ ncèp ènə nə kà wà cà, nà'a zìnə.”
66021006	Yi dʉk fa mali mʉ də, “Fàak am mè wes mok laŋ. A mʉ̀ nə̀ mʉ Alfà nə ye Omegà, nə̀ mʉ̀ yèto nə ye nə̀ mʉ̀ lə̀sə. Mʉ nə fa ndzəp nə̀ nà' sə kì tesə və̀ mvwe' ndzəp nə̀ nà'a mantùŋ lùŋ nə bohò ndàaŋwè pwe' nə̀ ntʉm sə sə yi. Mʉ nə fa yi yà' wà.
66021007	Ŋwə̀ nə̀ yi gha'-a pwe'fo', mʉ̀ fa yi bum yè'sə sə̀' pwe'. Mʉ nə ye Nwì ye, yi ye mo àm.
66021008	Nə ye də bohò bòp bʉ̀ nə̀ wo ŋgàa wə, ŋgàa gəgorə̀ wèŋ, ŋgàa gʉ̀ bʉp sə̀ cà cù wèŋ, ŋgàa zə bwì, nə ye ŋgàa kohò sàhà wèŋ pwe', wo nə̀ yə ŋgə' nə̀ wù kà fʉ̀k. Bʉ̀ʉ sə̀ wo ŋgàa fe ŋgam wèŋ, ŋgàa gʉ̀ rùm bə ŋgàa cì' mvwès wèŋ pwe'fo' wo nə̀ yə ŋgə' sə̀' wù kà fʉ̀k. Nsàap bʉ̀ʉ sə̀ wo gʉ̀ bum sə̀ bʉp yè'sə pwe', wo nə ko wo, nə mak gesə lo wo sənə tə̀m mis nə̀ nà' sə kʉə co wo gèsə ca ŋkàŋ. Nà'a yà'a kpʉ nə̀ ba nə.”
66021009	Masinjà Nwì mòk mʉŋgorə̀ masinjàa sə̀ sàmba sə̀ wo à tse' ŋgàap ŋgə' sàmba sə, à dʉk mʉ də, “Və̀ə ya mʉ niŋtsok fa wu wà'ŋgwɛ̀ŋ nə̀ yi ŋgwe Mo Nsùŋgaŋ nə.”
66021010	Ànə gèŋ, Yòŋsə Nwì ko wumsə mʉ, fana masinjà nə jəŋ lo mʉ mvwe' nda mòk nə̀ nà' sàp vɛ'ɛ wùriŋ. À kə̀ dzèŋ fo', yi niŋtsok fa mʉ lak Nwì sə̀ yà'a rərɛŋ sə̀ wo to yà' də Jòrosalèm ŋga yà' sə tesə tsə mʉbu bohò Nwì.
66021011	Marɛŋ Nwì à sə rɛŋ fo' vɛ'ɛ, lak sə sə ba'a co nsàp lìs mòk nə̀ wo togə̀ nà' də jaspà. Yà' sə rɛŋ vɛ'ɛ daàŋ daàŋ.
66021012	Wo bom dzoŋ yà' bə ŋka' sə̀ yà' à sàp lò mʉtsə̀ vɛ'ɛ wùriŋ. Ŋka' sə à tse' ncù hum-ncòp-ba. Masinjàa ye fo' sə̀' hum-ncòp-ba sə̀ wo sə jə ŋkərə̀ bə ncùu ŋka' sə mò'fis, mò'fis. Wo à còm naaŋ liŋ bòp bwe Izùrɛ wèŋ sə̀ hum-ncòp-ba mʉnə tu ncùu ŋka' sə mò'fis mò'fis lòoŋfo'.
66021013	Ŋka' sə à tse' ncù tɛ' tɛ' ma mò'fis. Ncù à ye ma ntonùm tɛ', ma nconùm sə̀' tɛ', ma kəkok sə̀' tɛ' nə ye ma tsətsoŋ sə̀' tɛ'.
66021014	Wo à ci kùum ŋka' sə mʉnə lìs hum-ncòp-ba. Wo à còm naaŋ liŋ bwe ŋgàa ntum Mo Nsùŋgaŋ sə̀ wo à ye hum-ncòp-ba sə mʉnə lìis sə mò'fis, mò'fis.
66021015	Masinjà nə̀ yi à cèp bohò mʉ̀ nə à tse' ntɛŋ mòk nə̀ wo fʉ̀kgə̀ bum bə zeŋ, ŋga wo à gʉ̀ nà' bə guù. Yi à jə və̀ nà' ŋgò fʉ̀k lak sə bə zeŋ, nə fʉk ncùu ŋka' sə bə mbàaŋ sə sə̀'.
66021016	Masinjà nə à fʉ̀k lak sə, nə ye də yà'a yəyərə̀, ma mòk à ka ma mòk sap ghak. Ma nə̀ mò'fis à ye co kìlometà ncùhù ba bə ŋkʉ̀ ba. Yà' à ye vɛ'nə ma kwè fo' bə kəkok wèŋ pwe'.
66021017	Masinjà nə à fʉ̀k mbàaŋ ŋka' sə sə̀', yà' tesə kubì ŋkʉ̀ mò'fis bə hum kwè-ncòp-kwè. Yi à sə fʉ̀k yà' sə̀' mvə̀'nə̀ bwìiŋ fʉ̀kgə̀ bum. A yà'sə co mità sàmba-ncòp-ba.
66021018	Wo à ci mbàaŋ sə bə lìs nə̀ wo to nà' də jaspà nà'a. Wo à ci lak sə yàwo bə guù sə̀ yà' sə rɛŋ vɛ'ɛ wùriŋ co gə̀las.
66021019	Kùum ŋka' sə̀ yà' à təəŋ dzooŋ lak sə, wo à gʉ̀ yà' bə nsàap lìs hum-ncòp-ba də ya ŋga yà'a fom boŋ wùriŋ. Lìis sə à tse' ncòom sə̀ bə̀boŋ wùriŋ. Mòk à ye fəfəp, mòk bə̀baŋ, mòk səseŋ wèŋ nduk nə̀ nduk. Liŋ lìs mòk à ye də, jaspà, nə̀ ba də safì, nə̀ tɛ' àgàte, nə̀ kwè emerà;
66021020	nə̀ tàŋ onèk, nə̀ ntùŋfu də kàniliyà, nə̀ sàmba kwaas, nə̀ fwame' berì, nə̀ və̀ke' topà, nə̀ hum krìsopàràs, nə̀ ncòp-mò'fis də jàsiŋ fana nə̀ ncòp-ba nə də ametìs.
66021021	Wo à gʉ̀ ncùu ŋka' sə bə lìs nə̀ bə̀boŋ nə̀ wo to də perèl nà'a. Wo à gʉ̀ ncù fò pwe' bə lìs mò'fis, mò'fis. Mandzə̀ə sə̀ mvwe' lak yà'sə, wo à gʉ̀ yà' bə guù, yà' sə rɛŋ daàŋ daàŋ daàŋ.
66021022	Mʉ̀ à ka ndap Nwì mvwe' lak yà'sə ye bʉsə̀ Nwì nə̀ yi Tà àvès, nə tse' ŋàŋ pwe' yi nə, bə Mo Nsùŋgaŋ nə à ye fo' ma fò pwe'.
66021023	Bʉ̀ʉ sə̀ fo' sə à ka fàk bə nùm kè ŋwə àlɛ tse', bʉsə̀ marɛŋ Nwì à sə rɛŋ fo'. Mo Nsùŋgaŋ nə à sə rɛŋ mvwe' lak yà'sə sə̀' co laàm.
66021024	Bʉ̀ʉ sə̀ sə nzeŋgòŋ nə sə gi ye jəŋ sə̀' bə marɛŋ ènə. Ŋkəŋkum sə̀ sənə nzeŋgòŋ nə pwe' nə jə və ghàha awo sə̀ fo'.
66021025	Ncùu ŋka' sə nə sə noo megu to ghà nə̀ fò lòoŋ, ŋwè kà yà' lok bʉsə̀ ndzəm nə kà fo' seŋ yuk.
66021026	Wo nə̀ jə və̀ ghàk bə bòoŋ nzeŋgòŋ pwe'fo' fo'.
66021027	Megu də yumok sə̀ yà'a bʉp nə̀ kà mandzə̀ ŋgò kə̀ ni fo' tse' lok. Ŋgàa gʉ̀ bum marè'tu bə ŋgàa cì' mvwès wèeŋ nə̀ kà fo' sə̀' kə̀ ni yuk. Bʉ̀ʉ sə̀ wo nə̀ ni fo', mègù wo sə̀ wo à còm nòŋsə liŋ awo ndzənə ŋwàk lùŋ nə̀ Mo Nsùŋgaŋ nə.
66022001	Masinjà nə à jə lò mʉ, nə kə niŋ tsok fa mʉ mantùŋ nə̀ nà'a fagə̀ bwì lùŋ nə. Ndzəp nə à sə bà'a, nə sə rɛŋ vɛ'ɛ njàaŋ. Ndzəp nə à sə tesə və̀ mvwe' kapràk Nwì bə Mo Nsùŋgaŋ nə.
66022002	Nà'à sə kì cà mʉtsətsəʼrəə ndu mandzə̀ nə̀ mvwe' lak yà'sə. Tʉ sə̀ ŋgwìi sə fagə̀ bwì lùŋ à təəŋ tsoŋ lò ŋgʉ mantùŋ anə ma ba fo'. Tʉ sə zəmgə̀ nsàap ŋgwì hum-ncòp-ba sənə lùmŋgòŋ nə̀ mò'fis. Yà'a zəmgə̀ nsàp ntoʼ nə̀ zok bə ŋwʉ nə̀ fò pweʼ. Wo sə jəŋ mvùu tʉ sə, nə sə gʉ mesə fa bwì mvweʼ lak pwe' yiyaŋ awo bə zeŋ.
66022003	Mʉ zə̀p yu nəmòk nə̀ co Nwì kà bə zeŋ kwa kà fo' ye yuk nə̀ kɛ̀' mò'fis. Yu nə̀ nà'a nə ye fo' mègù kapràk nə̀ tse' nà' Nwì nə ye bə Mo Nsùŋgaŋ nə. Bʉ̀ʉ ye wèeŋ nə sə kuksə yi sə̀' fo'.
66022004	Wo nə ye si ye, fana wo com naaŋ fa wo liŋ ye sə mʉ nzà sihì wo.
66022005	Ndzəm nə kà mok sə̀ ye, bwì kà fàk bə laàm kè nùm àlɛ sə̀' tse' fe'lə̀, bʉsə̀ Tà Nwì, yi bə tu yee nə ye marɛŋ àwo. Wo nə̀ kok gaŋ mok mvèsə nə̀ mvèsə̀.
66022006	Ànə geŋ, masinjà Nwì ànə dʉk fa mʉ də, “Ncèep yè'sə zìnə, co ŋwè dzəm tse' yà'. Tà Nwì àvès nə̀ yi fagə̀ ŋgàa tsòhò bum ye yòŋsə̀ ye də wo tsoho ncèp ye nə, tumsə vèsə masinjà ye nə yi. Yi tumsə nà' də nà'a kə tsok fa bʉ̀ʉ sə̀ wo sə bɛ' mandzə̀ ye wèŋ bum sə̀ yà'a nə ye mvə̀k ghàr.”
66022007	Jisòs də, “Kà swì də mʉ nə bwi və mvə̀k ghàr swì. A nə ye rɛŋsi wùriŋ bohò ŋwə̀ nə̀ yi nòŋsə bum sə̀ yi yuk yà' ndzənə ŋwàk ènə, bʉsə Nwì nìtsə̀' fa bwìŋ yà' yi bə tu ye.”
66022008	Mʉ̀ Jon, mʉ̀ a yuk bum yè'sə bə ntu'u am, nə ye yà' sə̀' bə lis am. Mʉ̀ à yuk nə ye wes yà' vɛ'nə fana, mʉ̀ bʉhʉ tsoŋ mantombìi masinjà nə sə nze də mʉ kuksə yi.
66022009	Fana yi dʉk mʉ də, “Kà vɛ'nə gʉ̀, mʉ̀ mègù sə̀' ŋgà fàk Nwì co wù bə bwe ma yo sə̀ wo ŋgàa tsòhò bum Nwì. Mʉ̀ megu sə̀' co ndàaŋwè pwe' nə̀ yi sə nòŋsə ncèp nə̀ nà' cu ndzənə ŋwàk ènə. Ŋwə̀ nə̀ co wo kuksə yi mègù Nwì yiìyi.”
66022010	Yi à dʉk fa fe'lə mʉ sə̀' də, “Bum sə̀ Nwì nìtsə̀' yà' ndzənə ŋwàk nèʼe yèʼe, kà də wu swihi yà' dʉk. Gʉ̀ də ndàaŋwè pwe'fo' riŋ bə zeŋ, bʉsə̀ mvə̀k bohò bum yè'sə ŋgò ye, kʉəp laŋ.
66022011	Mvə̀ək mok bʉ̀ə̀ fana mè'rə ŋwə̀ nə̀ yi sə gʉ̀ ye bʉp sə gʉ̀ ntɛ̀ŋ. Ŋgà gʉ̀ bum sə̀ jì marè'tu sə gʉ ye sə̀' ntɛ̀ŋ. Nə ye də ŋwə̀ nə̀ yi sə gʉ̀ ye yusə̀ yà'a kə̀kʉrə̀ sə gʉ ye sə̀'. Ŋwə̀ nə̀ yi sə bɛ' ye mandzə̀ nə̀ Nwìi sə bɛ' lo ye sə̀' ntɛ̀ŋ.”
66022012	Jisòs sə dʉk də, “Yu'rə na yè, mʉ̀ sə foho və̀ mvə̀k momjo. Mʉ və̀ə, mʉ̀ tse' və bə yusə̀ mʉ nə lak ndàaŋwè pwe' bə zeŋ. Mʉ nə lak ndàaŋwè pwe'fo' mvə̀'nə̀ fàak ye sə̀ yi à gʉ̀ʉ.
66022013	Mʉ Alfà nə ye Òmegà, nə̀ mʉ̀ à yèto, nə ye nə̀ mʉ̀ lə̀sə sə̀' mʉ̀, mʉ ŋwə̀ nə̀ mantombì nə ye nə̀ maŋkwɛ̀ŋ. Bum pwe' à yèto və̀ bohò mʉ̀, bum pwe' nə̀ kə̀ mè sə̀' bohò mʉ̀.”
66022014	Rɛŋsi bohò bʉ̀ʉ sə̀ wo à cùk cə̀ək awo rərɛŋ. Yà'a wo sə̀ wo nə tse' mandzə̀ nə̀ ŋgò ni lò mʉmvwe' lak yà'sə, nə zʉ nto'o tʉ nə̀ nà'a fagə̀ bwì lùŋ nə.
66022015	Bʉ̀ʉ sə̀ wo nə kà kùu awo mvwe' lak yà'sə kə̀ nə̀ŋ yùuk, a bʉ̀ʉ sə̀ wo co ŋgbʉ, bʉ̀ ŋgàa rʉ̀m, ŋgàa kohò sàhà, ŋgàa zə bwì, ŋgàa gʉ̀ rùm, nə ye ŋgàa cì' mvwès nə sə kwa bə zeŋ kwaa.
66022016	“Mʉ̀ Jisòs, mʉ̀ tum fa weŋ masinjà àm də ya yi tsok fa weŋ bum yèʼe pwe' bʉ̀ʉ cos àm lòoŋ fo'. A mʉ̀ ŋgwì bwì ŋkum Devìd nə ye sə̀' mʉ̀ nə̀ mʉ sɛ̀ŋtsok nə.”
66022017	Yòŋsə̀ Nwì bə ŋgwegù Mo Nsùŋgaŋ nə wèŋ, bə nà' sə dʉk də, “Və̀ə.” Ndàaŋwè nə̀ yi yuk ncèp ènə, wo dʉk sə̀' dʉk də, “Və̀ə.” Ndàaŋwè nə̀ njè ndzəp nə̀ nà'a fagə̀ bwì lùŋ nə sə ya-a yi, yi və sə̀', nə kə no. Yi və, nə kə no wà, nə kà mbàm làk.
66022018	Mʉ̀ sə sə̀ ntu'u ndàaŋwè pwe' nə̀ yi yuk ncèp nə̀ nà' tesə və̀ bohò Yòŋsə̀ Nwì, sə̀ wo com yà' ndzənə ŋwàk nèʼe dʉk də, a ye-a ŋga ŋwə̀ nəmòk yamsə naaŋ gèsə lò yumok mʉnə ncèp ènə, Nwìi nə yamsə naaŋ gesə lo fa yi ŋgə' sə̀ wo còm yà' ndzənə ŋwàk ènə sə̀'.
66022019	Nə ye sə̀' də, a ye-a ŋga ŋwə̀ nəmòk cok fis-a ncèp mòk nja sə̀', Nwìi nə cok fis gesə ma nje sə̀'. Yi nə̀ kà bo sənə tʉ nə̀ nà'a fagə̀ bwì lùŋ nə tse', nə kà mvwe' lak nə̀ rərɛŋ sə̀ wo còm yà' ndzənə ŋwàk nèʼe sə̀ kə̀ ni.
66022020	Yi nə̀ yi sə də bum yè'sə zìnə nə sə dʉk də, “Zìnə, mʉ̀ sə bwì və̀ mvə̀k momjo.” A kwi' də, “Mè'rə yà'a ye vɛ'nə, Və̀ə Tà Jisòs.”
66022021	Bə̀bo nə̀ Tà Jisòos ye bohò bʉ̀ʉ Nwì wèŋ pwe'fo'. Yàʼa ye vɛʼnə. ﻿
