40001001	Ashin na be fee gbe lè ūbū lihwan Ujeso Ukristi angwu a ma yi igia Udebid, u shi igia Ebraham.
40001002	Ebraham a ma yi ātyām Azik; Azik u shi atyam Ujekob; Ujekob u shi atyam Ujuda lè bebwende.
40001003	Ujuda a ma yi atyam Uperez befe lè Uzera abe be ko andabell le Utama; Uperez u shi atyam Uhezeron; Uhezeron u shi atyam Aram.
40001004	Aram a ma yi atyam Aminadab; Aminadab u shi atyam Unashon; Unashon u shi atyam Usalmon;
40001005	Usalmon u shi atyam Ubowaz angwu be ko anam le Urehab; Ubowaz a ma yi atyam Ubed angwu be ko anam le Urut; Ubed u shi atyam Ujesi;
40001006	Ujesi u shi atyam Usu Udebid. Udebid a ma yi atyam Usolomon angwu anam a ma yi ungye Uraya;
40001007	Usolomon a ma yi atyam Urehebom; Urehebom u shi atyam Abia; Abia u shi atyam Asa.
40001008	Asa a ma yi atyam Ujehoshafat; Ujehoshafat u shi atyam Ujoram; Ujoram u shi atyam Uzaya.
40001009	Uzaya a ma yi atyam Ujotam; Ujotam u shi atyam Ahaz; Ahaz u shi atyam Uhezekaya.
40001010	Uhezekaya a ma yi atyam Umanasa; Umanasa u shi atyam Amon; Amon u shi atyam Ujosaya.
40001011	Ujosaya a hwan Ujekonaya lè bebwende mà ukpong bendi-linaa Izwell be hà kwu kung bendi Izwell gye he 'ubong Ubabilon.
40001012	Nya a na bendi Izwell be ma yi he Ubabilon, Ujekonaya a hwan Ushiatell; Ushiatell a ma yi atyam Uzerebabel;
40001013	Uzerebabel u shi atyam Abiyud; Abiyud u shi atyam Eliakim; Eliakim u shi atyam Azor.
40001014	Azor a ma yi atyam Uzadok; Uzadok u shi atyam Akim; Akim u shi atyam Ilayud.
40001015	Ilayud a ma yi atyam Eliyeza; Eliyeza u shi atyam Umatan; Umatan u shi atyam Ujekob.
40001016	Ujekob a ma yi atyam Ujosef angwu a ma yi ukyebb Umeri. Umeri a hwan Ujeso angwu be ko le Ukristi, Undi-likpan.
40001017	Ki ma yi lè īgbè bendi lihwo lè ngi inde kung lè ha Ebraham be wu ha Udebid; ki shi lè īgbè bendi lihwo lè ngi inde kung lè ha Udebid be wu he 'unyong ahwu be kwu kung bendi Izwell gye he abwo lifee he Ubabilon; ki shi lè īgbè bendi lihwo lè ngi inde kung lè he 'unyong ahwu be ma yi he abwo lifee be wu he 'unyong ahwu be hwan Ujeso Ukristi.
40001018	Ashin na 'ì yi 'ukwo ahwu be ma hwan Ujeso Ukristi. Ujosef a ma kyebb le u ba kpebb Umeri angwu ù yi anam Ujeso. Mà ukpong Umeri a ma hà lè bee lè he, a ngye le a shi lizam gbe he ikeb Ukatia Kunyong Unim.
40001019	Ukyema Ujosef a ma yi undi ununung a. A ma kee le u fa he ishwia he 'uhwo he 'ugbo ye. Fe na a ma shi ugim le u ban úkyébb uma he 'undyell.
40001020	Nya a na a maa gim gbe lè 'imen ashin, udengell Unim a be kong ha ahe he itam, le Ujosef angwu lè he 'ikwu-lihwan Udebid ù shell ná ù kpebb Umeri ye. Ukatia Kunyong Unim na a shi-e a shi lizam.
40001021	U ba hwan unwaa ungikye; Ujosef ù kwu-e lizen le Ujeso likorye u ba kpan bendi bema lè he biban bibell.
40001022	Abin puu bi ma shi nya a na Unim a kong gbe ha undi angwu u tye ugie 'isom 'ima leěti. A ma kong le:
40001023	"Unwaasul angwu a wa ngye ungikye ye, u ba sha lizam hwan unwaa ungikye. Be ba ko he le Imandyell." (Lizen anyin li ze le, "Unim ù yi utung ha abel.")
40001024	He 'unyong ahwu Ujosef a ma wum lè he 'unde, a shi nya a na udengell Unim a de-e. A ma kpebb Umeri.
40001025	A tem ndē ipel ha ahe mà ukpong a hà hwan unwaa umen ana ye. Ujosef a ma kwu-e lizen le Ujeso.
40002001	Be ma hwan Ujeso he Betelehem he 'ubong Ujudia he 'unyong ahwu Uherod a ma yi usu há. Ki gbe 'igbe ye, bendi abe be bi lishi abe be ma ngye gbe lè ikpen be ma bo lè he 'igie he 'ipi libwee lı fem gye he Ujeruselem.
40002002	Be lè bii le: "Unwaa angwu be hwan le ù kwu usu Ijuus ù yi hung a? Li ndè ukpen uma a fem lè he 'igie he 'ipi libwee lı fem. Li be le lî be fe-e."
40002003	Nyong Usu Uherod a gyo ashin gyo-gyo, ufung a maa fel waa he 'itaa 'imen lè bendi puu he Ujeruselem.
40002004	A ko bekaandi puu abe be shang Unim lè abe be hwua bendi Iten be he 'iteng ken. A bii ābe le, he hung be be hwan Ukristi?
40002005	Be fan he le: "Be ba hwan he he Betelehem he 'ubong Ujudia. Kife na undi angwu u tye ugie 'isom Unim a fee leěti le:
40002006	'Men bendi Betelehem he 'ubong Ujudia, men na ma dyam hwò bekaandi abe he Ujudia puu, likorye lè he lishi līmen na unwan ken u be kwu usu, angwu u be kam bendi begi, Izwell.' "
40002007	Uherod a ko begaandi abe be ma be lè he 'igie he 'ipi libwee lı fem ana gye azu he 'undyell lè bii ābe 'unyong ahwu ukpen a fem.
40002008	A hà som ābe gye he Betelehem lè utebb anwun. A de le: "Mà lè shun unwaa umen anwun tyuo-tyuo-tyuo. Gbe ma nde-e, ma tem be de-m he-m mi or titi mì lè fe-e."
40002009	Be hà gbè. Ukpen umen angwu be ma ndè lè he 'igie ashi libwee lı fem ana, a teng ābe kpamm lè wu he 'iteng 'imen ashi unwaa ù yi.
40002010	Be ma yi lè igor kangg ná be ma ndè ukpen a naa.
40002011	Be hà gye he afee ushom lè ndè unwaa lè anam, Umeri. Be tim anung he itang fe unwaa. Be ngwee abwo he ibam ibell, ke-e beke bekaandi. Beke abe be ke-e bè yi 'índe ashi 'i ngbebb 'unung hwò puu ashi be ko le igold, lè behwu abe be nung nyin, abe be ko le ifrankisens lè umuru.
40002012	Unim a ke be utebb he itam le bè tem lè gbè he 'ipi Uherod ye. Be fel gbe he 'ukwo 'ususo a gye he 'ubong 'ubell.
40002013	Be gbe-gbe, itam i shi Ujosef. He itam udengell Atyetyan Unim a be hwaa lè he de-e le, ù bo 'inaa he-e ù kung unwaa lè anam unwaa buu lè be gye he 'ubong Igyept lè kwu há kpamm u gbe de-e le be bo lè há. Uherod u fel ba kee unwaa he-e ù gwu-e.
40002014	Ujosef a kung wum lè he 'unde, u bo 'inaa kung unwaa befe lè anam unwaa nya lè 'usu bo ndo he Igyept.
40002015	A ma kwu há kpamm Uherod u gbe hwō. A shi nya a na Unim a kong gbe ha undi angwu u tye ugie 'isom 'ima leěti. A ma kong le: "Mi be lè Unwaa-gi lè he Igyept."
40002016	Uherod a ndè le begaandi abena be lam he. A fel he ingywo kangg. A kung uten tye le bè gwu mbee bebwaa bengikye abe kung lè he aze afee be he itang abe he Betelehem lè ashi abong angi à yi gwaa ha abe. A ma shi āshi keè ha 'unyong ahwu begaandi be de-e le be ndè ukpen.
40002017	He 'ukwo 'umen i na 'iwom 'i shi nya a na Ujeremaya angwu u tye ugie 'isom Unim a ma kong leěti.
40002018	A ma kong le: "Be gyo 'ihwuhwee lihwu he Urama. Urechell u kya bebwaa-ma. U kya kangg le be tie lè he, u bong ye, likorye bebwaa-ma be hwō mbee."
40002019	Uherod a hwō. Itam i hà shi Ujosef há he Igyept. He itam udengell Atyetyan Unim a be,
40002020	de-e le ù bo 'inaa he-e ù kung unwaa befe lè anam unwaa tem gye he 'ubong bendi Izwell. Abe be maa kee unwaa le hè be bè gwu be hwō mà.
40002021	Ujosef a wum lè he 'unde, u bo 'inaa kung unwaa befe lè anam unwaa tem gye he 'ubong bendi Izwell.
40002022	A gyo le unwaa Uherod angwu be ko le Akeleyes a fel usu lishi atyam he Ujudia. He atan-lengi anwun a maa fel shell ná u lè ndē há. Itam isuso i mbee shi-e. Unim a ma ke-e utebb, a bo gye he 'ubong Ugalili,
40002023	lè ndē he 'ipi ashi be ko le Unazaret. Ki shi nya a na bendi abe be tye ugie 'isom Unim be kong leěti a. Be ma kong le bendi be ba kong le ù yi Unazarin.
40003001	Nya he 'unyong 'umen ana Ujon angwu u kib bendi he umbwo a be kpi 'isom Unim abunale he libeb he 'ubong Ujudia le,
40003002	bendi bè bel àtyám lè he biban bibell likorye 'unyong 'u fel kpee-kpee ahwu bendi be nde ná Unim u fem Kusu 'uma he igye.
40003003	Ufe na Azaya, undi angwu u tye ugie 'isom Unim, a maa kong gbe lè he le: "Undi u ba gaa lè he libeb le, 'Mà kam 'ukwo Atyetyan ndor he. Mà shi 'ukwo ahwu 'u ngbebb ndor he he-e ù be gbè.' "
40003004	Ujon a maa fa inditen angi be shì āngi lè indib inyia angi be ko le 'itokaba a, u bua ukwob inyia he anyong. Lizi lima li ma yi igwom lè ìhwaà.
40003005	Bendi be maa ba lè he Ujeruselem lè ashi Ujudia puu lè ashi angi gwaa ha umbwo ukaandi angwu be ko le Ujodan ba hwaa lè he.
40003006	Be maa bun biban bibell kong. Ujon u kib ābe he umbwo ukaandi Ujodan.
40003007	Ujon a ndè bendi gbamm lè he likwu Iferesis lè Isadusis be be le ù kib ābe he umbwo. A bii ābe le: "Ayang a tebb amen abe mà yi ná ìshiı ibibi le mà buu hwaa lè he ingywo Unim angi i ndo be ukpor?"
40003008	A mbee de le: "Mà kwu ná ìkwán angi ı wum agbe anunung hè men mà tyung le ma bel lè he biban bīmen.
40003009	Mà fel tam pwom ungwu le bwo Ebraham ù yi atiemen a ye. Mà ngye dangg le Unim ù yi lè ikeb le u sha akor anyin a bel igia Ebraham.
40003010	Lìkee li fel kwu nyong lî wob ìkwán lè idaa lè idaa a. Ùkwán uyang-yang angwu a wum agbe anunung ye, be ba wob he fa he 'inde.
40003011	Undi angwu u be-m lè há item ù yi undi ukaandi hwo-m. Mi kpee he he 'ubee or ye. Mi-i kib amen he umbwo, ufe u ba kib amen he Ukatia Kunyong Unim angwu lè 'ìndē.
40003012	Men mà yi ná ityungkafa. Ufe ù yi lè 'udiya 'uma kwu he 'ubwo. U ba kpam ityungkafa, u puu kung igyang angyell fe he libel, ukpor u ba kung abia ángi ting sha he 'índe ashi 'ı nim ye ngyor igye kpamm."
40003013	Nya he 'unyong 'umen ana Ujeso a kung bo lè he Ugalili lè hwaa lè Ujon he umbwo ukaandi Ujodan le Ujon ù kib he he umbwo.
40003014	Ujon a ma kaa he-e ù shi-e ù gie ugim uma. Ujon a bii he le: "Wo angwu hang wo kib mi he umbwo, fe wò be le mi mì kib-a a?"
40003015	Ujeso a de-e le: "Kib mi he umbwo he 'unyong ahwun likorye 'ukwo 'umen i na lı shi ashi Unim a kee." Ujon a hà bong.
40003016	A kib Ujeso he umbwo kib-kib, a kung fem lè há. Lifung-atabe li kung buu. Ujeso a ndè Ukatia Kunyong Unim a be ná 'alulu so-e he lishi.
40003017	Be gyo lingmam Unim lè he lifung-atabe le: "Anwun ù yi 'iken Unwaa-gi a. Ki nyin mi lè he 'indee-indee."
40004001	Ukatia Kunyong Unim a kung teng Ujeso gbe ndo he libeb hè usu bibibi ù gil he.
40004002	Ujeso a lè kwu há ati asi afee lè 'usu asi afee faale lizi azele. Itung i fel ndo he.
40004003	Usu bibibi a kung be hwaa lè he, be de-e le: "Ndo shi akor anyin à bel lizi ka-a ha-a à zī a, gbé wo de le wò yi Unwaa Unim a."
40004004	Ujeso a kung de-e le: "Be fee ndor he 'ushia Unim leěti le undigye u kpan gba he lizi azele life-life a ye.Undi u kpan gba he igie iyang-yang angi Unim a kong a."
40004005	Usu bibibi a kung Ujeso gye lè he he Ujeruselem. A te lè he lè pwom he lishi 'uto 'usi he Ushom Unim,
40004006	u de-e le: "Geb lè nyin gye he itang, gbé wo de le wò yi Unwaa Unim a. Kì yi le be fee ndor he 'ushia Unim leěti le Unim u ba ndor idengell ima le ì kpa-a tyang. I ba kwa-a he abwo ndor he 'usi, ha-a à ti 'ubee or fe he 'ukor ye."
40004007	Ujeso a kung de-e le: "Be fee ndor he 'ushia Unim leěti le undi ù shī gil Atyam Unim ye."
40004008	Usu bibibi a hà te lè he lè naa he lishi ukwell 'usi, a tyung he abong igye puu lè 'itaa a dyam lè kwom.
40004009	A de-e le: "Gbe wo tim anung he itang fe-m, mi kung āngi puu ka-a."
40004010	Ujeso a kung de-e le: "Usetan, gbe-m lè nyin. Be fee ndor he 'ushia Unim leěti le undigye ù pee Atyam Unim, u ke-e ufe-ufe a ife."
40004011	Usu bibibi a hà tyang he. Idengell Unim i be kpell he.
40004012	Ujeso a gyo le Uherod a kwu Ujon fe he igaadye. A hà kung gbe ndo he 'ubong Ugalili.
40004013	A kwu he lishi Unazaret ye. A lè ndē he lishi angi be ko le Ukapanyam angi gwaa ha umbwo Ugalili. Itang angi há i ma yi itang bendi Uzebulon befe lè Unafatali a.
40004014	Ki ma shi nya a na Azaya angwu u tye ugie 'isom Unim a ma kong a. A ma de le:
40004015	"Itang Uzebulon befe lè Unafatali angi ì yi lè he igbindi umbwo Ujodan, kubong Ugalili he 'ipi ashi bendi abe bè yi Ijuus a ye be ndē gbamm,
40004016	há na bendi abe bè yi he 'ifufebb be ndè 'ikung-gbo 'ikaandi. Kikung-gbo 'i taa tyung bendi abe bè yi he 'ifufebb 'igyang ashi kpenn."
40004017	Kung lè há he 'unyong 'umen ana na Ujeso a ma keb abunale de bendi le bè bel àtyám lè he biban bibell likorye baale be nde ná Unim u fem Kusu 'uma he igye.
40004018	Nya a na Ujeso a maa tan gbe he ungwu umbwo Ugalili, a ndè bekwu-ikwan, bendi befee, abe be ko le Andru lè Usaimun angwu be mbee ko le Ipita. Bè yi bebwanam bende a. Be maa tyang 'ataa há he umbwo kwa ìkwǎn.
40004019	Ujeso a de be le: "Mà be pwom mi, mî hwua amen ná mà tan ko bendi ke-m."
40004020	Nya 'ukwo-ukwo be tyang litaa libell ndor he itang pwom he.
40004021	A mbee tan te 'ushu lè ndè bebwanam bende, bendi befee. Be ma yi bebwaa Uzebedi abe be ko le Ujems lè Ujon a. Be ma yi he afee 'inong lishor utung ha atyabell Uzebedi, be bwee litaa libell. Ujeso a kung ko ābe.
40004022	Nya 'ukwo-ukwo be tyang 'inong 'ibell lè atyabell pwom he.
40004023	Ujeso a ma tan mbee biteng puu he Ugalili hwua bendi igie Unim he ishom angi Ijuus ı kwu liwu. U bun 'isom 'inunung gbe lè Kusu Unim de be, u mbee bendi lè he bitaa angmam atyetye-atyetye, abi bi mbu ābe.
40004024	Bendi āshì angi he Usiria be gyo biwom abi Ujeso u shi he Ugalili. Be be lè bendi bebell abe be mbu bitaa angmam atyetye-atyetye lè abe ikeb ibibi i ma yi ha abe, lè abe be ngyor lityuo, lè abe be hwō abee, be lè be hwaa lè Ujeso le ù mbee ābe. Ujeso a mbee ābe puu.
40004025	Bendi gbamm be maa ba lè he 'ubong Ugalili, lè he 'igie 'ubong ashi 'ì yi Ishokwo Lihwo, lè he Ujeruselem, lè he 'ubong Ujudia, lè he igbindi umbwo Ujodan be pwom Ujeso.
40005001	Ujeso a ndè bendi gbamm be ndo ba hwaa lè he, a kung mbo lè kwu he lishi 'igugo. Bendi-utung bema be lè kaa kel-kel fe-e.
40005002	A keb ābe biwom ahwuale. A de le:
40005003	"Igor ì yi ke bendi abe be ngye le 'i fong ābe lè Unim. Bè yi lè abwo he Kusu Unim a.
40005004	Igor ì yi ke bendi abe be shi beshi biban. Unim u ba tie lè be.
40005005	Igor ì yi ke bendi abe be keb 'uhwo-bell be he itang. Be ba kpa ashi Unim a kyebb ndor ābe.
40005006	Igor ì yi ke bendi abe bè yi lè 'igyor kangg le hang be shi ashi Unim a kee. Unim u ba kwun ābe 'igyor.
40005007	Igor ì yi ke bendi abe be ndè bende-bell beshi. Unim u ba nda ābe befe or beshi.
40005008	Igor ì yi ke bendi abe àtyám abell à yi ataa-ataa. Be ba nda Unim.
40005009	Igor ì yi ke bendi abe be shi ikwun. Unim u ba ko ābe le bebwaa-ma.
40005010	Igor ì yi ke bendi abe be kpē 'ingie le bwo be shi 'inunung ashi Unim a kee le bè shi Bè yi lè abwo he Kusu Unim a.
40005011	"Igor ì yi ke men he 'unyong ahwu bendi be bia amen, be teb lè men, be bè bitaa iman atyetye fe men likorye mà yi ke-m.
40005012	Mà yal gor likorye Unim a ndor amen 'uke 'ukaandi he lifung-atabe. Kitaa 'imen i na bendi be maa shi bendi abe be maa tye ugie 'isom Unim abe leěti."
40005013	A mbee kong le: "Mà yi a ná bendo a ke bendigye puu. Gbe bendo be nyin he ungwu ye, kì nem kwa lè 'itaa be shi ābe bè nyin ye. Bè nem hwua 'ifong ye. Bendi be kung ābe wu lè hell, be tem ābe abee gbè.
40005014	"Mà mbee yi a ná 'ikung-gbo a ke bendigye puu. Ushu angwu be tye pwom he lishi ukwell ù hà ndo kwa he 'undyell ye.
40005015	Undi ù hà ndo gba 'imor-inde tem lè 'igbor shā āshi ye. U kung āshi la ndor he 'usi he 'udyan ushom a, hè undi uyang-yang angwu ù yi há he ushom ù ndè há.
40005016	Kitaa 'imen na 'ì yi kpe-kpe le mà tyang 'ikung-gbo 'īmen 'ì taa hè bendi bè ndè aki anunung āmen, be kung ipee ke Atyamen angwu he lifung-atabe."
40005017	Ujeso a de be le: "Mà shī gim le mi be mî mbee lè Iten Umosis lè biwom abi bendi abe be tye ugie 'isom Unim be maa hwua bendi a ye. Mi be mî shi ābi bì fel yilididi a; mi mbee lè bi a ye.
40005018	Mà ngye dangg le likpe ken or lè he Iten lì hà ndo nim ye kpamm lifung-atabe lè igye bi gbe mbee, biwom puu bi fe lishi.
40005019	Undi uyang-yang angwu a ban uten ken or angwu a zen hwò puu, u hwua bende-ma le bè mbee ban uten umen ana, u ba kwa undi angwu ù yi ilaa-ilaa he Kusu Unim. Ukpor undi angwu a ndor āngi puu, u hwua bende-ma le bè ndor āngi, hà u ba kwa ukaandi a he Kusu Unim.
40005020	Mi kee le mà ngye le gbe ma shi 'inunung hwò bendi abe be hwua bendi Iten befe lè bendi Iferesis ye, hà Kiteng-usu Unim 'ì yi ke men ye."
40005021	"Mā gyo le be maa da bendi leěti le bè gwu undi ye. Undi angwu a gwu undi, be maa he ushe he ukoto.
40005022	Mi ufe mi de men 'anaa-anaa i le undi angwu a fel ngywo or fe ungwende, be maa he ushe he ukoto. Undi angwu a ko ungwende le undi-ilaa, be maa he ushe he ukoto. Angwu a ko ungwende le 'ikpel-ye undi, u gya he 'índe.
40005023	He ashin, gbe wo kam le wo ka Unim 'uke, wo lè fel he 'iteng ashangale, wo hà well le unwanaa ù yi linaa ha awo,
40005024	wò kung 'uke 'ugang ndor há he 'iteng ashangale, wo tem nya 'ukwo-ukwo lè shi ikwun ha ahe, wo hà tem be kung 'uke 'ugang ke Unim.
40005025	"Gbe undi a ka-a 'ushia, wò shi ikwun ha ahe akikye mà ukpong ma hà wu he ukoto. Gbe na a ye, u ta lè wo là ka umaa-ishe, umaa-ishe u kwa-a ke angwu idashanda, angwu idashanda u kpa-a lè fe he igaadye.
40005026	Ngye le wo ba kwa há he igaadye kpamm wo gbe hwee únde angwu be tang-a puu."
40005027	Ujeso a mbee de le: "Ma ma gyo le iten i de le, undi ù gbe ipel ha undi-iso fem ungye-ma tyang ye.
40005028	Mi ufe mi de men 'anaa-anaa i le undi angwu a ndè ungingye bell he, hà a shi 'iban agbele ipel ha ahe lityam.
40005029	He atan-lengi anwun gbe utong-shi ugang angwu lizen u sha-a le wò shi 'iban, wo yii waa he tyang hell. Ki ngbebb le ligwo ligang lì waa nim hwò ashi le wò gye he 'índe lè agwo agang puu.
40005030	Gbe 'ubwo lizen 'ugang 'u sha-a le wò shi 'iban, wo tang āhwu tyang hell. Ki ngbebb le ligwo ligang lì waa nim hwò ashi le wò gye he 'índe lè agwo agang puu."
40005031	"Iten i mbee de le undi angwu a ndō ungye-ma ù fee 'ushia libee abanale ke-e.
40005032	Mi ufe mi de men le gbe undi a ndor ungye-ma 'idideng fem ashi le ungye angwu há a gbe ipel ha undi ususo tyang, hà a shi ungye-ma le ù shi 'iban agbele ipel gbe a gye libee lisuso. Undi angwu a kpebb he or titi a shi 'iban agbele ipel."
40005033	"Ma mbee gyo le be maa da bendi leěti le bè shī ban úkyébb ubell ye, bè shi ashi be kyebb he ashi Atyabell Unim le be sha.
40005034	Mi ufe mi de men le he 'unyong ahwu ma ke undi úkyébb mà shī tam 'iwom ye, mà shī tam lifung-atabe or ye, likorye lì yi 'iteng-usu Unim a.
40005035	Mà tam igye ye, likorye ì yi 'iteng ashi a pwom abee ama a. Mà tam Ujeruselem ye, likorye ù yi lishi Usu ukaandi a.
40005036	Mà shī tam lìshī līmen or ye, likorye ma sha ugil ūmen ken or le ù bel ùbí mbee, ngwu mà shi-e ù ngyor ùshì mbee ye.
40005037	Mà kee-kee de le e-e-eng, eng, mà 'i mbee. Kiwom 'iyang-yang ashi ma fel kong fem ashin tyang 'i ba lè ha Usetan, usu bibibi a."
40005038	"Ma gyo le iten i kong le undi angwu a hwuà undi utong-shi, bè hwuǎ he uma or titi; undi angwu a gbung undi ushang, bè gbung he uma or titi.
40005039	Mi ufe mi de men le gbe undi a shi ban-a, wo-ò shī tem he utyang ye. Gbe undi a kpam-a 'ubwo he 'unaa ahwu lizen, wo bel àhwu limbell ndor he he-e ù mbee kpam.
40005040	Gbe undi a kwa-a gye he ukoto kpe kung aliga agang angi wo shī lè he afee kwu lishi, wo mbee waa āngi lè he igye or bee he pel.
40005041	Gbe undi a kwa-a he ikeb le wò so-e ūkpòng lè wu he ulamba ken, wo so-e ahe ilamba ifee.
40005042	Gbe undi a nyong-a 'iwom, wo ke-e áshi; gbe undi a be le wò pwee he 'iwom, wo pwee he áshi."
40005043	"Ma gyo le iten i de le 'ì nyin amen lè bedim-men, ma tel bendi-linaa bēmen.
40005044	Mi ufe mi de men 'anaa-anaa i le 'ì nyin amen lè bendi-linaa bēmen, ma bii Unim le ù ke bendi abe be shi 'ibibi ha amen 'ukwun.
40005045	Gbe ma shi ná a, mà ha kwa bebwaa Atyamen angwu he lifung-atabe. Kì yi le u sha ishu i bya biwom bendi bebibi or, abe benunung or nya 'itaa ken; u shi umbwo u ndor wu biwom bendi abe be shi 'inunung lè abe be shi 'ibibi.
40005046	Gbe 'ı nyin amen lè bendi abe 'ı nyin ābe lè men befe-befe a, hà mà ndor lishi le Unim ù ke men 'ukwun ye, likorye bendi abe be kpe ukpanda or bè yi lè benyin abe 'itaa ana.
40005047	Gbe ma kong lè bedim-men befe-befe or, hà ma shi 'ikaa 'iwom a ye. Bendi abe be bong ha Unim ye or be kong lè bedim-bell.
40005048	Mà kwu yilididi nya a na Atyamen angwu he lifung-atabe ù yi."
40006001	Ujeso a mbee de le: "Mà shi aki anunung āmen he 'ugbo le bendi bè ndè men ná ma shi āngi a ye. Gbe ma shi ná a, hà ma ba kpa lifem lè ha Atyamen angwu he lifung-atabe ye.
40006002	Gbe ma ke undi-likaa 'iwom, mà bun ungwu ná bendi-ilam be maa bun he ishom angi be kwu liwu, lè he ishokwo ye. Befe be sha ná hè bendi bè pee ābe a. Mà ngye dangg le be kpe lifem libell puu mà.
40006003	Gbe undi u kpell undi-likaa, ù shi udim-ma angwu ù yi-e he lityam or ù ngye ye,
40006004	hè 'ì kwu he 'undyell a. Mà Atyamen angwu u ndè ashi u shi he 'undyell u ba ka he lifem."
40006005	"He 'unyong ahwu ma kong ha Unim mà shi ná bendi-ilam a ye. Ki nyin ābe le bè kong ha Unim he 'ipi be kwu liwu, lè he ishokwo hè bendi bè ndè be. Mà ngye dangg le be kpē lifem libell mà.
40006006	Gbe ma ndo kong ha Unim, mà gye he afee ushom lè shī lìshì, ma hà kong ha Atyamen Unim angwu be nde-e ye. Mà Atyamen angwu u ndè ashi ma shi he 'undyell u ba ka amen lifem.
40006007	"Gbe ma kong ha Unim, mà shī kong akpe angi à yi ilaa-ilaa ná bendi abe be bong ha Unim ye be kong ye. Befe be kong le gbe be kong akpe gbamm, Unim ubell ù ha gyo ābe.
40006008	Mà kwu ná befe bè yi a ye. Atyamen Unim a ngye abi bi fong amen lè bi mà ukpong ma hà bii he.
40006009	Mà kong ha Unim 'itaa ashin: 'Atyetyan angwu ù yi he lifung-atabe, ipee ì kwu ke lizen ligang.
40006010	Bendi bè hà kpa-a ná Usu. Biwom puu he igye i bì shi ná wo kee nya a na abi he lifung-atabe bı shi.
40006011	Ke li lizi angi lı zī 'unyin.
40006012	Tyang biban bityan ke li ná bel li tyang ke bendi abe be shi ban li.
40006013	Tyang li lì mbu he ugilale ye. Kpan li lè he abwo usu bibibi.'
40006014	"Gbe ma tyang ke bendi abe be shi ban amen, Atyamen angwu he lifung-atabe ù ha tyang biban bīmen ka amen.
40006015	Ukpor gbe ma tyang ke bendi abe be shi ban amen ye, hà Atyamen angwu he lifung-atabe ù hà ndo tyang biban bīmen ka amen ye."
40006016	Ujeso a kong gye 'ushu le: "He 'unyong ahwu ma kong ha Unim lè itung andoale, mà ndor 'ushu 'imbwee-imbwee ná bendi-ilam be shi a ye. Befe be sha 'uhwo-bell hè bendi bè ngye le be ndo itung há. Mà ngye dangg le be kpē lifem libell mà.
40006017	He 'unyong ahwu ma kong ha Unim lè itung andoale, mà to atong-shi āmen, ma por lishi līmen,
40006018	hè undi ù ngye le ma ndo itung há ye. Atyamen angwu be nde-e ye ufe-ufe na u ngye. Atyamen umen angwu u ndè ashi ma shi he 'undyell i u ba ka amen lifem."
40006019	"Mà kam bingbebb bīmen ndor hen he igye anyin a ye teng ikung lè bindebekpen bi za ban ābi, bezi be ban ushom lè zì kung ābi.
40006020	Mà kam bingbebb bīmen ndor he lifung-atabe hwan, hè ikung or, bindebekpen or, bì zī ban ābi or, ngwu bezi bè zì kung ye.
40006021	He 'iteng ashi bingbebb bīmen bì yi, há na àtyám āmen a kwu titi."
40006022	"Atong-shi à yi nya a na 'imor-inde a ke inyiahwo. Gbe atong-shi āmen à yi gelalala, inyiahwo īmen puu i kwa lè 'ikung-gbo.
40006023	Ukpor gbe atong-shi āmen à yi anunung ye, inyiahwo īmen puu i kwa he 'ifufebb. Gbe 'ikung-gbo ashi 'ì yi ha amen 'ì bel 'ifufebb, hà 'ifufebb ashi há 'i gya gba gyong."
40006024	"Undi ken ù hà ndo fa bétyám befee ye. Gbe ná a ye, hà u tel angwu ken, ki nyin he lè angwell. U ka angwu ken ife, u bia angwell. Wò hà ndo fa Unim or, bingbebb or, nya 'ugbe ken ye.
40006025	"Kife na mı de men le, ufung ù bè men gbe lè lizi angi mà zī, lè umbwo angwu mà ngwo kwu bewum, ngwu gbe lè inditen angi mà fe ye. Likpan li dyam hwò lizi, inyiahwo i dyam hwò inditen.
40006026	Ma ndè linyun li kwan ìtiá or, ngwu lì fem fe he abel or ye. Atyamen angwu he lifung-atabe na u ndè gbe lè ngi. Men mà yi 'ukpo hwò linyun ibwan-ibwan.
40006027	Ayang he liwu līmen u zī igye gbe gyong 'unyong ahwu hang a hwō, le bwo u shell lihwu?
40006028	"Ki shi ná a, ma bè ufung gbe lè inditen? Ma ndè ná abia a shi bibubo. A sha aki or, ngwu à tye inditen lè 'uhwo-ngi or ye.
40006029	Mi kee le mà ngye le mà na Usu Usolomon a ma mbu 'ingbebb 'indee-indee or, a ma bwee idem áshiá ha 'ubia ken or ye.
40006030	Unim na u bwee abia. Abia angi a hwaa ashia 'unyin, te-te 'uhwo a fel angi be ting āngi shī 'ìndē or, u bwee āngi teng-teng lè men a? Má fe lityam ha ahe gbungg ye.
40006031	Mà shī waa ufung le he hung ma be lè lizi lè umbwo lè inditen ye.
40006032	(Kitaa i na bendi abe be bong ha Unim ye be kee biwom bimen i mbee 'unyong.) Atyamen angwu he lifung-atabe a ngye le 'i fong amen lè biwom bimen i puu.
40006033	Mà kung Unim angwu ù yi Usu ūmen a ndor 'ushu, ma mbee shi ashi a kong, mà u kung biwom bimen i ka amen.
40006034	Ufung ù shī bè men gbe lè 'iwom ashi 'uhwo 'ı shi ye. Liti angi 'uhwo li ba kwa lè bingie ángi. Liti liyang-yang lì yi lè bingie keè ha 'uhwo-ngi. Mà kung bingie liti lisuso fe pel ha bingie liti angyell ye."
40007001	Ujeso a mbee kong le: "Mà maa undi ushe ye, hè Unim or ù maa amen ushe ye.
40007002	Kitaa ashi men ma maa undi ushe na Unim u be maa amen. Iten angi ma gim le bendi bè ndor na Unim u gim le men mà ndor.
40007003	Ki shi ná a, wo ndè 'anwaa 'ibia ake 'à yi unde-gang he utong-shi, ki gbee-a gbe lè ubim ukwan angwu ù yi kie he ugang utong-shi ye?
40007004	Ki shi ná a, wo de unde-gang le ù ndor ha-a à fem he 'anwaa 'ibia lè he utong-shi, wo shi lè ubim ukwan he ugang utong-shi?
40007005	Wo undi-ilam, wo-ò fem ubim ukwan angwu ù yi-a he utong-shi, mà wo nda nwongg fem unde-gang 'anwaa 'ibia lè he utong-shi.
40007006	"Mà kung 'iwom ashi 'ì yi ta-ta ke Unim ke bendi abe bè yi ná ibua ye, teng i ngmam amen. Mà kung 'ukpana 'ūmen fe bendi abe bè yi ná 'ikagbo ye, teng i tan lè hwu ngywal bisor."
40007007	"Kiwom ashi 'i fong amen, mà bii, mà ma kpa āshi. Mà kee 'iwom, mà ma nda āshi. Mà kem abwo he lishi, mà Unim u buu amen ángi.
40007008	Undi uyang-yang angwu a bii 'iwom, u kpa āshi; angwu a kee 'iwom, u ndè shi; angwu a kem abwo he lishi, Unim u buu he ángi.
40007009	Men betyam bebwaa, ayang he liwu līmen ù nya kung 'ukor a ke unwaa-ma, gbe a bii he 'ipam a? Hà u kwa ùshiı a ka he, gbe a bii he ùkwǎn?
40007011	Men abe ma ban i, má ngye le ma ka bebwaa-men biwom binunung teng-teng lè Atyamen angwu he lifung-atabe a? Ufe u ba kung biwom binunung ka bendi abe be bii he.
40007012	"He atan-lengi anwun 'iwom 'iyang-yang ashi ma kee le bendi bè shi ke men, mà shi āshi ha abe. Kimen i na Iten Umosis lè ashia bendi abe be tye ugie 'isom Unim bi hwua li."
40007013	"Mà gbe he ungwu likong angwu ù yi shib-shib hwan likorye 'ukwo ahwu 'u gye he 'ìndē 'ù yi lè ungwu likong angwu a gia, ku ngbèbb agbele. Bendi gbamm be gba nya he 'ukwo 'umen ana.
40007014	Kukwo ahwu be gbe be kwu lè likpan 'ù yi lè ungwu likong angwu ù yi shib-shib, ku mbee shi lè 'ingie agbele. Bendi abe be ndè 'ukwo 'umen i be go ye."
40007015	"Mà baa 'uhwo-men lè ha bendi abe be bè iman le be bun 'isom Unim. Be ba hwaa lè men mbiloo ná ìtiā, ukpor bè yi nya a na inyia ibibi angi ı gwu ìtiā a.
40007016	Ma ngya ābe gba he akpe angi be shi nya a na ma ngye ùkwán gbe he agbe angi u wum. Ūtōng u wum agbe 'ūshù, nyong ù wum agbe ilyom ye.
40007017	Ùkwán ununung u wum agbe anunung; ùkwán ubibi u wum agbe abibi.
40007018	Ùkwán ununung ù hà ndo wum agbe abibi, ngwu ùkwán ubibi ù wum agbe anunung ye.
40007019	Ùkwán uyang-yang angwu u wum agbe anunung ye, be ging he fa he 'índe.
40007020	Kitaa 'imen i na ma ngye bendi abe be bè iman le be bun 'isom Unim gbe he akpe angi be shi."
40007021	Ujeso a mbee de le: "Undi uyang-yang angwu u ko mi le Átyám na u be gye he Kiteng-usu Unim he lifung-atabe ye. Bendi abe be shi biwom abi Atyagi angwu he lifung-atabe a kee le bè shi befe-befe na be be gye há.
40007022	Nya he Liti Ushe Unim bendi gbamm be ba da-m le: 'Atyetyan, li maa bun 'isom Unim he lizen ligang, li ndō ikeb ibibi lè ha bendi, li mbee shi bikwele-uhwo gbamm he lizen ligang.'
40007023	Mi-ì ha ba da ābe le be maa sha bibibi, bè gbe-m lè í. Mi ngye be ye."
40007024	Ujeso a hà de le: "Undi uyang-yang angwu a gyo igie igi, u shi ngi, ù yi ná ungikye angwu a bi lishi angwu a ma tye ushom uma pwom he likwu 'ukor.
40007025	Umbwo a ndor kangg. Lishor li sho wul wu mbee bipi. Kufem 'u shì kangg, ukpor ushom a ma mbu ye likorye a ma tye-e pwom he 'ukor a.
40007026	Undi uyang-yang angwu a gyo igie igi, u shi āngi ye, ù yi nya a na 'ikpel-ye undi ashi 'i ma tye ushom uma pwom he likwu 'uyia a.
40007027	Umbwo a ndor kangg. Lishor li sho wul wu mbee bipi. Kufem 'u shì kangg. Ushom ana a ma gyebb shī he itang kpemm. Agyebbale ushom ana a ma ban kangg."
40007028	Ujeso a ma kong ashin 'i mbee, ki ma kwu bendi he 'uhwo 'itaa ashi u hwua ābe.
40007029	A maa hwua lè ikeb. A maa hwua ābe ná bekaandi bebell abe be hwua ābe Iten a ye.
40008001	Bendi be ma kwuo pwom Ujeso he 'unyong ahwu a shul lè he 'igugo.
40008002	Undi-akpaa ususo a hà be hwaa lè he, u tim anung he itang fe-e. A de Ujeso le: "Ukaandi, ki nya nyin-a le wò mbee mi a?"
40008003	Ujeso a kung ndaa 'ubwo tyua he, de-e le: "Ki nyin mi. Kanaa-anaa i wo mbee." Akpaa ama a kung taa nya 'ukwo-ukwo.
40008004	Ujeso a kung de-e le ù de undi áshi ye. A de-e le, ù gbe ligbe-ligbe lè hwaa lè undi angwu u shang Unim he-e ù nde-e. Ù shang Unim ná Umosis a ma ke uten hè 'ì tyung bendi puu le a mbee.
40008005	Ujeso a lè wu he Ukapanyam, ukaandi ishogya ususo angwu a maa be lè he Urom a be hwaa lè he, tim he anung le ù kpell he. A de Ujeso le,
40008006	uboyi uma ù yi gogo ye ndē há he ushu. U bo 'inaa or mbee ye, likorye lingmam lima li go kangg.
40008007	Ujeso a kung de-e le: "Lì gye, mî ndo la mbee he."
40008008	Gyo ungikye ana le: "E-e-eng, ukaandi, mi kpè angwu wò gye ha ami ushu ye. Wo-ò kong he ungwu ufe-ufe, mà uboyi ugi u mbee.
40008009	Mi or titi mì yi he 'ubwo bekaandi ishogya abe bè yi-m lè he 'ushu. Mi shi lè ishogya angi mì yi āngi lè he 'ushu. Mi da undi ken le ù gye há ana, u gya há. Mi de angwell le ù be nyin, u ba. Gbe mi de uboyi ugi le ù shi 'iwom, u sha āshi. Ashin 'i shi-m mi ngye le gbe wo kong likpe life-life, mà uboyi ugi u mbee."
40008010	Ujeso a gyo ashin, ki kwu-e he 'uhwo. A kung de bendi abe bè yi utung ha ahe le: "Mi kee le mà ngye le mi wa ndè undi angwu a fe lityam ha ami 'itaa i he Izwell or ngye ye.
40008011	Mà ngye dangg le bendi gbamm be ba ba lè he 'igie ashi libwee lı fem lè ashi libwee lı ngwee ba za lizi utung ha Ebraham lè Azik lè Ujekob he Kiteng-usu Unim he lifung-atabe.
40008012	Ukpor bendi abe 'ì yi le hang bè kwu he Kiteng-usu Unim, befe, Unim u ba ndō ābe tyang he igye he 'ipi be be kwu ki, be kem ishang lè 'imbwee kangg."
40008013	A hà de ukaandi umen ana le: "Ndo gye he ushu. Kiwom ashi wo ndor lishi ha ashi 'i ba kwa ka-a." Uboyi ukaandi umen ana a ma mbee nya he 'unyong 'umen ana.
40008014	Ujeso a gye he ushaale Ipita. A ndè anam ungye Ipita ù yi gogo ye ndē há. Inyiahwo i maa shá he.
40008015	Ujeso a ndaa 'ubwo tyua he he 'uma 'ubwo. A mbee. A kung bo 'inaa, u fel sha he 'ugaa.
40008016	Likwulukwu li gyebb. Bendi gbamm be be lè bendi abe ikeb ibibi ì yi ha abe, be hwaa lè Ujeso. Ujeso a maa kong lingmam life-life, ikeb ibibi i fem gbe lè ha abe, u mbee bendi-angmam puu.
40008017	Ashin 'i shi hè 'ì kwu ná Azaya angwu u tye ugie 'isom Unim a ma kong leěti a. A ma de le: "A kung angmam atyan so 'uhwo-ma."
40008018	Ujeso a ndè ná bendi be sho fe-e, a de le bè gye he igbindi umbwo angwell.
40008019	Undi ken angwu a maa hwua bendi Iten a kung de Ujeso le: "Ukaandi, mi kee le mi pwom-a gya he 'iteng 'iyang-yang ashi wo gye."
40008020	Ujeso a kung de-e le: " Ífé ì yi lè abell angi ı ndē, linyun li shi lè agwu, ukpor mi Unwaa Undigye, mì yi lè 'iteng ashi mı ndē gbam mbu 'unde ye."
40008021	Undi-utung uma ken a kung de-e le: "Atyagi, tyang mi mì lè ngi atyagi, mà ukpong."
40008022	Ujeso a kung de-e le: "Wo-ò pwom mi. Tyang akwom à ngi akwom abell."
40008023	Ujeso befe lè bendi-utung bema be lè ngwee 'inong lishor.
40008024	Nya imbul-imbul 'ufem 'ukaandi 'u keb apuale. Umbwo a maa fel tō lè 'inong, u tab fa he 'inong. Ujeso ufe a ma yi he 'unde.
40008025	Bendi-utung bema be lè wum he. Be de-e le: "Atyetyan, kpan li, li nim inim."
40008026	Ujeso a bii ābe le: "Kibang 'i tan lè shi ma shell? Má fe lityam ha ami gbungg ye." A kung bo 'inaa kong ha 'ufem lè umbwo le bì kwun atyung. Bi kung kwun atyung shangg.
40008027	Ki kwu bendi puu he 'uhwo, be bii le: "Kibang 'itaa undi ashi ù yi? Kufem or, umbwo or, bi ka he ife."
40008028	Ujeso a gye he igbindi umbwo he 'ipi bendi Ugerasa be maa ndē. A lè wu há wu-wu, a kpee ha bendi befee abe be maa be lè he 'ipi be ngi akwom. Bendi bemen befee ana be ma yi lè ikeb ibibi ha abe. Be ma yi lè ikeb kangg le undi a maa tem gba 'ukwo 'umen ana ye.
40008029	Be nde Ujeso nde-nde, be fel gaa bii he le: "Unwaa Unim, wo la sha li ná a? Wo be ha-a à ke li 'ingie mà ukpong 'unyong 'utyan 'u hà fel a?"
40008030	Ikagbo gbamm i maa tan za há kpee-kpee.
40008031	Ikeb ibibi ana i tim Ujeso anung le: "Gbe wo ndó li, wo tyang li hè li lì lè ngwee ikagbo anyina."
40008032	Ujeso a de ngi le ì ndo te. I fem lè ha bendi befee ana lè ngwee ikagbo. Ikagbo ana i buu shul 'igugo lè mbu hwō fe he umbwo.
40008033	Bendi abe be maa kang ikagbo be buu gye he lifung-ushu lè bun biwom puu abi bi shi lè 'itaa ashi ikeb ibibi i fem lè ha bendi abena.
40008034	Bendi gbamm abe há he lishi limen ana be lè hwaa lè Ujeso, tim he anung le ù gbe lè ha abe 'ubong.
40009001	Ujeso a ngwee 'inong tem gye he igbindi umbwo angwu he 'ubong 'uma.
40009002	Bendi besuso be be lè uhwo-abee he 'ataa le be ba hwaa lè he. Ujeso a ndè le be bong le u mbee he. A kung de uhwo-abee le: "Unwaa-gi, shī shell ye. Mi tyang biban bigang ka-a."
40009003	Bendi besuso abe be hwua bendi Iten be de bende le: "Ungikye anwun u kong ban Unim."
40009004	Ujeso a ngye igim ibell. A kung bii ābe le: "Ki shi ná a, ma gim 'ibibi 'itaa i?
40009005	Ashi le mì de-e le mi tyang biban bima ke-e na 'ì yi pie-pie hwò à, hà ashi le ù bo 'inaa ndo tan á?
40009006	Mi ba tyung amen le mi Unwaa Undigye, mì yi lè ikeb he igye anyin le mi tyang biban ka bendi." A kung de uhwo-abee le ù bo 'inaa, kung 'ataa 'ama ndo gye he ushu.
40009007	Ungikye umen ana a kung bo 'inaa gbe ndo he ushu.
40009008	Bendi be ndè ashi 'i shi, be fel he 'ushell, be pee Unim ná a ke bendigye ikeb le bè shi 'iwom ashi 'itaa i.
40009009	Ujeso a gbe lè nya, u gya. Nya a na a maa te lè 'ukwo a ndè undi angwu u kpe ukpanda angwu be maa ko le Umatyuo. A ma yi kwu he ufishi uma. Ujeso a de-e le ù be pwom he. A kung bo 'inaa gbe utung ha ahe.
40009010	He 'unyong ken Ujeso a maa za lizi he ushom Umatyuo. Bendi gbamm abe be kpē ukpanda or, bendi-iban or, be lè zī lizi utung ha Ujeso befe lè bendi-utung bema.
40009011	Bendi Iferesis besuso be ndè Ujeso u za lizi utung ha abe, be bii bendi-utung bema le: "Ki shi ná a, ukaandi ūmen u zī lizi utung ha bendi abe be kpe ukpanda lè bendi-iban?"
40009012	Ujeso a gyo ābe. A kung fan ābe le: "Bendi abe bè yi gogo na be kee undi-usi ye, bendi-angmam a.
40009013	Mà lè hwua ngye ashi 'imen i 'i ze: Mi kee bityuale abi be shang mi a ye, ukpor mi kee 'inunung ashele a. Mi be le mî ko bendi benunung a ye, ukpor mi be le mî ko bendi-biban á."
40009014	Bendi-utung Ujon angwu u kib bendi he umbwo be hà be hwaa lè Ujeso, be bii he le: "Ki shi ná a, bel lè bendi Iferesis lı kong ha Unim lè itung andoale mbee 'unyong, ukpor bendi-utung begang befe be ndo itung kpaa or ye?"
40009015	Ujeso a fan ābe le: "Ma kong le begaandi abe be be he 'ipam libee bè kwu lè 'imbwee he 'unyong ahwu ukyebb ungye ù yi utung ha abe a? Dia! Kunyong 'u ba lè há ahwu be be kwu kung ukyebb ungye gbe lè he lè ha abe, saa be hà ndo itung."
40009016	Ujeso a bun ityang de be le: "Kì yi lè undi angwu u kung 'ihwom 'ifufe kpi shī ligia aliga angi atim ye. Gbe undi a shi ná, kihwom ashi 'ifufe 'i gie aliga angi atim, ligia angi lifufe li fel go hwà angi litim.
40009017	Ki shi lè undi angwu u kung 'utyuo ahwu 'ì so-i tım fe he 'ito ukwob inyia angwu u ndo kaa ye. Gbe a shi ná, hà 'utyuo 'u tya paa ukwob inyia wa he itang, kutyuo lingyor, kito ukwob inyia lingyor. Kì yi le bè kung 'utyuo ahwu 'u tim fe he 'ito ukwob inyia angwu ù so 'ifufe hwan, hè ukwob inyia or, kutyuo or, bì ban ye."
40009018	Nya a na Ujeso a maa de be ashin, ungikye angwu a ma yi ukaandi he ushom angwu Ijuus ı kwu liwu a be hwaa lè he, tim anung he itang fe-e, u de-e le, unwaa-ma angwu ungingye a hwō. Ù be tyua he 'ubwo he-e ù tem wum.
40009019	Ujeso befe lè bendi-utung bema be kung bo gbe utung ha ahe.
40009020	Nya a na be maa te lè 'ukwo, ungingye ususo angwu a ma wu anung kpamm lè wu he aze lihwo lè ngi afee a be há he liwu. A bel tang Ujeso lè he item, u tyua he 'ubwo he ungwu aliga.
40009021	A kong ha ahe lityam le: "Gbe mi tyua he 'ubwo he aliga afe-afe or, mi mbee."
40009022	Ujeso a bel àshì nde-e, u de-e le: "Unwaa-gi, shī shell ye. Abongale ugang a shi-a wo mbee." Ungingye umen ana a ma mbee nya 'ukwo-ukwo.
40009023	Ujeso a hà gye he ushaale úkaandi ana. A ndè le bendi abe be ki lihwu be shi 'ihwee kangg.
40009024	A de be le, befe puu bè gye he igye. Unwaa a hwō ihwō ye, a mbu 'unde a. Puu ubell be keb be fel gwee he.
40009025	Bendi be shul he igye shul-shul, Ujeso a gbe gye há he 'ipo unwaa umen ana lè kwu-e 'ubwo he 'ubwo. A bo 'inaa.
40009026	Be ma bun àshi 'i shi de bendi mbee 'ubong 'umen ana puu.
40009027	Ujeso a gbe lè nya, u gya. Nya a na a maa te lè 'ukwo, bendi befee abe be hwuà ashi be pwom he. Be fel gaa le: "Igia Udebid, kwu lè beshi ha abel."
40009028	Ujeso a gbe gye he afee ushom. Bendi abe be hwuà ashi be lè hwaa lè he. Ujeso a kung bii ābe le: "Ma bong le mi mbee amen mbee a?" Be bong le: "Eng, ukaandi."
40009029	Ujeso a kung abwo tyua ābe he atong-shi, u de be le 'ì shi ābe nya a na be bong.
40009030	Atong-shi a kung buu. Ujeso a tye be uten le bè de undi áshi ye.
40009031	Ukpor be lè bun gbe lè Ujeso de bendi mbee 'ubong 'umen ana puu.
40009032	Nya a na bendi be maa gbe lè há, bendi besuso be be lè undi angwu a kwom umbell be hwaa lè Ujeso. Ikeb ibibi i ma yi ha ahe.
40009033	Ujeso a ndō ikeb ibibi ana, i fem lè ha ahe fem-fem, ungikye ana u fel kong likong. Ki ma kwu bendi he 'uhwo, be fel da le be wa ndè 'iwom 'itaa i he Izwell ngye ye.
40009034	Bendi Iferesis be de le usu bibibi na a ke Ujeso ikeb le ù ndō ikeb ibibi.
40009035	Ujeso a tan mbee ashi 'ubong puu. A maa hwua bendi he ishom ibell angi be kwu liwu, u bun 'isom 'inunung de bendi gbe lè Kusu Unim, u mbee bendi lè he bitaa angmam atyetye-atyetye.
40009036	A ma nde liwu bendi, beshi be shi-e lè be likorye be maa kpa 'ingie faale undi angwu u ndè gbe lè be nya a na ìtiā angi ì yi faale undi angwu u kang āngi a.
40009037	A kung de bendi-utung bema le: "Agbudyu a go lè afemale, ukpor bendi abe be fem bè yi gbungg ye.
40009038	Mà bii ugyang utia le ù mbee som bendi abe be fem agbudyu gye há he utia."
40010001	Ujeso a ko bendi-utung abe lihwo lè be befee be he 'iteng ken. A ke be ikeb le bè ndō ikeb ibibi lè ha bendi, be mbee bendi lè he angmam puu.
40010002	Azen bebwaa-isom bema, bendi lihwo lè be befee na à yi nyin: Usaimun angwu a kwù le Ipita lè ungwende, Andru, lè bebwaa Uzebedi befee abe be maa ko le Ujems lè Ujon,
40010003	lè Ufilip lè Ubatilomi lè Utormas lè Umatyuo angwu a maa kpē ukpanda lè Ujems angwu a ma yi unwaa Alfiyes lè Utadyus,
40010004	lè Usaimun angwu a ma yi he liwu Ijuus angi li kee le be kwa lè 'uhwo-bell, lè Ujudas Isikariyot angwu a ma ndyebb Ujeso zi ha bendi-linaa bema.
40010005	Nya a na Ujeso a kam le u som bendi bemen lihwo lè be befee i gya he igye, a de be le: "Mà gye he 'ubong bendi abe bè yi Ijuus a ye or, ngwu mà gye he Usameria or ye.
40010006	Mà gye he bendi Izwell a. Bè yi nya a na ìtiā angi i nim a.
40010007	Mà lì bun de be le baale be nde ná Unim u fem Kusu 'uma he igye.
40010008	Mà mbee bendi-angmam, ma wum bendi lè he lihwu, ma shi abe akpaa be taa, ma ndō ikeb ibibi lè ha bendi. Má kpē 'isom 'inunung faale 'ugia akele, men or mà lè bun 'isom 'inunung faale 'ugia akpēle.
40010009	Mà shī fe únde he ibam te lè he ye.
40010010	Mà faa ibam lizi or, ngwu mà kwu aliga afee or, ngwu mà kwu ikwob abee ifee or, ngwu mà kwu utyuu or ye. Kì yi le bè ke undi aki ashi 'i fong he lè shi.
40010011	"He 'iteng 'iyang-yang ashi ma gye, mà lè kee undi angwu u bong kpē men. Mà kwu ha ahe kpamm ma gbe gbe lè há he 'iteng 'imen ana.
40010012	Ushu uyang-yang angwu ma gye, mà de bendi abe bè yi há le Unim ù ke be 'ukwun.
40010013	Gbe bendi abe bè yi há be kpē men, ma tyang 'ukwun 'umen i 'u ngyor kwu ha abe. Gbe be kpē men ye, be tem kwu lè 'ukwun ye.
40010014	He 'iteng ashi ma te, bendi be kpē men or, ngwu bè dang 'utyung gyo amen or ye, ma gbe lè há, ma shell 'umbulmbul lè he abee āmen wu ābe he itang.
40010015	Mà ngye dangg le he Liti angi Unim u be tang ushe u ba nda bendi abe he Usodem lè Ugomoro beshi hwà bendi bemen ana."
40010016	"Mi som amen le mà te lè kwu ná ìtiā ı kwu he liwu inyia ibibi a. Mà bi lishi ná ìshiı, ma kwu lè 'uhwo ambwele ná lilulu.
40010017	Mà baa 'uhwo-men likorye bendi be ba kwa amen gya he ukoto le bè maa amen ushe, be be kpam amen ikwun he ishom ibell angi be kwu liwu.
40010018	He 'uhwo 'ugi be ba kwa amen lè ka bekaandi lè besu hè be bè maa amen ushe. Há na ma be nde 'ukwo bun 'isom 'inunung de be befe lè abe bè yi Ijuus a ye.
40010019	Gbe be kwu amen gye lè men he 'ipi be maa ushe, mà waa ufung gbe lè ashi ma lè kong lè 'itaa ashi ma be kong āshi ye. Unim u ba ka amen igie angi ma kong he 'unyong ahwu 'unyong 'umen ana 'u fel.
40010020	Men na ma be kong ye, Ukatia Kunyong Unim na u be kong gbe ha amen.
40010021	"Bendi be fel ba kung bebwandabell ka le bè gwu. Betyam bebwaa be be kung bebwaa-bell ke le bè gwu. Bebwaa be nem be fe betyabell lè bendabell ye, be be kung ābe ke le bè gwu.
40010022	Bendi puu be ba tel amen he 'uhwo 'ugi. Ukpor undi angwu a ngyor naa genn fe Unim lè wu he umbee-likel u ba kwa lè likpan 'unyong.
40010023	Gbe be ke men 'ingie lè he 'ubong ahwun, mà buu gye he 'ubong 'ususo. Ma ba sha aki āmen mbee ashi Izwell puu mà ukpong mi Unwaa Undigye, mi hà be ye.
40010024	"Undi uhwuale u dyam hwà undi angwu u hwua he ye; ufee u dyam hwà átyám ye.
40010025	Undi uhwuale u kaa he-e ù fel ná undi angwu u hwua he; ufee u kwu ná átyám. Gbe be ko ugyang ushu le Ubielzebul, hà be ba ko bendi bema bitaa azen abi bi ban hwò anyina!"
40010026	Ujeso a mbee kong le: "Mà shī shell bendigye ye. Kiwom 'iyang-yang ashi be nyia shì, ki ba fem he igye. Kiwom 'iyang-yang ashi 'ì yi he 'undyell, bendi be ba ngya āshi.
40010027	Kiwom ashi mı nyia de men lè 'usu, mà kong āshi lè ishu; kiwom ashi ma gyo he 'undyell, mà lè kong āshi he 'ugbo.
40010028	Mà shell bendi abe be gwu agwo, be gwu 'ūnyōng mbee ye a ye. Mà shell Unim angwu u gwu agwo or, kūnyōng or, fe he 'índē a.
40010029	Be ka lishishe lifee ukobo ken a, ukpor kashishe ken or 'a mbwa he itang, Atyamen u mor angyele ye.
40010030	Men ufe, Unim a bo ngye 'ugii igil he lishi līmen or.
40010031	Mà shī shell ye, undigye ken ù yi Unim he 'ukpo hwò lishishe gbamm."
40010032	"Undi uyang-yang angwu a kong de bendi gboo le ù yi ke-m mi a, mi ba sha he ná he ashi Atyagi angwu he lifung-atabe.
40010033	Ukpor undi angwu a swan gboo le ù yi ke-m mi a ye, mi ba swan he he ashi Atyagi angwu he lifung-atabe."
40010034	"Mà shī gim le mi be lè ikwun a he igye i ye, mi be lè 'ùkyē a.
40010035	Mi be le mî shi betyam bebwaa befe lè bebwaa-bell bè fel linaa ha bende, mi shi benam bebwaa befe lè bebwaa-bell be fel linaa ha bende, mi shi bengye libee befe lè bendabell ushu be fel linaa ha bende.
40010036	Bendi-linaa undi be fel ba ba lè ha ahe 'ikwu-lihwan a.
40010037	"Undi angwu 'i nyin he lè atyam or, anam or, hwo-m mi, hà a kpè le u kwa undi-utung ugi ye; undi angwu 'i nyin he lè unwaa-ma ungikye or, ungingye or, hwo-m mi, hà a kpè le u kwa undi-utung ugi ye.
40010038	Undi angwu a bong lihwu, kung 'ikpakpaa 'ima ashi be be maa he bee so pwom mi ye, hà a kpè le u kwa undi-utung ugi a ye.
40010039	Undi angwu u kaa le u kpan lishi lima, hà a nim lè 'uhwo-ma; undi angwu u bong lihwu he 'uhwo 'ugi na u be kwu lè likpan."
40010040	"Undi angwu a kpe men, hà a kpe i-mi a. Undi angwu a kpe-m, hà a kpe ufe angwu a som i-mi a.
40010041	Undi angwu a kpe unwaa-isom Unim le bwo ù yi unwaa-isom Unim a, Unim u ba ka he ufe or lifem. Undi angwu a kpē undi ununung le bwo ù yi ununung a, Unim u ba ka he ufe or lifem.
40010042	Undi angwu a ke undi-utung ugi angwu ù yi ilaa-ilaa or umbwo le bwo ù yi undi-utung ugi a, u ba kpa lifem lima."
40011001	Ujeso a ke bendi-utung bema abe lihwo lè be befee utebb anwun puu, a hà gbe lè há 'iteng 'imen ana lè bun 'isom Unim de bendi he ashi angi à yi kpee-kpee.
40011002	Bendi-utung Ujon angwu u kib bendi he umbwo be be he igaadye de-e gbe lè aki angi Ujeso Ukristi u shi. A hà som ābe besuso hwaa lè Ujeso.
40011003	Be lè bii Ujeso le: "Wo na Ujon a maa de le wo ba à, hà lì ndor lishi undi ususo?"
40011004	Ujeso a de be le: "Mà tem lè de Ujon biwom abi ma gyo, ma mbee ndè.
40011005	Bendi abe be hwuà ashi be fel nda, abe be hwō abee be fel tan, abe akpaa be taa, abe be kwom atyung be fel gyo, akwom a wum, bendi-likaa be gyo 'isom 'inunung.
40011006	Undi angwu u tyāng ityang gbe lè mi ye, ù yi undi igor."
40011007	Bendi-utung Ujon be kung tem. Ujeso a keb akongale ha bendi gbamm abe bè yi há gbe lè Ujon. A bii ābe le: "He 'unyong ahwu ma maa lè hwaa lè Ujon he afee libeb, ma maa ndor lishi le ma la nda 'ibang a há? Abia angi 'ufem 'u shì nii āngi â, hà ma maa la nda 'ibang á?
40011008	Ma maa la nda undi angwu a fe bihwom binunung â? Bendi abe be fe bihwom 'itaa ana, be mbu 'ingbebb, be nda he ishaale besu a.
40011009	Ma maa ndor lishi le ma la nda 'ibang a? Undi angwu u tye ugie 'isom Unim a ye a? Undi angwu u tye ugie 'isom Unim a ye a?" A tem lè shi fan le: "Eng, ukpor má ngye le ma ma ndè undi angwu a dyam hwò bendi abe be tye ugie 'isom Unim abe leěti.
40011010	Ujon na undi angwu u tye ugie 'isom Unim a ma fee he 'ushia Unim gbe lè he leěti le Unim a de le, unwaa-isom uma ufe Unim ù yi nyin. U ba som he ta-m lè he 'ushu he-e ù shi 'ukwo ndor mi.
40011011	Mi kee le mà ngye le Ujon angwu u kib bendi he umbwo a ma dyam hwò bendigye puu, ukpor undi uyang-yang angwu a kpe Unim ná Usu uma, mà undi umen ana ù yi he 'ukpo ye or, a fel he 'ukpo hwò Ujon.
40011012	Kung lè he 'unyong ahwu Ujon a ma be bun 'isom 'inunung kpamm be kwom 'unyin i, bendi be kaa kangg hè be bè kwu lè libwo he Kusu Unim. Kanaa-anaa i or, bendi abe bè yi lè ikeb bè so-i kaa hè be bè kwu lè libwo limen ana.
40011013	Bendi abe be maa tye ugie 'isom Unim puu lè Iten Umosis be maa kong gba lè Kusu Unim kpamm be kwom he 'unyong ahwu Ujon a maa kib bendi he umbwo.
40011014	Gbe ma fe lityam ha 'isom 'ibell, Ujon ù yi ná Ilaja angwu be maa kong gbe lè abele uma a.
40011015	Gbe mà yi lè 'utyung 'igyo, mà gyo."
40011016	Ujeso a mbee bii le: "Mì kung bendi abe ati anyin paa ha 'ibang a?" A tem lè shi fan le: "Bè yi ná inwaabwan ı kwu he ushokwo 'ate nà. Likwu ken li ko da likwu angyell le:
40011017	'Li kem libee fe men, ma ngyor ye. Li ki lihwu, men ma ki ye.'
40011018	Ujon a maa ndo itung, u ngwo 'utyuo ye. Bendi be maa da le u ngyor lityuo.
40011019	Mi Unwaa Undigye, mi be mi za bizizi, mi ngwo bingwungwo. Bendi be da le: 'Mà ndè ungikye anwun. U sha uwub lizi, u mbee ngwo betyuo kangg. A ngwee 'udim ha bendi abe be kpē ukpanda lè abe biban.' Bendi abe bè yi lè lishi abyele Unim, likpe libell li tyung le lishi abyele Unim lì yi 'igyang a."
40011020	Ujeso a kong bia bendi āshì angi a ma shi bikwele-uhwo gbamm, likorye be bel àtyám lè he biban ye.
40011021	A de le: "Ki ba kwa 'ibibi ka amen, bendi abe he Ukorazin lè abe he Besaida. Mì shi bikwele-uhwo he Utaya lè Usaidon ná mi shi ha amen 'ubong nyin, hang bendi abe bè yi há be fe akpen, be kem atyung wu 'uhwo-bell leěti hè 'ì tyung le be bel àtyám lè he biban ashele.
40011022	Mà ngye le he atan-lengi anwun Unim u ba ndà bendi Utaya lè Usaidon beshi hwà amen he Liti angi u tang bendi ushe.
40011023	Men bendi Ukapanyam befe, ma kong le Unim u ba kung amen gya he 'usi-usi a? Dia! U ba keb amen gya há he itang gungg. Bikwele-uhwo abi mi shi ha amen 'ubong i, mì shi ābi he Usodem a, hang Usodem ù so igye.
40011024	Mà ngye le Unim u ba ndà bendi Usodem beshi he Liti ushe amaale hwà amen."
40011025	He 'unyong 'umen ana Ujeso a kung kong ha Unim le: "Atyagi angwu ù yi lè lifung-atabe lè igye i, mi pee-a ná wo kung biwom abi wo ndyell lè ha bendi abe be bi lishi lè abe be ngye biwom, tyung bendi abe be ngye 'iwom ye.
40011026	Atyagi, ki ngbebb-a wo-gyang le wò shi ashin.
40011027	"Atyagi a ke-m biwom puu. Kì yi lè undi angwu a ngye-m, mi Unwaa-ma, dangg fem Atyagi tyang ye. Ki shi lè undi angwu a ngye Atyagi dangg fem i-mi Unwaa-ma, lè bendi abe mi kee le mi tyung ābe áhe tyang ye.
40011028	"Men puu abe ma so bengbebb be ngbēbb amen, mà be hwaa lè mi, mà mi ba ka amen 'ūnyōng ashwele.
40011029	Mì yi katiaa, mi dim idim ye. Mà shi nya a na mi de men, mà hwua lè ha ami, mà àtyám āmen a kwa lè ikwun.
40011030	Aki ashele utung ha ami à yi lè 'indee ye; ūkpòng angwu mı be so amen u ngbebb ye, ù yi fěē."
40012001	Ki gbe 'igbe ye, Ujeso a lè tan gbe he utia utung ha bendi-utung bema he liti uwell Ijuus. Itung i maa ndo bendi-utung bema. Be maa fel tang biwom abi bì yi ìtǒng ná abung, gbel ābi he abwo keb azēle.
40012002	Bendi Iferesis be nde be, be kung de Ujeso le ù ndè ná bendi-utung bema be ban uten ubell angwu liti uwell.
40012003	Ujeso a kung fan ābe le: "Ma wa bo gbe lè 'iwom ashi Usu Udebid a ma shi he 'unyong ahwu itung i maa ndo ābe befe lè bendi-utung bema ye a?
40012004	A ma gye he Ushom Unim lè kung ibred angi ì yi ta-ta ke Unim kung zī teng ke bendi-utung bema. Mà na Iten i ma bong le bè zī āngi ye or, be ma zī āngi. Bendi abe be shang Unim befe-befe na be maa zī āngi.
40012005	Ma wa bo ashia Iten Umosis le he liti uwell bendi abe be shang Unim he Ushom Unim be maa ban uten liti uwell ye a? Be maa za libi he ashele ashin ye.
40012006	Mà ngye le 'iwom 'ì yi nyin inyin ashi 'i dyam hwò Ushom Unim.
40012007	Kiwom ashi be ma fee ndor leěti le mi kee bityuale ashangale a ye, mi kee inunung ashele a, mà ngye likpe áshi hang ma ben bendi abe be zī libi ye.
40012008	Mi Unwaa Undigye, mì yi lè ikeb le mi da bendi ashi bè shi he liti uwell."
40012009	Ujeso a gbe lè he 'iteng 'imen ana lè ngwee he ushom angwu Ijuus ı kwu liwu.
40012010	Undi ususo a ma yi há angwu a ma hwō 'ubwo. Bendi besuso abe be shi há, be kee le be kee àshi be kwu 'ubwo kwu-e le a mbu he iten. Be bii he le: "Iten ityan i bong le undi ù mbee undi he liti uwell a?"
40012011	Ujeso a kung bii ābe le: "Gbe undi ken he liwu līmen u nya yi lè ùtiā ken, gbe ùtiā angwu há a mbu fe he libell he liti uwell, undi angwu há u nya fěm he ye a?
40012012	Undigye ù yi he 'ukpo hwò ùtiā. Iten ityan i bong le lì kpell undi he liti uwell."
40012013	A kung de ungikye umen angwu a hwō 'ubwo ana le ù ndaa 'ubwo. A ndaa āhwu, ku tem fel kang-kang a ná ahwell 'ù yi.
40012014	Bendi Iferesis be kung gbe lè há lè shi itim le bè gwu-e.
40012015	Ujeso a gyo gbe lè shi, a gbe lè há he 'iteng 'imen ana. Bendi be ti kwuo pwom he. A ma mbee bendi-angmam puu abe be pwom he.
40012016	U tye be uten le bè de undi gbe lè he ye.
40012017	Ki shi nya a na Azaya angwu a maa tye ugie 'isom Unim a ma kong leěti a. A ma kong le Unim a de le:
40012018	"Unwaa-gi angwu mi waa som na ù yi i. Ki nyin mi lè he 'indee-indee. Mi ba kung Ukatia Kunyong ugi fa he. Unwaa umen i u ba da bendi puu gbà lè 'igyang 'igi.
40012019	U ba shwan 'ushwan or, ngwu ù gaa 'igegaa or ye, u ba naa he 'ukwo gaa 'igegaa ye.
40012020	Abia angi a nii shī he itang or, u ba tyam āngi ye. Kìndē ashi 'i la nim or, u ba nim āshi ye. U ba ngib lityam kpamm u gbe shi 'igyang 'i hwò 'ibibi.
40012021	Bendi puu be ba ndor lishi ha ahe."
40012022	Bendi besuso be hà be lè ungikye ususo be hwaa lè Ujeso. Ungikye umen i a ma hwuà ashi, u kwom umbell likorye ikeb ibibi i ma yi ha ahe. Ujeso a mbee he. A maa fel kong likong, u mbee ndè.
40012023	Ki kwu bendi he 'uhwo, be fel bii le: "Unwaa Udebid na ù nya yi nyin ye a?"
40012024	Bendi Iferesis be kung fan ābe le: "U ndō ikeb ibibi le bwo Ubielzebul angwu ù yi usu bibibi a ke-e ikeb a."
40012025	Ujeso a ngye igim ibell, a kung de be le: "Kubong ahwu 'u tang he abwo keb andoale ha bende 'ù hà ndo naa ye. Kikwu-lihwan ashi 'i tang he abwo keb andoale 'ì hà ndo naa ye.
40012026	Fe gbe bendi Usetan be tang he abwo keb andoale ha bende, hà 'i ze le be tang he abwo, be ba naa ye.
40012027	Nyong 'ì yi nyin, ma de le mi ndō ikeb ibibi le bwo Ubielzebul a ke-m ikeb a. Ayang a hà ke bendi bēmen ikeb le bè ndō āngi? Bendi bēmen begyang be tyung le ma mbeb.
40012028	Ukatia Kunyong Unim na u ke-m ikeb le mì ndō ikeb ibibi. Ashin 'i tyung le ikeb Kusu Unim i fel he liwu līmen mà.
40012029	"Kì yi lè undi angwu u gye he ushom undi angwu ù yi lè ikeb lè kung he bigbor faale afaale a kwu-e bua indi ukpong ye. U kwa he bua indi, u hà zī 'ute kung bigbor bima lè há he ushom.
40012030	"Undi angwu ù yi utung ha ami ye, ù yi linaa ha ami; undi angwu u kpell mi kam ikam ye, u peb ipeb.
40012031	He atan-lengi anwun mi de men le undi angwu u kong 'ibibi 'iyang-yang, Unim u tyang ka he, ukpor gbe a kong 'ibibi gbe lè Ukatia Kunyong Unim, ufe, Unim u tyang ka he ye.
40012032	Undi uyang-yang angwu a kong ban mi Unwaa Undigye, Unim u tyang ke he. Undi angwu a kong ban Ukatia Kunyong Unim, ufe, Unim ù hà ndo tyang ka he ye nya a kpamm."
40012033	Ujeso a gye 'ushu kong le: "Gbe undi a kee agbe anunung, u kwan ùkwán ununung. Gbe undi a kwan ùkwán ubibi, u kwa lè agbe abibi. Be ngya ùkwán uyang-yang gba he agbe angi u wum a.
40012034	Men abe ma ngye beshu ná ìshiı, mà yi bendi bebibi, ma nya kong 'inunung ná a? Ungwu undi u kong 'iwom ashi 'i sho ha ahe lityam a.
40012035	Undi ununung u ba lè 'inunung lè ha ahe lityam angi li sho lè biwom binunung. Undi ubibi u be lè bibibi lè ha ahe lityam angi li sho lè biwom bibibi.
40012036	"Mi kee le mà ngye le, he Liti angi Unim u be tang ushe, undi u ba bun likpe liyang-yang angi lì yi he 'ukpo ye, angi a kong.
40012037	Igie undi igyang na Unim u be kung tang he ushe. Igie undi, gbe i be ke-e likpong ye, i ka he libi."
40012038	Bendi besuso abe be hwua bendi Iten lè abe Iferesis be kung de Ujeso le: "Ukaandi, li kee le wò shi 'ikwele-uhwo ashi 'ì tyung ikeb Unim."
40012039	Ujeso a kung kong le: "Men bendi abe he ati anyin ma fel bebibi, mà tem fa Unim or ye. Ma kee le ma ndà 'ikwele-uhwo ashi 'ı tyung ikeb Unim, ukpor mà hà ndo ndà 'isuso fem ashi Ujona tyang ye.
40012040	Nya a na Ujona a ma kwu he lifung ūkwǎn ukaandi ati akie lè besu bekie, kitaa 'imen na mi Unwaa Undigye, mı be kwu he likwun ati akie, besu bekie.
40012041	He Liti angi Unim u be tang bendi ushe, bendi Uninibe be ba bo 'inaa nya, be ke men libi likorye befe be ma bel àtyám lè he biban bibell he 'unyong ahwu be ma gyo Ujona a bun igie Unim. Undi ususo ù yi utung ha amen nyin a dyam hwò Ujona.
40012042	He Liti limen ana, usu ungingye angwu u be lè he Ushiba u ba bo 'inaa nya, u ke bendi abe ati anyin libi likorye a ma tan lè he 'ubong 'uma ukong-ukong-ukong lè gyo biwom abi Usu Usolomon u hwua lè lishi abyele. Undi ususo ù yi utung ha amen nyin 'anaa-anaa i a dyam hwò Usolomon."
40012043	Ujeso a mbee de be le: "He 'unyong ahwu ikeb ibibi ı fem lè ha undi, i la tan mbee libeb kee 'iteng ashi ì kwu sho 'unyong. Gbe i ndè ye,
40012044	i tem kong ha 'uhwo-ngi le, i ba tem gya he 'ipi i ma be. I tem la ndà 'ipi 'imen ana 'ì yi 'itaa-itaa, bigbor bi shi ndor he 'iteng ábi,
40012045	i hà tem la ba lè ikeb ibibi idyong-ifee angi i ban hwò angi igyang. Be be fel ha undi umen ana, be shi-e u fel ban hwò 'itaa a ma yi lè he ukpi-ikwu. Kitaa 'imen i na 'ı be shi ha bendi bebibi abe ati anyin."
40012046	Nya a na Ujeso a maa kong ha bendi, bebwanam lè anam be be naa he igye. Be kee le be kong ha ahe.
40012047	Undi ususo angwu a ma yi há a kung de Ujeso le: "Anaa lè bebwanaa bè yi naa he igye, be kee le be kong ha awo."
40012048	Ujeso a fan le: "Ayang ù yi andagi; beyang bè yi bebwandagi?"
40012049	A kung 'ubwo tyung hwaa lè bendi-utung bema, u de le: "Aben na bè yi andagi lè bebwandagi.
40012050	Undi angwu u shi 'iwom ashi Atyagi angwu he lifung-atabe a kee le ù shi na ù yi andagi lè unwandagi a."
40013001	Nya he liti limen ana Ujeso a bo lè he ushu angwu á yi kwu gye he ungwu umbwo. A bel kwu ko he-e ù hwua bendi biwom.
40013002	Bendi gbamm be ma sho kel-kel fe-e. He ashina a bo lè ngwee he 'inong lishor, bel kwu há, bendi be sho he ugo-igye.
40013003	A hwua ābe biwom gbamm gbe he ityang. A de be le: "Ungikye ususo a ma gye ìtǒng bikwukwan awele.
40013004	Nya a na a maa wu ìtǒng bikwukwan he utia, ìtǒng isuso i mbu wu lè ubi-ukwo lè ubi-ukwo. Linyun li be kpi āngi mbell.
40013005	Isuso i mbu pwom he 'ukor he 'ipi itang ì yi gbungg ye. Le bwo itang ì yi gbungg ye, itong i mbi akikye.
40013006	Ishu i kung bi gwu bikwukwan bimen ana. Bi ma hwō likorye idaa ábi i gye he itang ye.
40013007	Ìtǒng isuso i mbu wu há 'ipi ikwu agasham ì yi. Nyong agasham a mbi, a mbell nim āngi.
40013008	Ìtǒng isuso i mbu wu he itang inunung. I mbi, i kaa shi ìtǒng. Aten asuso a shi ìtǒng asi adyong, asuso ìtǒng asi akie, asuso ìtǒng lisi lè ngi lihwo."
40013009	Ujeso a hà kung de be le: "Angwu ù yi lè 'utyung 'igyo, ù gyo."
40013010	Bendi-utung Ujeso be be hwaa lè he, be bii he le: "Ki shi ná a, wo kong ha bendi abena he ityang a."
40013011	Ujeso a kung fan ābe le: "Men na Unim a tyung amen 'undyell gbe lè Kusu 'uma. A tyung ābe befe a ye.
40013012	Undi angwu ù yi lè 'iwom, Unim u fa shwa he áshi he-e ù kwu lè shi 'ì go kangg gbe gyong 'itaa a kee. Ukpor undi angwu ù yi lè shi ye, ake ù yi lè ke zangg or, Unim u pan kpa kúng he áke.
40013013	Atan-lengi angwu mı bun gbe he ityang a ù yi le be ndà andele ufe-ufe-ufe, ukpor ki nung ābe ye; be gyo agyoale ufe-ufe-ufe, be ngya likpe lima ye.
40013014	Be shi nya a na Azaya a ma fee a. A ma fee le Unim a de le: 'Bendi aben be ba gyo agyoale ufe-ufe-ufe, be ngya likpe lima ye. Be nde andele ufe-ufe-ufe, ki nung ābe ye,
40013015	likorye be teb àtyám, be kwom atyung abell, be mbee shib àshì abell, teng 'iwom 'i nung ābe, be gyo, be ndè shob, be bel hwaa lè mi, mi tyang biban bibell ke be.' "
40013016	Ujeso a mbee de le: "Liti li ngbebb amen, likorye ma ndà, ma mbee gyo.
40013017	Mà ngye dangg le bendi abe be tye ugie 'isom Unim gbamm lè bendi Unim besuso be maa kee le hang be ndà abi ma ndè i, be mbee gyo abi ma gyo i, ukpor be maa ndà or, ngwu bè gyo or ye."
40013018	"Mà dang 'utyung hè men mà gyo likpe ityang angi gbe lè ìtǒng bikwukwan.
40013019	Ìtǒng angi i mbu wu he ubi-ukwo ì yi ná bendi abe be gyo 'isom ashi gbe lè Kusu Unim, ki nung ābe ye, Usetan, usu bibibi, u ba kpa kung 'isom lè ha abe atyam.
40013020	Ìtǒng angi i mbu wu he itang angi ì yi akor-akor ì yi ná bendi abe be gyo 'isom Unim be kpe shi lè igor,
40013021	ukpor 'i ngwee ha abe atyam ye. Be bong ha Unim he 'anwaa 'unyong zangg. Gbe be kpē 'ingie likorye be bong ha 'isom 'imen i, be wee abwo nya 'ukwo-ukwo.
40013022	Angi i mbu wu he 'ipi ikwu agasham ì yi, ì yi ná bendi abe be gyo 'isom gyo-gyo, ufung awaale angwu gbe lè biwom abi he igye anyin lè benyin bingbebb bi gwu 'isom ashi be gyo, be nem shi āshi ye.
40013023	Ìtǒng angi i mbu wu he itang inunung ì yi ná bendi abe be gyo 'isom, ki nung ābe. Be ba lè lifem li kwu ná àtén angi a shi ìtǒng asi adyong, asuso ìtǒng asi akie, asuso lisi lè ngi lihwo."
40013024	Ujeso a bun ityang isuso de be le: "Kusu Unim 'ù yi ná undi angwu a wu ìtǒng bikwukwan inunung he utia uma.
40013025	He liti ken lè 'usu he 'unyong ahwu bendi puu bè yi he 'unde, undi-linaa uma a be wu ikwu abia há he utia gbe lè há.
40013026	Bikwukwan abi binunung bi mbi kaa kpè, bi shi azam, keb ahwanale; abia or a hwan.
40013027	Bendi aki ungikye umen ana be be de-e le: 'Ukaandi, ndè le wo ma wu ìtǒng bikwukwan inunung ife-ife a ha awo utia? Abia afe a hà be lè hung a?'
40013028	Ugyang utia a kung fan ābe le: 'Undi-linaa na a shi 'imen i.' Bendi aki be kung bii he le: 'Wo kee le lì lè gbel abia angi há a?'
40013029	Gyo he le: 'Dia! Gbe ma gbel āngi, ma waa lè bikwukwan or.
40013030	Mà tyang ābi bì kaa utung-utung kpamm nyong liti angi be tam. Mi ba da bendi abe be tam le bè nam abia a 'ushu gbong āngi bua abua-abua ting shī 'ìndē. Be hà tam bikwukwan abi binunung fe-m he ābèl.' "
40013031	Ujeso a bun ityang isuso de be le: "Kusu Unim 'ù yi ná ùtǒng angwu be ko he igie Beke le umustad, angwu a zen hwò ìtǒng puu. Undi u kung he kwan he utia, u mbi, u kaa dyam hwò bikwukwan puu. U fel ùkwán, linyun li lè shi agwu he ibubu ima."
40013033	Ujeso a mbee bun ityang de be le: "Kusu Unim 'ù yi ná iyist angi ı shi ibred ı mbwee nà. Ungingye u kung āngi bell pel ha itasa ifelawa ikie he 'ikpetye, i gbo kpē mbee āngi puu."
40013034	Ujeso a maa bun biwom abin puu da bendi gbamm gbà he ityang a. A maa da ābe 'iwom faale ityang ye.
40013035	A ma shi nya a na undi angwu u tye ugie 'isom Unim a kong leěti a. A ma kong le: "Mi ba kong ha abe gbà he ityang. Mi ba da ābe biwom abi bì yi he 'undyell kung lè há he 'unyong ahwu Unim a shi igye anyin."
40013036	Ujeso a hà gbe lè há he liwu bendi lè ngwee he afee ushom. Bendi-utung bema be kung be hwaa lè he de-e le: "De li likpe ityang angi gbe lè abia angi he utia."
40013037	Ujeso a kung de be le: "Undi angwu a wu ìtǒng inunung na ù yi-m, mi Unwaa Undigye;
40013038	ùtiá u shi igye anyin; ìtǒng inunung i shi bendi abe bè yi ke Kiteng-usu Unim; abia à yi bendi abe bè yi ke Usetan, usu bibibi.
40013039	Undi-linaa angwu a kwan abia u shi Usetan. Kunyong ahwu be tam 'u shi umbee-likel liti igye anyin; bendi abe be be tam be shi idengell Unim.
40013040	Nya a na be ma gbong abia ting shī 'ìndē, kitaa 'imen na 'ı be kwu he umbee-likel liti igye anyin.
40013041	Mi Unwaa Undigye, mi ba som idengell igi i la gbong bendi puu lè he Kiteng-usu 'igi abe be maa shi bendi be shi biban lè bendi bebibi abe be teng puu,
40013042	la fa he 'inde 'ikaandi he 'ipi be be kwu ki, be kem ishang lè 'imbwee kangg.
40013043	Bendi Unim befe be ba taa ná libwee he Kiteng-usu Atyabell Unim. Gbe mà yi lè 'utyung 'igyo, mà gyo."
40013044	"Kusu Unim 'ù mbee yi ná 'iwom ashi 'ı kaa 'ate ashi 'ì yi ndyell he 'upung. Gbe undi a gia he, u tyang he ndyell há. U gbe lè há lè igor lè kung biwom bima puu abi ù yi lè bi ndyebb zi, u tem lè ndyebb kung 'upung 'umen ana."
40013045	"Kusu Unim 'ù mbee yi ná undi-ūshī u shun 'iwom 'inunung ashi 'ì yi ná 'ukpana.
40013046	Gbe a lè ndè shi 'i ngbebb 'unung kangg, u tem lè kung biwom abi ù yi lè bi ndyebb zi lè ndyebb 'iwom 'imen ana."
40013047	"Kusu Unim 'ù mbee yi ná 'ataa ake be tyang gye he umbwo, ka lè kwu bitaa īkwǎn atyetye-atyetye.
40013048	Gbe 'ataa 'a sho, bendi abe be kwu ìkwǎn be su lè ke gye he ugo-igye lè bel kwu ko taa āngi. Be kung ìkwǎn angi inunung fe he bigbor bibell; be kung biziizi lè ìnòng lishor wu lè hell.
40013049	Kitaa 'imen na 'ı be kwu he umbee-likel liti igye anyin. Idengell Unim i ba la taa bendi bebibi lè ha abe benunung,
40013050	ta lè abe bebibi la tya he 'inde 'ikaandi. Bendi bemen i be ba kya há, kem ishang lè 'imbwee kangg."
40013051	Ujeso a kung bii ābe le: "Biwom abin bi nung amen a?" Be bong.
40013052	Ujeso a kung de be le: "Ashin 'i ze le undi uyang-yang angwu u hwua bendi Iten, gbe be hwua he gbe lè Kusu Unim u kwa nya a na ugyang ushaale angwu u gye he 'ipi ashi a ndor biwom lè kung biwom bifufe lè abi bitim be he igye a."
40013053	Ujeso a bun ityang anyin puu, a ha gbe lè há he 'iteng 'imen ana,
40013054	gye he 'ubong 'uma. Nya a na a ma yi há, a maa hwua bendi he ushom ubell angwu be kwu liwu. Bendi abe be gyo he, ki kwu ābe he 'uhwo. Be fel bii le: "A hà be lè lishi abyele anyin lè hung a? A be lè ikeb angi u shi bikwele-uhwo abin lè hung a?"
40013055	Be mbee bii le: "Ù yi unwaa ukapenta a ye a? Umeri na ù yi anam ye a? Ujems lè Ujosef lè Usaimun lè Ujudas na bè yi bebwende ye a?
40013056	Bebwende abe bengingye na lì yi lè bende i puu ye a? A be lè bimen i lè hung a?"
40013057	Be fel tel he. Ujeso a kung de be le: "Bendi be ka undi angwu u tye ugie 'isom Unim ife mbee bipi puu, ukpor bendi abe he 'ubong 'uma lè 'ikwu-lihwan 'ima be ka he ife ye."
40013058	A shi bikwele-uhwo gbamm he ahe 'ubong ye, likorye be ma fe lityam ha ahe ye.
40014001	Nya he 'unyong 'umen ana na Uherod angwu a ma yi usu Ugalili a ma gyo gbe lè Ujeso.
40014002	A kung de bendi bema le, Ujon angwu a maa kib bendi he umbwo na a tem wum lè he lihwu. Kife na 'i tan lè shi u shi bikwele-uhwo bimen i 'itaa i.
40014003	Kitaa i na Ujon a hwō. Uherod a ma kpē kung Uherodias angwu a ma yi ungye unwanam Uherod angwu be ko le Ufilip. Ujon angwu u kib bendi he umbwo a maa da Uherod kpamm le uten a bong le ù kpē kung Uherodias ye. Uherod a kong, be kwu Ujon be fe-e ashishilika te lè he lè fe he igaadye. A shi ashin he 'uhwo Uherodias.
40014005	Uherod a ma kee le u gwa Ujon, ukpor a ma shell ná u gwu-e likorye bendi Ijuus be maa da le ù yi undi angwu u tye ugie 'isom Unim a.
40014006	He liti ken Uherod a shi 'ipam awellale liti lihwan lima. Unwaa Uherodias a ma ngyor angyor he ashi begaandi puu.
40014007	Ki nyin Uherod he lityam. A kung kyebb he le u tyuú he 'iwom 'iyang-yang ashi a kee.
40014008	A lè bii anam. Anam a tebb he le ù lè de Uherod le ù tang lishi Ujon angwu u kib bendi he umbwo, fe he undor tyuú he 'anaa-anaa nyin. Unwaa umen ana a lè tem de-e nya a na anam a kong.
40014009	Ki ban usu he lityam. Ukpor le bwo a ke úkyébb he ashi begaandi bema, a ke uten le bè lè shi nya a na a kee.
40014010	Uherod a ma som, be lè kwu Ujon há he igaadye tang lishi.
40014011	Be be lè lishi lima he undor be ke unwaa umen ana. Ufe u kpe ngi lè ke anam.
40014012	Bendi-utung Ujon be be kung 'ikem 'ima lè ngi, be hà lè de Ujeso ashi 'i shi.
40014013	Ujeso a gyo ashin, a kung gbe lè he 'iteng ashi a ma yi, lè ngwee he 'inong lishor gye he 'iteng ashi undi ù yi ye. Bendi be gyo gbe lè shi, be gbe pwom he he abee.
40014014	Ujeso a kung fem lè he afee 'inong be ndè liwu bendi. Beshi be kung shi-e lè be kangg. A ma mbee bendi-angmam abe be be há.
40014015	Nya he likwulukwu limen ana bendi-utung bema be be hwaa lè he, de-e le: "Likwulukwu li gyebb mà. Bendi be ndē nyin he 'iteng ashin ye. De bendi le bè ndo gye he ishaale hè be bè lè kee lizi ndyebb zi."
40014016	Ujeso a kung de be le 'ì yi kpe-kpe le bè gye ye. Befe-gyang bè ke be ashi bè zī.
40014017	Be kung de-e le bè kee-kee yi lè bikem ibred bidyong lè ìkwǎn ifee a.
40014018	Ufe a kung de be le bè be lè bi. Be te lè bi.
40014019	A kung de bendi bemen ana, be be kwu ko he bikpam. A kpē bikem ibred bidyong lè ìkwǎn ifee ana kwu he abwo, u kung àshì gye he 'usi lifung-atabe pee Unim. A kung ibred bun ibun ibun kung ke bendi-utung bema, be kpē ke bendi abena.
40014020	Puu ubell be ma zī gwul. Bendi-utung Ujeso be gbong bigem abi be zī bi teng. Be sho bitetel lihwo lè bi bifee.
40014021	He liwu bendi abe be ma zī lizi ana, bekaandi bengikye befe-befe be maa mbee asi lisi 'ugbe lihwo lè 'ugbe 'afee lè bendi asi lihwo, fem bengingye lè inwaabwan tyang.
40014022	Ujeso a hà de bendi-utung bema le bè lè ngwee he afee 'inong ndo gye he igbindi umbwo angwell. A hà de bendi abe be teng le bè ndo gye.
40014023	A de bendi, be gbe ligye puu, a mbo gye he 'igugo ututeb lè kong ha Unim. Likwulukwu li gyebb, Ujeso a ma yi há he 'igugo ututeb.
40014024	Kinong 'i shi he 'udyan umbwo. Ushob umbwo a maa bong 'inong 'ì te sii ye, likorye 'ufem 'u maa shà ndà àshì hwaa lè 'ife a.
40014025	He ashi liti Ujeso a tan he likwu umbwo lè hwaa lè be.
40014026	Bendi-utung bema be ma fel he 'ushell he 'unyong ahwu be nde-e u tan he likwu umbwo. Kushell 'u ma shi ābe be ma fel gaa le: "Uhwutang a."
40014027	Ujeso a kung de be nya 'ukwo-ukwo le: "Mi a; mà shell ye."
40014028	Ipita a kung de-e le: "Atyagi, gbe 'ì yi awo a, wo de-m le mî tan he likwu umbwo be hwaa lè wo."
40014029	Ujeso a kung de-e le ù be. Ipita a fem lè he afee 'inong tem abee he likwu umbwo, u ndo la hwaa lè Ujeso.
40014030	Ipita a ndè 'ufem 'u shà kangg, u fel shell. A keb animale gye he liten umbwo, u fel kya ko Ujeso le ù kpan he.
40014031	Nya 'ukwo-ukwo Ujeso a ndaa 'ubwo kwu-e, u de-e le: "Wo fe lityam ha ami gbungg ye. Ki shi ná a, wó yi fel tyāng ityang?"
40014032	Be lè kwu he afee 'inong. Kufem 'u kwun.
40014033	Bendi-utung Ujeso abe be teng be pee Ujeso, de-e le: "Wò yi Unwaa Unim a 'igyang."
40014034	Be gyong umbwo ukaandi gye he 'ipi ashi be ko le Ugenesaret.
40014035	Bendi be shob Ujeso. Be som ko bendi-angmam abe bè yi he abong angi à yi há kel-kel. Be be lè be hwaa lè Ujeso.
40014036	Be tim Ujeso anung le ù tyang bendi-angmam bè tyua he 'ubwo he ungwu aliga ufe-ufe or. Bendi puu abe be tyua he 'ubwo bé mbeē.
40015001	Bendi Iferesis lè bendi besuso abe be hwua bendi Iten be be lè he Ujeruselem be hwaa lè Ujeso. Be bii he le:
40015002	"Ki shi ná a, bendi-utung begang be ban itel angi betietyan be ke li? Be to abwo he 'ukwo ahwu 'ù yi kpa-kpa ná itel ityan ì yi mà ukpong be hà zī lizi ye."
40015003	Ujeso a kung bii ābe le: "Ki shi ná a, men ma ban Iten Unim, ma shi iten angi īmen igyang?
40015004	Unim a de le: 'Fe atia lè anaa,' u mbee de le undi angwu a kong ban atyam or, anam or, bè gwu-e.
40015005	Ukpor men ufe ma hwua bendi le gbe undi ù yi lè 'iwom ashi hang a kung kpell atyam or, anam or, gbe a ko āshi le kuke Unim,
40015006	hà 'ì nem yi le ù ke atyam lè anam ife ye. Na ma ban Iten Unim shi imen nyin 'itaa i á.
40015007	Men abe mà yi àshì lè benyin, lityam lè bebong, Azaya a ma kong 'igyang a gbe lè men. A kong le, Unim a de le:
40015008	'Bendi aben be ka-m ife he ungwu ufe-ufe a. Ukpor àtyám abell à yi lè 'igbe lè ha ami.
40015009	Ìfé angi 'itaa i ì yi 'idideng a. Be hwua iten bendigye nya a na ì yi àngi igi a.' "
40015010	Ujeso a hà ko bendi abe bè yi há be hwaa lè 'uhwo-ma, u kung de be le: "Ashi mi ndo de men i, mà dang 'utyung gyo āshi hè 'ì nung amen.
40015011	Kiwom ashi undi u kung fe he ungwu na 'ı ban he ye, kiwom ashi u kong lè he ungwu be he igye na 'ı ban he."
40015012	Bendi-utung bema be hà be hwaa lè he, bii he le: "Wó yi nya ngye le bendi Iferesis bé yi fel he ingywo he 'unyong ahwu wó yii kong igie anyina bee?"
40015013	A kung ityang bun le: "Kikwukwan 'iyang-yang ashi Atyagi angwu he lifung-atabe na a kwan ye, be wob āshi lè idaa lè idaa tyang lè hell."
40015014	A hà de bendi-utung bema le, "Mà tyang ābe bè shi ashi befe be kee. Bè yi bihwua-ashi bekaandi a. Ki shi le gbe undi angwu a hwuà ashi u teng unde-ma uhwua-ashi, befe a puu befee be la mbwa fa he libell."
40015015	Ipita a hà kung bii he le ù de be ashi ityang anyin i ze.
40015016	Ujeso a kung bii ābe le: "Men or titi 'i wa nung amen ye a?
40015017	Kì yi le mà ngye le gbe undi a kung 'iwom fe he ungwu, u za āshi fa he lifung, u ngyà āshi wa lè hell, ki mbee he lè he inyiahwo.
40015018	Biwom abi undi u kong lè he ungwu uma be he igye bi ba lè ha ahe lityam a. Bife na bı ban undigye.
40015019	Igim ibibi angi ı be lè he lityam undigye na ı shi-e u gwu undi, u kee ungye undi, u wul ná bityuale bı wul, u zì 'azi, u bè uman, u kong ban bendi.
40015020	Biwom abin na bı ban undigye. Lizi azele faale abwo atoale he 'ukwo ahwu uten a kong na 'ı ban undigye ye."
40015021	Ujeso a hà bo lè he 'ipi a ma yi ana, gye he 'iteng ashi 'i ma yi gwaa ha ashi angi be ko le Utaya befe lè Usaidon.
40015022	Ungingye angwu a ma yi undi Ijuus a ye, a ma yi ndē há he 'iteng 'imen ana. A ma yi undi Ukenan. A be hwaa lè Ujeso, u ki fe-e le: "Ukaandi, wo igia Udebid, beshi bè sha-a lè mi. Ndè unwaa-gi ungingye, ikeb ibibi i kwu-e betye-betye."
40015023	Nya a na Ujeso a ma wa fan he 'iwom mà ye, bendi-utung bema be keb be fel da he le ù ndō ungingye umen ana lè há. U fem ābe 'ushun gba gyong.
40015024	Ujeso a kung fan ungingye umen ana le: "Mi kee-kee be ke bendi Izwell abe bè yi ná ìtiā angi i nim a."
40015025	Ungingye umen ana a gyo igie imen ana gyo-gyo, a te lè tim anung he 'ushu Ujeso, u de-e le: "Ukaandi, hā kpell mi."
40015026	Ujeso a hà mbee fan he le: "Ki ngbebb le bè kung lizi bendigye ke ibua ye."
40015027	Angwu ungingye ana a kung fan he le: "Ukaandi, kì yi ná. Ukpor ibua or i za atan angi betyabell be taa wu he itang."
40015028	Ujeso a hà kung de ungingye ana le: "Wo fe lityam ha ami 'igyang-igyang. Mi hwuà-a igben angi wo kee." Unwaa ungingye umen ana a ma mbee nya he 'unyong ahwu Ujeso a kong igie anyina.
40015029	Ujeso a gbe lè he 'iteng ashina lè gbe gwaa ha ungwu umbwo Ugalili. A mbo gye he 'igugo lè bel kwu ko.
40015030	Bendi gbamm be be lè bendi abe be hwō abee lè abe be hwuà ashi lè abe be kwom umbell lè abe be mbu bitaa angmam atyetye-atyetye be hwaa lè he. A ma mbee ābe puu.
40015031	Ki ma kwu bendi he 'uhwo ná bendi abe be kwom umbell be fel kong, abe be hwō abee be fel tan, abe be hwuà ashi be fel ndè. Be pee Unim bendi Izwell.
40015032	Ujeso a hà ko bendi-utung bema be he 'iteng ken, u de be le: "Beshi be shi-m lè bendi aben kangg likorye 'unyin 'i fel ati akie ná be kwu utung ha ami, bè tem yi lè ashi be zı ye. Nya a na itung ı ndo ābe i, mi kee le mi da ābe le bè ndo gye he ishu ibell faale afaale mi ke be lizi ye, teng itung i la tyan ābe tyang he 'ukwo."
40015033	Bendi-utung bema be bii he le: "He hung nyin undi ù ha ndè lizi hen libeb angi lì kpè ke 'igegang bendi aben?"
40015034	Ujeso a kung bii ābe le, bè yi lè 'ibang há? Be fan he le, bè yi lè bikem ibred bidyong-ifee lè inwaa īkwǎn zangg.
40015035	Ujeso a hà de bendi bemen ana le bè kwu ko he itang.
40015036	A hà kpē ibred lè ìkwǎn kwu ha ahe 'ubwo, u pee Unim. A kung ābi bun ibun ibun ke bendi-utung bema. Befe be hà kpē bi lè ke bendi abena puu.
40015037	Befe puu be ma zī gwul. Bendi-utung bema be gbong bigem abi be zī bi teng; bi ma sho bitetel bidyong-ifee.
40015038	He liwu bendi abe be ma zī lizi ana, bekaandi bengikye befe-befe be ma yi asi lisi 'ugbe lihwo, fem bengingye lè inwaabwan tyang.
40015039	Ujeso a hà de bendi abena le bè ndo gye. Ufe-gyang a bo lè ngwee he afee 'inong lishor ndo he 'igie 'ubong Umagadan.
40016001	Bendi besuso lè he likwu Iferesis befe lè Isadusis be te lè hwaa lè Ujeso. Be maa kung he lè he 'usi hè be bè gyo ashi u kong. Be de-e le ù shi 'ikwele-uhwo tyung ābe hè be bè ngye le Unim na a som he.
40016002	Ujeso a hà fan ābe le: "Men abe likwulukwu lı gyebb-gyebb, ma de le nyong bibu bi bung gbuu ana liti angi 'uhwo li ba kwa nwongg.
40016003	Leèti-leèti, ma de le nyin umbwo u ndor likorye bibu bi gye kpenn. Ma ndà bibu bife ma ngya àshi bi tyung le nyin 'i sha, ukpor bikwele-uhwo gbe lè ati anyin mà hà ndo ngya likpe ábi ye."
40016004	Ujeso a mbee kong le: "Men bendi abe he ati anyin ma fel bebibi, mà tem fa Unim or ye. Ma kee le mì shi 'ikwele-uhwo tyung amen a?" A hà swan de be le u sha 'ikwele-uhwo tyung ābe ye. Kikwele-uhwo ashi u be tyung ābe 'ì kee-kee yi àshi Ujona. A hà gbe tyang ābe gye he 'iteng 'isuso.
40016005	Bendi-utung Ujeso be ma tia umbwo ukaandi kpē igbindi, ukpor be ma well kung ibred ye.
40016006	Ujeso a de be le: "Mà baa 'uhwo-men teng 'iwom Iferesis befe lè Isadusis ashi 'ì yi ná iyist angi ı shi ibred ı mbwee i ban amen."
40016007	Bendi-utung bema bè fel kong ha bende le: "Ujeso a kong ashin le bwo li be lè ibred ye a."
40016008	Ujeso a ngye ashi be kong. A kung de be le: "Má fe lityam ha ami gbungg ye. Kife na 'i shi amen ma kong le ma be lè ibred ye ana.
40016009	Nyong 'ì yi i or, ki wa nung amen ye a? Ma nya naa lityam le mi ma kung bikem ibred bidyong bun ke bendi asi lisi 'ugbe lihwo lè 'ugbe afee lè bendi asi lihwo be ma zī gwul puu a? Bigem abi be zī bi teng bi ma sho bitetel bifung?
40016010	Hà bendi abe asi lisi 'ugbe lihwo abe mi ma kung bikem ibred bidyong-ifee ke be, ma ma gbong bigem abi be zī bi teng, bi ma sho bitetel bifung?
40016011	Ki shi ná a, men ma fel gim le mí yii kong gbe lè ibred a, he 'unyong ahwu mí yi de men le mà baa 'uhwo-men teng 'iwom Iferesis lè Isadusis ashi 'ì yi ná iyist angi ı shi ibred ı mbwee i ban amen?"
40016012	Ki ma hà nung ābe le Ujeso a maa kong gba lè iyist angi ı shi ibred ı mbwee a ye, a maa da ābe le bè baa 'uhwo-bell lè he biwom abi Iferesis lè Isadusis be hwua a.
40016013	Ujeso a ma gye he lishi Usesaria Ufilipai. A hà bii bendi-utung bema le, bendi be da lè ufe Unwaa Undigye, ù yi ayang undi a?
40016014	Be kung fan he le: "Bendi-iso be da le wò yi Ujon angwu a maa kib bendi he umbwo a. Besuso be de le wò yi Ilaja a; besuso be de le wò yi Ujeremaya a. Gbe 'ì yi ná ye, hà wò yi undi angwu a maa tye ugie 'isom Unim leěti a."
40016015	Ujeso a hà tem lè shi bii ābe befe le: "Men ufe ma hà de le mì yi ayang a?"
40016016	Usaimun Ipita a kung fan he le: "Wò yi Ukristi, Unwaa Unim angwu ù yi uwum a." (Ukristi na Unim a kyebb le u ba som ba he igye anyin le ù kwu Undi-likpan.)
40016017	Ujeso a kung de Ipita le: "Wo unwaa Ujon, Unim a ka-a 'ukwun. Undigye na a hwua-a 'igyang ashi wo kong i ye. Atyagi ugyang angwu he lifung-atabe na a tyung-a ashi wo kong i.
40016018	Mi da awo le, wò yi Ipita, he utie-ukor anwun na mı be tye lìshií liwu bendi abongale ligi. Lihwu or li ba kwa lè ikeb le li hwà āngi ye.
40016019	Mi ka-a ikeb le wò ndè gbe lè bendi abe bè yi ke Kiteng-usu Unim le 'iwom 'iyang-yang ashi wo tel he igye anyin, Unim u tel āshi titi he lifung-atabe. Kiwom 'iyang-yang ashi wo tel āshi he igye anyin ye, Unim u ba tel āshi he lifung-atabe ye."
40016020	Ujeso a hà tebb bendi-utung bema le bè de bendi le ù yi Ukristi, Undi-likpan a ye.
40016021	Kung lè he 'unyong 'umen ana gye 'ushu, Ujeso a maa fel bun gboo da bendi-utung bema le, kì yi kpe-kpe le ù gye he Ujeruselem hè bekaandi abe he 'ubong lè abe be shang Unim lè abe be hwua bendi Iten bè be ke-e 'ingie há kangg. Be ba gwa he, ukpor u ba tem wum lè he lihwu he liti angi lekie.
40016022	Ipita a hà ko he gye he item, lè swan de-e le ù tem kong ná ye. Unim ù hà ndo bong le abin bì shi fe-e ye.
40016023	Ujeso a bel àshì ndè Ipita kporr, a kung igie ikaa-ikaa kong ha ahe le: "Usetan, gbe-m lè nyin. Wo la teng mi le mì shi ban Atyagi a? Ugim ugang ù yi angwu undigye a, ù yi angwu Unim a ye."
40016024	Ujeso a hà kung de bendi-utung bema le: "Undi uyang-yang angwu a kee le u pwom mi, ù zob 'uhwo-ma. Ù bong lihwu kung 'ikpakpaa ashi be be maa he bee so, pwom mi.
40016025	Undi angwu a kee le u kpan lishi lima, hà a nim lè 'uhwo-ma. Undi angwu a bong lihwu he 'uhwo ahwu 'ugi na u be kwu lè likpan.
40016026	Gbe undigye ù yi lè biwom puu he igye anyin, kibang 'ı be kwu lifem lima, gbe a nim 'ūnyōng 'uma? U ba kwa lè lifem ye, likorye 'ì yi lè 'iwom ashi undi u be ke kpē 'ūnyōng 'uma ahwu 'u nim ye.
40016027	He ashin, baale mi Unwaa Undigye, mı be be he ikeb Atyagi utung ha idengell ima. Mi be hwee undi uyang-yang he ashi a shi he igye anyin.
40016028	Mi kee le mà ngye dangg le men besuso abe mà yi naa nyin, ma ba hwa ye, kpamm ma gbe nde-m mi Unwaa Undigye, nyong mı be ná Usu."
40017001	Ati a gbe adyong, he ledyong-ken Ujeso a kpē Ipita lè Ujems lè unwaande Ujon gye lè be he lishi ukwell hè befe-befe bè lè kwu há.
40017002	Be lè wu há, Ujeso a gie he ashi abell. Kushu 'uma 'u gie, ku fel taa ná libwee lı taa nà. Bihwom bima or bi taa. Bi fel bifung-bifung kpeladadada.
40017003	Bendi-utung Ujeso be ndè Umosis befe lè Ilaja be fem há, be kong ha Ujeso.
40017004	Ipita a hà kung de Ujeso le: "Ukaandi, kiteng ashin 'i ngbebb ashi lı ngyor kwu i. Gbe 'i ngbebb-a, tyang li lì kaa bebuu bekie, kugang ken, Umosis ken, Ilaja ken."
40017005	Nya a na Ipita a maa so-i kong ashina, kibu ashi 'ı taa 'i ma be shī ābe a kpemm. Be gyo lingmam Unim lè ha 'ibu ana le: "Anwun na ù yi 'iken Unwaa-gi. Ki nyin mi lè he 'indee-indee. Mà gyo he."
40017006	He 'unyong ahwu bendi-utung Ujeso be gyo lingmam limen ana, be ma fel lè 'ushell kangg, be buu lè àshì abell shī fe he itang.
40017007	Ujeso a hà be hwaa lè be, u tyua ābe 'ubwo de be le: "Mà shell ye; mà bo 'inaa."
40017008	Be bo 'inaa bel àshì shun kel-kel, be tem ndè undi-iso pel ha Ujeso ye.
40017009	Nya a na be maa shul ukwell be 'utan, Ujeso a tye be uten le, bè de undi 'iwom ashi be ndè ye kpamm ufe Unwaa Undigye, u gbe hwō wum.
40017010	Bendi-utung bema be kung bii he le: "Kibang 'ì yi atan-lengi nyong bekaandi abe be hwua bendi Iten be de le Ilaja na 'ì yi kpe-kpe lē ù be be 'ushu?"
40017011	Ujeso a fan ābe le: "Ki ma yi kpe-kpe le Ilaja ù be 'ushu 'igyang he-e ù kam biwom puu.
40017012	Ukpor mi de men le, Ilaja a be mà. Bendi be shi-e 'itaa be kee likorye be shob he ye. Kitaa 'imen i na bendi be be shi-m, mi Unwaa Undigye or, 'iwom 'itaa ashi be kee."
40017013	Bendi-utung bema be hà ndè shob le u kong gbà lè Ujon angwu u kib bendi he umbwo a.
40017014	Ujeso lè bendi-utung bema be ma tem be hwaa lè liwu bendi. Ungikye ususo a be tim anung he 'ushu Ujeso,
40017015	u de-e le: "Ukaandi, beshi bè sha-a lè unwaa-gi ungikye angwu u mbu 'ishin. He 'unyong ahwu 'i kwu-e, kunyong 'ususo 'i sha he u mbwa fa he 'inde; kunyong 'ususo 'i shi-e u mbu fe he lishor.
40017016	Mí yi be lè he hwaa lè bendi-utung begang, be mbee he mbeè ye."
40017017	Ujeso a kung fan le: "Men bendi-umbeb, mì kwu utung ha amen lè 'igbe ná a, ma hà fe lityam ha ami? Ma kee le mì ngib lityam lè men 'igbe ná a?" A hà de-e le: "Be lè unwaa umen ana ke-m."
40017018	Ujeso a kung gaa fe ikeb ibibi ana. I fem lè ha unwaa umen ana, a mbee nya he abwo-abwo.
40017019	Bendi-utung bema be hà te lè bii he he 'undyell le: "Kibang a, bel lí yii ndō ikeb ibibi ana mbeè ye?"
40017020	Ujeso a fan ābe le: "Atan-lengi uma ù yi le, má yi fe lityam ha ami gbungg ye. Mà ngye le 'í yi yi le lityam angi ma fe ha ami lì fel kee-kee dyam ná ùtǒng 'ikwukwan angwu a zen hwò puu or, hang ma da ukwell le ù kwuo, u kwuo, hang ma sha biwom puu mbeè. [
40017021	Kiwom ashi 'ı kee-kee ke undigye ikeb le ù ndō ikeb ibibi angi 'itaa i 'ì yi akongale ha Unim lè itung andoale a.]"
40017022	Nya a na Ujeso befe lè bendi-utung bema be maa so-i tan he Ugalili, Ujeso a ma de be le: "Kunyong 'u ndo fel há ahwu undi u be kwu-m, mi Unwaa Undigye, fe bendigye he abwo.
40017023	Be ba gwa-m, ukpor mi be tem wum lè he lihwu he liti angi lekie." Bendi-utung bema be ma fel lè 'imbwee kangg.
40017024	Ujeso befe lè bendi-utung bema be lè wu he Ukapanyam wu-wu, bendi abe be maa tan kpē úndē Ushom Unim angwu he Ujeruselem be lè bii Ipita le: "Ukaandi ūmen u dya úndē Ushom Unim a?"
40017025	Ipita a bong le u dya. Ipita a hà te lè hwaa lè Ujeso he ushom. Ujeso a kpi 'ikwu bii Ipita le: "Kibang ashi wo gim gbe lè ukpanda atyele? Ayang ù yi le ù tye ukpanda, begyang 'ubong â, hà begaandi á?"
40017026	Ipita a kung de-e le, begaandi na 'ì yi le bè tye ukpanda. Ujeso a hà kong le: "Ashin 'i ze le begyang 'ubong be tya ye.
40017027	Le bwo bel ufe, li kee le li sha ashi 'ì shi ābe bè mbu linaa ha abel ye, wo-ò gye he umbwo ukaandi lè tyang ukwugya. Ukpi-ikwu ūkwǎn angwu wo kwu, wo buu he ungwu, wo fem úndē lè ha angwu u kpè dye lishi ligi or, ligang or. Kung úndē ana lè dye lishi lityan."
40018001	Nya he 'unyong 'umen ana bendi-utung bema be be hwaa lè he, bii he le: "Ayang a dyam hwò bendi puu abe bè yi ke Kiteng-usu Unim?"
40018002	A hà kpē unwani lè naa he liwu libell.
40018003	A kung de be le: "Mi kee le mà ngye le, gbe ma keb 'uhwo-men tem fel ná inwaabwan ye, mà hà ndo kpa Unim ná Usu ūmen ye.
40018004	Undi uyang-yang angwu a keb 'uhwo-ma tem fel ná unwani, hà ù yi undi angwu a dyam hwò bendi puu abe bè yi ke Kiteng-usu Unim.
40018005	Undi uyang-yang angwu a kpē unwani 'itel i or he lizen ligi, hà a kpe-m mi a."
40018006	Ujeso a de le: "Bebwani abe be bong ha ami nyin, gbe undi a shi ābe, undi ken or, a shi 'iban, hà 'i ban kangg. Ashi le bè kung 'ukor 'ukaandi tye tyuu undi angwu há he umbell lè tye he umbwo ukaandi, ki ngbebb hwò ashi le ù shi undi ù shi 'iban.
40018007	Ki ba kwa 'ibibi ka bendigye likorye biwom abi bı shi bendi be shi 'iban bi go hen he igye kangg. Kì yi kpe-kpe le igilale angi ı shi undi u shi 'iban i ba, ukpor 'i ba kwa 'ibibi ka undi angwu a be lè ngi.
40018008	"Undi angwu 'ubwo 'uma a or, kubee 'uma a or, ku shi-e u shi 'iban, ù tang āhwu tyang hell. Ki ngbebb le undi ù kwu lè likpan lè 'ubwo ken lè 'ubee ken hwò ashi le ù kwu lè abwo afee lè abee afee, gye he 'ìndē ashi 'ı nim ye ngyor igye kpamm.
40018009	Undi angwu utong-shi uma na u shi-e u shi 'iban, ù yii waa he tyang hell. Ki ngbebb le undi ù kwu lè likpan lè utong-shi ken hwò ashi le ù kwu lè itong-shi ifee, gye he 'inde."
40018010	Ujeso a mbee kong le: "Mà baa teng ma kong le bendi abe be ngyor he ashi inwaabwan inwaabwan bè yi ilaa-ilaa. Bè yi lè idengell angi he lifung-atabe angi ı kwu ìtım gbe lè be ha Atyagi mbee 'unyong kpamm. [
40018011	Mi Unwaa Undigye, mi be mî kpan bendi abe be nim a.]
40018012	"Men ma nya gim le, gbe undi ù yi lè ìtiā asi adyong, angwu ken a waa nim, u sha ná a?" A de be le: "U tyang angi asi ande lè ngi lihwo lè ngi idyong-inde ndor he 'ipi ı zī abia, gya la shun angwu a nim ana.
40018013	Mi kee le mà ngye le, gbe a nde-e, u yal gor kangg he 'uhwo utia ken ana hwà ìtiā asi ande lè ngi lihwo lè ngi idyong-inde angi i nim ye.
40018014	Kitaa 'imen ana Atyetyan angwu he lifung-atabe a kee le bendi bemen abe be ngyor he ashi inwaabwan inwaabwan i, bè waa nim ken or ye."
40018015	"Gbe unwanaa a shi ban-a, wo te lè hwaa lè he he ashi afee de-e 'ibibi ashi a shi. Gbe a dang 'utyung gyo-a, hà wo kpan unwanaa.
40018016	Ukpor gbe a dang 'utyung gyo-a ye, wo lè kee undi ken or, bendi befee or, fe he 'ikwu mbee lè hwaa lè he, hè likong lì mbee he ungwu bendi befee.
40018017	Gbe a dang 'utyung gyo ābe ye, wo lè bun āshi de liwu bendi abongale. Gbe a mbee gyo ābe befe or ye, wo shi-e nya a na be shi undi angwu a bong ha Unim ye, ha undi angwu u kpē ukpanda."
40018018	"Mi kee le men puu mà ngye le, kiwom ashi ma tel āshi he igye anyin, Unim u tel āshi he lifung-atabe or. Àshi ma tel āshi he igye ye, Unim u tel āshi he lifung-atabe or ye.
40018019	"Mà mbee ngye le, gbe bendi befee he igye i be tim lè bii mi 'iwom ken, Atyagi angwu he lifung-atabe u sha āshi.
40018020	He 'iteng ashi bendi befee or, bekie or, be kpee he lizen ligi mi kwa utung ha abe há."
40018021	Ipita a die be hwaa lè Ujeso, bii he le: "Atyagi, gbe unwandagi a shi ban mi, mì tyang ke-e 'ugbe 'afung? Mì tyang ke-e 'ugbe 'adyong-ifee a?"
40018022	Ujeso a kung fan he le: "E-e-eng, kugbe 'adyong-ifee a ye, tyang ke-e 'ugbe asi akie lè hwu lihwo 'ugbe 'adyong-ifee.
40018023	"Gim gbe lè Kusu Unim 'itaa i. Ki ma yi lè usu angwu a maa kee le u ngya 'ugii úndē uma angwu bendi aki bema bè yi lè he.
40018024	A keb akwuale. Be hà be lè undi aki ken angwu a zi-e lihwua igaa unde asisilisi asisilisi.
40018025	A ma yi lè úndē u hwee he ye. Ukaandi uma a de le bè kwu-e ufe-gyang lè ungye-ma lè bebwaa-ma lè biwom puu abi ù yi lè bi, lè ndyebb zi kpē úndē uma hè be bè hwee he lihwua.
40018026	Undi ana a bel tim anung he itang, u de ukaandi uma le: 'Ukaandi, kusi mi tim-a anung le wò ngib lityam, mbee ke-m 'anwaa 'unyong zangg. Mi ba hwee-a unde ugang puu.'
40018027	Beshi be shi ukaandi uma lè he. A de-e le ù ndo gye, a tyang lihwua ke-e.
40018028	"Undi umen i a gbe ligye lè kpee lè unde-ma ken angwu a zi-e lihwua úndē zangg. A kwu-e, u hwom he abwo he umbell, u de-e le ù hwee he unde uma 'unyin.
40018029	Unde-ma a tim anung he itang, tim he anung le kusi ù ngib lityam, mbee ke-e 'anwaa 'unyong zangg. U ba hwee he unde uma puu.
40018030	A swan, a kwu-e lè fe he igaadye le ù kwu há kpamm u gbe hwee he unde uma.
40018031	Bende-ma, bendi aki abe be teng, be ndè ashi a shi. Ki nyung ābe he lityam kangg. Be lè bun de ukaandi ubell ashi a shi puu.
40018032	"Ukaandi uma a ko he de-e le: 'Wò yi ubibi, mi tyang lihwua angi wo zi-m ka-a, likorye wo tim mi anung.
40018033	Hang wo kwu lè beshi ha unde-gang ná mí ma yi lè beshi ha awo.'
40018034	Ki nyung ukaandi anwuna he lityam kangg. A de le bè kwu undi aki anwuna lè fe he igaadye, be ke-e 'ingie há kpamm u gbe hwee he unde uma puu."
40018035	Ujeso a fe lishi ityang anyin le: "Kitaa ana na Atyagi angwu he lifung-atabe u be shi amen, gbe undi-undi u tyang ke unwanam lè he lityam ye."
40019001	Ujeso a kong ashin puu, a bo lè há he 'ubong Ugalili gye he igbindi umbwo Ujodan he 'ubong ahwu be ko le Ujudia.
40019002	Bendi be ma kwuo pwom he. A mbee bendi-angmam abe be be há.
40019003	Bendi Iferesis besuso be be kung he lè he 'usi, be bii he le: "Iten ityan i bong le undi ù ban libee, gbe ù yi lè atan-lengi a?"
40019004	Ujeso a fan ābe le: "Ma wa bo àshi be fee leěti le, kung lè há he ukpi-ikwu Unim a ma mbe ungikye lè ungingye ye a?
40019005	Unim a mbee de le: 'He atan-lengi anwun ungikye ù tyang atyam lè anam he-e ù gwaa ha ungye-ma. Ufe or, ungye-ma or, be fel ná undi ken.'
40019006	Bè tem yi bendi befee a ye, be fel anung ken. Bwo Unim na a shi ābe le bè bee, undigye ù shi ban ābe libee ye."
40019007	Bendi Iferesis bemen i be tem lè shi bii he le: "Fe 'i shi ná a, nyong Umosis a ma ke li uten le, ungikye angwu a kee le u ban libee ù fee 'ushia libee abanale ke ungye-ma de-e le ù ndo gye?"
40019008	Ujeso a mbee fan ābe le: "Umosis a ma ke men ikeb anyin le bwo ma teb àtyám, ma kpē àshi be hwua amen ye a. Ukpor kung lè he ukpi-ikwu igye anyin 'i ma yi ná ye.
40019009	Mi de men le ungikye uyang-yang angwu a ban libee he atan-lengi uyang-yang fem ashi le a kwu ungye-ma ha ungikye ususo tyang, hà a shi 'iban agbele ipel a, gbe a lè kpebb ungye ususo."
40019010	Bendi-utung bema be kung de-e le: "Gbe libee lì yi ashi 'itaa ana á, hà 'i ngbebb le undi ù kyebb ungye ye."
40019011	Ujeso a kung fan ābe le: "Àshi be kong i, bendi puu na be shi āshi mbeè ye. Bendi abe bè yi lè ikeb Unim na be kee-kee shi 'imen i mbeè.
40019012	Bendi gbamm be kee libee ye. Atan-lengi uma na ù yi i. Besuso be hwō 'ikwu lè he lifung andabell. Besuso, bendi be feé ābe ífee. Besuso be swan libee he 'uhwo Kusu Unim. Undi angwu u shi ashin mbeè, ù bong utebb anwun."
40019013	Bendi besuso be ma be lè bebwaa-bell le Ujeso ù pwom ābe abwo, u bii Unim le ù ke be 'ukwun. Bendi-utung bema be swan ndō ābe.
40019014	Ki ngbebb Ujeso ye. A kung de be le: "Mà tyang bebwani bè be hwaa lè mi. Mà swan ndō ābe ye, likorye abe 'itaa i na Unim ù yi Usu ubell."
40019015	A hà kung abwo ama pwom ābe, u bo gbe lè há.
40019016	He 'unyong ken ungikye ususo a ma be hwaa lè Ujeso, u bii he le: "Ukaandi, kibang 'itaa 'inunung ashi mì nya shi mî kwu lè likpan 'unyong angi lı ngyor igye kpamm?"
40019017	Ujeso a tem lè shi bii he le: "Kibang a, wo bii mi gbe lè 'inunung? Unim ufe-ufe na ù kee-kee yi ununung. Gbe wo kee le wo kwa lè likpan angi lı ngyor igye kpamm, wo ndor iten Unim."
40019018	A mbee bii Ujeso le: "Bibang 'itaa iten a?" Ujeso a de le: "Iten angi há na ì yi i. Gwu undi ye. Gbe ipel ha undi ususo fem ungye-gang tyang ye. Zì 'azi ye. Bè uman fe undi ye.
40019019	Fe atia lè anaa. Kì nyin-a lè unde-gang ná 'i nyin-a lè 'uhwo-gang."
40019020	Ungikye umen ana a mbee fan le: "Mi shi iten anyin puu. Kisuso 'i mbee teng le mì shi, mi hà kwu lè likpan limen i a?"
40019021	Ujeso a kung de-e le: "Gbe wo kee le wo fel gelalala, wo ndo gye ha awo ushu lè kung biwom bigang puu ndyebb zi, kung úndē ábi ke bendi-likaa, mà wo kwa lè 'ingbebb he lifung-atabe. Gbe wo shi ná, mà wo hà tem be pwom mi."
40019022	A gyo ashin gyo-gyo, a gbe ligye 'imbwee-imbwee likorye a ma mbu 'ingbebb kangg.
40019023	Ujeso a hà de bendi-utung bema le: "Mi kee le mà ngye le, ki ba kwa lè 'ingie kangg ka bendi-ingbebb le bè keb 'uhwo-bell ke Unim le ù kwu Usu ubell.
40019024	Mà mbee ngye le, kì yi pie-pie le 'igundu 'ì gbe he ligia uwo hwò ashi le undi-ingbebb ù keb 'uhwo-ma ke Unim le ù kwu Usu uma."
40019025	Bendi-utung bema be gyo ashin, ki kwu ābe he 'uhwo kangg. Be fel bii bende le: "Fe ayang ù ha be kwu lè likpan 'unyong?"
40019026	Ujeso a bel àshì ndè be kporr, kung de be le: "Undigye u kpan 'uhwo-ma mbeè ye. Ukpor biwom puu, Unim u sha ābi pie-pie."
40019027	Gyo Ipita le: "Ndè, li tyang biwom puu, fel bendi-utung begang. Kibang 'ì ha be kwu lifem lityan?"
40019028	Ujeso a kung de be le: "Mi kee le mà ngye le, mi Unwaa Undigye, mi ba fel Usu ukaandi, kwa he 'idem 'usu he igye ifufe angi ı be lè há 'ushu. Men bendi-utung begi, abe lihwo lè be befee i, ma ba kwa utung ha ami he bidem 'usu titi, maa àshì Izwell angi lihwo lè ngi afee ushe."
40019029	A mbee de be le: "Kiwom 'iyang-yang ashi undi a gbe tyang āshi he 'uhwo 'ugi, mà 'ì yi ushu or, bebwaa or, bebwende or, atyam or, anam or, ùtiá or, u ba kpa lifem hwà abina tyang 'usi-usi, u mbee kpē likpan 'unyong angi lı ngyor igye kpamm.
40019030	Bendi gbamm abe bè yi 'ushu 'anaa-anaa i, be ba fel item; abe bè yi item 'anaa-anaa i, be be fel 'ushu."
40020001	Ujeso a ma bun ityang anyin de le: "Kusu Unim 'ù yi 'itaa ken ha ungikye ken angwu a ma yi lè ùtiá. A bo leèti-leèti lè kpē bendi le bè lè shi-e aki ha ahe utia.
40020002	A bong le u ka ābe undi-undi únde nya a na be ke he liti. A kong, be gbe lè kpi aki ashele ha ahe utia.
40020003	A mbee gye he ushokwo he inde idyong-inde lè ndè bendi-iso bè yi naa hà likor.
40020004	A kung de be le: 'Men or titi mà ndo te lè shi-m aki he utia. Mi ba ka amen únde nya a na 'ì yi le bè ke.' Be mà gbe ndǒ he aki ashele.
40020005	He libwee 'udyan lishi a mbee kpē bendi aki 'itaa a ken. He inde ikie u mbee lè kpē besuso.
40020006	He inde idyong angi likwulukwu a mbee gye he ushokwo lè ndè bendi-iso bè yi naa há likor. A bii ābe le: 'Kibang a, ma kung liti libo ban naa nyin?'
40020007	Be kung fan he le: 'Likorye 'ì yi lè undi angwu a kpé li he aki ye a.' Ufe a kung de be le: 'Mà ndo te lè shi-m aki ha ami utia.'
40020008	"Likwulukwu li kung gyebb angi bè wee aki. Ugyang utia a kung de undi angwu a maa ndè gbe lè bendi aki bema le ù lè de bendi aki le bè ma wee, u ko ābe be ukem he-e ù ke undi-undi únde uma. U kpi 'ikwu lè abe be be umbee-likel, hà gye ha abe be be 'ushu.
40020009	Bendi abe be ma kpi aki he inde idyong, a ke be undi uyang-yang únde ná be ke undi he liti libo.
40020010	Bendi abe be kpi aki 'ushu be be le be kpa úndē. Be maa kong le befe be ba kpa únde u go hwà abe be be umbee-likel. Ukpor a ke undi-undi 'itaa ken.
40020011	Be kpē unde ubell keb inem anemale fe ugyang utia.
40020012	Be kong le: 'Bel abe li shi aki liti libo gbangg, ishu i bi li na wo ke li únde 'itaa ken ha abe be kee-kee shi aki he 'anwaa 'unyong zangg a?'
40020013	A kung de undi ken le: 'Udim-gi, gyo mi. Mi sha-a zī izi ye, likorye wo-gyang na wó yi bong le wo sha aki he liti he únde 'itaa ana.
40020014	Kanaa-anaa i wò kung únde ugang ndo gye. Mi ke men a puu 'itaa ken, mà angwu há a kpi 'ushu or, umbee-likel or.'
40020015	Atyam a hà bii he le: 'Mì nya yi lè ikeb le mi sha 'iwom lè únde ugi 'itaa mi kee ye a? Wo bung ashi le bwo mi ke faale 'akwukwell â?' "
40020016	Ujeso a kung kong le: "Ashin na 'ı tyung amen le bendi abe bè yi item, be ba fel 'ushu; abe bè yi 'ushu, be be fel item."
40020017	Nya a na Ujeso befe lè bendi-utung bema be maa ndor àshì gye he Ujeruselem, a ko ābe lihwo lè be befee gye he ufaa kung de be le:
40020018	"Mà gyo, li gya he Ujeruselem he 'ipi ashi undi u be kung mi ke bekaandi abe be shang Unim lè bekaandi abe be hwua bendi Iten. Be ba ka ikeb le bè gwu-m.
40020019	Be ba kung mi ka bendi abe bè yi 'ubong 'utyan a ye. Bendi bemen i be ba nyan mi, be kpam mi ikwun, be hà maa gwu-m bee he 'ikpakpaa. Ukpor he liti angi lekie mi ba tem wum lè he lihwu."
40020020	Ungye Uzebedi a ma hà be lè bebwaa-ma, bengikye befee, be hwaa lè Ujeso. A keb he itang fe Ujeso, u bii he ukpell.
40020021	Ujeso a kung bii he le: "Kibang ukpell angwu wo kee." A fan Ujeso le: "Mi kee le wò ke-m úkyébb le he 'unyong ahwu wo be fel Usu, bebwaa-gi abe befee i be ba kwa utung ha awo, undi ken u kwu-a lè he 'ubwo lizen, angwell lè he 'ubwo limbell."
40020022	Ujeso a hà de be le: "Má ngye ashi ma bii ye. Men ma nya kpa 'ingie ashi mi ndo be kpē i mbeè a?" Be bong le be kpa āshi mbeè.
40020023	Ujeso a kung de be le: "Ma kpa 'ingie he 'uhwo 'ugi, ukpor mi-ì yi lè ikeb le mi waa undi angwu u be kwu-m lè he 'ubwo lizen or, kwu-m lè he 'ubwo limbell or ye. Atyagi ugyang u ba kung biteng bimen i ka bendi abe a shi ābi ndor ābe."
40020024	Bendi-utung Ujeso abe be teng lihwo be gyo 'iwom ashina. Be fel he ingywo fe bebwaa Uzebedi ana.
40020025	Ujeso a kung ko ābe befe puu be he 'iteng ken, u de be le: "Má ngye ná bendi abe be kee le be kwa bekaandi abe be ndè gbe lè bendi be tyung ikeb ibell. Be sha bendi be fel ná ifee.
40020026	Ukpor men mà shi ná ye. Men ufe, undi angwu a kee le u kwa ukaandi, ù bel fel uboyi bendi abe be teng.
40020027	Undi he liwu līmen angwu a kee le u kwa atie-lishi ūmen puu, undi umen ana ù keb 'uhwo-ma fel ufee bendi,
40020028	nya a na mi Unwaa Undigye, mi be le bendi bè kwu iboyi igi a ye. Mi be le mî kwu uboyi bendi a, mi mbee kung 'uhwo-gi ke, mî pong bendi gbamm."
40020029	Nya a na Ujeso befe lè bendi-utung bema be maa ndo gbe lè he Ujeriko, bendi be ma ti kwuo pwom he.
40020030	Bendi befee abe be ma hwuà ashi be ma yi kwu he 'ukwo. Be gyo le Ujeso u ba lè há, ba gba nya he 'ukwo 'umen ana. Be fel gaa le: "Ukaandi, igia Udebid, kwu lè beshi ha abel."
40020031	Bendi gbamm be fel gaa fa ābe le bè naa lè 'ihwee. Behwua-ashi aben be hà mbee kung gaa kangg le: "Igia Udebid, kwu lè beshi ha abel."
40020032	Ujeso a hà naa, u de be le bè be. A bii ābe le: "Kibang ma kee le mì shi ke men?"
40020033	Be fan he le: "Ukaandi, li kee le wò buu li atong-shi."
40020034	Beshi be shi Ujeso lè be. A tyua ābe abwo he atong-shi. Nya 'ukwo-ukwo be fel nda. Be gbe utung ha ahe.
40021001	Nya a na Ujeso befe lè bendi-utung bema be maa ndo wu he Ujeruselem, be lè wu he ushokwo Befeji he liten ukwell angwu be ko le Olif. Ujeso a hà de bendi-utung bema, bendi befee, le u la som ābe gya he 'ushu.
40021002	A de be le: "Mà gye he 'ubong ahwu 'ù yi he 'ushu ana. Ma la wa há, ma ndà 'ukaa-inyia tyuu há lè ahwu umbe. Mà pell ābe a puu befee be lè be ke-m.
40021003	Gbe undi a bii amen atan-lengi angwu ma pell kung ābe, mà de-e le, ki fong Atyamen lè be, mà u tyang amen ma ba lè be."
40021004	Ashin 'i shi nya a na undi angwu a maa tye ugie 'isom Unim a ma kong leěti a.
40021005	A ma de le: "Mà de bendi Uzayon le, usu ubell u ba lè há. Ù yi mbiloo. U pwom he ushom 'ukaa-inyia."
40021006	Bendi-utung Ujeso be te lè shi nya a na Ujeso a de be.
40021007	Be lè be lè 'ukaa-inyia lè unwaa ahwu be ke-e. Be kung bihwom bibell kie āhwu he item. Ujeso a hà bel kwu há.
40021008	Bendi gbamm be kung bihwom bibell kie he 'ukwo kpuludududu. Besuso be kpi akikie 'iwua kie he 'ukwo.
40021009	Bendi abe be maa te Ujeso lè he 'ushu lè abe be maa pwom he lè he item be maa gaa kong le: "Ipee ì kwu ke igia Udebid. Kukwun 'ù kwu ke undi angwu u be he lizen Atyetyan Unim. Ipee ì kwu ke Unim."
40021010	He 'unyong ahwu a wu há he Ujeruselem, ki kwu bendi puu abe há he 'ukwo kangg. Be fel bii le: "Ù yi 'ibang 'itaa undi a?"
40021011	Bendi abe be ma yi utung ha Ujeso be fan le: "Ù yi undi angwu u tye ugie 'isom Unim angwu u be lè he Unazaret he 'ubong Ugalili a."
40021012	Ujeso a gye he afee Ushom Unim há he Ujeruselem. A ndè bendi abe be ndyebb biwom zi lè abe be ndyebb há he Ushom Unim, a ndō ābe wu he igye. U nyii itebul bendi abe be gie únde lè bidem bendi abe be ndyebb inwaa ukwuo abakpa zi wu hell.
40021013	A hà kung de be le: "Be ma fee ndor he 'ushia Unim leěti le Unim a de le, be ba ko Ushom uma le 'iteng ashi bendi be kong ha ahe, ukpor men ma shi-e a bel 'iteng ashi ma ndyell zì 'azi."
40021014	Bendi abe be hwuà ashi lè abe be hwō abee be be hwaa lè Ujeso há he Ushom Unim. A mbee ābe puu.
40021015	Bekaandi abe be shang Unim lè abe be hwua bendi Iten be ndè bikwele-uhwo abi Ujeso a shi, be mbee gyo ná inwaabwan be fel gaa le: "Ipee ì kwu ke igia Udebid." Befe be fel he ingywo.
40021016	Be kung bii Ujeso le: "Wo gyo ashi inwaabwan i gaa ana a?" Ujeso a bong, u de be le: "Men ma wa bo àshi be fee he 'ushia Unim mà ye a? Be fee le: 'Wó hwua inwaabwan lè abe bè so-i nyia àbí hè be bè pee-a.' "
40021017	Ujeso a gbe tyang bekaandi bemen i há he Ujeruselem bo ndo he Beteni. A ngyor há he Beteni taa ashi.
40021018	Ashi a taa, nya a na Ujeso a maa tem lè há Beteni u gye he Ujeruselem, itung i maa fel ndo he.
40021019	A bel àshì ndè ùkwán angwu be ko le ufik naa he ufaa ubo. A gbe gye há lè nde-e ù yi lè agbe ye, ù yi ashia-ashia. A kung de ùkwán ana le ù hà tem wum agbe ye kpamm. Ùkwán ana a mà hwō nya 'ukwo-ukwo.
40021020	Bendi-utung bema be ndè ashin, ki kwu ābe he 'uhwo kangg. Be fel bii he le: "Ki shi ná a, ùkwán anwuna a hwō 'ukwo-ukwo 'itaa ana?"
40021021	Ujeso a kung de be le: "Mi kee le mà ngye le gbe ma fe lityam ha ami faale atyāngale, ma sha ashi mi shi ùkwán ana mbeè, ma mbee sha gba gyong ashi mi shi ana or, ma da ukwell le ù kwuo lè wu he umbwo ukaandi or, u kwuo.
40021022	Kiwom 'iyang-yang ashi ma de Unim lè lishi andorale le ù shi ke men, ma kpa āshi."
40021023	Ujeso a ma mbee gye he Ushom Unim há he Ujeruselem. Nya a na a maa hwua bendi biwom há, bekaandi abe be shang Unim lè bekaandi abe he 'ubong be lè bii Ujeso le: "Lè hung wo be lè ikeb angi wō-ò shi biwom bimen i? Ayang a ka-a ikeb imen i?"
40021024	Ujeso a fan ābe le: "Mi bii amen 'ibibi ken ukpong. Gbe ma fan āshi, mi or mi da amen undi angwu a ke-m ikeb angi mı kung shi biwom abin.
40021025	Ayang a ke Ujon ikeb angi a maa kib bendi he umbwo? Unim na a ke-e a, hà bendigye a?" Be maa fel tyāng lè bende le: "Lì fan 'imen i le ana? Gbe li fan he le Ujon a maa kib bendi he umbwo he ikeb Unim a, u bii li le, fe 'ibang 'i tan lè shi li bong ha Ujon ye?
40021026	Ukpor lì nya de-e le Ujon a maa kib bendi he umbwo he ikeb angi undigye â? Li shell àshi bendi betyan be be shi li, likorye befe puu be bong le Ujon ù yi undi angwu u tye ugie 'isom Unim a na afong."
40021027	Be hà kung fan Ujeso le be ngye ye. Ujeso a de be le ufe or u da ābe undi angwu a ke-e ikeb angi u shi biwom bimen i ye.
40021028	Ujeso a de be le: "Mà gyo mi hè men mà ndè 'iwom ashi ityang anyin i tyung amen. Ungikye ken a yi lè bebwaa bengikye befee. He liti ken a lè de angwu gbel le ù gye-e he útiá.
40021029	A ma swan de atyam le u ta há ye. Ukpor lè he 'ushu a gie ugim uma, u fel te átyám he utia.
40021030	Ungikye umen i a hà mbee lè de unwaa-ma angwu 'isun le ù gye-e he utia. A bong de-e le: 'Ukaandi, mi ta.' Ukpor a te ye."
40021031	Ujeso a hà bii ābe le: "Bebwaa abe befee i, angwu yang a shi ashi átyám a kee?" Be fan he le angwu gbel a. Ujeso a kung de be le: "Bendi abe be kpē 'ukpanda or, bendi akpela or, be ba kpa Unim ná Usu ubell teng amen.
40021032	Ujon angwu u kib bendi he umbwo a be bun 'ukwo Unim de men ná mà kwu kpa-kpa, ma kpe ngi ye. Bendi abe be kpē ukpanda lè abe akpela be bong ha ashi a ma bun de be. Mà na men ma ndè bendi aben be bong ha ashi a bun, kife-ife or 'i fel shi amen ma gie igim īmen, hè men mà bong ha ashi a bun ye."
40021033	Ujeso a de le: "Mà gyo ityang isuso lè. Ungikye ususo a ma nam ùtiá, kwan ìkwán angi be bung agbe ángi shì 'utyuo; a kaa ugbe fe-e kel-kel; u tem 'ania he 'ipi be shor agbe ikwan ana kung umbwo ángi; u shi udye angwu bendi be kwu kang he ùtiá. A kung ùtiá uma fe bendi le bè ndè gbe lè he. A hà bo ndo litan gye he 'ubong 'ususo.
40021034	Kunyong 'u ma fel ahwu bendi be bung agbe ikwan. A hà som ifee ima hwaa lè bendi be bung agbe ikwan. A hà som ifee ima hwaa lè bendi abe be ndè gbe lè utia uma ana le bè lè kpē ūkpō uma be ke-e.
40021035	Bendi abe be ndè gbe lè ùtiá ana be kwu ufee angwu ken kpam. Be maa angwu ken akor. Be hà kwu angwu ken gwu.
40021036	Ungikye umen ana a som ifee ima fel gbe gyong abe 'ushu hwaa lè bendi utia bemen ana. Bendi utia bemen ana be mbee shi ābe 'itaa ken ná be shi abe 'ushu.
40021037	He umbee-likel a hà kung unwaa-ma ugyang som hwaa lè be, lè ugim le 'ì shi ná ana or be ba ka he ufe ife.
40021038	He 'unyong ahwu bendi utia ana be bel àshì ndè unwaa ugyang utia ana, be de bende le: 'Anwun na u be zī lishi átyám. Mà lì gwu-e, mà ùtiá anwun u fel utyan.'
40021039	Be kwu-e fem lè he lè he utia tang gye he igye, lè gwu-e tyang há."
40021040	Ujeso a hà kung bii àbe be gyo he le: "Gbe ugyang utia umen i a hà te lè hwaa lè bendi utia bemen ana, u sha ābe 'ibang a?"
40021041	Befe be fan Ujeso le: "U gwa mbeè bendi bebibi bemen ana puu faale ifung. U kong ùtiá uma ke bendi besuso abe be be ke-e ūkpō uma he 'unyong 'uyang-yang."
40021042	Ujeso a mbee bii ābe le: "Ityang angi be fee he 'ushia Unim leěti, ma wa bo āngi ngye ye a? Be fee le: 'Kukor ahwu bendi abe be tye ushom be swan āhwu le 'u ngbebb he ushom atyele ye, kufe na 'u tem fel kwu ushom naa, genn. Atyetyan Unim na a shi ashin. Ki kwu li he 'uhwo kangg.' "
40021043	Ujeso a hà kung de be le: "Mà nem ba kwa lè abwo he Kusu Unim ye; Unim u ba waa kung bendi abe be shi biwom abi a kee le bè kwu lè abwo he Kusu uma. [
40021044	Undi angwu a mbu pwom nya he likwu 'ukor 'umen ana, u ba bun he ate-ate. Ukpor gbe 'ukor 'umen ana 'u mbu kpǒ he, ku kpò mbyor he.]"
40021045	Bekaandi abe be shang Unim lè bendi Iferesis be gyo ityang imen i puu, be ngye le Ujeso u kong gba lè befe a.
40021046	Be fel kee 'ukwo ahwu be kwu-e. Be shell bendi likorye bendi be bong le Ujeso ù yi undi angwu u tye ugie 'isom Unim a.
40022001	Ujeso a mbee kong ha bendi gbe he ityang.
40022002	A de be le: "Kusu Unim 'ù yi ná usu ken angwu a ma kam le u ndo kpebb ungye ka unwaa-ma.
40022003	Usu umen i a ma som iboyi ima le ì lè de bendi abe a ko be he 'ipam libee limen i le 'unyong 'u fel há. Ukpor be swan le be ba ye.
40022004	A mbee som iboyi ima isuso le ì lè de bendi bemen ana le: 'Lizi li bi. Biwom puu bi fel ukem. Mà be lè.'
40022005	Ki gbee bendi bemen ana ye. Undi ken a gbe ndo ha ahe utia; angwell u gbe ndo he 'ate.
40022006	Abe be teng be kwu iboyi ana kpam gwu.
40022007	Usu a fel he ingywo kangg. A som ishogya ima, i lè gwu bendi bemen abe be gwu iboyi ima ana, i ting shī ābe 'ubong 'ubell puu.
40022008	A hà ko iboyi ima angi i teng de be le: 'Mi kam 'ipam libee 'igi 'i mbee. Bendi abe mi ma ko ana be kpè ye.
40022009	Kanaa-anaa i, mà tang he igbaakwo lè ko bendi gbamm 'itaa ma ndè be he 'ipam ashin.'
40022010	Iboyi ima ana i bo ndo há he igbaakwo lè ko bendi puu abe be ndè. Be ko àbe bebibi or, abe benunung or. Bendi be sho há he 'ipam gbamm.
40022011	"He 'unyong ahwu usu a be shun inditen begaandi bema, a ndè undi ken angwu a ma fe inditen angi libee ye.
40022012	Usu a kung bii undi umen ana le: 'Udim-gi, ki shi ná a, wo fe inditen libee a ye, wo bel be kwu ko nyin?' Ungikye umen ana a kwu kpii.
40022013	Usu a kung de iboyi ima le: 'Mà kwu-e bua he indi he abwo lè abee, kwu-e gye lè he he igye lè tye he 'ipi 'ifufebb 'ì yi. Nya na u be kwu ki kem ishang.' "
40022014	Ujeso a hà fe ityang imen i lishi le bendi gbamm na ufe a ko, ukpor bendi zangg na u be gia kung.
40022015	Bendi Iferesis be ma gbe he ufaa lè tim azu ná be be kung Ujeso lè he 'usi hè be bè gyo le u mbwa lè he līngmam a.
40022016	Be gia bende lè bendi Usu Uherod som hwaa lè Ujeso. Be lè hwaa lè Ujeso, de-e le: "Ukaandi, bel li ngye le wò yi undi angwu u kong 'igyang a. Li ngye le wo hwua bendi 'igyang gba lè ashi Unim a kee le bè shi faale 'ushell likorye wo maa anung gbe lè 'iwom ashi bendi be gim ye. Bendi puu bè yi-a 'itaa ken."
40022017	Be hà bii he le: "De li ugim ugang. Iten ityan i bong le lì tye ukpanda ke Usu ukaandi angwu he Urom à, hà lì tye ke-e ye?"
40022018	Ujeso a ngye beshu bebell. A kung de be le: "Men bendi-ilam, kibang a, ma kung mi lè he 'usi?
40022019	Mà tyung mi ukwudi ūmen angwu ma tye ukpanda ana." Be be lè ukwudi tyung he.
40022020	A hà bii ābe le: "Lìshī ayang lè lizen ayang, be fee fe nyin?"
40022021	Be fan he le: "Angi Usu ukaandi angwu he Urom a." Ujeso a kung de be le: "Àshi 'ì yi ashi Usu, mà kung ke Usu. Àshi 'ì yi ashi Unim, mà kung ke Unim."
40022022	Be gyo ashin gyo-gyo, ki kwu ābe he 'uhwo kangg. Be gbe lè há tyang he.
40022023	Bendi Isadusis be bong le undi u tem wum lè he lihwu ye. Nya he liti limen ana bendi besuso lè he liwu limen i be ma lè hwaa lè Ujeso.
40022024	Be de-e le: "Ukaandi, Umosis a hwua li le, 'Gbe undi a hwō tyang ungye faale unwaa, unwanam ù kpebb kung ungye-uhwuu hè ūbū ungwende angwu a hwō ù nim ye.' "
40022025	Be gye 'ushu kong le: "Ki ma yi lè bengikye bedyong-ifee abe be ma yi bebwanam bende ha abel i nyin. Angwu gbel a ma kpebb ungye. A hwō tyang he faale unwaa. Angwu a pwom lè he, a kpebb kung ungye-uhwuu ana.
40022026	Ufe or a hwō tyang he faale unwaa. Ki shi fe bebwanam bende bedyong-ifee ana nya 'itaa ken.
40022027	Angwu ungingye a hà hwō.
40022028	Nyong bendi be be wum lè he lihwu, ungingye anwun u ba kwa ungye ayang a, bwo befe a puu bedyong-ifee be kpebb he, hwō tyang he?"
40022029	Ujeso a fan ābe le: "Ma mbeb! Ma bii ashin le bwo ma ngye igie Unim or, ngwu mà ngye ikeb ima or ye a."
40022030	A hà de be le: "He 'unyong ahwu bendi be be wum lè he lihwu, libee lì tem ba kwa ye, likorye bendi puu be ba fel nya a na idengell Unim angi he lifung-atabe a.
40022031	Ma bii mi gbe lè awumale lè he lihwu; ma wa bo igie Unim angi Umosis a fee ye a?
40022032	A fee le Unim a kong le: 'Mì yi Unim angwu Ebraham lè Azik lè Ujekob.' Ufe ù yi Unim bendi bewum a. He 'unyong ahwu Unim a kong ashin, bendi bemen ana be ma hwō he agwo mà, ukpor bè so bewum he ashi Unim."
40022033	Bendi puu abe be gyo ashin, ki kwu ābe he 'uhwo kangg gbe lè biwom abi u hwua ābe.
40022034	Bendi Iferesis be ma gyo le Ujeso a shī Isadusis ungwu, be tem fan Ujeso mbeè ye. Befe be hà be hwaa lè Ujeso.
40022035	Undi ubell ken angwu u hwua bendi Iten a kung 'ìbībī liketye bii Ujeso he-e ù mbu lè he līngmam.
40022036	A bii he le: "Ukaandi, uten angwu yang a dyam hwò puu?"
40022037	Ujeso a kung fan le: " 'Kì nyin-a lè Atia Unim lè lityam ligang puu, lè 'ūnyōng 'ugang puu, lè ugim ugang puu.'
40022038	Uten anwun na ù yi 'indee-indee, u dyam hwò puu.
40022039	Utepwom uma u shi le: 'Kì nyin-a lè unde-gang ná 'i nyin-a lè 'uhwo-gang.'
40022040	Iten angi Umosis a ma ke lè biwom abi bendi abe be tye ugie 'isom Unim be ma de men, bife puu bi pwom lishi he iten imen ifee i a."
40022041	Nya a na bendi Iferesis be ma so ukem, Ujeso a bii ābe le:
40022042	"Kibang men ma gim gbe lè Ukristi? Ù yi igia ayang a?" Be fan he le ù yi igia Udebid a.
40022043	Ufe a mbee bii ābe le: "Ki shi ná a, Ukatia Kunyong Unim a ma shi Udebid a ko he le Atyam?"
40022044	A gye 'ushu kong le, "Udebid ugyang a ma de le: 'Unim a de Atyagi le: "Be bel kwu-m he 'ubwo lizen kpamm mi gbe tem bendi-linaa begang abee fe he itang." '
40022045	Gbe Udebid or a ma ko Ukristi le Atyam, ki nya sha ná a, ufe ù ha fel igia ima?"
40022046	Undi ken or lè he liwu libell a nem fan Ujeso likpe ken or mbeè ye. Kung lè há he liti limen ana gye 'ushu, undi ubell ken or a tem mbe lityam bii he 'ibibi ye.
40023001	Ujeso a hà kong ha bendi-utung bema lè bendi gbamm.
40023002	A de be le: "Bendi abe be hwua bendi Iten befe lè Iferesis na be kpē lishi Umosis, hà kong gbe lè Iten.
40023003	Kiwom 'iyang-yang ashi be hwua amen, mà shi āshi. Mà shī hwua kung likpe libell ye, likorye ashi befe be hwua na be shi ye.
40023004	Be kwuo biwom swa bendi abi bi ngbebb gbe be gbe he akele ubell iten angi i go gbe be, befe-gyang be tyua 'ubwo or há ye.
40023005	Be sha biwom le hè bendi bè nde be a. Be fee iten Unim fa he 'iwom bua bee he 'ushu lè igbebwo, be shā aliga wulututu hè bendi bè ndè shob le be fa Unim.
40023006	Ki nyin ābe le bè kwu he bidem abi be kie ndor bekaandi bendi he bipam or, he ishom angi be kwu liwu or.
40023007	Bè yi lè bigyor le hang bendi be kong lè be lè ife he ishokwo 'ate, ko ābe le bekaandi.
40023008	Mà shī bong undi ù ko amen le Ukaandi ye, likorye men puu mà yi bebwanam bende a. Bel puu lì kee-kee yi lè Ukaandi ken a.
40023009	Mà shī ko undi le Atyamen he igye anyin ye, likorye lì kee-kee yi lè Atyetyan he lifung-atabe ufe-ufe a.
40023010	Mà shī bong undi ù shī ko amen le Atie-lishi ye, likorye Ujeso Ukristi ufe-ufe na ù yi atie-lishi utyan.
40023011	Undi angwu a dyam hwò puu he liwu līmen, na u kwu uboyi ūmen.
40023012	Undi angwu u kung 'uhwo-ma gye he 'usi, Unim u ba keb he ba he itang. Angwu u keb 'uhwo-ma be he itang na Unim u be kung he gye he 'usi."
40023013	Ujeso a mbee kong le: "Ki ba kwa 'ibibi ka amen bendi abe ma hwua bendi Iten lè men Iferesis, likorye mà yi bendi-ilam a. Ma kwuu bendi 'ukwo he angyele gbe lè Kusu Unim gbe he ahwuale Iten he 'ukwo ahwu igie Unim ì nung ābe ye, ì hà ndo nung amen agyang ye. [
40023014	Ki ba kwa 'ibibi ka amen abe ma hwua bendi Iten lè men Iferesis, likorye mà yi bendi-ilam a. Ma ngyuu bengye-uhwuu. Ma hà kong ha Unim gbe 'igbe hè bendi bè de le mà yi bendi benunung a. He atan-lengi anwun men ma kpē 'ingie hwò bendi abe be teng puu.]
40023015	"Ki ba kwa 'ibibi ka amen abe ma hwua bendi Iten lè men Iferesis, likorye mà yi bendi-ilam a. Ma tan ha abee, ma ngwee binong lishor hè men mà shi undi ken or ù bong àshi men ma bong. Gbe ma ndè undi angwu a bong, ma shi-e u fel ndor àshì gye he 'índē hwò amen.
40023016	"Ki ba kwa 'ibibi ka amen bekaandi abe ma teng bendi, ki shi lè ashi ma ngye ye. Ma hwua bendi le gbe be tàm Ushom Unim angwu he Ujeruselem, bè yi porr le be ban utamale ubell. Ukpor gbe be tàm bigbor igold abi bì yi há he Ushom Unim, kì ha kwa kpe-kpe le bè shi utamale ubell.
40023017	Men bikpel-ye bekaandi abe ma ngye 'iwom ye. Bigbor igold na bi dyam hwò à, hà Ushom Unim angwu a shì ābi bi hà fel ta-ta ke Unim a?
40023018	Ma mbee hwua bendi le gbe be tàm 'iteng ashi be shang Unim, bè yi porr le be ban utamale ubell. Ukpor gbe be tàm 'ityuale ashangale a, kì ha kwa kpe-kpe le bè shi utamale ubell.
40023019	Má ngye 'iwom ye. Kityuale na 'i dyam hwò à, hà 'iteng ashangale ashi 'i shi āshi i hà fel ta-ta ke Unim a?
40023020	Ashin 'i ze le gbe undi a tàm 'iteng ashangale, hà a tàm lè 'ityuale ashi be shang há or titi.
40023021	Gbe undi a tàm Ushom Unim, hà a tàm lè Unim ugyang angwu ù yi há he ushom umen i or titi.
40023022	Gbe undi a tàm lifung-atabe, hà a tàm lè 'idem 'usu Unim lè Unim ugyang angwu ù yi kwu há.
40023023	"Ki ba kwa 'ibibi ka amen abe ma hwua bendi Iten lè men Iferesis, likorye mà yi bendi-ilam a. Biwom ná afufeb or, gbe a hwaa, ma hwua āngi he biteng lihwo, ma ke Unim likwu ken, ukpor ma mor iten isuso angi ì yi 'indee-indee lè ashele. Iten imen i na ì yi i: Amaale bendi ishe kpa-kpa, atyungale beshi, lè akongale 'igyang. Mà shi bimen abin puu, gia bisuso shi, tyang bisuso ye.
40023024	Men bekaandi abe ma teng bendi, ki shi lè ashi ma ngye ye, ma fem uteteng lè he 'utyuo tyang he itang, ukpor ma kung 'utyuo su ngwo lè 'igundu.
40023025	"Ki ba kwa 'ibibi ka amen abe ma hwua bendi Iten lè men Iferesis, likorye mà yi bendi-ilam a. Ma to item igbaala lè indor īmen ife-ife, ukpor afee ábi a shi sho lè biwom abi ma ngyuu bendi kpē kung.
40023026	Men Iferesis, ki nung amen ye ná bihwua-ashi nà. Mà kpi 'ikwu to bigbor bīmen lè he afee hè bi bì fel bitaa-bitaa, mà item ábi i taa.
40023027	"Ki ba kwa 'ibibi ka amen abe ma hwua bendi Iten lè men Iferesis, likorye mà yi bendi-ilam a. Mà yi 'itaa ken ha akwun angi be gbaa āngi ùnìm ufung. Item ángi i ngbebb he ashi kangg. Afee ángi a shi sho lè ikeb bendi lè 'īnung.
40023028	Kitaa 'imen i na men mà yi ngbebb-ngbebb he ashi bendi, ukpor àtyám āmen a shi sho lè ilam lè bibibi."
40023029	"Ki ba kwa 'ibibi ka amen abe ma hwua bendi Iten lè men Iferesis. Mà yi bendi-ilam a. Ma tye akwun bendi abe be tye ugie 'isom Unim abe betiemen be ma gwu, ma kōng àngi bendi benunung abe bètım.
40023030	Mà yii kòng le mà be kwu he 'unyong 'utim a, hang ma ma gwu bendi abe be tye ugie 'isom Unim ná betiemen be maa shi ye.
40023031	Ashin 'i tyung le ma bong le mà yi igia bendi abe be ma gwu bendi abe be tye ugie 'isom Unim a.
40023032	Mà ndo gye 'ushu mbee shì 'iwom ashi betiemen be ma shi ndor 'igem.
40023033	Men mà yi bebibi ná ìshiı, ki shi ná a, ma gim le ma ba buu hwaa agyele he 'índe?
40023034	He atan-lengi anwun mi kee le mà ngye le mi ba gya 'ushu som amen bendi abe be tye ugie 'isom Unim lè abe bebi-ashi lè bendi abe be hwua bendi biwom. Ukpor ma ba gwa besuso, ma maa besuso bee he 'ikpakpaa, ma be kpam besuso he ishom īmen angi ma kwu liwu. Ma be ndeb lè besuso mbee bipi sa-sa.
40023035	He atan-lengi anwun men ma ba kpa 'ingie he 'uhwo undi ununung uyang-yang angwu be gwu kung lè ha Ebell kpamm be wu ha Uzakaraya, unwaa Ubarakia. Uzakaraya na be ma gwu he Ushom Unim he 'udyan 'imbe ashi be shang Unim lè 'ipo ashi be ndor ta-ta ke Unim.
40023036	Mi kee le mà ngye le 'ingie bihwu bimen abin puu 'i fel ke bendi abe ati anyin a."
40023037	Ujeso a de le: "Aye, men bendi Ujeruselem, kunyong 'uyang-yang Unim u som undi le ù be tye ugie 'isom 'ima, ma gwa besuso, ma maa besuso akor. Mbee 'unyong kpamm mi kee le hang mi kpe men fe he uko ná ukwuo u kpē inwaa ima fe ha ahe abebaa, ukpor ma bong ye.
40023038	Kanaa-anaa i, mi kung abwo agi lè he 'uhwo-men.
40023039	Mi kee le mà ngye le kung lè he 'unyong ahwun gye 'ushu mà tem nda-m ye kpamm 'unyong 'u gbe fel ahwu ma de le, 'Kukwun 'ù kwu ke undi angwu u be he lizen Atyetyan Unim.' "
40024001	Ujeso a ma bo lè há he Ushom Unim le u ndo gya he 'iteng 'isuso. Bendi-utung bema be ma lè tyúng he Ushom Unim lè bipo bima gbamm nya he Ujeruselem.
40024002	Ujeso a bong le a ndè, u de be le: "Ushom angwu ma ndè i, u ba gyebb sha he itang kpemm. Kukor ken-ken or 'u ba ngyor pwom he 'ipi be pwom āhwu ye. A ba gyebb wa he itang puu."
40024003	Nya a na Ujeso a ma yi kwu he ukwell angwu be ko le Olif, bendi-utung bema be ma nyia te lè hwaa lè he. Be de-e le ù de be 'unyong ahwu biwom abi a kong bı be shi. Ù mbee de be 'iwom ashi 'ı be tyung le u ndo ba, ki tyung le igye i ndo mbee.
40024004	Ujeso a kung de be le: "Mà baa teng undi u ba lam amen.
40024005	Bendi gbamm be ba ba he lizen ligi da le befe bè yi Ukristi, Undi-likpan a, be fe bendi gbamm umbeb.
40024006	Ma ba gyo bekye abe kpee-kpee ha amen, ma gyo gbe lè bekye abe 'igbe-igbe. Nya he 'unyong 'umen ana mà shell ye. Kì yi kpe-kpe le abin bì shì ukpor umbee-likel igye anyin a wa fel a ye.
40024007	Abong-abong a ba ndo ha bende. Lishi-lishi li be ndo ha bende. Isun i be kwuo mbee bipi. Itung i be ndo bendi kangg.
40024008	Abin puu bi ba kwa 'anwaa 'ingie nya a na ukpi-ikwu uzwaa a.
40024009	"Bendi puu be ba tel amen he 'uhwo 'ugi. Be ba kwa amen la ka bendi be ka amen 'ingie, be be gwu amen.
40024010	He 'unyong 'umen ana bendi gbamm be tyang 'ukwo Unim, be tel bende, be ndyebb bende zi.
40024011	Bendi abe be bè iman le be bong 'isom Unim be hà ndo be fe bendi lisom.
40024012	Bìbíbı bi ba go kangg le 'i nem ba nyin bendi gbamm lè mi ye.
40024013	Undi angwu a be ngyor naa genn fe Unim lè wu he umbee-likel, u ba kwa lè likpan 'unyong.
40024014	Bendi be ba bun 'isom 'inunung gbe lè Kusu Unim de bendi mbee abong he igye puu, hè bendigye puu bè gyo 'isom 'inunung 'imen i. Igye anyin i hà mbeè."
40024015	"Ti ma ba nda ukong ubibi angwu u nim lè abong. Kimen i na Udaniyell angwu a maa tye ugie 'isom Unim a ma kong gbe lè shi nya a na a ma yi naa he 'iteng ashi be ndor ta-ta ke Unim. (Undi angwu u bo ashin, ù mā ma ngye likpe lima o.)
40024016	He 'unyong 'umen ana bendi abe bè yi he 'ubong Ujudia bè buu gye he ikwell 'usi.
40024017	Undi angwu ù yi he ushom 'usi, ù tem ban 'unyong le u shul gya he afee ushom la kung biwom bima ye.
40024018	Undi angwu ù yi he utia, ù tem ban 'unyong gye he ushaale le u là kung 'ihwom 'ima ye.
40024019	Há he 'unyong 'umen ana, ki ba kwa 'ibibi ka bengingye azam lè abe bè yi lè bebwaa he abwo.
40024020	Mà kong ha Unim le 'iwom ashin 'ì be shi lè 'akwuo, ngwu he liti uwell Ijuus or ye.
40024021	Kingie ashi bendi be be kpē he 'unyong 'umen ana, 'i ba dyam hwà 'ingie 'iyang-yang ashi undi a kpē kung lè há 'unyong ahwu Unim a shi igye anyin. Ki tem ba kwa lè 'ingie 'isuso ná ye.
40024022	Unim a shi ugim ndor le u die lè ati 'ingie 'imen i gem he 'uhwo bendi bema abe a waa kung a. Ù die lè ati 'ingie 'imen i gem ye, hang undi ken or u ba kpan ye.
40024023	"Nya he 'unyong 'umen ana, gbe undi uyang-yang u be de men le, 'Mà ndè, Ukristi ù yi nyin,' ususo u be de men le, 'Mà nde-e ù yi há ana,' mà bong ye.
40024024	Bendi gbamm abe be ko 'uhwo-bell le Ukristi lè abe be bè iman le be tya ugie 'isom Unim be ba ba. Be ba sha bikwele-uhwo hè gbe 'ì yi ābe pie-pie, hè be bè lam bendi abe Unim a waa kung.
40024025	Mà kwu gbelakaa ye! Mi-i de men biwom abin puu ndor he itang mà.
40024026	"Mà bè be de men le ù yi he afee libeb or, mà shī kee he gye há ye. Mà bè de men 'iteng ashi ù yi ndyell or, mà shī bong ye.
40024027	Mi Unwaa Undigye, mi ba ba 'itaa ashi 'indeb-nwaa 'ı ndeb he 'usi kung lè he 'igie ashin lè wu he 'igie ashell.
40024028	He 'ipi likwom lì yi, bipuuzabung bi gbong ba shwa há."
40024029	Ujeso a mbee kong le: "He 'unyong ahwu bingie bibibi abi bì yi ke bendi ati anyin bı be mbee-mbee, libwee li ba gya 'ifufebb, kufell 'ù tem be taa ye. Ikpen i ba mbwa lè he 'usi ba he itang. Biwom puu abi bì yi he 'usi bi ba gie.
40024030	Kitaa ashi 'ı tyung abele ugi, mi Unwaa Undigye, 'i ba fem he 'usi. Bendi ashi abong puu he igye anyin be ba kya. Be hà nde-m mi Unwaa Undigye ná mı be lè he 'usi lè ikeb lè 'ikung-gbo kangg.
40024031	Mi ba da idengell igi i gwee usom ukaandi, mi hà som āngi gye mbee igye puu lè gbong bendi abe Unim a waa kung, be kpee he 'iteng ken."
40024032	"Kì yi lè 'iwom ashi mi kee le mi hwua amen he ityang gbe lè ùkwán angwu be ko le ufik. He 'unyong ahwu ibubu ima i ndo hwaa ashia, ma ngya le 'ifong 'i ndo shul.
40024033	Kitaa 'imen na he 'unyong ahwu ma be ndè biwom bimen i bı shi, ma ngye le 'unyong ahwu mi Unwaa Undigye, mı be 'u fel he abwo.
40024034	Mi kee le mà ngye le biwom abin puu bi ba sha mà ukpong ugbe bendi abe bè yi he igye 'unyin i, u hà be hwō mbeè.
40024035	Lifung-atabe lè igye bi ba mbee, ukpor igie igi ife ì hà ndo mbeè ye, i kwa ngyor igye kpamm."
40024036	"Kì yi lè undi angwu a ngye liti or, ngwu ù ngye 'unyong or ahwu biwom abin bı be shi ye. Idengell angi he lifung-atabe or, mi Unwaa or, li ngye ye. Atyagi ufe-ufe na a ngye liti limen ana.
40024037	Kunyong ahwu mi Unwaa Undigye, mı be be 'i ba kwa 'itaa ken ná 'i ma yi he 'unyong Unuwa.
40024038	He 'unyong 'umen ana bendi be maa za bizizi, be ngwo bingwungwo, be kpebb bengye, be gye abee, kpamm lè kwom he liti angi Unuwa a ma mbo ngwee he 'inong lishor 'ikaandi, saa umbwo a hà ndor kangg sho mbee bipi.
40024039	Ki ma nung ābe ashi 'i maa shi ye kpamm umbwo u gbe sho gwu abe be teng puu. Kitaa 'imen na 'ı be kwu nyong mi Unwaa Undigye, mı be be.
40024040	Há he 'unyong 'umen ana bengikye befee be ba sha aki he útiá ken. Unim u ba waa kung undi ken, angwu ken u ngyor.
40024041	Bengingye befee be ba ko biwom he 'iteng ken. Unim u ba waa kung undi ken, angwu ken u ngyor.
40024042	Mà kwu lè 'akang, le bwo ma ngye 'unyong ahwu mi Atyamen, mı be be ye.
40024043	Mi kee le mà ngye le 'í yi yi le ugyang ushom u ngya 'unyong ahwu uzi u ngwee he he ushom, hang u kang ushom uma le hè uzi ù ngwee he ushom ana ye.
40024044	He atan-lengi anwun men or titi mà kam he 'unyong 'uyang-yang likorye mi Unwaa Undigye, mi ba ba he 'unyong ahwu ma ndor lishi ye."
40024045	"Ayang ù yi ná undi aki angwu u shi aki lityam ken, u bi lishi? Angwu há na átyám a ke-e ikeb le ù ndè gbe lè bendi aki abe be teng, u ke be lizi nya he 'unyong ahwu kpa-kpa.
40024046	Undi aki umen ana u ba kwa lè igor, gbe átyám a tem be nde-e a shi-e biwom bimen i dell-dell.
40024047	Mi kee le mà ngye le ātyām undi umen i u ba ka he ikeb le ù fel ndè gbe lè biwom bima a puu.
40024048	Ukpor gbe ù yi undi aki angwu ubibi a, u gim le atyam u ba ba akikye ye.
40024049	U keb bende-ma ikwun akpamale, u zī bizizi, u ngwo bingwungwo utung ha bendi ibwom.
40024050	Átyám u hà be tye-e imbul.
40024051	Átyám u kwa he ka he 'ingie kangg. U kwu-e lè ngib lishi fe ipel ha bendi-ilam. Nya na u be ki kem ishang."
40025001	Ujeso a ma hwua bendi le: "Kusu Unim 'u ba kwa ná bebwaasul lihwo abe be ma kwu nyong ùkyebb ungye angwu a ma shi 'ipam libee. Be ma gbē bimor-inde kwu ha abwo puu.
40025002	Abe bedyong be ma yi dangg ye; abe bedyong be shi dangg.
40025003	Abe dangg ye bedyong ana be ma kwu behwu besuso fem abe he bimor-inde tyang ye.
40025004	Ki shi le àbe dangg bedyong ana be ma kwu behwu he itooto ipel ha abe he bimor-inde.
40025005	Ukyebb ungye a ma shwie be ye, ki shi ābe a puu be gbe he 'unde.
40025006	"Lè 'ididyan 'usu be gbel ububo le ungye ufufe a be mà.
40025007	Bebwaasul lihwo ana be wum lè he 'unde. Be bo 'inaa nyung bimor-inde bibell.
40025008	Bebwaasul abe dangg ye be fel nyong àbe dangg behwu, hè be bè fe he bibell bimor-inde, likorye binde bi la nim.
40025009	Abe dangg be swan de be le bè ndo lè shun ndyebb lè he 'iteng 'isuso, likorye bè kee-kee yi he ungwu ubell a.
40025010	He 'unyong ahwu be gbe le be la shun behwu ndyebb, ukyebb ungye ufufe a be. Abe dangg abe bedyong be gbe utung ha ukyebb ungye ufufe ana gye he ushom. Be hà kung lìshì ngib.
40025011	"Lè he 'ushu abe dangg ye be tem. Be kong le: 'Ukaandi! Ukaandi! Buu li lìshì!'
40025012	Ukyebb ungye ana a de be le: 'Dia! Mi ngye men ye gbangg.' "
40025013	Ujeso a fe ityang anyin lìshī le: "Mà kwu lè 'akang likorye ma ngye 'unyong ahwu mi Unwaa Undigye, mı be be ye."
40025014	Ujeso a bun ityang le: "Kitaa ashin na 'ì yi ná Unim u kwu Usu. He 'unyong ken ungikye ususo a ma kam litan. A ko bendi aki bema kung biwom ushom uma fe be he 'ubwo.
40025015	A fem undi-undi ūshī lè únde 'itaa a ngye-e le u kwa mbeè. A ke angwu ken igaa ikwudi asi afee lè ngi lihwo. U ke angwell igaa lisi. U mbee ke angwu ken igaa lihwo. A hà bo ndo litan.
40025016	Nya 'ukwo-ukwo undi aki angwu a kpe igaa asi afee lè ngi lihwo a shi ūshī lè ngi. A ndè alada ashia-ashia ha únde angwu átyám a ma ke-e.
40025017	Undi aki angwu a kpē igaa lisi or a ndè alada ashia-ashia ha únde angwu a ma kpē.
40025018	Ukpor undi aki angwu a kpē igaa lihwo, a kung āngi lè tem ndyell he itang.
40025019	"Ki gbe 'igbe kangg, ukaandi bendi aki ana a hà ngyu. A ko bendi aki bema puu bii ābe 'itaa undi-undi a shi aki lè únde uma.
40025020	Angwu a ma kpē igaa asi afee lè ngi lihwo a be lè ngi ke atyam. A hà de-e le: 'Ukaandi, ndè alada agang na à yi igaa asi afee lè ngi lihwo i.'
40025021	Atyam a kung de-e le: 'Wo shi dell-dell. Wò yi undi aki ununung a. Kiwom ashi mi ka-a zangg i, wo kam āshi ngbebb-ngbebb, mi fel ba ka-a gba gyong ashina. Be gor igor utung ha ami.'
40025022	Angwu a ma kpe igaa lisi a be lè ngi be ke atyam. U de-e le ù ndè alada na à yi igaa angi lisi.
40025023	Atyam a de-e le: 'Wo shi nya dell-dell. Wò yi undi aki ununung a. Kiwom ashi mi ka-a zangg i, wo kam āshi ngbebb-ngbebb, mi fel ba ka-a gba gyong ashina. Be gor igor utung ha ami.'
40025024	Angwu a ma kpē igaa lihwo ana, a tem lè ngi be ke atyam. U de-e le: 'Ukaandi, mi ngye ná wò yi ukaa-ukaa, mi ngye le wo za 'iwom undi likor-likor.
40025025	Kife na mi shell-a, mi ma kung únde ugang lè tem ndyell he itang. Kpē únde ugang!'
40025026	Átyám a kung de-e le: 'Wo usu lihwun, wò yi ubibi a. Ndè le wo ngye le mi za 'iwom undi likor?
40025027	Ki ma yi kpe-kpe le hang wo ma kung únde angwu mi ka-a lè fe he ubank, he 'unyong ahwu mi tem i, hang mi kpē únde ugi lè lifem.'
40025028	A hà de bendi bema le: 'Mà kpē únde undi ubibi ana lè ke angwu a be lè igaa asi adyong.
40025029	Undi uyang-yang angwu ù yi lè 'iwom, Unim u mbee ba ka he le û fel lè shi 'ì go. Ukpor angwu ù yi lè 'iwom ye, ake ù yi lè ke zangg or, Unim u ba pan kpa kúng he áke.
40025030	Usu lihwun anwun ufe, mà kwu he lè tye he 'ipi 'ifufebb 'ì yi. Nya na u be kwu ki kem ishang.' "
40025031	Ujeso a gye 'ushu kong le: "Nyong ahwu mi Unwaa Undigye, mı be be he 'usu 'ugi, mi ba ba lè idengell Unim puu utung ha ami, mi be kwu he 'idem 'usu 'igi.
40025032	Mi ba gbong bendigye puu he igye anyin ba ukem. Mi taā ābe ndor he akwu afee nya a na ukang-itia u taā ìtiā ndor atyetye lè ha ibuu.
40025033	Mi ba kung àbe bè yi ná ìtiā ndor ha ami 'ubwo lizen. Mi kung àbe bè yi ná ibuu ndor he 'ubwo 'ugi ahwu limbell.
40025034	Mi Usu, mi ha ba da abe be kwu-m he 'ubwo lizen le: 'Men abe Atyagi a ke men 'ukwun mà be kwu he Kiteng-usu 'igi. Atyagi a kam Kiteng-usu 'igi 'imen i ndor amen kung lè há he 'unyong ahwu a ma shi igye anyin a.
40025035	He 'unyong ahwu itung i maa ndo mi, ma ma ke-m lizi. He 'unyong ahwu umbwo a maa gyor mi, ma ma ke-m umbwo. He 'unyong ahwu mi ma be he ishu īmen ná ugaandi, ma ma shi-m ngbebb-ngbebb.
40025036	He 'unyong ahwu mi ma yi uten-ibong, ma ma fe-m inditen. He 'unyong ahwu mi ma yi gogo ye, ma ma ndè gbe lè mi he lingmam. He 'unyong ahwu mi ma yi he igaadye, ma tan lè kong lè mi.'
40025037	Bendi benunung be ba bii mi le: 'Atyetyan, he 'unyong ahwu yang bel li ma ndè le itung i ma ndo-a, li ka-a lizi, umbwo u gyor-a, li ka-a umbwo?
40025038	He 'unyong ahwu yang wo ma yi ugaandi, li shi-a ngbebb-ngbebb ha abel ishu, wo shi uten-ibong, li fa-a inditen?
40025039	He 'unyong ahwu yang wo ma yi gogo ye, wo mbee shi he igaadye, li tan kong lè wo?'
40025040	Mi Usu, mi ba tem lè shi fan ābe le: 'Mà ngye dangg le 'inunung ashi ma ma shi ha unwandagi angwu ù yi ilaa-ilaa or, ma ma shi āshi ha ami a.'
40025041	"Mi Usu, mi hà be de abe lè he 'ubwo limbell le: 'Mà gbe-m lè nyin, ingywo Unim ì yi ke men. Mà ndo gye he 'inde ashi 'ı nim ye ngyor igye, ashi Unim a ma kam ndor usu bibibi lè idengell ima.
40025042	He 'unyong ahwu itung i maa ndo mi, ma ma nyim mi lizi. He 'unyong ahwu umbwo u gyor mi, ma nyim mi umbwo.
40025043	He 'unyong ahwu mi ma be ha amen ishu ná ugaandi, ma ma shi-m ngbebb-ngbebb ye; he 'unyong ahwu mi shi uten-ibong, ma fe-m inditen ye. He 'unyong ahwu mi ma yi gogo ye, mi shi he igaadye, ma tan lè kong lè mi ye.'
40025044	Bendi bebibi bemen i bè ha ba bii mi le: 'Atyetyan, kunyong ahwu yang bel li ma ndè le itung or i ma ndo-a, umbwo or u gyor-a, wo shi ugaandi, wo shi uten-ibong, wo shi gogo ye, wo shi he igaadye, ukpor li ma hà mor-a akpellale?'
40025045	Mi Usu, mi ba fan ābe le: 'Mà bendi begi abe be ma zen hwò puu or, abe men ma ma mor ābe ukpell i, ma ma mor i-mi a.'
40025046	Bendi bebibi bemen i be ba kpa 'ingie ashi 'ı ngyor igye. Bendi benunung be be kwu lè likpan 'unyong angi lı ngyor igye kpamm."
40026001	He 'unyong ahwu Ujeso a ma hwua bendi 'i mbee puu, a hà kung kong ha bendi-utung bema le:
40026002	"Má ngye le 'i teng ati afee hè be bè shi 'ipam ashi be ko le Kipam Agbele-gyong. Undi u ba kung mi ka bendi-linaa abe be maa mi bee he 'ikpakpaa."
40026003	Nya he 'unyong 'umen ana na bekaandi abe be shang Unim lè bekaandi abe he 'ubong be kpee he ushom Ukayafas angwu a ma yi Usu bekaandi abe be shang Unim.
40026004	Be kpee nya kwu ìtım ná bè nyia kwu Ujeso gwu.
40026005	Be tim le bè kwu-e lè gwu he 'unyong 'ipam a ye, teng bendi be pel ha ahe ndò ha abe.
40026006	Ujeso a ma yi he Beteni he ushom Usaimun angwu akpaa a tang he.
40026007	Ungingye ususo a ma be lè 'itityuo behwu abe be kaa 'ate kangg, be mbee nung nyin, be mbò wu Ujeso he lishi nya a na a maa zī lizi.
40026008	Bendi-utung Ujeso be ndè ashina, ki ban ābe he lityam. Be bii le, kibang a, u ban behwu abena 'itaa ana?
40026009	Hang be kung behwu abena ndyebb zi kaa 'ate kangg, kung únde ábe hwua ke bendi-likaa.
40026010	Ujeso a ngye ashi be kong ha bende gbe lè shi. Ufe a hà kung de be le: "Kibang a, ma ben ungingye anwun 'itaa ana? A shi 'iwom 'inunung a ha ami.
40026011	Bendi-likaa befe bè yi ha amen i mbee 'unyong, ukpor mi ufe mi ba kwa utung ha amen i mbee 'unyong ye.
40026012	A wu-m behwu le û kam agwo agi nyong 'unyong angyèle ugi a.
40026013	Mi kee le mà ngye le he 'iteng 'iyang-yang mbee igye puu be be bun 'isom 'inunung, be ba kong gba lè 'inunung ashi ungingye anwun a shi i, hè bendi bè well gbe lè he."
40026014	Ujudas Isikariyot angwu a ma yi he liwu bendi-utung Ujeso abe lihwo lè be befee a lè hwaa lè bekaandi abe be shang Unim,
40026015	u bii ābe le: "Ma nya ka-m 'ibang 'iwom a, mî kung Ujeso ke men?" Be ke-e ikwudi lisi lè ngi lihwo.
40026016	Kung lè há he 'unyong 'umen ana Ujudas a maa fel kee 'ukwo ahwu ù kwu Ujeso ke be.
40026017	He ukpi-ikwu liti Kipam Agbele-gyong bendi-utung Ujeso be ma bii he le, kiteng ashi yang a kee le bè kwu shi Kipam Agbele-gyong?
40026018	A de be le: "Mà gye he lifung-ushu lè hwaa lè ungikye ususo, de-e le Atyamen a de le 'unyong 'uma 'u fel kpee-kpee. A kee le ufe lè bendi-utung bema bè kwu shi Kipam Agbele-gyong ha ahe ushom."
40026019	Bendi-utung bema be lè shi nya a na Ujeso a de be. Be lè shi lizi angi be zī he 'ipam 'imen ana.
40026020	Likwulukwu li gyebb, Ujeso befe lè bendi-utung bema be kwu 'iteng ken keb lizi azele.
40026021	Nya a na be maa zī lizi, a kung de be le: "Mi kee le mà ngye le undi ken he liwu līmen a kam le u ndo ndyebb mi za."
40026022	Be fel lè 'imbwee kangg. Undi-undi a maa fel bii he le: "Ada, ashi wo kong ana, kì nya yi-m mi â?"
40026023	Ujeso a fan ābe le: "Undi angwu há na u ndo gye lè 'ubwo he 'igbor uhwee utung-utung ha ami."
40026024	A mbee de be le: "Mi Unwaa Undigye ufe a, mi ba hwa nya a na be fee gbe lè mi he 'ushia Unim. Ukpor, ki ba kwa 'ibibi ka undi angwu a ndyebb mi zi. Bè hwan undi umen ana ye, hang 'ì yi deng."
40026025	Ujudas angwu a ma ndyebb he zi, a kung bii he le: "Ukaandi, kì nya yi-m mi â?" Ujeso a de-e le: "Kì yi nya a na wo kong."
40026026	Nya a na Ujeso lè bendi-utung bema be maa zī lizi, Ujeso a kung ibred kwu he 'ubwo, u pee Unim. A bun āngi kung ke bendi-utung bema, u de be le: "Mà kpe ibred anyin zī, ì yi inyiahwo igi a."
40026027	A kung ugbaala 'utyuo kwu he 'ubwo, mbee pee Unim. A hà kung ke be, u de be le: "Men puu mà kpē ngwo.
40026028	Ashin 'ì yi anung agi angi mi wu ke bendi gbamm hè Unim ù tyang biban ke be a. Anung amen i a tyung le Unim u ba sha ashi a kong ndor ha bendi abe be bong ha ami.
40026029	Mi kee le mà ngye le mì tem ngwa udung agbe ukwan anwun ye kpamm la kwom he liti angi mı be lè ngwo angwu ufufe utung ha amen he 'unyong ahwu Atyagi u be fel Usu bendi puu."
40026030	Be hà gyam 'ugyam pee Unim. Be gbe gye he ukwell angwu be ko le Olif.
40026031	Ujeso a de bendi-utung bema bemen ana le: "Kùsū ahwu 'unyin i men puu ma buu tyang mi ututeb. Be ma fee he 'ushia Unim leěti le: 'Unim u ba gwa ukang-itia, mà ìtiā i paa he abwo.' (Mì yi ná ukang-itia, men ma shi ná ìtiā.)
40026032	Ukpor 'unyong ahwu mı be wum lè he lihwu, mi ba gya he Ugalili teng amen."
40026033	Ipita a kung de Ujeso le: "Mà abe be teng puu bè buu tyang-a or, mi-i ba tyang-a ye."
40026034	Ujeso a hà kung de Ipita le: "Mî da-a le 'ùsū ahwu 'unyin i, nyin wo swan 'ugbe 'akie le wo ngye-m ye mà ukpong kigia ukwuo 'i hà ko."
40026035	Ipita a tem lè shi de-e le: "Mì hà ndo swan le mi ngya-a ye ye. Mà 'ì yi lè lihwu or, mi hwa utung ha awo." Bende-ma puu be maa kong 'itaa ken.
40026036	Ujeso a ma te lè bendi-utung bema gye he 'iteng ashi be ko le Ugesemani. A de be le bè kwu nyong he, he-e ù die gye he 'ushu lè kong ha Unim.
40026037	A waa kung Ipita lè bebwaa Uzebedi abe befee te lè be utung ha 'uhwo-ma. A fel lè 'utor lè 'imbwee kangg.
40026038	A kung de bendi-utung bema abe bekie ana le: "Kutor ahwu 'ù yi-m he lityam 'u dyam kpè ahwu le 'u gwa-m. Mà kwu nyin hè men mà kang lè mi."
40026039	Ufe-gyang a mbee die te he 'ushu lè tim anung he itang keb akongale ha Unim le: "Ada, gbe 'ì yi-a pie-pie, wo kung 'ingie ashin lè ha ami. Kì shi ná mi-i kee a ye, ukpor kì shi ná wo-o kee a."
40026040	A tem lè hwaa lè bendi-utung bema bemen abe bekie. A nde be be mbwa 'unde. A kung bii Ipita le: "Ki shi ná a, ma mbu 'unde nyong ma bè kang lè mi he 'anwaa 'unyong zangg or mbeè ye?
40026041	Mà kwu lè 'akang, ma kong ha Unim teng ma mbwa he ugilale. Men mà yi lè 'igyor he ashele, ukpor ma baa lè ikeb."
40026042	A mbee tem lè kong ha Unim le: "Ada, gbe 'i ngbebb-a le mì kpē 'ingie ashin, mi kam le mi sha 'iwom ashi wo kee a."
40026043	Ujeso a hà mbee tem lè ndè bendi-utung bema ana be mbee tem fel he 'unde. Atong-shi abell a ma sho lè 'unde.
40026044	A tyang ābe, tem gye he 'iteng ashi há, mbee lè kong ha Unim 'ugbe ahwu lekie 'itaa ken.
40026045	A hà tem item lè hwaa lè bendi-utung bema, u de be le: "Mà so-i mbwa 'unde a? Mà nde kunyong 'u fel há ahwu be kung i-mi Unwaa Undigye, ke bendi-biban.
40026046	Mà bo, lî gye. Mà ndè, undi angwu a ndyebb mi zi ha abe, a fel i."
40026047	Nya a na Ujeso a maa so-i kong ashin, Ujudas angwu a ma yi he liwu bendi-utung Ujeso abe lihwo lè be befee a be. Bendi gbamm be be utung ha ahe lè lishwia lè ìkwán he abwo. Bekaandi abe be shang Unim lè abe he 'ubong na be som ābe.
40026048	Undi angwu a ndyebb he zi ha abe a ke be 'itaa lè há. A de be le: "Undi angwu nyin mı gaa he lè uko na ma kee, mà kwu-e."
40026049	Ujudas a be gbe lè hwaa lè Ujeso de-e le: "Ukaandi, ikwun ì kwu ka-a." U gaa he lè uko.
40026050	Ujeso a kung de-e le: "Udim-gi, shi ashi wo be i le wo sha." Bendi be ma be lè hell be kwu kung Ujeso, be kwu-e kangg.
40026051	Undi ken angwu a ma yi utung ha Ujeso, a waa 'ashwia lè he 'ubor kpi shia ungikye ken 'utyung. (Ungikye umen be kpi shiá he 'utyung ana a maa sha Usu bekaandi abe be shang Unim a aki.)
40026052	Ujeso a de-e le: "Kung 'ashwia 'agang kil he 'ubor. Undi angwu a gwu undi lè 'ashwia, be ba gwa he lè 'ashwia.
40026053	Wó ngye le gbe mi bii Atyagi ukpell, u som idengell ima asisilisi asisilisi nya 'ukwo-ukwo le ì be kpe-m 'utyong ye a?
40026054	Gbe mi shi ná a, hà ashi be fee he 'ushia Unim le 'ì shi, kì tem ba sha ye."
40026055	Ujeso a kung bii liwu bendi le: "Mì yi uzi a, ma be le ma kwu-m lè lishwia lè ìkwán he abwo a? Mi maa kwa utung ha amen he Ushom Unim hwua bendi mbee ati, ukpor ma kwu-m ye.
40026056	Biwom puu abi bi shi fe-m i, bi shi hè 'ì kwu ná bendi abe be tye ugie 'isom Unim be fee ndor he 'ushia Unim leěti a." Bendi-utung bema puu be paa he abwo tyang he.
40026057	Bendi abena be kwu Ujeso gye lè he he ushom Ukayafas, Usu bekaandi abe be shang Unim. Bekaandi abe be hwua bendi Iten lè abe he 'ubong be ma yi sho há.
40026058	Ipita a fel tan pwom Ujeso lè he item 'igbe-igbe. A pwom he lè wu há he ushaale Úsu bekaandi abe be shang Unim ana. A lè fel bel ndyebb ha bendi abe be kang ushaale umen ana le he-e ù ndè umbee-likel likong limen gbe lè Ujeso i.
40026059	Bekaandi abe be shang Unim lè bikem ukoto puu be kee bendi abe be naa ushada fe Ujeso hè be bè gwu-e.
40026060	Mà na bendi gbamm be be naa ushada iman fe-e or, be ndè 'iwom ashi bè kong fe-e ye. Bendi befee be hà bo 'inaa,
40026061	de le: "Undi umen ana a de le ufe ù yi lè ikeb le u gyebb Ushom Unim wa he itang, u tem lè he tya puu he ati akie."
40026062	Usu bekaandi abe be shang Unim a bo 'inaa bii Ujeso le: "Biwom abi bendi aben be kong fa-a i, wò yi lè ashi wò fan ye a?"
40026063	Ujeso a kwu kpii. A mbee bii Ujeso le: "Wò yi Ukristi angwu ù yi Unwaa Unim â?" A de-e le a kee he le ù de-e 'igyang he lizen Unim angwu uwum.
40026064	Ujeso a hà fan he le: "Kì yi ná wo kong. Mi ufe mi da amen puu le kung lè he 'unyong ahwun gye 'ushu ma ba nda-m, Unwaa Undigye, kwa he 'ubwo lizen Unim angwu ù yi lè ikeb puu. Ma mbee ba nda-m he 'unyong ahwu mı be tem lè he lifung-atabe be he bibu."
40026065	Usu bekaandi abe be shang Unim ana a fel he ingywo shwia gie 'uhwo-ma bihwom, u de le: "Unwaa anwun a ban Unim gbe he bigwobale he ashi. Likong li mbee, li tem kee ushada ye. Men puu ma gyo bimanale abi a kong.
40026066	Men ma gim le ana?" Be fan he le a zī libi le bè gwu-e.
40026067	Be fel shwa akung wa he he ashi; be kpam he abwo he anaa.
40026068	Abe be kpam he abwo ana be de-e le: "Ukristi, gbe wo ngye undi angwu a kpam-a, bun de li."
40026069	Ipita a ma so kwu há he 'udyan ushaale. Unwaasul angwu u shi aki há a ndè Ipita, u de le: "Wo or titi, wo ma yi utung ha Ujeso angwu u be lè he Ugalili."
40026070	He ashi bendi gbamm, Ipita a swan le a bè ngye-e or ye. A ngye 'iwom ashi unwaasul ana u kong or ye.
40026071	Ipita a gbe lè há gye he ungwu likong. Unwaasul ken angwu a ma shi ukaandi umen ana aki a mbee ndè Ipita, u de bendi abe bè yi há le: "Ungikye anwun a maa tan utung ha Ujeso angwu Unazaret."
40026072	Ipita a mbee swan tam behwu de-e le bwo ukong-ukong a bè ngye ungikye umen ana or ye gbangg.
40026073	He 'anwaa 'unyong zangg bendi abe be ma yi naa há he ungwu likong be de Ipita le: "Kì shi ná ana, wò yi undi-utung ungikye anwuna. Igie igang or i tyung le wò yi undi-utung uma."
40026074	Ipita a kpam abwo he itang tam behwu le: "Unim a ngye le mi ngye angwu ma kong ana ye. Gbe mı bè uman a, Unim ù gwu-m." Nya 'ukwo-ukwo kigia ukwuo 'i kung ko.
40026075	Ipita a well le Ujeso a ma de-e le nyin u swan 'ugbe 'akie le a ngye-e ye, mà ukpong 'igia ukwuo 'i hà ko. A kung gbe lè há lè ki kangg.
40027001	Ashi a taa leèti-leèti, bekaandi abe be shang Unim lè bekaandi abe he 'ubong be gbong 'iteng ken tim le bè gwu Ujeso.
40027002	Be hà kwu-e bua indi he abwo te lè he lè ke Upontiyes Upalet. (Upalet a ma yi ukaandi Urom angwu u ndè gbe lè ufam Ujudia a.)
40027003	He 'unyong ahwu Ujudas angwu a ma ndyebb Ujeso zi a ndè le be kam le be gwa Ujeso, úndē angwu bekaandi abe be shang Unim lè abe he 'ubong be ma ke-e ndyebb Ujeso, a tem lè he lè ke be likorye 'i tem fel ban he.
40027004	Ujudas a de bekaandi ana le ufe a shi 'ibibi a he andyebbale undi ununung zi le bè gwu. Befe be de-e le: "Ashina 'i gbee li bel ye. Ashina 'ì yi ka awo ututeb a."
40027005	Ujudas a zob únde ana wu ābe há he Ushom Unim. A gbe lè há lè shwia 'uhwo-ma.
40027006	Bekaandi abe be shang Unim be kung úndē umen ana. Be de le uten ubell a bong le bè kung únde angwu be ndyebb undi lè gwu fe he 'igbor 'uke he Ushom Unim ye.
40027007	Be kwu azu gbe lè únde umen ana. Be kung he ndyebb 'iteng ashi be fel ngi begaandi. Be ndyebb 'iteng ashi há lè ha undi angwu u mbe biki a.
40027008	Kung lè he 'unyong 'umen ana kpamm be wu 'unyin nyin, be ko 'iteng 'imen ana le 'iteng anung.
40027009	Ki shi nya a na Ujeremaya angwu a maa tye ugie 'isom Unim, a ma kong a. A ma de le: "Be kung ikwudi lisi lè ngi lihwo. (Ikwudi imen ana i ma yi angi bendi Izwell be ma bong le be ka ndyebb he a.)
40027010	Be kung únde umen ana ndyebb itang nya a na Atyetyan Unim a ma de-m a."
40027011	Be te lè Ujeso lè hwaa lè Usu Upalet. Upalet a bii Ujeso le: "Wò yi usu Ijuus â?" Ujeso a fan he le: "Kì yi ná wo kong."
40027012	Biwom puu abi bekaandi abe be shang Unim lè abe he 'ubong be kong fe Ujeso, a fan ābe 'ikpukpo 'ukung or ye.
40027013	Upalet a hà kung bii he le: "Wo gyo biwom abi be kong fa-a i ye a?"
40027014	Ujeso a hà fan he zangg or ye. Ki kwu Upalet he 'uhwo kangg ná a kwu-e he ungwu kpii.
40027015	He lize liyang-yang he 'unyong ahwu be shi Kipam Agbele-gyong, Upalet u shiı tyang undi igaadye ken abwo angwu ufam itang a waa le ù tyang he.
40027016	He 'unyong 'umen ana undi ken a ma yi he igaadye, be ma ko he le Ubarabas. A maa sha bibibi kangg.
40027017	Ufam itang puu a kpee liwu. Upalet a bii ābe le ù waa ayang a tyang abwo? Ù waa Ubarabas â, hà ù waa Ujeso angwu be ko le Ukristi a?
40027018	Ufe-gyang or a ma ngye dangg le be kwu Ujeso be ke-e he 'atel a.
40027019	Nya a na Upalet a ma so kwu he 'idem ashi u kwu maa ishe, ungye-ma a som 'isom hwaa lè he le, ù ndè le a shi undi ununung angwu u maa he ushe ana 'iwom 'iyang-yang ye. Ufe a shī shi itam gbe lè he i ngbebb he ye.
40027020	Bekaandi abe be shang Unim lè abe he 'ubong be fe bendi ingie le bè lè de Upalet le ù waa Ubarabas tyang abwo, ù gwu Ujeso.
40027021	Usu Upalet a hà bii liwu bendi le: "Bendi befee abena, ayang angwu ma kee le mì waa he tyang abwo?" Be de-e le ù waa Ubarabas a.
40027022	Upalet a bii ābe le, ù hà shi Ujeso angwu be ko le Ukristi ná a? Be de-e le: "Maa gwu-e bee he 'ikpakpaa!"
40027023	Upalet a bii ābe le, kibang 'ibibi ashi a shi ukpor? Be kung gaa kangg le: "Maa gwu-e bee he 'ikpakpaa!"
40027024	Upalet a ndè le u fel ban 'unyong likor a, likorye bendi be ma fel he āshi linaa-linaa. A hà kong, be be lè umbwo ke-e. He ashi bendi puu a to abwo ama, u de be le: "Mi na mi ke men ikeb le mà gwu-e ye. Gbe ma gwu-e, hà mì yi amen lè abwo há ye."
40027025	Befe puu be tem lè shi fan Upalet le: "Bel li gwa he; kingie 'iyang-yang ashi 'i be lè há 'ì kwu ke li bel lè bebwaa-tyan."
40027026	Upalet a hà waa Ubarabas lè he igaadye tyang abwo. U de ishogya le ì lè kwu Ujeso kpam. A hà kwu-e ke be le bè maa he bee he 'ikpakpaa.
40027027	Ishogya Upalet i kwu Ujeso te lè he gye he 'udyan ushaale Upalet. I ko bebell ishogya puu be ukem.
40027028	Be waa he aliga lè he inyiahwo ndor he itang, be tem lè aliga uwulu abwaa shi-e.
40027029	Be tim 'ishilishi ītōng shi-e he lishi. Be kung udong-si fe-e he 'ubwo lizen. Be nyan he lè bel tim anung he itang le be fa he. Be de-e le: "Usu Ijuus, kukwun 'u kwa-a he 'uhwo."
40027030	Be sho akung wu-e. Be kpē kung udong-si lè ha ahe, be tem lè he kpam he he lishi.
40027031	Be nyan he puu, be hà waa he aliga uwulu abwaa tem lè ama agyang shi-e. Be hà ndo gbe lè he gye he 'iteng ashi be lè maa he bee he 'ikpakpaa.
40027032	Nya a na be maa ndor àshì gye, be kpee lè ungikye ken angwu be ko le Usaimun. A ma yi 'ubong Usarin a. Ishogya i kwu-e he ikeb le ù so 'ikpakpaa ashi be lè maa Ujeso bee.
40027033	Be lè wu he 'iteng ashi be ko le Ugorgorta ashi 'i ze le 'iteng 'ikpukpo lishi.
40027034	Nya na be kung 'utyuo bell pel ha 'iwom ashi 'ı zu, ke Ujeso le ù ngwo. Be kung ābi tyua Ujeso he ungwu, ukpor a ngwo ye.
40027035	Be kwu-e lè maa bee he 'ikpakpaa, kung āshi beb he itang. Be kung inditen ima hwua ke bende gbe he isasa atyele.
40027036	He 'unyong ahwu be hwua inditen ima puu, be ngyor kwu há, be kang he.
40027037	Be fee fe-e nya 'usi 'ikpakpaa gbe lè 'iwom ashi be de le a shi le: "Anwun na ù yi Ujeso, Usu Ijuus."
40027038	Be maa bezi befee bee utung ha Ujeso. Be maa angwu ken bee he lè he 'ubwo lizen, be maa angwell bee he lè he 'ubwo limbell.
40027039	Bendi abe be gbe he 'ukwo ndè Ujeso bee há he 'ikpakpaa, be bong he lishi kpeke-kpeke-kpeke, be kong bia he.
40027040	Be de-e gye há le: "Eng-heng, wo angwu wo de le wo gyebb Ushom Unim tem lè he tya he ati akie. Gbe wò mā ma yi Unwaa Unim a, wo shul lè he 'ikpakpaa be he itang ha-a à kpan 'uhwo-gang."
40027041	Bekaandi abe be shang Unim lè abe be hwua bendi Iten lè abe he 'ubong be fel nyan he 'itaa ken.
40027042	Be kong ha bende le: "U kpan bendi, ukpor u kpan 'uhwo-ma mbeè ye. Indele Usu Izwell a? Ù shul lè he 'ikpakpaa be he itang 'anaa-anaa i, mà bel li bong ha ahe.
40027043	Gbé u kee-kee fe lityam ha Unim ufe-ufe a, u de le ù yi Unwaa Unim a, bel li kee le li ndà ná Unim u kpan he 'anaa-anaa i."
40027044	Bezi abe be maa ābe bee he bikpakpaa utung ha ahe or titi, be kong bia he.
40027045	He libwee 'udyan lishi, kifufebb 'i ma gye kpenn he 'ubong 'umen ana kpamm lè kwom he inde ikie lè ishu likwulukwu.
40027046	He inde ikie Ujeso a kùng kangg he igie ibell le: "Eli, Eli, lema sabaketani," ashi 'i ze le, "Unim ugi, Unim ugi, kibang a, wo mor mi?"
40027047	Bendi besuso abe bè yi naa há, abe be gyo he, be fel da le, u ko Ilaja a.
40027048	Undi ken a buu lè kung 'udedell lè kib he 'imia 'utyuo, kung kil he úkwān lè ndaa tyua Ujeso he 'ikpungwu le he-e ù ngwo.
40027049	Bendi abe be teng be de bende le: "Mà lì kwu hè li lì ndè le Ilaja u ba kpan he à?"
40027050	Ujeso a mbee kùng kangg, a hà hwō.
40027051	Kihwom 'ikaandi ashi be tye tang 'ipo he afee Ushom Unim, ki gie kung lè he 'usi be tang he itang. Isun i ma kwuo. Akor a kpam gie bigie.
40027052	Akwun a buu ingwu fel hwuo. Bendi Unim gbamm abe be ma hwō leěti, be tem wum.
40027053	Lè he 'ushu he 'unyong ahwu Ujeso a wum lè he lihwu, befe or titi be fem be he igye lè ha abe akwun, gbe ndo he Ujeruselem he 'ipi bendi gbamm be nde be.
40027054	Ukaandi ishogya lè ishogya ima abe be ma yi naa há, be kang Ujeso, be ndè ná isun i kwuo lè biwom puu abi bi shi. Be fel he 'ushell kangg. Be de le: "Ungikye anwun ù yi Unwaa Unim a 'igyang."
40027055	Ki ma yi lè bengingye gbamm abe be ma kpell Ujeso he Ugalili. Be ma fe utung ha ahe lè há Ugalili lè wu he 'iteng ashi be gwu-e. Be ma yi naa he 'igbe-igbe be ndà gya he 'ikpakpaa he 'ipi be bee he.
40027056	Umeri Umadelen lè Umeri, anam Ujems befe lè Ujosef, lè anam bebwaa Uzebedi be ma yi he liwu bengingye abena.
40027057	Likwulukwu li gyebb, undi-ingbebb ken angwu be ko le Ujosef, angwu a ma yi undi-utung Ujeso, u shi 'ubong Alimatia, a ma wu há.
40027058	He 'unyong ahwu Ujeso a hwō, a lè hwaa lè Upalet, u bii he le u ke-e ikeb he-e ù lè gye lè likwom Ujeso. Upalet a ke ikeb le bè ke Ujosef 'ukwo he-e ù gye lè likwom Ujeso.
40027059	Ujosef a lè kung likwom ana, kung 'ihwom 'ifung 'ifufe kung nii āngi.
40027060	A te lè likwom Ujeso ana lè ngi he likwun angi a tem lifufe he 'ukor ndor 'uhwo-ma. A mung 'ukor 'ukaandi lè shī há ungwu likwun. A hà gbe ligye.
40027061	Umeri Umadelen lè Umeri ususo be ma yi kwu há, be nda àshì gya he likwun.
40027062	He utepwom liti angi lì yi liti uwell Ijuus, bekaandi abe be shang Unim lè bendi Iferesis be ma tye fe ukem gye ìtım hwaa lè Upalet.
40027063	Be de-e le: "Ukaandi, li well le he 'unyong ahwu undi-ilam anwuna a ma so uwum, a maa da bendi le, ufe u hwa, u tem wum he liti lekie.
40027064	Kè uten le bè kang likwun ana kpamm lè kwom ati akie teng bendi-utung bema be ba lè 'usu be zà fem likwom lima, be bè uman le a wum lè he lihwu. Gbe ná a, hà uman ubell anwun u fel ban àshì hwà angwu a maa bè he 'unyong ahwu a ma yi uwum."
40027065	Upalet a ke be uten le be lè gia kung ishogya ima te lè ngi, i lè kang likwun limen ana li-li-li.
40027066	Be bo ndo há lè shī ungwu likwun lè 'ukor, be ndor undi le ù kang āngi.
40028001	Liti uwell Ijuus li gbe. He Usundee, ukpi-ikwu liti utyong Beke leèti-leèti, Umeri Umadelen befe lè Umeri angwu ken be ngyù lè ndè likwun Ujeso.
40028002	Isun i kwuo há kangg, likorye udengell Unim a shul lè he lifung-atabe be nya. A mung 'ukor 'ukaandi lè he ungwu likwun ndor gye he ufaa, u bel kwu há he 'ukor 'umen ana.
40028003	A maa taa ná 'indeb-nwaa. Bihwom bima bi fel bifung-bifung kpeladada.
40028004	Ishogya angi i ma kang likwun, i nde-e, i fel he 'ushell kangg. Kushell 'u shì ābe be fel tung for-for-for, be mbu shī he itang fel he ashi akwom-akwom.
40028005	Udengell Unim a hà kung de abe bengingye ana le: "Mà shell ye. Mi ngye le ma kee Ujeso angwu be ma maa bee he 'ikpakpaa a.
40028006	Ù yi hen ye. A wum lè he lihwu nya a na a kong. Mà be ndè 'iteng ashi be ma kie he.
40028007	Mà ndo te akikye lè de bendi-utung bema le a wum lè he lihwu mà. Mà de be le a gbe he Ugalili teng ābe mà. Há na be be lè nde-e. Mà well biwom abi mi de men i."
40028008	Mà na be ma yi lè 'ushell or, nya 'ukwo-ukwo be gbe lè há lè igor le be la bun abin puu da bendi-utung Ujeso.
40028009	Nya a na be maa buu gye lè akwo, Ujeso a nde be há he 'ukwo, u kong lè be le: "Ikwun ì kwu amen he 'uhwo." Be die gwaa ha ahe tim anung he itang kwu-e abwo he abee, be fe-e.
40028010	Ujeso a de be le: "Mà shell ye. Mà te lè de bebuye le bè gbe tang mi he Ugalili. Há na be be nde-m."
40028011	Nya a na bengingye abena be maa so he 'ukwo, ishogya angi i kang likwun i wu he lifung-ushu lè bun de bekaandi abe be shang Unim biwom puu abi bi shi.
40028012	Bekaandi abe be shang Unim be ko bekaandi abe he 'ubong be ukem, be kwu ìtım gbe lè likong limen ana. Be tim kung únde kangg lè ndyebb abwo lè ishogya.
40028013	Be de ngi le: "Mà de bendi le, bendi-utung bema na be be zì fem likwom lima lè 'usu he 'unyong ahwu ma ma yi he 'unde.
40028014	Gbe usu a gyo le ma de le be zì fem he he 'unyong ahwu ma ma yi he 'unde, bel li kong ha ahe, mà u ka amen 'ingie ye."
40028015	Ishogya i kpē únde, i fel kong da bendi le he 'unyong ahwu befe bè yi he 'unde na bendi-utung bema be zì fem he lè he likwun. Kitaa ashina na Ijuus puu i fel kong kpamm nyong 'unyin nyin.
40028016	Bendi-utung Ujeso abe lihwo lè undi ken be gye he ukwell Ugalili angwu Ujeso a ma de be le be lè kpee ha ahe.
40028017	Nya a na be ma yi há, be nde-e, be fe-e. Ukpor bendi bebell besuso be bong le Ujeso a ye.
40028018	Ujeso a hà die gwaa ha abe kpee-kpee, u de be le: "Unim a kung ikeb puu angi he lifung-atabe or, angi he igye anyin or ke-m.
40028019	Mà gye mbee abong igye puu lè hwua bendi ná bè kwu bendi-utung begi. Ma kib ābe he umbwo he lizen angi Atyetyan Unim lè angi Unwaa lè angi Ukatia Kunyong.
40028020	Mà hwua ābe bè shi biwom puu abi mi de men. Mà well le mi kwa utung ha amen mbee 'unyong kpamm igye i gbe mbee."
41001001	Kitaa i na 'isom 'inunung gbe lè Ujeso Ukristi, Unwaa Unim, ki ma kpi.
41001002	Ki ma kpi nya a na Azaya angwu a maa tye ugie 'isom Unim a fee ha ahe 'ushia a. A fee le Unim a de le: "Nde, mi ndo som unwaa-isom ugi ta-a lè he 'ushu, u la kam àtyám bendi ndor-a.
41001003	Undi umen ana u ba gaa lè he libeb le, 'Mà kam 'ukwo Atyetyan ndor he, mà shi 'ukwo ahwu 'u ngbebb ndor he he-e ù be gbe.' "
41001004	Undi angwu be ko le Ujon a ma be nya a na Azaya a kong. A be fel há he libeb keb bendi umbwo akibale. A maa bun da bendi le, bè bel àtyám lè he biban bibell he-e ù kib ābe he umbwo, mà Unim u tyang biban ka ābe.
41001005	Bendi lè he Ujudia lè Ujeruselem be ma gye lè gyo Ujon. Be maa bun biban bibell, Ujon u kib ābe he umbwo ukaandi angwu be ko le Ujodan.
41001006	Ujon a maa fa inditen angi be shì āngi lè indib 'itokaba; u bua ukwob inyia he anyong. Lizi lima li ma yi igwom lè ìhwaà.
41001007	A ma bun de bendi abena le: "Undi ususo angwu u be-m lè há item ù yi undi ukaandi hwo-m. Mi kpee he he 'ubee or ye.
41001008	Mi-i kib amen he umbwo a, ukpor ufe u ba kib amen he Ukatia Kunyong Unim."
41001009	Ki gbe 'igbe ye, Ujeso a ma be lè he Unazaret he 'ubong Ugalili be he 'ipi Ujon ù yi. Ujon a kib he he umbwo ukaandi angwu be ko le Ujodan.
41001010	Nya a na Ujeso a maa fem lè há he umbwo, u be he igye, a nde lifung-atabe li buu gboo. U nde Ukatia Kunyong Unim a be ná 'alulu so-e he lishi.
41001011	A gyo lingmam Unim lè he lifung-atabe le: "Wò yi 'iken Unwaa-gi a. Ki nyin mi lè wo 'indee-indee."
41001012	Nya 'ukwo-ukwo Ukatia Kunyong Unim a shi Ujeso a bo gbe ndo he libeb.
41001013	Inyia i ma yi há he libeb. A kwu há ati asi afee. Nya he libeb Usetan, usu bibibi, a gil he, ukpor Unim a som idengell ima i ma lè kpell Ujeso.
41001014	Uherod a kwu Ujon fe he igaadye. Ki gbe 'igbe ye, Ujeso a kung gye há 'ubong Ugalili lè bun 'isom 'inunung ashi Unim.
41001015	A de le: "Kunyong 'u fel kpee-kpee ahwu Unim u fem Kusu 'uma he igye. Mà bel àtyám āmen lè he biban, hè men mà bong ha 'isom 'inunung ashin."
41001016	He liti ken Ujeso a maa tan gba he ungwu umbwo Ugalili. Nya a na a maa gbe há, a nde bekwu-ikwan bendi befee, be ko ābe le Usaimun lè Andru. Bè yi bebwanam bende a. Be maa tan lè litaa kwa ìkwǎn.
41001017	Ujeso a de be le: "Mà be pwom mi, mî hwua amen ná mà tan ko bendi ke-m."
41001018	Nya 'ukwo-ukwo be tyang litaa libell ndor he itang pwom he.
41001019	A mbee die gye 'ushu zangg lè nde bebwanam bende besuso, Ujems lè Ujon, bebwaa Uzebedi. Bè yi he afee 'inong, be bwee litaa libell.
41001020	Ujeso a nde be, a ko ābe. Be ma bo tyang atyabell lè bendi abe be shi-e aki há he afee 'inong. Be pwom Ujeso.
41001021	Ujeso befe lè bendi-utung bema be gye he 'ubong Ukapanyam. He liti uwell Ijuus, Ujeso a gye he ushom angwu Ijuus ı kwu liwu lè hwua bendi biwom.
41001022	Bendi bemen ana be gyo ashi u hwua ābe, ki kwu ābe he 'uhwo. A hwua ābe nya a na undi angwu ikeb puu ì yi he 'ubwo 'uma a. A maa hwua ābe ná bendi abe be hwua bendi Iten a ye.
41001023	He 'unyong 'umen ana ungikye ususo a be há he ushom. Ikeb ibibi i ma yi ha ahe. I kwu gaa kangg le:
41001024	"Ujeso angwu Unazaret, wo le lì sha-a ná a? Wo be nyin ha-a à gwu li igwu a? Mi ngya-a, wò yi Unwaa Unim a, wò yi faale uben."
41001025	Ujeso a kung gaa fe ikeb ibibi ana le: "Naa lè 'ihwee! Fem be he igye!"
41001026	Ikeb ibibi ana i shi ungikye anwuna u fel tung for-for-for. I gaa kangg; i hà fem be he igye.
41001027	Ki ma kwu bendi puu he 'uhwo. Be fel kong ha bende le: "Kibang i? Li wa gyo uhwuale angwu 'itaa ashin ngye ye. Undi anwun ù yi lè ikeb le u da ikeb ibibi le ì fem be he igye. I ka he ife."
41001028	Be maa fel tya ipong Ujeso mbee 'ubong Ugalili puu.
41001029	Ujeso a ma gbe lè há he ushom angwu be kwu liwu ana gbe ligbe-ligbe gye he ushu Usaimun lè Andru. Ujems befe lè Ujon be ma te utung ha ahe.
41001030	Anam ungye Usaimun a ma yi gogo ye. Inyiahwo i maa shá he. Be de Ujeso gbe lè he.
41001031	A gbe gye há he 'ipi ù yi. A kwu-e 'ubwo he 'ubwo bo 'inaa. Ki kwun he. U fel sha ābe 'ugaa.
41001032	Nya leekwulukwu he 'unyong ahwu libwee lı ngwee, be be lè bendi-angmam gbamm lè abe ikeb ibibi i ma yi ha abe be hwaa lè Ujeso.
41001033	Bendi be gbong lè sho he ungwu lishi.
41001034	Ujeso a mbee bendi gbamm abe be mbu bitaa angmam atyetye-atyetye. U mbee ndō ikeb ibibi lè ha bendi, ukpor u bong āngi le ì kong likong ye likorye gbé i ngye-e.
41001035	Ujeso a ma ngyù bo lè há ushom lè 'usu lè 'usu gye he 'ipi u lè kwu ututeb kong ha Unim.
41001036	Usaimun lè abe be ma yi utung ha ahe be tang he igye keb he ashunale.
41001037	Be lè nde-e; be de-e le bendi gbamm be kee he.
41001038	Ujeso a de be le: "Lì gye he abong angi à yi kpee-kpee mî lè bun igie Unim há titi likorye kife na mi be."
41001039	A tan mbee biteng he Ugalili puu, bun 'isom 'inunung he ishom ibell angi be kwu liwu. U ndō ikeb ibibi lè ha bendi.
41001040	He liti ken undi-akpaa a ma be tim anung he itang ke Ujeso. A tim he anung le: "Kusi, gbe 'i nyin-a, hā mbee mi."
41001041	Beshi be shi-e. A ndaa 'ubwo tyua he de-e le: "Ki nyin mi. Kanaa-anaa i wo mbee!"
41001042	Nya 'ukwo-ukwo akpaa ama a taa.
41001043	Ujeso a tye-e uten le ù kong undi angwu a mbee he ye gbangg. Ù gbe ligbe-ligbe lè hwaa lè undi angwu u shang Unim he-e ù nde-e. Ù shang Unim ná Umosis a ma kong hè 'ì tyung bendi puu le a mbee.
41001045	A gbe lè há. U fel kong āshi gboo da bendi gba lè 'inunung ashi Ujeso a shi ha ahe. A kong gbe gyong le Ujeso a maa tem gya há he lifung-ushu gboo ye. A ma lè kwu he 'ipi ishaale ì yi ye. Ukpor bendi be maa ba mbee biteng puu, ba hwaa lè he nya.
41002001	Ki gbe 'igbe ye, Ujeso a tem be he Ukapanyam. Bendi be fel kong gba lè he le ù yi há he ushu.
41002002	Bendi be gbong be sho há he ushom gbamm tang he ungwu lishi. Undi ù tem nda 'ukwo gba he ungwu lishi ye. Ujeso a maa bun igie Unim da ābe.
41002003	He 'unyong 'umen ana be maa ba lè ungikye ken lè há angwu a hwō abwo lè abee. Bendi bende na be kung he he 'ataa bê be hwaa lè Ujeso.
41002004	Le bwo bendi gbamm be sho há, bendi abena be tem nde 'ukwo hè be bè kung uhwo-abee ana lè hwaa lè Ujeso ye. Be hà mbo lè he gye he 'uto he 'usi. Be lè shi libwo he 'uto keè àshì hē 'ipi Ujeso ù yi. He 'unyong ahwu be shi libwo, be kung ungikye anwuna he 'ataa gbe lè he be kie he 'ipi Ujeso ù yi.
41002005	Ujeso a nde le be bong le u mbee he mbeè. A hà kung de uhwo-abee ana le: "Unwaa-gi, mi tyang biban bigang ka-a."
41002006	Bendi besuso abe be hwua bendi Iten be ma yi kwu há. Be maa gim he atyam abell le:
41002007	"Ki shi ná a, ungikye anwun a kong ban Unim 'itaa i? Kì yi lè undi angwu u tyang biban ke undi ye, Unim ufe-ufe a."
41002008	Nya 'ukwo-ukwo Ujeso a ngye le be gim ná ha abe atyam. A hà kong ha abe le: "Kibang 'ı shi amen ma gim 'itaa ana?
41002009	Ashi le mì de uhwo-abee anwun le biban bima bi tyang ke-e na 'ì yi pie-pie hwo à, hà ashi le ù bo 'inaa, kung 'ataa ama ndo tan á?
41002010	Mî shi tyung amen puu le mi Unwaa Undigye, mì yi lè ikeb he igye anyin le mì tyang biban ka bendi."
41002011	A hà kung de uhwo-abee anwuna le, ù bo 'inaa, kung 'ataa 'ama ndo gye he ushu.
41002012	Nya a na be maa nde-e puu, a bo 'inaa, kung 'ataa 'ama tan gye he igye. Ki ma kwu bendi abena he 'uhwo kangg. Be maa fel pee Unim, be de le bwo ukong-ukong be wa nde 'iwom 'itaa ashin ngye ye.
41002013	Ujeso a ma mbee tem gye he ungwu umbwo ukaandi Ugalili. Bendi gbamm be be hwaa lè he. A hwua ābe biwom.
41002014	Ujeso a bo lè há. Nya a na a maa tan te 'ushu, a nde ukaandi angwu u kpe ukpanda. Be maa ko he le Ulibai. Ù yi unwaa Alfiyes a. A ma yi kwu he ufishi uma. Ujeso a de-e le ù be pwom he. A bo 'inaa pwom he.
41002015	He 'unyong ken Ujeso a maa za lizi he ushom Ulibai. Bendi gbamm abe be kpe ukpanda or, bendi-biban or, be pwom he. Besuso be zī lizi utung ha Ujeso befe lè bendi-utung bema.
41002016	Bekaandi abe be hwua bendi Iten abe be ma yi he likwu bendi abe be ko le Iferesis be ma yi há. Be nde le Ujeso u za lizi utung ha bendi-biban lè bendi abe be kpe ukpanda. Be bii bendi-utung bema le, kibang a, u zī lizi utung ha bendi abe be kpe ukpanda lè bendi-biban?
41002017	Ujeso a gyo ābe. A hà kung fan ābe le: "Bendi abe bè yi gogo na be kee undi-usi ye, bendi-angmam a. Mi be le mî kee bendi benunung a ye; mi be le mî kee bendi-biban a."
41002018	He 'unyong 'ususo bendi-utung Ujon lè bendi abe lè he likwu Iferesis be maa ndo itung kong ha Unim. Bendi besuso be be hwaa lè Ujeso, bii he le: "Ki shi ná a, bendi-utung Ujon lè bendi Iferesis be ndo itung kong ha Unim, ngwu begang bè shi ná ye?"
41002019	Ujeso a hà kung fan ābe de le: "Ma gim le begaandi abe be be he 'ipam libee bè kwu itung he 'unyong ahwu ukyebb ungye ù yi utung ha ahe a? Dia! Nya a na ukyebb ungye ù so há, be kwa itung ye.
41002020	Kunyong 'u ba lè há ahwu be be kwu kung ukyebb ungye gbe lè he lè ha abe, saa bè ha ndo itung."
41002021	Ujeso a mbee tim ityang le: "Kì yi lè undi angwu u kung 'ihwom 'ifufe, kpī shī ligia aliga angi atim ye. Gbe undi a shi ná, kihwom ashi 'ifufe 'i gie aliga angi atim, ligia angi lifufe li fel go hwà angi litim.
41002022	Ki shi lè undi angwu u kung 'utyuo ahwu 'ù so-i tim fe he 'ito ukwob inyia angwu u ndo kaa ye. Gbe a shi ná, hà 'utyuo 'u tya paa ukwob inyia wa he itang, kutyuo or lingyor, kito ukwob inyia or lingyor. Kì yi le bè kung 'utyuo ahwu 'u tīm, fe he 'ito ukwob inyia angwu ù so ufufe."
41002023	Ujeso a maa tan gba he utia he liti uwell Ijuus. Bendi-utung bema be maa tan gba nya utung ha ahe. Be keb atangale biwom abi bì yi ìtǒng ná abung.
41002024	Bendi Iferesis be de Ujeso le ù nde ná bendi-utung bema be ban uten ubell angwu liti uwell.
41002025	Ujeso a fan ābe le: "Ma wa bo 'iwom ashi Usu Udebid a ma shi ye a? He 'unyong ken nyong ahwu Abiata a ma yi Usu bekaandi abe be shang Unim, itung i ma ndo Udebid befe lè bendi-utung bema. Be ma kee àshi be zī. Udebid a gye he Ushom Unim lè kung ibred angi ì yi ta-ta ke Unim kung zī. Iten ityan i de le undi angwu u shang Unim ufe-ufe na u zī ibred anyina. Ukpor Udebid a ma zī āngi ke bendi-utung bema or."
41002027	Ujeso a mbee de le: "Unim a ma shi liti uwell le he-e ù kpell undigye a. A ma mbe undigye le he-e ù ndor liti uwell life-life a ye.
41002028	Mi Unwaa Undigye, mì yi lè ikeb le mi da bendi ashi bè shi he liti uwell."
41003001	Ujeso a tem gye he ushom angwu Ijuus ı kwu liwu. Undi ken angwu a hwō 'ubwo a ma yi há.
41003002	Bendi besuso be shi há be maa kang he, hè be bè nde le u mbee uhwo-ubwo ana he liti uwell Ijuus à, hè be bè kwu 'ubwo kwu Ujeso le a mbu he iten.
41003003	Ujeso a de undi angwu a hwō 'ubwo le ù be he 'ushu.
41003004	Ujeso a kung bii bendi le: "Kibang Iten ityan i de le lì shi he liti uwell? Lì kpell undi ikpell à, hà lì do he ido? Lì kpan undi ikpan à, hà lì gwu-e igwu." Be kwu kpii.
41003005	Ujeso a bel àshì shun ābe kel-kel, u ngywo fe be. Ki ban he he lityam likorye be kwom 'utyung. Ujeso a hà kung de ungikye anwuna le ù ndaa 'ubwo 'uma. A ndaa āhwu; ku tem fel kang-kang ná 'u ma yi.
41003006	Bendi Iferesis be bo gbe lè há, gye azu ha bendi Uherod. Be kong gbe lè 'itaa bè shi hè be bè gwu Ujeso.
41003007	Ujeso befe lè bendi-utung bema be bo gye he umbwo Ugalili. Bendi be kwuo pwom he. Bendi bemen ana besuso be ma be lè he Ugalili lè Ujudia.
41003008	Besuso be be lè he Ujeruselem; besuso be be lè he 'igie Idumia; besuso be be lè he igbindi umbwo Ujodan; besuso be be lè he 'igie Utaya lè Usaidon. Be be likorye be gyo biwom abi Ujeso u shi.
41003009	Bendi be ma sho há gbamm. Ujeso a hà de bendi-utung bema le bè lè bé lè 'inong lishor ndor he kpee-kpee he-e ù lè ngwee há teng bendi be nyii he.
41003010	Ujeso a ma mbee bendi-angmam gbamm. Bendi-angmam besuso be kin 'uhwo hè be bè tyua Ujeso abwo.
41003011	He 'unyong 'uyang-yang ahwu ikeb ibibi ı nde-e, i tim anung he itang he 'ushu 'uma. I gaa kangg kong le: "Wò yi Unwaa Unim a."
41003012	Ujeso a kung gaa fe ikeb ibibi ana le ì de bendi 'itaa undi ashi ù yi ye.
41003013	Ujeso a hà bo gye he ukwell, lè ko bendi abe a kee. Be be hwaa lè he.
41003014	A waa kung bendi lihwo lè be befee, le bè kwu utung ha ahe he-e ù som ābe le bè lè bun 'isom 'inunung.
41003015	A ke be ikeb le bè ndō ikeb ibibi lè ha bendi.
41003016	Bendi abe lihwo lè be befee nyin na a ma waa: Usaimun angwu Ujeso a ma kwù le Ipita,
41003017	lè Ujems befe lè unwanam Ujon, (Be ma yi bebwaa Uzebedi a. Ujeso a ko ābe le Ubowanejis ashi 'i ze le Bendi-ītaà),
41003018	lè Andru, lè Ufilip, lè Ubatilomi, lè Umatyuo, lè Utormas, lè Ujems angwu a ma yi unwaa Alfiyes, lè Utadyus, lè Usaimun, angwu ù yi he liwu Ijuus angi li kee le be kwa lè 'uhwo-bell,
41003019	lè Ujudas Isikariyot angwu a ma ndyebb Ujeso zi ha bendi-linaa bema.
41003020	Ujeso a bo gye he ushu. Bendi be ma mbee pwom he gbamm. Ujeso befe lè bendi-utung bema be nde 'unyong zī lizi ye.
41003021	He 'unyong ahwu bendi bema be gyo ashin, be bo le be la kwa he, likorye bendi be maa fel kong le u ngyor lityuo.
41003022	Bekaandi abe be hwua bendi Iten abe be ma be lè he Ujeruselem be maa fel kong le Ubielzebul na a kwu-e. Besuso be de le usu bibibi na a ke-e ikeb le ù ndō ikeb ibibi.
41003023	Ujeso a ko bendi abe bè yi há. A de be ityang le: "Usetan, usu bibibi, u ndeb lè 'uhwo-ma ná á?
41003024	Gbe 'ubong ken 'u tang he abwo keb andòale ha bende, kubong 'umen ana 'u naa ye.
41003025	Gbe 'ikwu-lihwan 'i tang he abwo keb andòale ha bende, kikwu-lihwan 'imen ana 'i naa ye.
41003026	Gbe Usetan a ndò ha 'uhwo-ma, kusu 'uma 'u mbee.
41003027	"Kì yi lè undi angwu u gye he ushom undi angwu ù yi lè ikeb lè kung biwom bima faale afaale a kwu-e bua indi ukpong ye. U kwa he bua indi; ù hà ndo kung biwom bima lè há ushom."
41003028	Ujeso a de be le: "Mi-ì de men, biban puu lè bibibi biyang-yang abi bendi be kong, Unim u tyang ābi ka ābe 'igyang-igyang.
41003029	Ukpor undi angwu u kong bibibi fe Ukatia Kunyong Unim, Unim ù hà ndo tyang ka he ye likorye a shi 'iban ashi 'ı ngyor igye kpamm a."
41003030	(Ujeso a ma kong ashin likorye besuso be ma de le ikeb ibibi ì yi ha ahe.)
41003031	Bebwanam Ujeso abe bengikye lè anam be hà be. Be ma naa he igye, som le ù be.
41003032	Bendi gbamm be ma yi kwu kel-kel fe Ujeso. Be de-e le: "Anaa lè bebwanaa bè yi há he igye. Be kee-a le wò te."
41003033	Ujeso a fan le: "Ayang ù yi andagi? Beyang bè yi bebwandagi?"
41003034	A bel àshì nde bendi abe bè yi kwu ha ahe há. A de le: "Aben na bè yi andagi lè bebwandagi.
41003035	Undi angwu u shi 'iwom ashi Unim a kee he le ù shi, na ù yi andagi lè unwandagi."
41004001	Ujeso a maa hwua bendi he ungwu umbwo Ugalili. Bendi be ma be sho há gbamm. He ashina a bo lè ngwee he 'inong lishor, bel kwu há gye 'ushu hwua ābe. Kinong 'i ma yi he 'udyan umbwo, bendi be shi sho he ugo-igye.
41004002	Ujeso a ma hwua ābe biwom gbamm gbe he ityang. He 'unyong ahwu a hwua ābe biwom abina, a de le:
41004003	"Mà dang 'utyung. Ki ma yi lè ungikye ken angwu a ma gye ìtǒng bikwukwan awele.
41004004	Nya a na a maa wu ìtǒng há utia, isuso i mbu wu lè ubi-ukwo lè ubi-ukwo. Linyun li be kpi āngi mbell.
41004005	Isuso i mbu pwom he 'ukor he 'ipi itang ì yi gbungg ye. I ma mbi akikye likorye itang ì yi zangg a.
41004006	Ishu i bi gwu āngi likorye idaa ángi i gye he itang ye.
41004007	Isuso i mbu wu he 'ipi ikwu agasham ì yi. He 'unyong ahwu agasham a mbi, a mbell nim bikwukwan ana, he ashina bi wum ye.
41004008	Isuso i mbu wu he itang inunung. He 'unyong ahwu i mbi, i kaa shi ìtǒng. Aten asuso a shi ìtǒng lisi lè ngi lihwo, asuso a shi ìtǒng asi akie, asuso a shi ìtǒng asi adyong."
41004009	Ujeso a de le: "Undi angwu ù yi lè 'utyung 'igyo, ù gyo!"
41004010	He 'unyong ahwu Ujeso a ma tem yi he liwu a ye, bendi besuso abe be ma gyo he, be be utung ha bendi-utung bema be hwaa lè he bii he likpe ityang puu angi a bun.
41004011	Ujeso a de be le: "Men na Unim a tyung amen 'undyell gbe lè Kusu 'uma. Ukpor abe bè yi bendi-utung begi a ye, mi bun biwom da ābe gba he ityang le hè 'ì shi ná undi angwu u tye ugie 'isom Unim a ma fee he 'ushia leěti.
41004012	A ma fee le: 'Be ba nda andele ufe-ufe, ki nung ābe ye; be gyo agyoale ufe-ufe-ufe, be be ngye likpe lima ye. Bè ngye likpe lima, hang be bel hwaa lè Unim, he-e ù tyang biban bibell ke be.' "
41004013	Ujeso a bii ābe le: "Gbe ma gyo likpe ityang anyin ye, ma ba sha ná a, hè men mà gyo angi i teng?"
41004014	A hà de le: "Undi utia angwu u wu ìtǒng bikwukwan ana na ù yi undi angwu u bun igie Unim.
41004015	Bendi besuso bè yi ná ìtǒng angi i mbu wu he ubi-ukwo. He 'unyong ahwu be gyo igie Unim gyo-gyo, Usetan u ba kung igie angi undi a bun de be gba lè ngi.
41004016	Bendi besuso bè yi ná ìtǒng angi i mbu pwom he 'ukor. Be gyo igie Unim gyo-gyo kpa āngi lè igor.
41004017	Ukpor i kwa ha abe atyam gba 'igbe ye. Gbe be kpe 'ingie, bendi be ndo tel ābe le bwo be bong ha igie Unim, be tyang abwo nya 'ukwo-ukwo.
41004018	Besuso bè yi ná ìtǒng angi i ma mbu wu he 'ipi ikwu agasham ì yi. Bendi aben be gyo igie Unim,
41004019	ukpor be keb ufung awaale gbe lè biwom igye anyin; bingbebb igye bi mbee nyin ābe hwò biwom puu. Kigyor biwom gbamm 'i sha ābe be naa lityam igie Unim. I tem kpell ābe ye.
41004020	Besuso bè yi ná ìtǒng angi i ma mbu wu he itang inunung. Be gyo igie Unim, be kpe ngi. Be ba lè lifem li kwa ná àtén angi a shi ìtǒng lisi lè ngi lihwo; asuso ìtǒng asi akie, asuso asi adyong."
41004021	Ujeso a mbee de be ityang isuso le: "Undi u gba 'imor-inde kung 'igbor shā āshi a? Dia! U kung āshi pwom he 'ugbo.
41004022	Kiwom 'iyang-yang ashi be ndyell, be ba nda āshi. Kiwom ashi 'i nung bendi ye, ki ba nung ābe.
41004023	Undi angwu ù yi lè 'utyung 'igyo, ù gyo!"
41004024	Ujeso a mbee de be le: "Mà nde le ma shi ashi ma gyo. Kitaa ashi ma kung 'iwom ke bendi, kitaa 'imen na Unim u be ke men. U ba ka amen 'i go hwà.
41004025	Undi angwu ù yi lè 'iwom, Unim u fa shwá he áshi, ukpor undi angwu ù yi lè shi ye, ake ù yi lè ke zangg or, Unim u pan kpa kúng he áke."
41004026	Ujeso a ma gye 'ushu de be le: "Kitaa ashin na 'ì yi ná Unim u kwu Usu. Kì yi ná undi angwu u wu ìtǒng bikwukwan he utia nà.
41004027	He 'unyong ahwu u wu i mbee, u tem gya he ushu la mbwa 'unde. He ashi a taa u shi aki asuso. Ìtǒng bikwukwan anyina ì yii mbya, i kaa. Undi utia u ngya ná ìtǒng imen ana ı mbi ye.
41004028	Itang na ı shi ìtǒng bikwukwan ı kaa keb agbe awumale. I kpya 'ikwu sha ashia; i shi azam hwan; i bi.
41004029	He 'unyong ahwu i bi, u som bendi be keb āngi atamale."
41004030	Ujeso a mbee de bendi le: "Kibang lı kung paa ha 'ukwo ahwu Unim u fel Usu? Lì bun 'ibang ityang a gbe lè hwu?
41004031	Kusu Unim 'ù yi ná ùtǒng angwu be ko he igie Beke le umustad. Ùtǒng umen i a zen hwò ìtǒng bikwukwan he igye anyin puu. Undi u kung he kwan he 'ukatang;
41004032	ùtǒng ana u mbya, u kaa dyam hwò bikwukwan puu. U yal ibubu kangg, u kwu lè 'upel le linyun li lè shi agwu he ibubu ima."
41004033	Ujeso a bun igie Unim de bendi gbe he ityang gbamm angi 'itaa ana. A maa kong ha abe 'itaa ashi bè nya gyo 'ı nung ābe.
41004034	U kong ha abe he ityang-ityang. Ukpor gbe bendi-utung bema befe-befe na bè yi utung ha ahe, u bun da ābe àshi ityang angi há i ze.
41004035	Leekwulukwu he liti limen ana Ujeso a de bendi-utung bema le: "Mà lì gyong gye he igbindi umbwo angwell."
41004036	Be hà gbe tyang bendi abena há. Bendi-utung bema be lè ngwee he afee 'inong ashi Ujeso ù yi kwu. Befe puu be ma bo. (Binong bisuso bi ma yi há.)
41004037	Kufem 'u keb ashele kangg. Umbwo a maa fel tab fa he afee 'inong. Ki ma teng zangg hè umbwo ù sho há.
41004038	Ujeso a ma yi ndē he item 'inong; a ma mbu 'unde pwom lishi he ipilo. Bendi-utung bema be ma lè wum he, bii he le: "Ukaandi, li nim inim dii! Ki tib-a ye a?"
41004039	Ujeso a bo 'inaa, a kung gaa fe 'ufem lè umbwo le: "Mà naa lè 'ihwee!" Bi kwun atyung shangg. Umbwo u naa katia.
41004040	Ujeso a hà kung bii ābe le: "Kibang a, ma shell? Ma wa fe lityam ha ami ye a?"
41004041	Be maa fel shell kangg. Be fel bii bende le 'ibang 'itaa undi ashi ù yi? Kufem or, umbwo or, bi ka he ife.
41005001	Ujeso befe lè bendi-utung bema be tem gyong gye he igbindi umbwo Ugalili he 'ipi bendi Ugerasa be maa ndē.
41005002	Ujeso a fem lè he 'inong fem-fem be kpee ha ungikye angwu a ma be lè he 'ipi be ngi akwom. Ikeb ibibi i ma yi ha ungikye umen i.
41005003	A maa ndā he 'ipi akwun à yi a kpamm. Ki ma tem yi lè undi angwu u kwu-e fe ashishilika mbee ye.
41005004	Be bè fe-e lifung lè ashishilika 'ugbe ibwan-ibwan, ukpor a shwia tang ashishilika, u ban lifung. Ki gal lè he kangg le undi ù tem kwa he mbee ye.
41005005	Ishu or, kusu or, u tan he akwun lè ikwell gaa 'igegaa, u bung akor gbel pyebb 'uhwo-ma.
41005006	Ungikye ana a nde Ujeso lè he 'igbe-igbe. A buu lè tim anung he itang fe Ujeso.
41005007	U gaa kangg le: "Ujeso, Unwaa Unim angwu ù yi lè ikeb puu, wo la sha-m ná a? Mi kung Unim tim-a anung le wò ke-m 'ingie ye."
41005008	(Ungikye anwun a ma de Ujeso ná likorye Ujeso a de ikeb ibibi le ì fem lè ha ahe.)
41005009	Ujeso a hà kung bii he le be ko he le ana? Ungikye ana a de Ujeso le be ko he le 'ugii likorye be go.
41005010	A maa fel tim Ujeso anung kangg le ù ndō ikeb ibibi ana lè há 'ubong ye.
41005011	Ikagbo gbamm i ma yi há he 'igugo kpee-kpee, i tan za.
41005012	Ikeb ibibi ana i tim Ujeso anung le ù tyang āngi ì lè ngwee ikagbo anyina.
41005013	Ujeso a bong. Ikeb ibibi anyina i fem lè ha ungikye anwuna lè ngwee ikagbo. Ikagbo ana i buu lè há 'igugo lè mbu hwō fe he umbwo. (Ikagbo imen ana i maa mbee asi lihwo 'ugbe lihwo.)
41005014	Bendi abe be kang ikagbo imen ana be buu gye he lifung-ushu or, he ìtiá or, lè bun de bendi. Bendi be be, hè be bè be nde ashi 'i shi.
41005015	Be be hwaa lè Ujeso, be nde ungikye angwu ikeb ibibi i ma yi ha ahe ana. A fel fe inditen kwu há. A tem fel dangg. Bendi bemen ana puu be fel he 'ushell.
41005016	Bendi abe be nde lè àshì abell ashi Ujeso a ma shi, be bun de bendi abena 'iwom ashi 'i shi ha ungikye angwu ikeb ibibi i ma yi ha ahe, lè ikagbo.
41005017	Be tim Ujeso anung le ù gbe lè ha abe 'ubong.
41005018	Nya a na Ujeso a maa mbo ngwee 'inong, ungikye angwu ikeb ibibi i ma yi ha ahe a tim Ujeso anung le ù tyang he he-e ù gye utung ha ahe.
41005019	Ujeso a swan, u de-e le: "Tem lè hwaa lè bendi begang he ushu ha-a à bun de be 'itaa Unim ugang a nda-a beshi, lè 'iwom ashi a shi ka-a."
41005020	Ungikye ana a bo gye he 'igie 'ubong ashi be maa ko le Ishokwo Lihwo, lè tan bun de bendi ashi Ujeso a shi ke-e. Ki ma kwu undi uyang-yang he 'uhwo.
41005021	Ujeso a tem gye he igbindi umbwo angwell. Bendi be ma gbong be sho há gbamm.
41005022	Ujaares, ukaandi angwu a maa nde gbe lè ushom ken angwu Ijuus ı kwu liwu, a ma be hwaa lè Ujeso, u tim anung he itang,
41005023	tim he anung kangg de-e le, unwaa-ma ungingye ù yi gogo ye kangg. Ù be tyua he 'ubwo he-e ù mbee, teng u hwa.
41005024	Ujeso a bo gbe utung ha ahe. Bendi gbamm be ma pwom he. Be maa fel nyii he indi hen indi hen.
41005025	Ki ma yi lè ungingye ken angwu a wu anung, ki fel aze lihwo lè ngi afee. A ma kpe 'ingie kangg.
41005026	Mà na a ma zī usi he biteng gbamm ban únde uma puu or, ki die he ye. Lingmam lima li gal lè he.
41005027	A ma gyo gbe lè Ujeso. A kung gim le gbe a tyua he abwo he aliga afe-afe or, u mbee. A hà gye há he liwu bendi lè naa Ujeso lè he item. A kung 'ubwo tyua he he aliga.
41005029	Anung ama a tang nya 'ukwo-ukwo. Inyiahwo ima i ma tyung he le a mbee.
41005030	He 'unyong 'umen ana Ujeso a ngye le ikeb ima i mbee undi. A bel àshì shun kel-kel há he liwu bendi, kung bii le: "Ayang a tyua mi abwo he aliga?"
41005031	Bendi-utung bema be fan le a nde bendi be sho fe-e gbamm. Kibang a, u bii le ayang a tyua he abwo?
41005032	Ujeso ù yi há ashunale he-e ù nde undi angwu a tyua he.
41005033	Ungingye anwuna a ngye ashi 'i shi ha ahe. Kushell 'u shi-e a fel tung for-for-for. A be tim anung he itang he 'ushu Ujeso de-e àshi 'i shi puu.
41005034	Ujeso a hà kong ha ahe le: "Unwaa-gi, wo mbee likorye wo fe lityam ha ami. Gye lè 'ukwun. Lingmam anyina lì tem mbwa-a ye."
41005035	Nya a na Ujeso a maa so-i kong ashina, bendi besuso be be lè he 'ipi úkaandi angwu u nde gbe lè ushom angwu Ijuus ı kwu liwu ana. Be be de ukaandi ana le unwaa-ma a hwo. Kibang a, u so fell Ukaandi 'uhwo?
41005036	Ujeso a ma kpam atyung wu àshi be kong ana. A kung kong ha ukaandi anwuna le: "Shell ye. Fe lityam ha ami ufe-ufe."
41005037	Ujeso a ma swan le undi ù te utung ha ahe fem Ujems lè Ipita lè Ujon, unwanam Ujems, tyang ye. Be bo ndo há he 'ipi úkaandi ana.
41005038	Be lè wu há, Ujeso a nde bendi be kya, kung agelibe, kwom 'ihwuhwee kangg.
41005039	A gbe gye há he afee ushom lè bii ābe le 'ibang a, be kwom 'ihwee 'itaa ana? U de be le unwaa anwuna a hwō ihwo ye, a mbu 'unde a.
41005040	Be fel gwee he; Ujeso a ma ndō ābe puu gye he igye, kung atyam unwaa anwuna befe lè anam lè bendi-utung bema, bendi bekie ana, gye he afee 'ipo ashi likwom unwaa anwuna lì yi kie.
41005041	A kung 'ubwo kwu likwom unwaa ana he 'ubwo. A kong ha angi he igie ibell le: "Talita kum," ashi 'i ze le, "Unwaa-gi, bo 'inaa."
41005042	Nya 'ukwo-ukwo a bo 'inaa; u fel tan. Ki ma kwu bendi he 'uhwo kangg. (A ma yi aze lihwo lè ngi afee.)
41005043	Ujeso a tye be uten le bè bun de undi ye gbangg. A hà kung de le bè ke unwaa umen ana lizi he-e ù zi.
41006001	Ujeso a bo lè nya tem gye he 'ubong 'uma. Bendi-utung bema be ma te utung ha ahe.
41006002	He liti uwell Ijuus, a gye he ushom angwu Ijuus ı kwu liwu lè hwua bendi biwom. Bendi gbamm abe be ma gyo he, ki ma kwu ābe he 'uhwo. Be fel kong le: "Hà ungikye anwun a ngye biwom abin puu ná a or? Kibang 'itaa lishi abyele angi ù yi lè ngi? U sha bikwele-uhwo abin ná a?
41006003	Mi kong le ù yi ukapenta, unwaa Umeri á? Nde le bebwanam na bè yi baà Ujems lè Ujosis lè Ujudas lè Usaimun? Bebwanam abe bengingye na lì yi lè bende i puu ye a?" Be maa fel tel he.
41006004	Ujeso a kung de be le bendi be ka undi angwu u tye ugie 'isom Unim ife mbee bipi puu, ukpor 'ubong 'uma lè bebwende lè 'ikwu-lihwan 'ima be ka he ife ye.
41006005	Ujeso a ma tem shi bikwele-uhwo gbamm há he 'ubong 'uma ye. A ma kee-kee pwom bendi-angmam zangg a 'ubwo mbee ābe.
41006006	Ki ma kwu Ujeso he 'uhwo likorye be fe lityam ha ahe ye. Ujeso a ma gye he abong angi à yi há kpee-kpee lè hwua bendi.
41006007	A ko bendi-utung bema abe lihwo lè be befee be he 'iteng ken. U som ābe he befee-befee gye he igye. A ke be ikeb le bè ndō ikeb ibibi;
41006008	u tye be uten le: "Mà kung 'iwom 'isuso-isuso gye lè shi há pel ha utyuu ye. Mà kung lizi ye; mà faa ibam ye; ma fe únde he ibam ye.
41006009	Mà fe ikwob he abee. Mà te lè aliga afee ye."
41006010	A mbee de be le: "He 'iteng 'iyang-yang ma gye, mà kwu he ushom undi angwu a kpe men kpamm ma gbe gbe lè há he 'ubong 'umen ana.
41006011	Gbe ma gye he 'ipi be kpe men ye, be ndor 'utyung gyo amen ye, mà gbe lè há, ma shell 'umbulmbul lè he abee āmen wu he itang. Ashina 'i tyung ābe 'ibibi ashi be shi."
41006012	Bendi-utung Ujeso be bo lè bun de bendi le bè bel àtyám lè he biban bibell.
41006013	Be ndō ikeb ibibi gbamm; bendi gbamm abe be ma yi gogo ye, be gbaa ābe behwu mbee ābe.
41006014	Usu Uherod a ma gyo ná bendi be maa fel kong gbe lè Ujeso mbee bipi puu. Bendi besuso be de le Ujon angwu a maa kib bendi he umbwo a wum lè he lihwu. Kife na 'i tan lè shi u shi bikwele-uhwo bimen i 'itaa i.
41006015	Besuso be de le Ilaja a. Besuso be de le ù yi undi angwu u tye ugie 'isom Unim ná abe betim be maa shi a.
41006016	Uherod a hà de le: "Ù yi Ujon angwu mi ma de le bè tang he lishi a. A tem wum lè he lihwu."
41006017	Leěti Uherod ugyang a ma som bendi be lè kwu Ujon fe-e ashishilika lè fe he igaadye. Uherod a ma shi ashin hè 'ì ngbebb Uherodias. Uherodias a ma yi ungye unwanam Uherod angwu be ko le Ufilip; Uherod a ma kpe kung he fe unwanam nya.
41006018	Ujon a maa da Uherod le: "Uten a bong le wò kpe kung ungye unwanaa ye."
41006019	Ki ma ban Uherodias he lityam lè Ujon kangg. A maa fel kee 'ukwo ahwu be gwu-e. Uherod a ma bong ye.
41006020	Uherod a maa shell Ujon likorye a ma ngye le Ujon ù yi undi ununung a, u shi ta-ta ke Unim. Uherod a ma waa bendi le bè kang Ujon teng be gwa he. A ma yi lè 'igyor le u gyo Ujon. Ukpor he 'unyong ahwu a maa gyo he, u kwa lè ufung awaale.
41006021	He umbee-likel Uherodias a ma nde 'ukwo ahwu u shi hè be bè gwu Ujon. Ki ma yi he liti angi be ma hwan Uherod a. Uherod a ma ko bendi abe be nde gbe lè 'ubong lè bekaandi īshogya lè bekaandi abe he Ugalili shi ābe 'ipam.
41006022	Unwaa Uherodias angwu ungingye a ma be ngyor angyor angi a nyin Uherod lè begaandi bema. Uherod a kung bii he le 'ibang a kee le ù tyuu he? U ke-e úkyébb le u tyuu he 'iwom 'iyang-yang ashi a kee.
41006023	A tam le: "Kiwom 'iyang-yang ashi wo kee, mà wò de le mì kung 'igie 'ubong 'ugi or tyuu-a, mi tyuu-a."
41006024	Unwaa ana a gbe lè bii anam le 'ibang a kee he le ù bii lè ha usu? Anam a de-e le ù lè bii lìshī Ujon angwu u kib bendi he umbwo.
41006025	Unwaa ana a buu tem lè hwaa lè Uherod de-e le: "Mi kee le wò tang lìshī Ujon angwu u kib bendi he umbwo fe he undor tyuú mi 'anaa-anaa i."
41006026	Uherod a keb ambweeale kangg. A ma swan ye likorye a kyebb he ashi begaandi bema le u tyuú he 'iwom 'iyang-yang ashi a kee.
41006027	Nya 'ukwo-ukwo a som undi ishogya le ù lè be lè lìshī Ujon. Undi ishogya ana a bo gye he igaadye lè tang lìshī Ujon fe he undor be tyuu unwaa anwuna. A kpe ngi lè ke anam.
41006029	Bendi-utung Ujon be gyo gbe lè shi, be lè kung 'ìkèm 'ima lè ngì.
41006030	Bendi-utung Ujeso abe a ma som gye he igye, be tem be hwaa lè he. Be de-e biwom puu abi be shi, lè abi be hwua bendi.
41006031	Bendi be ma sho há gbamm. Ki ma yi wuliya-wuliya-wuliya. Ujeso befe lè bendi-utung bema be ma nde 'unyong zī lizi ye. Ujeso a hà kung de be le: "Mà lì gye he 'ipi ashi 'ì yi kpatiaa hè li lì lè kwu há bel-agyang ufe-ufe sho 'unyong he 'anwaa 'unyong zangg."
41006032	Befe puu be lè ngwee he afee 'inong lishor gye he 'ipi ashi 'ì yi kpatiaa.
41006033	He 'unyong ahwu be bo, bendi gbamm be nde be, be mbee shob ābe. Bendi abena be buu gbe he abee lè tang há, mà ukpong Ujeso befe lè bendi-utung bema be hà wu há.
41006034	Ujeso a ma fem lè he afee 'inong, be ndè bendi be sho há gbamm. Beshi be ma shi-e lè be kangg, likorye be ma yi ná ìtiā angi ì yi faale undi angwu u kang āngi nà. A maa fel hwua ābe biwom gbamm.
41006035	Likwulukwu li maa ndo gyebb. Bendi-utung bema be ma be hwaa lè he de-e le: "Likwulukwu li gyebb mà. Bendi be ndē he 'iteng ashin ye.
41006036	De bendi le bè ndo gye he ishaale angi ì yi kpee-kpee hè be bè kee lizi ndyebb zī."
41006037	Ujeso a fan bendi-utung bema le: "Men-agyang mà ke be ashi be zī." Be kung bii he le: "Kung li ndor igaa ikwudi ifee angi lì lè ndyebb ibred be ke be?"
41006038	Ujeso a bii ābe le: "Mà yi lè bíkém ibred há bifung? Mà lè shun." Be lè shun nde. Be tem be de-e le be nde bíkém ibred bidyong lè ìkwǎn ifee.
41006039	Ujeso a hà de bendi-utung bema le bè hwua bendi aben he akwu akwu akwu akwu kwu he bikpam.
41006040	Bendi abena be kwu ugbe ugbe ugbe; he akwu asuso bè yi bendi asi adyong; he akwu asuso be shi bendi asi afee lè be lihwo.
41006041	Ujeso a hà kung bíkém ibred bidyong lè ìkwǎn ifee ana kwu he 'ubwo; u kung àshì gye he lifung-atabe pee Unim. A kung ibred bun ibun ibun kung ke bendi-utung bema le bè kpe ke bendi abena. A mbee kung ìkwǎn ifee hwua ke be puu.
41006042	Befe puu be ma zī gwul.
41006043	Bendi-utung Ujeso be ma gbong bigem ibred lè ìkwǎn abi be zī bi ma teng. Bi sho bitetel lihwo lè bi bifee.
41006044	He liwu bendi abe be ma zī lizi ana, bekaandi bengikye befe-befe be ma yi asi lisi 'ugbe lihwo lè 'ugbe 'afee lè bendi asi lihwo.
41006045	Nya 'ukwo-ukwo Ujeso a hà de bendi-utung bema le bè ngwee he 'inong há tan nyóng he gye he igbindi Besaida, ù de bendi le bè ndo gye.
41006046	He 'unyong ahwu a de be le ishu ì so, a bo gye he ukwell lè kong ha Unim.
41006047	Kusu 'u gye. Kinong 'i ma fel he 'udyan umbwo. Ujeso a ma so he ugo-igye.
41006048	A nde le 'ufem 'u sha, be kpa 'ingie he 'inong anaale. He ashì liti a ma tan he likwu umbwo lè hwaa lè be. A maa ndo ba gba ābe.
41006049	Be nde-e, u tan he likwu umbwo. Be fel shell kangg likorye be maa kong le uhwutang a. Be fel kùng. Ujeso a hà de be le: "Mi a; mà shell ye!"
41006051	A hà lè kwu he afee 'inong utung ha abe. Kufem 'u kwun. Ki ma kwu ābe he 'uhwo kangg.
41006052	Kikwele-uhwo bíkém ibred abi Ujeso a bun ke bendi ana, ki nung ābe ye.
41006053	Ujeso befe lè bendi-utung bema be ma gyong umbwo ukaandi gye he 'ipi ashi be ko le Ugenesaret. Be tyang 'inong 'ibell tyung he ungwu 'ibam.
41006054	Be gbe tyang 'inong ana tyang-tyang, bendi be shob Ujeso nya 'ukwo-ukwo.
41006055	Be buu gye mbee bipi puu ha abe 'ubong lè bé lè bendi-angmam he litaa be hwaa lè Ujeso he 'iteng 'iyang-yang ashi be ma gyo le Ujeso ù yi.
41006056	He 'iteng 'iyang-yang ashi Ujeso a maa gye, be ta lè bendi-angmam la tang he ushokwo. Be tim Ujeso anung le ù tyang ābe bè tyua he 'ubwo he ungwu aliga afe-afe or. Bendi puu abe be tyua he 'ubwo bé mbeē.
41007001	Bendi Iferesis lè bendi besuso abe be hwua bendi Iten abe be ma be lè he Ujeruselem, be ma gbong liwu he 'ipi Ujeso a ma yi.
41007002	Be nde bendi-utung bema be za lizi faale abwo atoale he 'ukwo ahwu bendi Iferesis be hwua bendi le bè shi.
41007003	(Iferesis lè Ijuus abe be teng be ndor itetel angi betiebell be maa ndor. Be to abwo he 'ukwo ahwu kpa-kpa ná itel ibell ì yi mà ukpong be hà zī lizi.
41007004	Be to biwom abi be ndyebb lè he 'ate mà ukpong be hà zī ābi. Be ndor itel gbamm he atoale igbaala lè biki lè indor lè biwom bínde he 'ukwo itel ibell.)
41007005	Kife na Iferesis befe lè abe be hwua bendi Iten be bii Ujeso le: "Kibang 'i tan lè shi bendi-utung begang be ndor itel angi betietyan be ke li ye? Be zī lizi faale abwo atoale."
41007006	Ujeso a kung fan ābe le: "Azaya a kong 'igyang a, nyong a kong 'iwom ashin gbe lè men bendi abe mà yi àshì lè benyin, lityam lè bebong. Azaya a fee le Unim a de le: 'Bendi aben be ka-m ife he ungwu ufe-ufe a. Ukpor àtyám abell à yi lè 'igbe lè ha ami.
41007007	Ìfé angi 'itaa i ì yi 'idideng. Be hwua iten angi bendigye nya a na ì yi àngi igi a.' "
41007008	Ujeso a de be le: "Má kung Iten Unim ndor he itang, keb ahwuale iten angi bendigye."
41007009	Ujeso a mbee de le: "Ma kong le ma sha 'inunung a he 'unyong ahwu ma kung àbi Unim a kong ndor he itang, ma fel hwua bendi abi betiemen be kong a?
41007010	Umosis a ma ke uten le: 'Fe atia lè anaa.' U mbee ke uten ususo le: 'Undi angwu a kong ban atyam or, anam or, bè gwu-e.'
41007011	Ukpor men ma hwua bendi le gbe undi ù yi lè 'iwom ashi hang a kung kpell atyam lè anam, gbe a ko āshi he igie Beke le ukoban, ashi 'i ze le kuke Unim,
41007012	kì tem yi le ù kung āshi kpell atyam lè anam ye.
41007013	He 'ukwo ahwun ma ban igie Unim gbe he biwom abi ma hwua bendi. Kì yi lè bisuso abi ma shi gbamm 'itaa ana."
41007014	Ujeso a mbee ko bendi abe bè yi há be hwaa lè 'uhwo-ma de be le: "Men puu mà dang 'utyung gyo mi hè ashi mı kong 'ì nung amen.
41007015	Kì yi le 'iwom ashi 'ı te lè he igye gye he lifung undi na 'ı ban he ye. Kiwom ashi 'ì yi he lityam undi ashi 'ı be he igye na 'ı ban he. [
41007016	Undi angwu ù yi lè 'utyung 'igyo, ù gyo.]"
41007017	Ujeso a bo tyang bendi aben gye he afee ushom. Bendi-utung bema be bii he likpe ityang anyin.
41007018	Ujeso a bii ābe le: "Men or titi ma ngye ye a? Ki wa nung amen le 'iwom ashi 'ı te lè he igye gye he lifung undi na 'ı ban he ye, ye a?
41007019	Ki ban he ye likorye 'i gya he lityam a ye, ki gya he lifung a. Undi u hà tem lè shi ngyè." (Ujeso a tyung le lizi liyang-yang li ngbebb azele.)
41007020	Ujeso a mbee de le: "Kiwom ashi 'ı be lè he lityam undi na 'ı ban he.
41007021	Igim ibibi angi ı be lè he lityam undi na ı shi undi u wul ná bityuale bı wul nà, u zì 'azi, u gwu undi,
41007022	u kee ungye undi, u ban lityam fe 'iwom undi, u shi 'ibibi, u lam undi, u shi likpe liketye-liketye, u bung ashi, u bè iman fe undi, u dim idim, u fel shi likpe akpel-ye akpel-ye.
41007023	Àshī 'ì yi he lityam undi na 'ı shi-e u shi bibibi abin puu, bi ban he."
41007024	Ujeso a hà bo lè nya gye he 'igie Utaya. A gye he afee ushom ken. A kee le bendi bè ngye le ù yi há ye. Ukpor bendi be ngye kpor-kpor.
41007025	Ki ma yi lè ungingye ususo angwu a ma yi ugaandi a. A ma be lè he 'ubong Ufenishia he 'igie Usiria. Ungingye umen i, ikeb ibibi i ma yi ha unwaa-ma angwu ungingye. A gyo gbe lè Ujeso, a lè tim anung he 'ushu Ujeso. A tim Ujeso anung le ù ndō ikeb ibibi lè ha unwaa-ma.
41007027	Ujeso a fan he gbe he ityang le: "Tyang li-ì ke bebwani lizi ukpong. Ki ngbebb le bè kung lizi bebwani tyang ibua ye."
41007028	Ungingye ana a kung fan Ujeso le: "Atyagi, kì yi ná. Ibua or i bung àbi bebwani be zī wu he itang za."
41007029	Ujeso a de-e le: "He ashi wo kong nyin, ndo gye. Ikeb ibibi i tyang unwaa-gang abwo mà."
41007030	A tem gye he ushaale lè nde unwaa-ma ù yi ndē he unong. Ikeb ibibi i tyang he abwo mà.
41007031	Ujeso a hà bo lè he 'igie Utaya lè gbe he Usaidon lè 'igie 'ubong ashi be ko le Ishokwo Lihwo gye he umbwo Ugalili.
41007032	Bendi besuso be be lè 'ikporkpor hwaa lè Ujeso, tim he anung le ù kung 'ubwo 'uma pwom ungikye anwuna.
41007033	Ujeso a kpe-e ufe ututeb gbe lè he lè há liwu. A kung 'ubwo tyua he he atyung. A sho akung, u kung 'ubwo tyua he he 'abell.
41007034	Ujeso a nde àshì gye he lifung-atabe kung bebb kangg. U de ungikye anwuna he igie ibell le: "Efata," ashi 'i ze le buu!
41007035	Nya 'ukwo-ukwo atyung ungikye anwuna a buu, kabell 'ama 'a bor. U fel kong nwongg.
41007036	Ujeso a tye be uten le bè de undi áshi ye. Ukpor mà na a ma tye be uten or, be kong gbe lè shi kangg.
41007037	Bendi abe be ma gyo āshi, ki ma kwu ābe he 'uhwo kangg. Be fel kong le: "Aye! U sha biwom puu bi ngbebb! U sha bikwom-atyung bi gyo; u shi bikwom-umbell bi kong!"
41008001	Ki gbe 'igbe ye, bendi gbamm be mbee be hwaa lè Ujeso. Be ma yi lè ashi be zī ye. Ujeso a ko bendi-utung bema de be le:
41008002	"Bendi aben be kwu utung ha ami, ki fel ati akie. Beshi be fel sha-m lè be likorye bè tem yi lè ashi be zī ye.
41008003	Gbe mi de be le bè ndo gye he ushu faale lizi azele be la tyan itung he 'ukwo likorye besuso be be lè 'igbe."
41008004	Bendi-utung bema be bii he le: "He hung nyin undi ù ha nde lizi hen libeb angi lì kpè ke bendi aben puu?"
41008005	Ujeso a bii ābe le bè yi lè bíkém ibred bifung? Be fan he le bè yi lè bíkém ibred bidyong-ifee.
41008006	A de bendi puu le bè kwu ko. A hà kpe ibred ana, pee Unim, kung āngi bun ibun ibun ke bendi-utung bema le bè ke bendi abena. Bendi-utung bema be kpe ke be.
41008007	Be ma mbee yi lè inwaa īkwǎn zangg. Ujeso a kung ipee ke Unim. U de bendi-utung bema le bè kung āngi ke bendi abena.
41008008	Undi uyang-yang a ma zī gwul. Be gbong bigem abi bi zī bi teng. Bi ma sho bitetel bidyong-ifee.
41008009	Bendi abe be ma zī lizi ana, be maa mbee asi lisi 'ugbe lihwo. Ujeso a ma de bendi abena le bè ndo gye.
41008010	A mbo ngwee he afee 'inong lè bendi-utung bema bo ndo he 'igie ashi be ko le Udalmanuta.
41008011	Bendi besuso lè he likwu Iferesis be be há, keb ifung afungale ha Ujeso. Be kee le be gil he. Be de-e le ù shi 'ikwele-uhwo tyung ābe hè be bè ngye le Unim na a som he.
41008012	Ujeso a kung bebb kangg, u bii le: "Kibang 'ì yi atan-lengi angwu bendi abe ati anyin be kee le be nda 'ikwele-uhwo?" A hà de le: "Mî de men 'igyang le, mi tyung amen 'ikwele-uhwo ná ye."
41008013	Ujeso a gbe tyang ābe lè ngwee he 'inong gye he igbindi umbwo.
41008014	Bendi-utung Ujeso be ma well kung ibred ye. Be ma yi lè 'íkém ibred ken a he afee 'inong.
41008015	Ujeso a de be gbe he ityang le bè baa 'uhwo-bell lè ha iyist angi ı shi ibred ı mbwee angi ı be lè ha Iferesis lè Uherod.
41008016	Be fel kong ha bende le: "Ujeso a kong ashin, le bwo li be lè ibred ye a."
41008017	Ujeso a ma ngye ashi be kong. A kung bii ābe le: "Kibang a, ma kong gbe lè ibred angi ma be lè ngi ye? Ki wa nung amen ye a? Ma hwun lihwun 'igyo atyuo.
41008018	Mà yi lè itong-shi 'inde ye a? Mà yi lè atyung 'igyo ye a? Ma well ye a?
41008019	He 'unyong ahwu mi ma kung bíkém ibred bidyong bun ke bendi asi lisi 'ugbe lihwo lè 'ugbe 'afee lè bendi asi lihwo be zī, bigem abi be ma zī bi teng bi ma sho bitetel bifung?" Be fan he le bi ma sho bitetel lihwo lè bi bifee.
41008020	A bii ābe le: "He 'unyong ahwu mi ma mbee kung bíkém ibred bidyong-ifee bun ke bendi asi lisi 'ugbe lihwo be zī, bigem abi be ma zī bi teng bi ma sho bitetel bifung?" Be fan he le bi ma sho bitetel bidyong-ifee.
41008021	Ujeso a kung bii ābe le: "Nyong 'ì yi i or, ki wa nung amen ye a?"
41008022	Ujeso befe lè bendi-utung bema be be he Besaida. Bendi besuso be be lè uhwua-ashi ken be hwaa lè he. Be tim he anung le ù tyua he 'ubwo.
41008023	Ujeso a kung 'ubwo kwu uhwua-ashi anwuna he 'ubwo gbe lè he lè há ushokwo. Ujeso a kung akung sho wu-e he atong-shi. A kung abwo pwom he bii he le: "Wo nda há a?"
41008024	Ungikye ana a kung àshì gye he 'usi. A kung de Ujeso le u nda bendi, bè yi ná ìkwán, ukpor be tan litan.
41008025	Ujeso a hà mbee kung abwo pwom he he atong-shi. Ungikye ana, atong-shi ama a buu; u fel nda nwongg.
41008026	Ujeso a de-e le ù ndo gye. Ù tem gye he ushokwo ye.
41008027	Ujeso befe lè bendi-utung bema be bo ndo he lishi Usesaria Ufilipai. Be lè fel he 'ukwo, Ujeso a kung bii ābe le: "Bendi be ko mi le ayang?"
41008028	Be fan he le: "Besuso be da le wò yi Ujon angwu a maa kib bendi he umbwo a. Besuso be de le wò yi Ilaja a. Besuso be de le wò yi undi angwu a maa tye ugie 'isom Unim leěti a."
41008029	Ujeso a hà kung bii ābe le: "Men ufe ma de le mì yi ayang a?" Ipita a kung fan le: "Wò yi Ukristi a." (Ukristi na Unim a kyebb le u ba som ba he igye anyin le ù kwu Undi-likpan.)
41008030	Ujeso a hà tye be uten le bè de undi gbe lè he ye.
41008031	Ujeso a keb bendi-utung bema biwom ahwuale le, kì yi kpe-kpe le ufe Unwaa Undigye, u ba kpa 'ingie kangg. Bekaandi abe he 'ubong lè abe be shang Unim lè abe be hwua bendi Iten be ba swan he lè he liwu libell. Be ba gwa he. Ukpor he liti lekie u tem ba wum lè he lihwu.
41008032	Ujeso a ma kong ashin nya gboo. Ipita a ko he gye he item lè swan de-e le ù tem kong ná ye.
41008033	Ujeso a bel àshì nde bendi-utung bema kung ben Ipita titi. A de-e le: "Usetan, gbe-m lè nyin. Ugim ugang ù yi angwu undigye a, ù yi angwu Unim a ye."
41008034	Ujeso a ko liwu bendi lè bendi-utung bema be he 'iteng ken. A kung de be le: "Undi uyang-yang angwu a kee le u pwom mi, ù zob 'uhwo-ma. Ù bong lihwu kung 'ikpakpaa ashi be be maa he bee so, pwom mi.
41008035	Undi angwu a kee le u kpan lishi lima, hà u nim lè 'uhwo-ma. Undi angwu a bong lihwu he 'uhwo ahwu 'ugi lè 'isom 'inunung, na u be kwu lè likpan.
41008036	Kibang lifem angi lì yi ke undi le ù kwu lè biwom puu he igye anyin, ukpor u nim 'ūnyōng 'uma?
41008037	Kì yi lè 'iwom ashi undi u be ke kpe 'ūnyōng 'uma ahwu 'u nim ye.
41008038	Undi angwu ishwia ı shi-e lè mi lè igie igi he liwu bendi bebibi he igye anyin pi be ndor iten Unim ye i, na ishwia ı be shi-m mi Unwaa Undigye lè he he 'unyong ahwu mı be be lè ikeb Unim lè idengell ima."
41009001	Ujeso a mbee kung de be le: "Mi-ì de men, kì yi faale ifung le men besuso abe mà yi naa nyin, ma ba hwa ye kpamm ma gbe nde Kusu Unim ahwu 'u be be lè ikeb."
41009002	Ati a gbe adyong, he ledyong-ken Ujeso a kpe Ipita lè Ujems lè Ujon gye lè be he lishi ukwell hè befe-befe bè lè kwu há. Be lè wu há, be nde Ujeso a gie.
41009003	Bihwom bima bi keb ataale; bi fel bifung-bifung kpeladada. Kì yi lè undi he igye anyin angwu u shì 'ihwom 'ı fel bifung ná mbee ye.
41009004	Bendi-utung Ujeso be nde Ilaja lè Umosis be fem be kong ha Ujeso.
41009005	Ipita lè bendi abe befee be ma fel he 'ushell; Ipita a ma tem ngye ashi ù kong ye. A kung de Ujeso le: "Ukaandi, kiteng ashin 'i ngbebb ashi lı ngyor kwu i. Tyang li lì kaa bebuu bekie, kugang ken, Umosis ken, Ilaja ken."
41009007	Kibu 'i be lè he 'usi, be shī baà Ujeso kpemm. Baà Ipita be gyo lingmam Unim lè há 'ibu ana le: "Anwun na ù yi 'iken Unwaa-gi. Mà gyo he."
41009008	Be bel àshì shun kel-kel, be tem nde undi ususo pel ha Ujeso ye.
41009009	Nya a na be maa shul ukwell be 'utan, Ujeso a tye be uten le bè de undi 'iwom ashi be nde ye kpamm ufe Unwaa Undigye, u gbe hwō wum.
41009010	Be ma ndor uten umen i. Ukpor be maa fel bii bende begyang le awumale lè he lihwu ufe a ze le ana?
41009011	Be kung bii Ujeso le: "Kibang 'ì yi atan-lengi angwu bekaandi abe be hwua bendi Iten be de le Ilaja na 'ì yi kpe-kpe le ù be be 'ushu?"
41009012	Ujeso a fan ābe le: "Ki ma yi kpe-kpe le Ilaja ù be 'ushu 'igyang he-e ù be kam biwom puu. Kibang 'i ma hà yi atan-lengi angwu be ma fee he 'ushia le mi Unwaa Undigye, mi ba kpa bingie kangg, bendi be mbee zob mi?
41009013	Mi de men le Ilaja a be mà. Bendi be shi-e 'iwom ashi be kee nya a na be fee gbe lè he."
41009014	Be ma tem be hwaa lè bendi-utung Ujeso abe be teng. Be ma nde bendi gbamm sho há. Bekaandi besuso abe be hwua bendi Iten bè yi sho há, be fa ifung ha bendi-utung Ujeso.
41009015	Bendi abena be nde Ujeso, ki kwu ābe he 'uhwo kangg. Be buu lè kong lè he.
41009016	Ujeso a kung bii bendi-utung bema le: "Ma fa ifung ha abe gba lè 'ibang a?"
41009017	Undi ken lè há liwu bendi abena a kung fan he le: "Ukaandi, mi be lè unwaa-gi hwaa lè wo likorye ikeb ibibi ì yi ha ahe. I kwom he umbell.
41009018	He 'unyong 'uyang-yang ahwu ı kwu-e, i sha he u mbwa he itang. U zī bihwu he ungwu putu-putu-putu; u shib ishang fe ha bende; inyiahwo ima i kwell semm. Mi de bendi-utung begang le bè ndō ikeb ibibi ana, be ndō āngi mbee ye."
41009019	Ujeso a kung bii bendi-utung bema le: "Mì kwu utung ha amen lè 'igbe ná a, ma hà fe lityam ha ami? Ma kee le mì ngib lityam lè men lè 'igbe ná a?" U de be le: "Mà be lè unwaa umen ana ke-m."
41009020	Be te lè he lè ke-e. Ikeb ibibi anyina i nde Ujeso nde-nde, i shi unwan ungikye umen ana a mbu he itang. U fel mung he itang, u tim gbel zī bihwu he ungwu putu-putu-putu.
41009021	Ujeso a kung bii ātyām unwaa anwuna le: "Ki kpi-e, ki gbe 'igbe ná a?" A fan he le: "Ki kpi-e kung lè há 'isun a.
41009022	Kunyong 'ususo i kwa he fa he 'inde; kunyong 'ususo i kwu-e fe he lishor hè ngi ì gwu-e. Beshi bè shi-a lè bel; gbe wò nya shi lingmam limen i mbee, wo hā kpell li."
41009023	Gyo Ujeso le: "Kibang a, wo de le gbe mi-ì nya shi ná mbeè? Biwom puu bì yi pie-pie ke undi angwu ù yi lè abongale ha Unim."
41009024	Ātyām unwaa ana a kung kùng kangg le: "Mi bong ha Unim, ukpor abongale ugi a dyam ye! Hā kpell mi!"
41009025	Ujeso a nde le bendi be ndo die ba hwaa lè be. A kung gaa fe ikeb ibibi angi i kwom unwaa umen ana umbell le ì fem lè ha ahe, ù tem be hwaa lè he ye.
41009026	Ikeb ibibi ana i kùng kangg, i shi unwaa ana a tung for-for-for mbu shī he itang. I hà fem be he igye. Unwaa umen ana a ma fel ná likwom nà. Bendi gbamm abe bè yi há, be fel kong le a hwō.
41009027	Ujeso a kung 'ubwo kwu-e he 'ubwo bo 'inaa.
41009028	Ujeso a bo gye he afee ushom. Bendi-utung bema be hà be bii he há he 'undyell le: "Kibang a, bel lí yii ndō ikeb ibibi ana mbee ye?"
41009029	Ujeso a kung fan ābe le be ndō ikeb ibibi angi 'itaa ana gba he akongale ha Unim ufe-ufe a.
41009030	Ujeso befe lè bendi-utung bema be bo lè há ana lè gbe he Ugalili. Ujeso a ma kee le undi ù ngye he 'ipi ù yi ye, likorye a maa hwua bendi-utung bema biwom há abwo. A maa bun da ābe le undi u ba kung he ufe Unwaa Undigye, ka bendi le bè gwu-e. Ukpor he liti angi lekie u ba tem wum lè he lihwu.
41009032	Ashi a kong 'i ma nung bendi-utung bema ye, ukpor be ma yi lè 'ushell ná bè bii he.
41009033	Be be he 'ubong ahwu be ko le Ukapanyam. He 'unyong ahwu be ma yi he ushom, Ujeso a bii ābe le 'ibang bé yii fe ifung gbe lè shi lè 'ukwo?
41009034	Be ma fan ye likorye be maa fa ifung lè 'ukwo gba lè undi angwu ù yi ukaandi hwò he liwu libell.
41009035	Ujeso a bel kwu ko, u de bendi-utung bema abe lihwo lè be befee le bè die be hwaa lè he. A de be le undi angwu a kee le u kwa ukaandi ù shi 'uhwo-ma ù tem fel unwaasun hwò bendi puu.
41009036	A kpe unwani be naa he liwu libell. U kung he wom he abee, u de be le:
41009037	"Undi angwu a kpe unwani angwu 'itaa i he lizen ligi, hà a kpe-m mi a. Undi angwu a kpe-m, hà a kpe-m mi-mi a ye; a kpe Ada angwu a som mi or titi."
41009038	Ujon a kung de-e le: "Ukaandi, li nde undi-iso u ndō ikeb ibibi lè ha bendi he lizen ligang. Li swan le ù ndō āngi ye likorye ù yi he liwu lityan a ye."
41009039	Ujeso a de-e le: "Swan he ye, likorye undi angwu u shi bikwele-uhwo he lizen ligi, u kong 'ibibi gba lè mi akikye ye.
41009040	Undi angwu ù yi linaa ha abel ye, hà ù yi ke li bel a.
41009041	Mí-ì de men, undi angwu a ke men umbwo or le mà ngwo le bwo mà yi bendi-utung begi mi Ujeso Ukristi a, u ba kpa lifem kpe-kpe-kpe."
41009042	Ujeso a de le: "Bebwani abe be bong ha ami nyin, gbe undi a shi ābe, undi ken or, a shi 'iban, hà 'i ban kangg. Àshī le bè kung 'ukor 'ukaandi tye tyuu undi angwu há he umbell lè tye he umbwo ukaandi, ki ngbebb hwò ashi le ù shi undi ù shi 'iban.
41009043	Gbe 'ubwo 'ugang na 'u sha-a wo shi 'iban, wò tang āhwu tyang hell. Ki ngbebb le wò kwu lè likpan faale 'ubwo ken hwò ashi le wò kwu lè abwo afee gye he 'inde ashi 'ı nim ye ngyor igye kpamm. [
41009044	He 'iteng ashina be ba kpa 'ingie kpamm, kinde 'i nim ye kpamm.]
41009045	Gbe 'ubee 'ugang na 'u sha-a wo shi 'iban, wo tang āhwu tyang hell. Ki ngbebb le wò kwu lè likpan faale 'ubee ken hwò ashi le wò kwu lè abee afee gye he 'inde. [
41009046	He 'iteng ashina be ba kpa 'ingie kpamm, kinde 'i nim ye kpamm.]
41009047	Gbe utong-shi ugang na u sha-a wo shi 'iban, wo waa he. Ki ngbebb le wò gye he lifung-atabe lè utong-shi ken hwò ashi le wò kwu lè itong-shi ifee gye he 'inde.
41009048	He 'iteng ashina bendi be ba kpa 'ingie kpamm, kinde 'i nim ye kpamm."
41009049	Ujeso a kung ityang bun de be le: "Bendi be fa bendo he biwom abi be shang Unim. Kitaa 'imen i na undi uyang-yang u kpe 'ingie ashi 'ì yi ná 'inde he-e ù fel kang-kang.
41009050	Bendo be ngbebb. Ukpor gbe bè tem nyin he ungwu ye, undi u sha ná a hè be bè tem nyin? Mà kwu ná bendi abe be nyin, hè men mà kwu lè ikwun ha bende."
41010001	Ujeso a bo lè he 'iteng ashina lè gbe he Ujudia gye he igbindi umbwo Ujodan. Bendi gbamm be mbee be hwaa lè he. A hwua ābe biwom nya a na u shaa shi.
41010002	Bendi besuso lè he likwu Iferesis be be hwaa lè Ujeso be kung he lè he 'usi. Be bii he le: "Iten ityan i bong le undi ù ban libee a?"
41010003	Ujeso a kung bii ābe le: "Kibang uten angwu Umosis a tye men?"
41010004	Be fan he le Umosis a ma ke ikeb le undi ù fee 'ushia libee abanale ke ungye-ma de-e le ù ndo gye.
41010005	Ujeso a kung de be le: "Umosis a ma fee uten anwun ke men le bwo ma tēb àtyám, ma kpa àshi be hwua amen ye a.
41010006	Be ma fee he 'ushia Unim le: 'Lè há linde-linde he 'unyong ahwu Unim a ma shi igye anyin, a mbe ungikye lè ungingye.
41010007	He atan-lengi anwun ungikye ù tyang átyám lè anam he-e ù gwaa ha ungye-ma.
41010008	Bendi bemen befee ana be fel nya a na undi ken a.' Bè tem yi bendi befee a ye, be fel anung ken.
41010009	Bwo Unim na a shi ābe le bè bee, undigye ù ban ābe libee ye."
41010010	Be ma tem gye he afee ushom. Bendi-utung Ujeso be ma bii he gbe lè likong libee ana.
41010011	Ujeso a de be le ungikye angwu a ndō ungye-ma lè kpebb ungye ususo, hà a shi 'iban agbele ipel fe ungye-ma.
41010012	Kitaa 'imen gbe ungingye a tyang ukyema lè bee lè ungikye ususo, hà a shi 'iban agbele ipel fe ukyema.
41010013	Bendi besuso be be lè bebwaa-bell le Ujeso ù tyua ābe abwo. Bendi-utung Ujeso be ma swan ndō ābe.
41010014	Ujeso a ma nde ashi bendi-utung bema be shi. Ki ma nyung he he lityam. A kung de be le: "Mà tyang bebwani bè be hwaa lè mi. Mà swan ndō ābe ye, likorye abe 'itaa i na Unim ù yi Usu ubell.
41010015	Mí-ì de men, kì yi faale ifung le undi uyang-yang angwu a keb 'uhwo-ma ke Unim le ù kwu Usu uma ná unwani ye, u kwa lè libwo he Kusu Unim ye."
41010016	Ujeso a hà kung bebwani wom he abee. U kung abwo pwom ābe ke be 'ukwun.
41010017	Ujeso a ma bo lè fel he 'ukwo, ungikye ususo a buu be hwaa lè he, tim anung he itang ke-e, kung bii he le: "Ukaandi ununung, mì shi ná a, mî kwu lè likpan 'unyong angi lı ngyor igye kpamm?"
41010018	Gyo Ujeso le: "Kibang a, wo ko mi le undi ununung? Kì yi lè undi ununung ye, Unim ufe-ufe na ù yi ununung.
41010019	Wo ngye iten angi i de le: 'Gwu undi ye. Gbe ipel ha undi-iso fem ungye-gang tyang ye. Zì 'azi ye. Bè uman fe undi ye. Shi undi zī ye. Fe atia lè anaa.' "
41010020	Ungikye anwuna a kung de-e le: "Ukaandi, mi ndor iten anyin kung lè há 'isun 'igi a."
41010021	Ki ma nyin Ujeso he lityam kangg lè he, a bel àshì nde-e, kung de-e le, "Kiwom 'i teng ken ashi wò shi. Lè kung biwom bigang puu ndyebb zi, kung únde hwua ke bendi-likaa, mà wo ba kwa lè 'ingbebb he lifung-atabe. Mà wò hà be pwom mi."
41010022	A ma gyo ashina gyo-gyo, a fel 'ushu 'ushi-ushi likorye a ma mbu 'ingbebb kangg. A gbe ligye 'imbwee-imbwee.
41010023	Ujeso a bel àshì nde bendi-utung bema, u de be le, ki ba kwa lè 'ingie kangg ka bendi-ingbebb le bè keb 'uhwo-bell ke Unim he-e ù kwu Usu ubell.
41010024	Kiwom ashi Ujeso a kong, ki kwu bendi-utung bema he 'uhwo. Ujeso a mbee de be le: "Bebwaa-gi, kì yi lè 'ingie ke undi le ù keb 'uhwo-ma ke Unim he-e ù kwu Usu uma.
41010025	Kì yi pie-pie ke 'igundu le 'ì gbe he ligia uwo hwò ashi le undi-ingbebb ù fel undi angwu Unim ù yi Usu uma."
41010026	Ashina 'i ma kwu bendi-utung bema he 'uhwo kangg. Be fel bii bende le: "Fe ayang ù ha be kwu lè likpan 'unyong?"
41010027	Ujeso a bel àshì nde be kporr, kung de be le, undigye u kpan 'uhwo-ma mbee ye. Unim ufe-ufe na u kpan undi. Biwom puu, Unim u sha ābi pie-pie.
41010028	Ipita a de-e le: "Nde, li tyang biwom puu, fel bendi-utung begang."
41010029	Ujeso a de be le: "Ki ngbebb. Kiwom 'iyang-yang ashi undi a gbe tyang āshi he 'uhwo 'ugi lè 'isom 'inunung, mà 'ì yi ushu or, bebwaa or, bebwanam or, átyám or, anam or, ùtiá or, mi da-a 'igyang le,
41010030	u kpa lifem hwà abina tyang 'usi-usi hen he igye anyin. U ba kpa beke ākwū asi adyong hwà ushu uma lè bebwende lè anam lè bebwaa-ma lè ùtiá uma. U mbee kpe 'ingie titi. He igye angi ı be lè há 'ushu u ba kwa lè likpan 'unyong angi lı ngyor igye kpamm.
41010031	Bendi gbamm abe bè yi 'ushu 'anaa-anaa nyin, be ba fel item; abe bè yi item 'anaa-anaa nyin, be be fel 'ushu."
41010032	Ujeso befe lè bendi-utung bema be maa gya he Ujeruselem. Be lè fel he 'ukwo, Ujeso a gbe tang ābe lè he 'ushu gbe tyang ābe. Ki kwu bendi-utung bema he 'uhwo kangg. Bendi abe be maa pwom ābe, be fel he 'ushell. Ujeso a ko bendi-utung bema abe lihwo lè be befee gye he ufaa, kung de be ashi 'ı be shi fe-e.
41010033	A de be le: "Mà gyo, li gya he Ujeruselem he 'ipi ashi undi u be kung mi Unwaa Undigye, ke bekaandi abe be shang Unim lè bekaandi abe be hwua bendi Iten. Be ba ka ikeb le bè gwu-m. Be ba kung mi ka bendi abe bè yi 'ubong 'utyan a ye.
41010034	Bendi bemen i be ba nyan mi; be sho akung wu-m; be kpam mi ikwun; be hà gwu-m. Ukpor he liti angi lekie mi ba tem wum lè he lihwu."
41010035	Ujems befe lè Ujon, bebwaa Uzebedi, be lè hwaa lè Ujeso, be de-e le: "Ukaandi, kì yi lè 'iwom ashi bel lı kee le wò shi ke li."
41010036	Ujeso a kung bii ābe le: "Kibang ma kee le mì shi ke men?"
41010037	Be fan he le: "Li kee le wò ke li ikeb le undi ken ù be kwa-a lè he 'ubwo lizen, angwu ken u kwa-a lè he 'ubwo limbell he 'unyong ahwu wo kwu he 'idem 'usu 'igang."
41010038	Ujeso a kung de be le: "Má ngye ashi ma bii ye. Men ma nya kpa 'ingie ashi mi ndo kpe i mbeè a?"
41010039	Be bong de-e le be kpa āshi mbee. Ujeso a kung de be le: "Ma kpa 'ingie he 'uhwo 'ugi.
41010040	Ukpor mi-ì yi lè ikeb le mi waa undi angwu u be kwu-m lè he 'ubwo lizen, kwu-m lè he 'ubwo limbell ye. Unim u ba kung biteng bimen i ka bendi abe a shì ābi ndor ābe."
41010041	Bendi-utung bema abe be teng lihwo be gyo 'iwom ashina. Be fel he ingywo fe Ujems befe lè Ujon.
41010042	Ujeso a ko ābe befe puu be he 'iteng ken, kung de be le: "Má ngye ná bendi abe be kee le be kwa bekaandi abe be nde gbe lè bendi be tyung ikeb ibell. Be sha bendi be fel ná ifee.
41010043	Ukpor men mà shi ná ye. Undi he liwu līmen angwu a kee le u kwa ukaandi, ù bel fel uboyi bendi abe be teng.
41010044	Undi angwu a kee le u kwa atie-lishi bendi, ù keb 'uhwo-ma fel ufee bendi puu.
41010045	Mi Unwaa Undigye or, mi be le hè bendi bè kwu iboyi igi a ye, mi be le mî kwu uboyi bendi a, mi mbee kung 'uhwo-gi ke, mî pong bendi gbamm."
41010046	Ujeso befe lè bendi-utung bema be ma gye he Ujeriko. He 'unyong ahwu be maa gye lè há, bendi be ma ti kwuo pwom ābe. He 'unyong 'umen ana uhwua-ashi ken angwu be ko le Ubatimiyes, unwaa Utimiyes, a ma yi kwu he 'ukwo, u nyong 'inyong.
41010047	A gyo le Ujeso angwu Unazaret u ba lè há, u fel gaa le: "Ujeso, igia Udebid, kwu lè beshi ha ami!"
41010048	Bendi gbamm be gaa fe-e le ù naa lè 'ihwee. A hà kung gaa kangg le: "Igia Udebid, kwu lè beshi ha ami!"
41010049	Ujeso a hà naa, som ko he. Be ko he de-e le ù kwu lè igor. Ù bo 'inaa. Ujeso u ko he.
41010050	Uhwua-ashi anwuna a tie bo 'inaa, kung 'ihwom 'ima pell tyang he itang gbe lè hwaa lè Ujeso.
41010051	Ujeso a bii he le: "Kibang wo kee le mì shi ka-a?" Uhwua-ashi anwuna a fan he le: "Ukaandi, mi kee le mi mbee nda."
41010052	Ujeso a de-e le ù ndo gye. A mbee likorye a fe lityam ha ahe. Nya 'ukwo-ukwo ungikye anwuna u fel nda. A gbe utung ha Ujeso.
41011001	Ujeso befe lè bendi-utung bema be fel kpee-kpee he Ujeruselem, be wu he ashi Ujeruselem angi be ko le Befeji lè Beteni he liten ukwell angwu be ko le Olif. Ujeso a de bendi-utung bema, bendi befee, le u la som ābe gya he 'ushu.
41011002	A de be le: "Mà gye he 'ubong ahwu 'ù yi he 'ushu ana. Ma la wa há, ma nda ūshōm 'ukaa-inyia ahwu undi a wa pwom āhwu ngye ye tyuu há. Mà pell āhwu be lè hwu.
41011003	Gbe undi a bii amen atan-lengi angwu ma pell kung āhwu, mà de-e le, 'Ki fong Atyetyan lè hwu. Gbe a mbee, u som undi u tem lè hwu.' "
41011004	Bendi-utung bema bendi befee ana be bo lè nde 'ukaa-inyia tyuu he ungwu lishi gwaa ha 'ukwo. Be pell āhwu.
41011005	Bendi besuso abe bè yi naa há, be bii ābe le 'ibang a, be pell kung 'ukaa-inyia?
41011006	Bendi-utung Ujeso be fan nya a na Ujeso á yi de be. Be tyang ābe.
41011007	Be be lè 'ukaa-inyia ana ke Ujeso. Be waa bihwom bibell shī āhwu he item. Ujeso a bel kwu há.
41011008	Bendi gbamm be kung bihwom bibell kie he ugbaakwo kpuludududu. Besuso be bia bifufeb lè he libeb, be kie há he 'ukwo.
41011009	Bendi abe be maa te Ujeso lè he 'ushu lè abe lè he item, be maa fel gaa kong le: "Mà lì pee Unim. Kukwun 'ù kwu ke undi angwu u be he lizen Atyetyan Unim.
41011010	Kukwun 'ù kwu ke undi angwu u be kwu usu ná atietyan Udebid a ma yi. Ipee ì kwu ke Unim angwu he lifung-atabe."
41011011	Ujeso a wu he Ujeruselem. A hà gbe gye he Ushom Unim lè nde biwom puu abi bì yi há. Bwo likwulukwu li ma gyebb mà, a gbe lè bendi-utung bema tem gye he Beteni.
41011012	Ashi a taa, nya a na be maa tem be lè há Beteni, itung i maa fel ndo Ujeso.
41011013	A kung àshì nde gye he 'ushu, a nde ùkwán angwu be ko le ufik a hwaa ashia naa há. A te he-e ù lè nde le a wum agbe à he-e ù gbung ndeb? A lè wu há, a nde-e ù yi ashia-ashia, likorye 'unyong ahwu u wum 'u wa fel ye.
41011014	Ujeso a kung de ùkwán umen ana le ù hà tem ba wum agbe le bendi bè ndeb ye. Bendi-utung bema be gyo ashi a kong.
41011015	Ujeso lè bendi-utung bema be be wu he Ujeruselem. Ujeso a gye he afee Ushom Unim. A nde bendi abe be ndyebb biwom zī lè abe be ndyebb biwom há he Ushom Unim, a ndō ābe wu he igye. U nyii itebul bendi abe be gie únde lè bidem bendi abe be ndyebb inwaa ukwuo abakpa zī wu hell.
41011016	Ujeso a tye be uten le: "Undi ù tem lè gbe lè 'iwom 'itaa ana he Ushom Unim ye."
41011017	U fel hwua ābe le: "Be ma fee ndor he 'ushia Unim le Unim a de le, be ba ko Ushom uma le 'iteng ashi bendi abe he abong puu be kong ha Unim. Ukpor men ma shi-e a bel 'iteng ashi ma ndyell zì 'azi."
41011018	Bekaandi abe be shang Unim lè bekaandi abe be hwua bendi Iten be gyo ashin. Be fel kee 'ukwo ahwu be gwu-e. Ukpor be maa shell he likorye ki ma kwu bendi puu he 'uhwo gbe lè ashi a hwua ābe.
41011019	Likwulukwu li gyebb, Ujeso befe lè bendi-utung bema be gbe lè há Ujeruselem.
41011020	Ashi a taa, Ujeso befe lè bendi-utung bema be mbee lè gbe he 'ukwo 'umen ana. Be nde ùkwán umen ana a hwō lè idaa lè idaa.
41011021	Ipita a well àshi Ujeso a ma kong. A kung de Ujeso le: "Ukaandi, nde ùkwán angwu wo ma ke ushang ubibi fe-e, a hwō!"
41011022	Ujeso a kung de be puu le: "Mà fe lityam ha Unim.
41011023	Kì yi 'igyang a le undi uyang-yang angwu a de ukwell le ù kwuo lè wu he umbwo ukaandi, gbe ù yi faale atyāngale ha ahe lityam, u bong le ashi a kong ana 'i sha, Unim u sha āshi ka he.
41011024	He ashin, mà ngye dangg le, he 'unyong ahwu ma kong ha Unim, gbe ma bii he biwom, mà bong le ma kpe bi mà, Unim u ka amen ábi puu.
41011025	He 'unyong ahwu undi u kong ha Unim, ù tyang ke undi angwu a shi 'ibibi ha ahe, hè Atyam angwu he lifung-atabe ù tyang biban bima ke-e ufe or titi. [
41011026	Gbe undi a tyang ke bendi ye, Atyam angwu he lifung-atabe or u tyang ka he ye.]"
41011027	Be hà tem be he Ujeruselem. Be gbe gye he Ushom Unim. Nya a na Ujeso a maa tan há he Ushom Unim, bekaandi abe be shang Unim lè abe be hwua bendi Iten lè bekaandi abe he 'ubong be be hwaa lè he.
41011028	Be bii he le: "Lè hung wo be lè ikeb angi wō-ò shi biwom bimen i? Ayang a ka-a ikeb le wò shi biwom bimen i?"
41011029	Ujeso a fan ābe le: "Mi bii amen 'ibibi ken. Gbe ma fan āshi, mi da amen undi angwu a ke-m ikeb angi mı shi biwom bimen i.
41011030	Ayang a ma ke Ujon ikeb angi a maa kib bendi he umbwo? Unim na a ma ke-e à, hà bendigye á? Mà fan mi."
41011031	Be maa fel tyāng lè bende le: "Lì hà fan le ana? Gbe li fan he le Ujon a maa kib bendi he umbwo he ikeb Unim a, u bii li le, fe 'ibang 'i tan lè shi li bong ha Ujon ye?
41011032	Ukpor lì nya de-e le Ujon a maa kib bendi he umbwo he ikeb angi undigye â?" Be maa shell likorye bendi puu be bong le Ujon ù yi undi angwu u tye ugie 'isom Unim a na afong.
41011033	Be hà kung fan Ujeso le be ngye ye. Ujeso a de be le ufe or u da ābe undi angwu a ke-e ikeb angi u shi biwom bimen i ye.
41012001	Ujeso a ma bun ityang de be le: "Ungikye ususo a ma nam ùtiá, kwan ikwan angi be bung agbe ángi shi 'utyuo; u kung ugbe kaa fe-e kel-kel; u tem 'ania he 'ipi be shor agbe ikwan ana kung umbwo ángi; u shi udye angwu bendi be kwu kang ùtiá. A kung utia ana ke bendi le bè nde gbe-e lè he. A hà bo ndo litan gye he 'ubong 'ususo.
41012002	Kunyong 'u fel ahwu bendi be bung agbe ikwan, a som ufee uma hwaa lè bendi abe be nde gbe lè ùtiá le ù lè kpe ūkpō uma be ke-e.
41012003	Bendi abena be kwu-e kpam, be ndó he tem abubwo.
41012004	Ugyang utia a mbee som ufee ususo te. Bendi abena be kwu-e kpam nem, shi-e u fel ibia-ibia.
41012005	A mbee som ufee ususo te. Be kwu-e gwu. Be shi ifee gbamm 'itaa ken; be kpam isuso, be gwu angi i teng.
41012006	Ki teng 'agbung unwaa-ma ufe-ufe. A gim le be ba ka unwaa-ma ufe ife. He umbee-likel a kung som he hwaa lè be.
41012007	Bendi abe be nde gbe lè ùtiá ana be de bende le: 'Anwun na u be zī lishi atyam, mà lì gwu-e, hè utia anwun ù fel utyan.'
41012008	Be kwu unwaa-ma ana gwu há he utia, be kung likwom lima lè tyang gye he igye."
41012009	Ujeso a hà kung bii àbe be gyo he le: "Ugyang utia u nya sha ná a?" A tem lè shi fan le: "U la gwa bendi abena, u tem kpe bendi besuso le bè nde gbe lè utia.
41012010	Ityang angi be ma fee he 'ushia Unim leěti i, ma wa bo āngi ngye ye a? Be fee le: 'Kukor ahwu bendi abe be tye ushom be swan le 'u ngbebb he ushom atyele ye, kufe na 'u tem fel kwu ushom naa genn.
41012011	Atyetyan Unim na a shi ashin. Ki kwu li he 'uhwo kangg.' "
41012012	Bekaandi Ijuus be fel kee 'ukwo ahwu be kwu-e, likorye be ngye le Ujeso a bun ityang anyin gbe lè befe a. Ukpor be ma shell liwu bendi, be tyang he, be gbe lè há.
41012013	Be som Iferesis isuso lè bendi Uherod le bè lè kung Ujeso lè he 'usi hè be bè gyo le u mbwa lè he līngmam a.
41012014	Be be hwaa lè he de-e le: "Ukaandi, li ngye le wò yi undi angwu u kong 'igyang a. Bendi puu bè yi-a 'itaa ken. Wo maa anung gba lè 'iwom ashi bendi be gim ye. Wo hwua bendi 'igyang gba lè ashi Unim a kee le bendi bè shi. Iten ityan i bong le bè tye ukpanda ke Usu ukaandi angwu he Urom à, hà bè tye ke-e ye? Lì tye à, hà lì tye ye?"
41012015	Ujeso a ngye beshu bebell. A kung de be le: "Kibang a, ma kung mi lè he 'usi? Mà be lè ukwudi mî nde."
41012016	Be be lè he. A kung bii ābe le: "Lìshī ayang lè lizen ayang, be fee fe nyin?" Be fan he le: "Angi Usu ukaandi angwu he Urom a."
41012017	A kung de be le: "Àshī 'ì yi ashi Usu, mà kung ke Usu; àshī 'ì yi ashi Unim, mà kung ke Unim." Ki ma kwu ābe he 'uhwo kangg gbe lè Ujeso.
41012018	Bendi Isadusis be bong le undi u wum lè he lihwu ye. Bendi besuso lè he likwu libell be be hwaa lè Ujeso. Be de-e le:
41012019	"Ukaandi, Umosis a ma fee uten ndor li le: 'Gbe undi a hwō tyang ungye faale unwaa, unwanam ù kpebb kung ungye-uhwuu hè ūbū ungwende angwu a hwō ù nim ye.'
41012020	Ki ma yi lè bengikye bedyong-ifee abe be ma yi bebwanam bende. Angwu gbel a kpebb ungye. A hwō tyang he faale unwaa.
41012021	Angwu a pwom lè he a kpebb kung ungye-uhwuu ana. Ufe or a hwō tyang he faale unwaa.
41012022	Ki shi fe angwu lekie lè abe be teng nya 'itaa ken. Puu ubell, bendi bedyong-ifee, be kpebb ungingye umen ana, hwō tyang he faale unwaa. Angwu ungingye a hà hwō.
41012023	He 'unyong ahwu bendi puu be be wum lè he lihwu, ungingye anwun u ba kwa ungye ayang a, bwo puu ubell, bendi bedyong-ifee, be ma kpebb he?"
41012024	Ujeso a fan ābe le: "Ma mbeb, likorye ma ngye igie Unim or, ngwu mà ngye ikeb ima or ye.
41012025	He 'unyong ahwu be be wum lè he lihwu, be ba fel nya a na idengell Unim angi he lifung-atabe a. Bengikye bè tem ba kpebb bengye ye, bengingye be tem be gye abee ye.
41012026	Ma bii mi gbe lè awumale lè he lihwu. Be fee he 'ushia Umosis gbe lè ùkwán angwu Unim a ma kong ha Umosis. Ma wa bo āshi ye a? He 'iteng 'imen ana be fee le Unim a de Umosis le: 'Mì yi Unim angwu Ebraham lè Azik lè Ujekob.' "
41012027	Ujeso a gye 'ushu de le: "Unim ù yi Unim bendi bewum, u shi Unim bendi abe bendi be de le be hwō, ukpor bè yi bewum he ashi ama a. Ugim ūmen ù yi dell-dell ye."
41012028	Ukaandi ken angwu u hwua bendi Iten a be gyo ashi be kong. A gyo le Ujeso a fan Isadusis ngbebb-ngbebb. A hà kung bii Ujeso le uten angwu yang a dyam hwò puu?
41012029	Ujeso a de-e le: "Uten anwun na a dyam hwò puu: 'Bendi Izwell, mà gyo. Atyetyan Unim ufe-ufe na ù kee-kee yi Atyetyan.
41012030	Kì nyin-a lè Atia Unim lè lityam ligang puu, lè 'ūnyōng 'ugang puu, lè ugim ugang puu, lè ikeb igang puu.'
41012031	Uten anwun na a pwom lè he: 'Kì nyin-a lè unde-gang ná 'i nyin-a lè 'uhwo-gang.' Kì yi lè uten angwu a dyam hwò angi ifee i ye."
41012032	Ukaandi angwu u hwua bendi Iten a kung de Ujeso le: "Ukaandi, wo kong ngbebb-ngbebb. Wo kong 'igyang a le Atyetyan ufe-ufe na ù yi Unim. Kì yi lè Unim ususo pel ha ahe ye.
41012033	Kì yi le 'ì nyin undi lè Unim lè lityam lima puu, lè ugim uma puu, lè ikeb ima puu; ki nyin he lè unde-ma ná 'i nyin he lè 'uhwo-ma. Ki ngbebb le undi ù ndor iten angi ifee i, hwò ashi le ù be lè 'itaa 'iwom 'iyang-yang be ting shi 'inde ke Unim, u shang he."
41012034	He 'unyong ahwu Ujeso a gyo le a fan he dell-dell, Ujeso a kung de-e le: "Ki teng zangg ha-a à fel he liwu bendi abe Unim ù yi Usu ubell." Kung lè he 'unyong 'umen ana bendi be maa fel shell ná be mbee bii he bibibi.
41012035	Nya a na Ujeso a maa hwua bendi biwom he Ushom Unim, a bii abe le: "Kibang 'i tan lè shi bekaandi abe be hwua bendi Iten, be de le Ukristi ù yi igia Udebid á?
41012036	Udebid ugyang a kong he ikeb Ukatia Kunyong Unim le: 'Unim a de Atyagi le, "Be kwu ha ami 'ubwo lizen kpamm mi gbe tem bendi-linaa begang abee fe he itang." '
41012037	Udebid ugyang a ko Ukristi le Atyam. Ná 'ì nya shi ngwu Ukristi u tem fel igia ima?" Bendi gbamm abe be sho há be maa gyo Ujeso, ki nyin ābe he lityam.
41012038	He 'unyong ahwu a ma hwua ābe biwom, a de le: "Mà baa 'uhwo-men lè ha bendi abe be hwua bendi Iten. Ki nyin ābe le bè shī agbada, tan he 'ate hè bendi bè ko ābe le bekaandi.
41012039	Be kee bidem abe be ndor bekaandi bendi he ishom angi be kwu liwu or, he bipam or.
41012040	Be kpa bengye-uhwuu biwom za. Be kong ha Unim gba 'igbe hè bendi bè de le bè yi bendi benunung a. Be ba kpa 'ingie hwà bendi abe be teng puu."
41012041	Ujeso a ma yi kwu gwaa ha 'igbor ashi be fe únde he Ushom Unim. A nde ná bendi be be lè unde fe há. Bendi-ingbebb gbamm be fe únde há kyoo.
41012042	Ungye-uhwuu ken angwu a mbu likaa, a hà be lè ideli ifee fe há.
41012043	Ujeso a hà ko bendi-utung bema be he 'iteng ken, kung de be le: "Mî de men 'igyang le, ungye-uhwuu angwu ù yi likaa-likaa i, a ke hwò bendi abe be teng puu.
41012044	Bendi abe be teng be gia igia be ke, ukpor undi-likaa anwun a kung 'iwom ashi ù yi lè shi puu, be ke. Ù tem yi lè ashi u ndyebb lizi zi ye."
41013001	Nya a na Ujeso a maa ndo gbe lè há Ushom Unim, undi-utung uma ken a shi he ungwu le, "Kpash," u de-e le: "Ukaandi, nde akor angi be tye ushu anwun 'ikekaa! Nde ishom igyang 'ikekaa!"
41013002	Ujeso a de-e le: "Wo nde ishom ikaandi anyin a? Kì yi lè 'ukor nyin nyin ahwu 'u be ngyor pwom he 'ipi be pwom āhwu ye. A ba gyebb wa he itang puu."
41013003	Ujeso a ma yi kwu he ukwell angwu be ko le Olif, u nda àshì gya he Ushom Unim. He 'unyong 'umen ana Ipita lè Ujems lè Ujon lè Andru be lè nyia bii he 'iwom he 'undyell.
41013004	Be de-e le: "De li 'unyong ahwu biwom abin bı be shi. Wo mbee de li 'iwom ashi 'ı be shi tyung li le 'unyong ahwu biwom abin bı shi 'u fel."
41013005	Ujeso a kung de be le: "Mà baa teng undi u lam amen.
41013006	Bendi gbamm be ba ba he lizen ligi, da le bè yi Ujeso Ukristi a, hè be bè fe bendi gbamm umbeb.
41013007	Ma ba gyo bekye abe kpee-kpee ha amen; ma gyo gbe lè bekye abe 'igbe-igbe. Nya he 'unyong 'umen ana, mà shell ye. Kì yi kpe-kpe le abin bì shi, ukpor umbee-likel igye anyin a wa fel ye.
41013008	Abong-abong a ba ndo ha bende; lishi-lishi li be ndo ha bende. Isun i ba kwuo mbee bipi; itung i be ndo bendi kangg. Abin puu bi ba kwa 'anwaa 'ingie nya a na ukpi-ikwu uzwaa a.
41013009	"Men mà baa 'uhwo-men, kunyong 'ingie 'ikaa-ikaa 'u ba lè há. Bendi be ba kwa amen la ka bekaandi hè be bè maa amen ushe. Be ba kpam amen ikwun he ishom angi be kwu liwu. He 'uhwo 'ugi be ba la ko amen ushe ha bekaandi lè besu hè men mà naa ushada ugi.
41013010	Kì yi kpe-kpe le bendi be ba bun 'isom 'inunung da bendi he abong puu mà ukpong igye i hà mbee.
41013011	He 'unyong ahwu be kwu amen gye lè men he 'ipi be maa ushe, mà waa ufung gbe lè ashi ma lè kong ye. Mà kong igie angi mı be ke men he 'unyong 'umen ana. Men na ma be kong ye, Ukatia Kunyong Unim a.
41013012	Bendi be fel ba kung bebwandabell ka le bè gwu; betyam bebwaa be be kung bebwaa-bell ke le bè gwu; bebwaa bè tem ba fa betyabell lè bendabell ye; be be kung ābe ke le bè gwu.
41013013	Bendi puu be ba tel amen he 'uhwo 'ugi. Ukpor undi angwu a be ngyor naa genn fe Unim lè wu he umbee-likel u ba kwa lè likpan 'unyong."
41013014	"Ti ma ba nda ukong ubibi angwu u nim lè abong. U ba kwa he 'ipi ashi hang a kwu ye. (Undi angwu u bo ashin, ù ngye likpe lima o.) He 'unyong 'umen ana bendi abe bè yi he 'ubong Ujudia bè buu gye he ikwell 'usi.
41013015	Undi angwu ù yi he ushom 'usi, ù tem ban 'unyong le u shul gya he afee ushom la kung biwom bima ye.
41013016	Undi angwu ù yi he utia, ù tem ban 'unyong gye he ushaale le u la kung 'ihwom 'ima ye.
41013017	Há he 'unyong 'umen ana, ki ba kwa 'ibibi ka bengingye azam lè abe bè yi lè bebwaa he abwo.
41013018	Mà kong ha Unim le 'iwom ashin 'ì be shi lè 'ifong a ye.
41013019	Kingie ashi bendi be be kpe há he 'unyong 'umen ana, ki ba dyam hwà 'ingie 'iyang-yang ashi undi a kpe, kung lè he 'unyong ahwu Unim a shi igye anyin. Kì tem ba kwa lè 'ingie 'isuso ná ye.
41013020	Unim a shi ugim ndor le u die lè ati amen ana gem he 'uhwo bendi bema abe a waa kung a. Ù die le ati 'ingie ana gem ye, hang undi ken or u ba kpan ye.
41013021	"Nya he 'unyong 'umen ana gbe undi uyang-yang u be de men le, 'Mà nde, Ukristi ù yi nyin,' ususo u de men le, 'Mà nde-e ù yi há ana,' mà bong ye.
41013022	Bendi gbamm abe be ko 'uhwo-bell le Ukristi lè abe be bè iman le be tya ugie 'isom Unim be ba sha bikwele-uhwo hè gbe 'ì yi ābe pie-pie hè be bè lam bendi abe Unim a waa kung.
41013023	Ukpor mà ngye ná mà kam 'uhwo-men. Mi-i de men biwom abin puu ndor he itang mà."
41013024	"Kung lè he liti angi bingie bimen ana bi mbee, libwee li ba gya 'ifufebb, kufell 'u tem be taa ye.
41013025	Ikpen i ba mbwa lè he 'usi ba he itang. Biwom puu abi bì yi he 'usi bi ba gie.
41013026	Bendi be ba nda-m mi Unwaa Undigye, mi ba lè he 'usi lè ikeb ikaandi lè 'ikung-gbo.
41013027	Mi ba som idengell igi gya mbee igye puu la gbong bendi abe Unim a waa kung ba kpee he 'iteng ken."
41013028	"Kì yi lè 'iwom ashi mi kee le mi hwua amen he ityang gbe lè ùkwán angwu be ko le ufik! He 'unyong ahwu ibubu ima i ndo hwaa ashia, ma ngya le 'ifong 'i ndo shul.
41013029	Kitaa 'imen na he 'unyong ahwu ma be nde biwom bimen i bı shi, ma ngye le 'unyong ahwu mi Unwaa Undigye, mı be 'u fel he abwo.
41013030	Kigyang na mı de men i, biwom abin puu bi ba sha mà ukpong ugbe bendi abe bè yi he igye 'unyin i, u hà be hwō mbee.
41013031	Lifung-atabe lè igye bi ba mbee. Ukpor igie igi ife ì hà ndo mbee ye, i kwa ngyor igye kpamm."
41013032	"Kì yi lè undi angwu a ngye liti or, ngwu ù ngye 'unyong ahwu biwom abin bı be shi ye. Idengell angi he lifung-atabe or, mi Unwaa or, li ngye ye. Atyagi ufe-ufe na a ngye liti limen ana.
41013033	Mà nde le ma kam 'uhwo-men, ma kwu lè 'akang le bwo ma ngye 'unyong ahwu biwom abin bı be shi ye.
41013034	Ki ba kwa ná ungikye angwu a kam le u gya litan. A kung aki ke iboyi ima le undi-undi ù shi ama. A kung de undi angwu u kang ushaale le ù kwu lè 'akang.
41013035	Men mà kwu lè 'akang likorye ma ngye 'unyong ahwu mi ugyang ushaale, mı be be ye. Pisoye mi ba ba leekwulukwu a, pisoye lè 'ididyan 'usu a, pisoye he ashi liti a, pisoye leèti a.
41013036	Mà baa teng mi ba imbul-imbul nda amen ma sha ashi mi kee a ye.
41013037	Ashi mı de men i, mi de bendi puu a le mà kwu lè 'akang."
41014001	Ki teng ati afee hè be bè shi 'ipam ashi be ko le Kipam Agbele-gyong, ashi be shi zī ibred angi i mbwee ye. Bekaandi abe be shang Unim lè abe be hwua bendi Iten be maa kee 'ukwo ahwu be kwu Ujeso he 'undyell gwu.
41014002	Be de le bè shi āshi he 'unyong 'ipam ye, teng bendi be pel ha ahe ndo ha abe.
41014003	Ujeso a ma yi he Beteni he ushom Usaimun angwu akpaa a tang he. He 'unyong ahwu a maa zī lizi, ungingye ususo a be lè 'itityuo behwu abe be kaa 'ate kangg. Be kung ashia angi be ko le unad a, shi behwu bemen abe be nung nyin ana. Ungingye anwuna a ma kung 'itityuo 'imen ana bun 'ityung, kung behwu wu Ujeso he lishi.
41014004	Bendi besuso be ma fel he ingywo, be fel bii bende le 'ibang 'ì yi atan-lengi angwu u ban behwu abena 'itaa ana?
41014005	Hang be kung ābe ndyebb zi gbe gyong igaa ikwudi ikie kung ke bendi-likaa. Be shwan lè he.
41014006	Ujeso a de be le: "Mà tyang ungingye anwun. Kibang a, ma ben he? A shi 'iwom 'inunung a ke-m.
41014007	Bendi-likaa bè yi utung ha amen mbee 'unyong. He 'unyong ahwu ma kee, ma sha 'inunung ha abe. Ukpor mi-i ba kwa utung ha amen mbee 'unyong ye.
41014008	Ungingye anwun a shi ashi ù nya shi mbee. A shi ashin kam mi likwom a ndor iti-ishi.
41014009	Mî de men likong likaandi, he 'iteng 'iyang-yang mbee igye puu be be bun 'isom 'inunung, be ba kong gba lè 'inunung ashi a shi, hè bendi bè well gbe lè he."
41014010	Ujudas Isikariyot angwu a ma yi he liwu bendi-utung Ujeso, abe lihwo lè be befee, a lè hwaa lè bekaandi abe be shang Unim he-e ù ndyebb Ujeso zi ha abe.
41014011	Be fel lè igor he 'unyong ahwu be gyo ashi a de be. Be ke-e úkyébb le be ka he únde. Ujudas a maa fel kee 'ukwo ahwu u kwu Ujeso ke be.
41014012	He ukpi-ikwu liti 'ipam ashi be zī ibred angi i mbwee ye, be maa gwa inwaa itia angi Kipam Agbele-gyong. He liti limen ana bendi-utung Ujeso be bii he le, he hung a kee le bè kwu shi Kipam ashi Agbele-gyong?
41014013	Ujeso a ko bendi-utung bema, bendi befee, he-e ù som ābe. A de be le bè gye he lifung-ushu. Be ba nda ungikye ken angwu a so 'ishang umbwo.
41014014	Bè pwom he gye he ushaale angwu u gye. Bè lè de ugyang ushaale le, ukaandi a bii le ushom angwu hung nyin befe lè bendi-utung bema be be kwu shi Kipam Agbele-gyong?
41014015	Nyin u tyung ābe 'ipo ashi 'i dyam he ushom 'usi ashi be kam biwom ndor há. Bè shi lizi ndor há nyong ābe.
41014016	Be bo gye he lifung-ushu, lè nde biwom puu nya a na Ujeso a de be. Be shi lizi angi be zi he Kipam ashi Agbele-gyong.
41014017	Likwulukwu li gyebb. Ujeso a be lè bendi-utung bema abe lihwo lè be befee nya.
41014018	He 'unyong ahwu be maa zī lizi, Ujeso a de be le: "Mî de men likong likaandi, undi ken lè he liwu līmen a kam le u ndo ndyebb mi za. Undi umen ana u za lizi utung ha ami nyong 'ì yi i."
41014019	Be fel lè 'imbwee. Undi-undi u fel bii he le: "Kì nya yi-m mi â?"
41014020	A fan le: "Undi umen ù yi he i liwu līmen bendi lihwo lè be befee i. Ufe na u tib ibred ima he uhwee utung-utung ha ami.
41014021	Mi Unwaa Undigye ufe a, mi ba hwa ná be fee gbe lè mi he 'ushia Unim. Ukpor 'i ba kwa 'ibibi ka undi angwu a ndyebb mi zi. Bè hwan undi umen ana ye, hang 'ì yi deng."
41014022	Nya a na be maa zī lizi, Ujeso a kung ibred kwu he 'ubwo. A pee Unim. A kung ibred bun ibun ibun kung ke bendi-utung bema. A de be le: "Mà kpē. Ashin 'ì yi inyiahwo igi a."
41014023	A kung ugbaala 'utyuo kwu he 'ubwo, mbee pee Unim. A mbee kung ke be. Befe puu be kpe ngwo.
41014024	Ujeso a de le: "Ashin 'ì yi anung agi angi mi wu ke bendi gbamm, angi a tyung le Unim u ba sha ashi a kong ndor ha bendi abe be bong ha ami.
41014025	Mi da amen 'igyang a le mì tem ngwa udung agbe ukwan anwun ye kpamm la kwom he liti angi mı be lè ngwo angwu ufufe he 'unyong ahwu Unim u be fel Usu bendi puu."
41014026	Be hà gyam 'ugyam pee Unim. Be gbe gye he ukwell angwu be ko le Olif.
41014027	Ujeso a de bendi-utung bema bemen ana le: "Men puu ma ba paa he abwo tyang mi. Be ma fee he 'ushia Unim le, 'Unim u ba gwa ukang-itia; mà ìtiā i paa he abwo.'
41014028	Ukpor 'unyong ahwu mı be wum lè he lihwu, mi ba gya he Ugalili teng amen."
41014029	Ipita a fan he le: "Mà abe be teng puu bè buu tyang-a or, mi-i ba tyang-a ye."
41014030	Ujeso a de-e le: "Mî da-a 'igyang, kunyin 'ugyang i, mà ukpong nyin 'igia ukwuo 'i hà ko 'ugbe 'afee, wo swan 'ugbe 'akie le wo ngye-m ye."
41014031	Ipita a kung fan he zam le: "Mì hà ndo swan le mi ngya-a ye ye. Mà 'ì yi lè lihwu or, mi hwa utung ha awo." Bende-ma puu be kong 'itaa ken.
41014032	Be be he 'iteng ashi be ko le Ugesemani. Ujeso a de bendi-utung bema le bè kwu nyin nyong he, he-e ù lè kong ha Unim.
41014033	A de Ipita lè Ujems lè Ujon le bè te utung ha ahe. Be bo. Ufung a ma waa he, u fel tyang 'ūnyōng ishu ken 'afee.
41014034	A kung de be le: "Kutor ahwu 'ù yi-m he lityam 'u dyam kpè ahwu le 'u gwa-m. Mà kwu nyin kang."
41014035	A mbee die te he 'ushu zangg, lè tim anung he itang keb akongale ha Unim le, gbe 'ì yi pie-pie he-e ù kpe 'ingie ashin ye.
41014036	A de le: "Ada, biwom puu bì yi-a pie-pie, kung 'ingie ashin lè ha ami. Kì shi ná mi-i kee a ye, ukpor 'ì shi ná wo-o kee a."
41014037	Ujeso a tem lè hwaa lè bendi-utung bema abe bekie. A nde be be mbwa 'unde. A kung bii Ipita le: "Usaimun, wo mbwa 'unde â? Wo kwa àshì nyong he 'anwaa 'unyong zangg or mbee ye a?"
41014038	A de be le: "Mà kwu lè 'akang, ma kong ha Unim teng ma mbwa he ugilale. Men mà yi lè 'igyor he ashele, ukpor ma baa lè ikeb."
41014039	A tem mbee lè kong ha Unim 'itaa ken.
41014040	A tem lè nde bendi-utung bema ana, be mbee tem fel he 'unde. Atong-shi abell a ma sho lè 'unde. Be tem ngye ashi bè de-e ye.
41014041	Ujeso a tem be 'ugbe ahwu lekie. A bii ābe le: "Mà so-i mbwa 'unde a? Ma mbu 'u kpè men. Kunyong 'u fel há mà. Mà nde, be kung i-mi Unwaa Undigye, ke bendi-biban.
41014042	Mà bo lì gye. Mà nde, angwu a ndyebb mi zi ha abe a fel i."
41014043	Nya a na Ujeso a maa so-i kong ashin, Ujudas angwu a ma yi he liwu bendi-utung bema abe lihwo lè be befee a be. Bendi gbamm be be utung ha ahe lè lishwia lè ìkwán he abwo. Bekaandi abe be shang Unim lè abe be hwua bendi Iten lè bekaandi abe he 'ubong na be som ābe.
41014044	Undi angwu a ndyebb Ujeso zi ha abe, a ke be 'itaa lè há. A de be le: "Undi angwu nyin mı gaa he lè uko na ma kee. Mà kwu-e gye lè he. Mà kang he."
41014045	Ujudas a be bé gbe lè hwaa lè Ujeso. A ko he le "Ukaandi," u gaa he lè uko.
41014046	Be kung kwu Ujeso.
41014047	Undi ken angwu a ma yi naa há, a waa 'ashwia lè he 'ubor kpi shia ungikye ken 'utyung kell. (Ungikye umen be kpi shia he 'utyung ana a maa sha Usu bekaandi abe be shang Unim a aki.)
41014048	Ujeso a kung bii ābe le: "Mì yi uzi a, ma be le ma kwu-m lè lishwia lè ìkwán he abwo à?
41014049	Mi maa kwa utung ha amen he Ushom Unim hwua bendi mbee ati, ukpor ma kwu-m ye. Kì yi kpe-kpe le 'ì shi nya a na be ma fee ndor he 'ushia Unim leěti."
41014050	Bendi-utung bema puu be ma paa he abwo tyang he.
41014051	Ushomate ususo angwu a ma shī 'ihwom 'ifung 'ife-ife, a maa pwom Ujeso. Be maa kaa le be kwa he.
41014052	A hà buu gbe uten-ibong tyang 'ihwom fe be he abwo.
41014053	Bendi abena be kwu Ujeso gye lè he he ushom Úsu bekaandi abe be shang Unim. Bekaandi puu abe be shang Unim lè bekaandi abe he 'ubong lè abe be hwua bendi Iten be ma yi sho há.
41014054	Ipita a maa fel tan pwom Ujeso lè he item 'igbe-igbe. A pwom he lè wu há he ushaale Úsu bekaandi abe be shang Unim ana. A ngyor kwu he 'udyan ushaale utung ha bendi abe be kang ushaale, u gwee 'inde.
41014055	Bekaandi abe be shang Unim lè bìkēm ukoto puu, be kee bendi abe be naa ushada fe Ujeso le a shi 'iwom 'iban hè be bè gwu-e. Be nde 'iwom ye.
41014056	Be nde 'iwom ye likorye bendi gbamm be ma naa ushada iman a fe-e, ukpor biwom abi be kong bì yi igie ken ye.
41014057	Bendi besuso be bo 'inaa be uman fe Ujeso le:
41014058	"Li gyo he lè 'utyung 'utyan, a de le ufe u gyebb Ushom Unim angwu bendi be tye nyin; he ati akie u tya ususo angwu undi na a tye-e ye."
41014059	Mà na or, biwom abi befe or be maa kong bi ma yi igie ken ye.
41014060	Usu bekaandi abe be shang Unim, a bo 'inaa bii Ujeso le: "Àshī bendi aben be kong fa-a i, wò yi lè ashi wò fan ye a?"
41014061	Ujeso a kwu kpii. A fan he ye. Ukaandi umen ana a mbee bii he le: "Wò yi Ukristi, Unwaa Unim ifem â?"
41014062	Ujeso a fan le: "Mi a! Ma ba nda-m mi Unwaa Undigye, kwa he 'ubwo lizen Unim angwu ù yi lè ikeb puu. Ma mbee ba nda-m he 'unyong ahwu mı tem be lè he lifung-atabe be he 'ibu."
41014063	Usu bekaandi abe be shang Unim ana a fel he ingywo shwia gie 'uhwo-ma aliga. U kong le: "Likong li mbee, li tem kee ushada ye.
41014064	Ma gyo 'ibibi ashi a kong. Men ma gim le ana?" Befe puu be de le a zī libi; a kpè agwele.
41014065	Bendi besuso be fel shwa akung wa Ujeso. Be kung 'ihwom bua he he ashi. Be tim he 'ishwia de-e le ù shob undi angwu a tim he. Bendi abe be kang 'ipi be keb he akpamale.
41014066	Ipita ù so kwu há he 'udyan ushaale. Unwaasul angwu u shi aki he ushaale Úsu bekaandi abe be shang Unim, a be u gba.
41014067	A nde Ipita u gwee 'inde, a naa nde-e kporr, kung kong le: "Wo or titi wo ma yi utung ha Ujeso angwu u be lè he Unazaret."
41014068	Ipita a swan le a ngye Ujeso ye. A ngye 'iwom ashi unwaasul ana u kong or ye. Ipita a bo lè há lè naa he ungwu likong naa-naa, kigia ukwuo 'i kung ko.
41014069	Unwaasul anwun a mbee nde Ipita. A kung de abe bè yi naa há le Ipita ù yi undi-utung Ujeso a.
41014070	Ipita a mbee swan. He 'anwaa 'unyong zangg bendi abe bè yi naa há, be mbee de Ipita le, kì shi ná ana ù yi undi-utung Ujeso a, likorye ufe or titi u ba lè he Ugalili a.
41014071	Ipita a kpam abwo he itang tam behwu le: "Unim a ngye le mi ngye angwu ma kong ana ye. Gbe mı bè uman a, Unim ù gwu-m."
41014072	Nya 'ukwo-ukwo 'igia ukwuo 'i kung ko 'ugbe ahwu lefee. Ipita a well le Ujeso a ma de-e le nyin u swan 'ugbe 'akie le a ngye-e ye, mà ukpong 'igia ukwuo 'i hà ko 'ugbe 'afee. Ipita a fel he 'ukye.
41015001	Ashi a taa leeti-leeti, bekaandi abe be shang Unim lè bekaandi abe he 'ubong lè abe be hwua bendi Iten lè bìkēm ukoto abi bi teng, be gbong hè be bè tim àshi nyin be shi. Be tim puu, be kung indi bua Ujeso he abwo gbe lè he lè ke Upalet. (Upalet a ma yi ukaandi Urom angwu u nde gbe lè ufam Ujudia a.)
41015002	Upalet a bii he le: "Wò yi usu Ijuus â?" Ujeso a fan he le: "Kitaa ashin na wo kong."
41015003	Bekaandi abe be shang Unim, be de le Ujeso a shi bibibi gbamm.
41015004	Upalet a mbee bii he le: "Gyo biwom abi be kong fa-a. Wò yi lè ashi wò fan ye a?"
41015005	Ujeso a mbee fan ye. Ki kwu Upalet he 'uhwo mbee bitetaa puu.
41015006	He 'unyong ahwu be shi Kipam Agbele-gyong, Upalet u shii tyang undi igaadye ken abwo angwu be waa le ù tyang he.
41015007	He 'unyong 'umen ana bendi abe be ban iten 'ubong, be gwu bendi, be tan lè 'akwa-ushu, be ma yi he igaadye. Ungikye ken angwu be ko le Ubarabas a ma yi he liwu libell há he igaadye.
41015008	Bendi gbamm be be hwaa lè Upalet de-e le ù fem undi ken tyang abwo nya a na u shaa shi.
41015009	Upalet a bii ābe le be kee le ù fem usu Ijuus a tyang abwo a?
41015010	A ma bii ābe ná likorye a ngye dangg le bekaandi abe be shang Unim be tel Ujeso itel. Kife na 'i tan lè shi be kwu-e be ke-e.
41015011	Bekaandi abe be shang Unim be tebb bendi le bè kong le Upalet ù fem Ubarabas hwan tyang abwo.
41015012	Upalet a mbee bii bendi abena le: "Kibang ma hà kee mi le mì shi undi angwu ma ko le Usu Ijuus?"
41015013	Befe puu be gaa kong le: "Maa he bee he 'ikpakpaa! Maa gwu-e!"
41015014	Upalet a bii ābe le 'ibang 'ibibi ashi a shi? Be mbee gaa kangg le: "Gwu-e agwele ufe-ufe-ufe."
41015015	Upalet a ma kee le u sha nyin bendi abena. A tyang Ubarabas abwo. A de ishogya le ì kpam Ujeso kangg, a hà kung he ke be le bè lè maa bee he 'ikpakpaa.
41015016	Ishogya imen ana i kpe Ujeso gye he 'udyan ushaale Upalet, lè ko ishogya likwu libell puu angi i teng.
41015017	Be kung aliga uwulu abwaa shī Ujeso ná usu. Be tim 'ishilishi ītōng shi-e he lishi.
41015018	Be fel nyan kong ha ahe le: "Usu Ijuus, kukwun 'ù kwa-a he 'uhwo!"
41015019	Be kpam he udong-si he lishi, be sho akung wu-e, be tim anung he itang fe-e.
41015020	Be nyan he puu, be hà waa he aliga uwulu abwaa tem lè ama agyang shi-e. Be hà ndo gbe lè he gye he 'ipi be lè maa he bee he 'ikpakpaa.
41015021	Be lè fel he 'ukwo, be kpee lè ungikye ken angwu be ko le Usaimun. U ba lè he libeb gya he ushaale. Ishogya i kwu-e he ikeb le ù so 'ikpakpaa ashi be lè maa Ujeso bee. (Usaimun umen i a maa ba lè he Usarin a. Ù yi ātyām Alezanda befe lè Urufus a.)
41015022	Be te lè Ujeso he 'iteng ashi be ko le Ugorgorta. (Ugorgorta ù yi 'igugo ashi be ko le 'iteng 'ikpukpo lishi.)
41015023	Nya na be kung ùsī angwu be ko le umuru, fe he 'utyuo ke Ujeso le ù ngwo. A swan le u ngwa ye.
41015024	Be kwu Ujeso maa bee he 'ikpakpaa, kung āshi beb he itang. Be kung inditen ima hwua ke bende gbe he isasa atyele.
41015025	He inde idyong-inde leèti na be ma maa Ujeso bee he 'ikpakpaa.
41015026	Be ma fee fe he 'usi 'ikpakpaa gbe lè 'iwom ashi be de le a shi le: "Anwun na ù yi Usu Ijuus."
41015027	Be ma maa bezi befee bee utung ha Ujeso há. Be maa angwu ken bee he lè he 'ubwo lizen, be maa angwell bee he lè he 'ubwo limbell. [
41015028	Ashin 'i shi nya a na be ma fee gbe lè he he 'ushia Unim leěti le be bo he he liwu bendi abe be bia iten.]
41015029	Bendi abe be maa gbe he 'ukwo nde Ujeso bee há he 'ikpakpaa, be bong he lishi kpeke-kpeke-kpeke, be kong bia he. Be de-e le: "Eng-heng, wo angwu wo de le wo gyebb Ushom Unim tem lè he tya he ati akie, kpe 'uhwo-gang tyang abwo shul lè he 'ikpakpaa be he itang."
41015031	Kitaa 'imen na bekaandi abe be shang Unim lè bekaandi abe be hwua bendi Iten be maa fel nyan he. Be kong ha bende le: "U kpan bendi, ukpor u kpan 'uhwo-ma mbee ye.
41015032	Ufe angwu ù yi Ukristi, Usu Izwell, ù shul lè he 'ikpakpaa be he itang 'anaa-anaa i hè li lì nde, mà li bong ha ahe!" Bezi abe be ma maa bee há utung ha ahe or titi, be ma kong bia he.
41015033	He libwee 'udyan lishi, kifufebb 'i ma gye kpenn he 'ubong 'umen ana kpamm lè kwom he inde ikie lè ishu likwulukwu.
41015034	He inde ikie Ujeso a kùng kangg he igie ibell le: "Eli, Eli, lema sabaketani," ashi 'i ze le, "Unim ugi, Unim ugi, kibang 'i tan lè shi wo mor mi?"
41015035	Bendi besuso abe be ma yi naa há, abe be gyo he, be fel da le, u ko Ilaja a.
41015036	Undi ken a buu lè kūng 'udedell lè kib he 'imia 'utyuo, kung kil he úkwān lè ndaa tyua Ujeso he 'ikpungwu. A de le: "Mà lì kwu hè li lì nde le Ilaja u ba shul he lè há 'ikpakpaa ba he itang a?"
41015037	Ujeso a kùng kangg, hà hwō.
41015038	Kihwom 'ikaandi ashi be tye tang 'ipo he afee Ushom Unim, ki gie kung lè he 'usi be tang he itang.
41015039	Ukaandi ishogya angwu a ma yi naa, u nde gye há he 'ipi be maa Ujeso bee, a nde ná Ujeso a hwō. A hà de le: "Ungikye anwun ù yi Unwaa Unim a 'igyang."
41015040	Bengingye besuso be ma yi naa 'igbe-igbe, be nda gya há. Bè yi Usalomi lè Umeri Umadelen lè Umeri, ānām Ujosis befe lè Ujems angwu 'isun, lè abe be teng.
41015041	Be maa tan utung ha Ujeso kpell he he 'unyong ahwu a ma yi he Ugalili, be gia pwom he gye he Ujeruselem.
41015042	Ungikye angwu be ko le Ujosef, u shi 'ubong Alimatia, a ma yi undi angwu be ke-e ife he liwu bikem ukoto. A maa ndor lishi he 'unyong ahwu Unim u fel Usu bendi puu. Leekwulukwu he liti angi be kam nyong liti uwell Ijuus, Ujosef umen ana a hà lè hwaa lè Upalet faale 'ushell, u tim he anung le ù kung likwom Ujeso ke-e.
41015044	Ki kwu Upalet he 'uhwo he 'unyong ahwu a gyo le Ujeso a hwō mà. A ko ukaandi ishogya bii he le Ujeso a nya hwō mà a?
41015045	Ukaandi ishogya ana a bong. Upalet a de Ujosef le ù lè kung likwom Ujeso.
41015046	Ujosef a ma ndyebb 'ihwom 'ifung ashi 'i ngbebb 'unung. A shul likwom Ujeso lè he 'ikpakpaa kung 'ihwom ana kung nii he te lè he lè ngi he likwun angi be ma tem he 'ukor. A mung 'ukor 'ukaandi lè shī há ungwu likwun.
41015047	Umeri Umadelen lè Umeri, anam Ujosis, be ma nde he 'ipi Ujosef a ngi Ujeso.
41016001	Liti uwell Ijuus li gbe. Umeri Umadelen lè Usalomi lè Umeri, anam Ujems, be ndyebb behwu le be la wa likwom Ujeso.
41016002	He ukpi-ikwu liti utyong Beke, he 'unyong ahwu libwee li ndo fem, be bo be gya há he likwun Ujeso.
41016003	Be fel bii bende lè 'ukwo le: "Ayang nyin ù mung li 'ukor lè he ungwu likwun?"
41016004	(Ku ma yi 'ukor ahwu 'u dyam kangg a.) Be kung àshì gye he 'ushu, be nde 'ukor 'u mung lè há ungwu likwun mà.
41016005	Be gbe gye he afee likwun lè nde ushomate a shī 'ihwom 'ifung kwu há he 'igie likwun ashi he 'ubwo lizen. Be ma fel he 'ushell kangg.
41016006	Ungikye anwuna a de be le: "Mà shell ye. Mi ngye le ma kee Ujeso angwu Unazaret angwu be ma maa bee he 'ikpakpaa a. Ù yi hen ye. A wum lè he lihwu mà. Mà nde he 'ipi be ma kie he.
41016007	Mà te lè ashin lè de Ipita lè bendi-utung bema abe be teng le, a gbe he Ugalili teng ābe. Há na be lè nde-e nya a na a ma de be."
41016008	Be buu fem lè há afee, be buu gbe lè há likwun, likorye biwom abin puu bi kwu ābe he 'uhwo, bi shi ābe 'ushell, be fel tung for-for. Be bun de undi ye, likorye be maa shell.
41016009	[He 'unyong ahwu Ujeso a ma wum lè he lihwu, he ukpi-ikwu liti utyong Beke leèti-leèti, a ma kpi 'ikwu lè kpee ha Umeri Umadelen. (Umeri umen i na Ujeso a ma ndō ikeb ibibi idyong-ifee lè ha ahe.)
41016010	Bedim Ujeso be ma yi sho he 'iteng ken, besuso be mbwee, besuso be ki. Umeri umen i a lè de be le, Ujeso ù yi uwum, ufe-gyang a nde-e. Be gyo āshi, be ma bong ye.
41016012	He 'anwaa 'unyong zangg, nyong ahwu bendi-utung Ujeso bendi befee be maa ndor àshì be gye he ushu, Ujeso a ma fem kpee ha abe nya he 'ukwo. Kunyong ahwun a ma fem he 'ukwo atyetye.
41016013	Be tem lè de bendi-utung bema abe be teng. Be mbee bong àshi befe or be kong ye.
41016014	He umbee-likel Ujeso a lè hwaa lè bendi-utung bema abe lihwo lè undi ken he 'unyong ahwu be maa zī lizi. A ma ben ābe likorye bè yi lè abongale ye, be mbee bong àshi bendi abe be nde-e ù yi uwum be de be ye.
41016015	Ujeso a kung de be le: "Mà gye mbee igye puu lè bun 'isom 'inunung de bendi puu.
41016016	Undi angwu a bong ha ami, ma kib he he umbwo, u kwa lè likpan 'unyong. Ukpor undi angwu a bong ha ami ye, hà a nim.
41016017	Bendi abe be bong ha ami, be ba kwa lè ikeb Unim angwu be shi biwom abi bı kwu he 'uhwo. Be ba ndō ikeb ibibi he lizen ligi. Be ba kong igie isuso angi be ngye ngi ye.
41016018	Gbe be kwu ùshiı he abwo, u sha ābe 'iwom ye, be ngwo 'iwom ashi 'ı do undi or, ki do ābe ye. Be kung abwo pwom bendi-angmam, be mbee."
41016019	He 'unyong ahwu Atyetyan Ujeso a kong ha bendi-utung bema puu, Unim a kpe-e gye lè he he lifung-atabe lè kwu he 'ubwo lizen 'uma.
41016020	Bendi-utung Ujeso be lè bun 'isom 'inunung mbee bipi puu. Atyetyan Ujeso a maa kpell ābe, sha aki utung ha abe, u shi biwom abi bı tyung bendi le 'isom ashi be bun 'ì yi 'igyang a.]
42001001	Utiafilus ugi: Wó-wo ngye le bendi gbamm be ma kaa hè be bè fee gbe lè biwom abi bi ma shi he liwu lityan, abi li bong le bi shi 'igyang-igyang.
42001002	Be fee abi bendi abe be ma nde biwom abin lè he ukpi-ikwu be de li. Bendi bemen i be ma bun gbe lè bi.
42001003	Ukaandi, le bwo mi sor 'ikwu biwom bimen i puu, mi gim le 'i ngbebb le mì fee da-a gbe lè bi kung lè há he ukpi-ikwu tyuo-tyuo-tyuo lè tang he umbee-likel.
42001004	Mi sha ashin ha-a à ngye dangg le biwom abi be hwua-a bì yi 'igyang.
42001005	He 'unyong ahwu Uherod a ma yi usu Ujudia, ki ma yi lè ungikye ususo angwu a maa shang Unim. Be maa ko he le Uzakaraya. A ma yi he 'ikwu-lihwan Abia ashi be maa shang Unim. Be maa ko ungye-ma le Alizabet. Ufe or titi a ma yi nya 'ikwu-lihwan Eron ashi 'ı shang Unim.
42001006	Puu abe befee be ma yi bendi benunung a he ashi Unim. Be maa ka iten Atyetyan Unim puu ife hè be bè shi faale uben.
42001007	Be ma yi lè unwaa ye, likorye Alizabet a ma ngyor 'ukwom. He 'unyong 'umen i befe lè Uzakaraya be ma kaa.
42001008	He liti ken Uzakaraya a maa sha aki ama he Ushom Unim ná undi angwu u shang Unim ù shi. Ki ma fel 'unyong 'uma a.
42001009	Be ma tye isasa a waa he ná be shaa shi. Be ma waa he le ù kung inyim ikwan ting shi a. A kung gbe gye he Ushom Unim.
42001010	Bendi abe lè he igye be maa kong ha Unim he 'unyong ahwu Uzakaraya a ma ting inyim ikwan shi 'inde.
42001011	Udengell Unim a be fem ha ahe há. A ma yi naa lè he 'igie 'ubwo lizen he 'iteng ashi be ting inyim ikwan shi 'inde ke Unim.
42001012	Uzakaraya a nde-e, a fel he 'ushell, u tung for-for-for.
42001013	Udengell umen i a kung de-e le: "Uzakaraya, shī shell ye. Wo kong ha Unim, a gyo-a. Alizabet, ungye-gang, u ba sha lizam hwan-a unwaa ungikye. Kì yi le wo ba kwa he lizen le Ujon.
42001014	Wo or, bendi or, ma ba gor kangg he 'unyong ahwu be bé hwan he.
42001015	U ba kwa undi ukaandi a he ashi Unim. U ba ngwa 'ingwungwo 'iyang-yang ashi 'ı bwom ye. U ba kwa lè Ukatia Kunyong Unim kung lè há he lifung anam a.
42001016	U ba sha bendi Izwell gbamm be tem item ba hwaa lè Unim Atyabell.
42001017	U ba tie Atyetyan Ujeso 'ushu ná undi angwu u tye ugie 'isom Unim. U ba kwa lè ikeb lè 'ūnyōng Unim ná Ilaja a ma yi. U ba sha bebwaa lè betyabell 'i fel nyin ābe lè bende. U be shi bendi abe be kpo lishi be fel bendi benunung. He 'ukwo ahwun u ba kam bendi ndor Atyetyan."
42001018	Uzakaraya a kung bii udengell ana le: "Bel lè ungye-gi li kaa; kì ha ba sha ná he-m mì ngye le ashi wo kong 'ì yi 'igyang a?"
42001019	Udengell a kung de-e le: "Be ko mi le Ugebrell. Mi naa he ashi Unim mbee 'unyong. A som mi le mì be da-a 'isom 'inunung ashin.
42001020	Kisom ashi mı da-a i, ki ba sha he 'unyong ahwu Unim a ndor. Le bwo wo kpe 'isom 'imen i ye, wo ba kwom umbell kpamm la kwom he liti angi úkyébb angwu mi ka-a i a be shi 'igyang."
42001021	Bendi abe he igye be ma yi kwu, be nyong Uzakaraya nya he 'unyong 'umen ana. Be maa fel tyāng atan-lengi angwu a shi-e a kwu há afee 'i gbe 'igbe 'itaa ana.
42001022	He 'unyong ahwu a ma be he igye, a maa nem kong mbee ye. Be kung shob le Unim a tyung he 'iwom lè há he 'ipo. Le bwo a kwom umbell, a maa fel kong ha abe he abwo a.
42001023	Ati angi a shi aki he Ushom Unim a mbee, a tem gye he ushaale.
42001024	Ki kung zī ati zangg, ungye-ma Alizabet a kung fel lè lizam. A ma nem gye he igye ye afell adyong.
42001025	A kung de le: "Kitaa i na Atyagi Unim a shi 'inunung ha ami. A nde-m beshi le mì nem kwu lè ishwia he ashi bendi ye."
42001026	He 'unyong ahwu Alizabet a ma shi lizam ki fel afell adyong-ken, Unim a ma som udengell uma ken angwu be ko le Ugebrell gye he lishi angi be ko le Unazaret he 'ubong Ugalili.
42001027	A som he hwaa lè Umeri, unwaasul angwu a wa ngye ungikye ye. Ungikye ken angwu be ko le Ujosef a maa naǎ he. Ujosef ù yi lè he 'ikwu-lihwan Usu Udebid a.
42001028	Udengell ana a be hwaa lè Umeri de-e le: "Kukwun 'ù kwu ka-a. Atyetyan Unim ù yi utung ha awo. A ka-a 'ukwun 'ukaandi."
42001029	Nyong Umeri a gyo ashi udengell a de-e, ufung a waa he kangg. A ma tyāng àshi 'isom ashin 'i ze.
42001030	Udengell a ma de-e le: "Umeri, shī shell ye. Unim a shi inunung ha awo kangg.
42001031	Wo ba sha lizam hwan unwaa ungikye; kì yi le wò kwu-e lizen le Ujeso.
42001032	Unwaa umen ana u ba kwa undi ukaandi a. Be ba ko he le Unwaa Unim angwu a dyam hwò puu. Atyetyan Unim u ba kwá he usu ukaandi ná atiema, Udebid, a ma yi.
42001033	U ba kwa usu 'ikwu-lihwan Ujekob ngyor igye kpamm. Kusu 'uma 'u ba fa lishi ye."
42001034	Umeri a ma kung de udengell le: "Mi wa ngye ungikye ye. Ashin 'i nya kwa ná a?"
42001035	Udengell a ma fan he le: "Ukatia Kunyong Unim u ba ba hwaa lè wo. Ikeb Unim angwu a dyam hwò puu i ba kwa ha awo. He atan-lengi anwun, wo ba hwan unwaa angwu gelalala faale 'iban i; be ba ko he le Unwaa Unim.
42001036	Well gbe lè uhwan-gang, Alizabet, angwu be maa da le a ngyor 'ukwom. Mà na a kaa or, a shi lizam ki fel afell adyong-ken. U ba hwan unwaa ungikye.
42001037	Kì yi lè ashi 'i hwò Unim ye."
42001038	Umeri a ma de le: "Mì yi he 'ubwo Atyagi Unim a. Kì shi ke-m nya a na wo kong." Udengell a hà gbe ligye.
42001039	Nyong udengell a gbe-gbe, Umeri a kung bo lè akye he abee ndo he 'igie 'ubong Ujudia ashi 'ì yi bigugo-bigugo.
42001040	A lè wu há, a gye he ushom Uzakaraya lè kong lè Alizabet.
42001041	He 'unyong ahwu Alizabet a gyo Umeri u kong lè he, unwaa-ma a ma ti-e he lifung kpu. Ukatia Kunyong Unim a be hwaa lè Alizabet.
42001042	A hà kung kong he ikeb Unim fem he igye kangg le: "Kukwun 'ù yi-a he 'uhwo hwò bengingye puu! Ku shi ha unwaa angwu ù yi he 'utyor 'ugang.
42001043	Ki kwu-m he 'uhwo ná wo, anam Atyagi, na wo be kong lè mi.
42001044	Mi gyo-a gyo-gyo, unwaa a ti-m he lifung kpu lè igor."
42001045	Alizabet a mbee kong le: "Igor ì yi ka-a kangg likorye wo bong le 'isom ashi Atyetyan Unim a som hwaa lè wo 'i ba sha nya a na a som."
42001046	Umeri a kung de le: "Mi pee Unim he lityam ligi.
42001047	Mi shi lè igor he lityam ligi he 'uhwo Unim angwu ù yi Undi-likpan ugi.
42001048	A tyung benyin ha ami, unwaa-ma angwu mì yi he 'ukpo ye. Kung lè he 'unyong ahwun gye 'ushu bendi puu be fel da le mì yi undi 'ukwun a,
42001049	likorye Unim angwu ù yi lè ikeb puu a shi biwom bikaandi ke-m. A kpè le lì dyam lizen lima.
42001050	Bendi puu abe be fe-e, u nda ābe beshi he ugbe uyang-yang kpamm.
42001051	Ufe a tyung ikeb ima he apebale liwu bendi idim lè igim ikaa-ikaa ibell.
42001052	Unim u shul besu lè he bidem 'usu bibell. U kung bendi abe bè yi he 'ukpo ye gye he 'usi.
42001053	U ka bendi-indee biwom binunung 'itaa be kee; u ndō bendi-ingbebb wu he igye abubwo.
42001054	A kpell bebwaa-ma Izwell nya a na a ma kong ndor ha betietyan.
42001055	U nda Ebraham lè igia ima beshi bel àshì he item ye. Beshi bema bemen i bè yi ngyor igye kpamm."
42001056	Umeri a kwu ha Alizabet lè wu le 'i ndo fel afell akie, a hà tem gye he ushu uma.
42001057	Kunyong 'u kung fel ahwu Alizabet u hwan; a kung unwaa ungikye hwan.
42001058	Bende-ma lè behwan-ma be gyo ná Unim a shi 'inunung ha ahe, be gor utung ha ahe.
42001059	Unwaa-ma, nyong a fel ati adyong-ikie, bendi be be le be ten he. Be de le bè kung he kwù átyám Uzakaraya.
42001060	Anam a swan, u de le bè kwu-e le Ujon hwan.
42001061	Be kung de-e le: "Uhwan-gang ken or a ze lizen anyina ye."
42001062	Be yor abwo bii ātyām unwaa le a kee le bè ko unwaa le ana?
42001063	A kung yor abwo de le bè ke-e 'ikpakpaa. Be ke-e, a kung fee fe há le bè ko he le Ujon. Befe puu, ki ma kwu ābe he 'uhwo kangg.
42001064	Nya 'ukwo-ukwo umbell Uzakaraya a bor. A keb Unim apeeale.
42001065	Bende-ma puu be fel he 'ushell. Bendi puu he 'igie Ujudia 'imen ashi lè he 'usi 'igugo ana be fel kong gba lè ashi 'i shi.
42001066	Befe puu abe be ma gyo gbe lè biwom abi bi shi, be gim gbe lè bi, be bii le: "Unwaa umen i u ba kwa 'ibang 'itaa undi a?" Ki ma nung nwongg le ikeb Atyetyan Unim ì yi ha ahe.
42001067	Uzakaraya, ātyām Ujon, a ma yi lè Ukatia Kunyong Unim kangg; a ma kpe 'isom lè ha Unim kong gbe he ikeb Ukatia Kunyong Unim le:
42001068	"Mà lì pee Atyetyan angwu ù yi Unim Izwell. A be kpell bendi bema, u shi ābe be fel porr.
42001069	A ke li undi angwu ù yi lè ikeb le u kpan li. Angwu há ù yi igia Udebid angwu u fe Unim a.
42001070	Leěti a ma ke úkyébb kong gbe ha abe be tye ugie 'isom 'ima le u kpan li lè ha bendi-linaa betyan, u mbee kpan li lè ha bendi puu abe be tel li.
42001072	A ma de le u nda betietyan beshi, u shi ashi a kong ndor le u ba sha ka bendi bema.
42001073	A ma ke atietyan Ebraham úkyébb, u tam le,
42001074	u ba kpan li lè ha bendi-linaa betyan hè li lì fe-e faale 'ushell,
42001075	li kwu bendi abe bè yi betaa-betaa, be shi benunung he ashi ama kpamm ngyor igye.
42001076	Unwaa-gi Ujon, Unim angwu a dyam hwò puu u ba ko-a awo le undi angwu u tye ugie 'isom Unim. Wo na wo be tie 'ushu lè kam 'ukwo ndor Atyetyan.
42001077	Wo be de bendi abe u kam le be ba kwa lè likpan 'unyong angi lı tyung le Unim a tyang biban bibell ke be.
42001078	Unim utyan ù yi lè beshi, u shi lè benyin. U ba sha 'ikung-gbo ashi 'ı be lè likpan 'unyong 'i taa ha abel ná libwee lı fem lı taa.
42001079	Ú be shi 'ikung-gbo ashi lè he lifung-atabe 'i taa tyung bendi puu abe be shell lihwu hè 'î nong li le lì gbe he 'ukwo ahwu ikwun."
42001080	Unwaa ana a kaā he agwo lè 'ūnyōng. A ma yi he libeb kpamm lè kwom he liti angi a kpi aki ama ashele gboo he liwu bendi Izwell.
42002001	Há he 'unyong 'umen ana undi ken angwu be ko le Agostes a ma yi Usu ukaandi angwu he Urom. A ma tye uten le bè fee azen bendi puu he ufam uma fe he 'ushia hè be bè bo ābe.
42002002	Kunyong 'umen ana na be ma kpi 'ikwu bo bendi, Ukwiriniyes u shi usu he 'ubong Usiria.
42002003	Bendi beyang-yang be ma bo gye he lishi libell hè be bè lè ke azen abell.
42002004	Ujosef a ma bo lè he Unazaret he 'ubong Ugalili, gye he lishi angi be ko le Betelehem he 'ubong Ujudia. He lishi limen ana na be ma hwan Udebid. Ujosef a ma gye há, le u la ka lizen lima, likorye a ma yi lè he 'ikwu-lihwan Udebid a.
42002005	Umeri angwu Ujosef a maa naa a ma te utung ha ahe. A ma yi lè lizam.
42002006	He 'unyong ahwu be ma yi há, ki ma fel 'unyong ahwu le Umeri u ndo hwan.
42002007	A ma hwan uhwaa unwaa-ma, a ma yi ungikye. A ma kung bihwom mbo shi-e lè kie he 'ipo bityuale. Kukwo 'u ma yi he afee he 'ipi bè kwu ye.
42002008	Ki ma yi lè bendi abe be kang ìtiā he 'ubong 'umen ana, be maa kang ìtiā ibell he afee libeb lè 'usu.
42002009	Udengell Unim a fem ha abe nya. Kikung-gbo Unim 'i taa kel-kel fe be nya. Be fel lè 'ushell 'igyang na afong.
42002010	Udengell a de be le bè kwu lè 'ushell ye. A be lè 'isom 'inunung ashi 'ı shi bendi beyang-yang be kwu lè igor.
42002011	Kusu ahwu 'unyin be hwan ābe Undi-likpan he lishi Udebid. Ù yi Atyetyan angwu Unim a waa som.
42002012	Ashin 'ì yi 'iwom ashi 'ı tyung ābe le ufe a. Be ba la nda unwaa ufufe. Be mbò bihwom shi-e kie he 'ipo bityuale.
42002013	Nya 'ukwo-ukwo idengell Unim i fem gbamm, be fe ipel ha udengell angwu a be lè 'isom ashina. I maa fel gyam agyam pee Unim le:
42002014	"Ipee ì kwu ke Unim angwu he lifung-atabe. Kukwun 'ù kwu ha bendigye abe be shi nyin he."
42002015	Idengell imen i i tem gbe ligye gye he lifung-atabe. Bekang-itia be de bende le bè gye he Betelehem lè nde ashi Unim a de be le 'ì shi.
42002016	Be bo nya 'ukwo-ukwo lè nde Umeri lè Ujosef há lè unwaa kie he 'ipo bityuale.
42002017	Bekang-itia ana be hà kung bun de be 'itaa ashi udengell Unim a de be gbe lè unwaa umen i.
42002018	Biwom abi bekang-itia be kong, bi kwu bendi puu abe be gyo ābi he 'uhwo.
42002019	Umeri a kwu abin puu fe he lityam, u shi ugim kangg gbe lè bi.
42002020	Bekang-itia be tem ligye. Be gyam agyam pee Unim he biwom puu abi be gyo lè abi be nde. Bi ma yi nya a na udengell a ma de be.
42002021	He ati adyong-ikie be hà ten unwaa umen i. Be kwù-é lizen le Ujeso. Lizen limen ana na udengell Unim a ma de le bè kwù-é mà ukpong be hà shi lizam lima.
42002022	Kunyong 'u ma fel le Ujosef befe lè Umeri bè shi ná Iten angi Unim a ma ke Umosis i kong hè be bè fel betaa-betaa. Be kung unwaa gye lè he he Ujeruselem le be la fa Unim he 'ubwo.
42002023	Be ma fee he 'ushia Iten Unim le: "Utie-ushu unwaa ungikye uyang-yang, bè ndor he ta-ta ke Atyetyan Unim."
42002024	Be te hè be bè mbee shang Unim ná Iten ima i kong le gbe be shang inwaa ukwuo abakpa ifee ye, bè shang lilulu lifee.
42002025	Ungikye ususo a ma yi he Ujeruselem. Be maa ko he le Usimiyen. A ma yi undi ununung a, u shell Unim. A maa ndor lishi le Unim u ba kpan bendi Izwell. Ukatia Kunyong Unim a ma yi ha ahe,
42002026	u shi-e u ngye dangg le u hwa ye kpamm u gbe nde Ukristi, Undi-likpan angwu Atyetyan Unim a ma kyebb ndor.
42002027	Ukatia Kunyong Unim a shi-e a bo gye he Ushom Unim. Há he 'unyong ahwu ātyām Ujeso befe lè anam be be lè he he Ushom Unim hè be bè kung he fe Unim he 'ubwo nya a na Iten i kong,
42002028	Usimiyen a kpe-e kwu he abwo, u pee Unim le:
42002029	"Atyagi, wo shi úkyébb ugang. Kanaa-anaa i tyang i-mi unwaa-gang, mì hwō lè 'ukwun.
42002030	Mi nde undi-likpan angwu wo som mà.
42002031	Wo kam likpan limen i ndor bendi puu.
42002032	Likpan limen i lì yi 'ikung-gbo ashi 'ı tyung bendi abe lè he abong asuso abe be ngye-a ye 'ukwo 'ugang, ki ke Izwell bendi begang ifem."
42002033	Ki ma kwu ātyām Ujeso befe lè anam he 'uhwo gbe lè biwom abi Usimiyen a kong gbe lè he.
42002034	Usimiyen a ke be 'ukwun. A hà de Umeri angwu ù yi ānām unwaa le: "Ngye le Unim a waa unwaa anwun le gbe a shi bendi gbamm he Izwell be nim inim ye, ù shi ābe bè kwu lè likpan 'unyong a. U ba kwa 'itaa a lè ha Unim ashi bendi gbamm be be kong ban.
42002035	Biwom bibibi abi be kong bi fem igim ibell angi he 'undyell be he igye. Ki ba nyam-a he lityam nweng-nweng-nweng."
42002036	Ki ma mbee yi lè ungingye ususo angwu a maa tye ugie 'isom Unim. Be maa ko he le Ana. U shi unwaa Ufanuwell angwu he 'ikwu-lihwan Asha. A ma kashi fel aze asi ande lè ngi ande. A ma gye libee lè kwu aze adyong-ifee; ùkyēbb u kung hwō tyang he. A maa kwa he Ushom Unim a kpò hwà. Ishu or, kusu or, a maa fa Unim, u kong ha Unim lè itung andoale.
42002038	A be he Ushom Unim he 'unyong 'umen ana, u pee Unim. U fel kong gba lè unwaa umen i da bendi puu abe be ma ndor lishi le Unim u ba kpan bendi Ujeruselem.
42002039	He 'unyong ahwu Ujosef befe lè Umeri be mbee biwom puu abi Unim a kong he Iten ima, be tem gye he lishi libell, Unazaret, he 'ubong Ugalili.
42002040	Unwaa ana a ma kaā he agwo, u fel kang-kang. A ma bi lishi, u shi lè 'ukwun Unim.
42002041	Ātyām Ujeso befe lè anam be maa gya he Ujeruselem la sha Kipam Agbele-gyong he lishi lize liyang-yang.
42002042	He 'unyong ahwu Ujeso a ma fel aze lihwo lè ngi afee, be gye 'ipam nya a na be shaa shi.
42002043	Be mbee lè 'ipam puu, be tem ligye, bē gya he ushu, ukpor Ujeso a ngyor kwu há he Ujeruselem. Atyam lè anam be ngye ye.
42002044	Be maa kong le ù yi he liwu bendi. Be tan litan liti libo, be hà keb he ashunale ha behwan-bell lè bende-bell.
42002045	Be nde-e ye, be tem gye he Ujeruselem lè kee he. Be shun he ati afee.
42002046	He liti angi lekie be lè nde-e he Ushom Unim utung ha bekaandi Ijuus abe be hwua bendi Iten. A maa gyo ābe, ù yii bii ābe bibibi.
42002047	Bendi puu abe be gyo he, ki kwu ābe he 'uhwo ná a ngye 'iwom, u fan ābe dell-dell-dell.
42002048	Ki kwu baà atyam he 'uhwo he 'unyong ahwu be nde-e. Anam a kung shi le, "Heng, unwaa-gi." U bii he le: "Ki shi ná a, wo shi li 'itaa i? Ufung a waa li, bel ha atia, lì yii tan kee-a."
42002049	A bii ābe le: "Má yii shun mi le ana á? Má ngye le 'ì yi kpe-kpe le mì kwu he Ushom Atyagi ye a?"
42002050	Ashi a kong 'i nung ābe ye.
42002051	Ujeso a bo gbe utung ha abe gye he Unazaret. A maa ka ābe ife mbee 'unyong. Anam a kpe biwom abi a kong puu fe he lityam.
42002052	Ujeso a kaā likaa lè lishi abyele. Ki maa ngbebb Unim or, bendigye or, lè he mbee 'unyong.
42003001	Ki ma fel aze lihwo lè ngi adyong ná Utaiberias a ma yi Usu ukaandi he Urom. Upontiyes Upalet a ma yi usu Ujudia; Uherod u shi usu Ugalili; ungwende Ufilip u shi usu he 'igie ashi Ituria lè Utrakonitis; Ulasanias u shi usu he Abilen.
42003002	Anas lè Ukayafas be shi bekaandi abe be shang Unim. Nyin he 'unyong 'umen i na Unim a ma kong ha Ujon, unwaa Uzakaraya, he afee libeb de-e le ù bun igie ima.
42003003	Ujon a ma hà lè tan mbee àshì angi gwaa ha umbwo Ujodan puu bun 'isom Unim le bendi bè bel àtyám lè he biban bibell hè-e ù kib ābe he umbwo, mà Unim u tyang biban bibell ka abe.
42003004	Ki shi nya a na Azaya, undi angwu u tye ugie 'isom Unim, a ma fee ha ahe 'ushia. A fee le: "Undi u ba gaa lè he libeb le, 'Mà kam 'ukwo Atyetyan ndor he. Mà shi 'ukwo ahwu 'u ngbebb ndor he he-e ù be gbe.
42003005	Unim u ba shan bibebell, u dyell ikwell lè bigugo, u shi akwo angi a niam a fel sii. U shi akwo angi à yi akor-akor a fel tele-tele.
42003006	Bendigye puu be ba nda 'ukwo ahwu Unim u kpan bendi.' "
42003007	Bendi gbamm be ma be le Ujon ù kib ābe he umbwo. A bii ābe le: "Ayang a tebb amen abe mà yi ná ìshiı ibibi le mà buu hwaa lè he ingywo Unim angi i ndo be ukpor?
42003008	Mà shi biwom abi bı tyung le ma bel àtyám lè he biban bīmen. Mà fel tam pwom ungwu le bwo Ebraham ù yi atiemen a ye. Mà ngye le Unim u sha akor anyin a bel igia Ebraham mbee.
42003009	Lìkee li fel kwu nyong lî wob ìkwán lè idaa lè idaa a. Ukwan uyang-yang angwu a wum agbe anunung ye, be ba wob he fa he 'inde."
42003010	Bendi bemen i be bii he le: "Lì hà shi ná a?"
42003011	A kung fan ābe le: "Undi uyang-yang angwu ù yi lè aliga afee, ù waa ken ke undi angwu ù yi lè ngi ye; angwu ù yi lè lizi u zī ke bendi."
42003012	Bendi besuso abe be kpe ukpanda be be le ù kib ābe he umbwo, be bii he le: "Ukaandi, lì hà shi ná a?"
42003013	A de be le: "Mà nem kpe ukpanda lè ha bendi ù gbe gyong 'itaa uten a kong ye."
42003014	Ishogya isuso i bii he le: "Hà bel ufe, lì shi ná a?" A de be le: "Mà kwu kpe bendi únde he ikeb or, ngwu mà kpe he likpam or ye. Kì kwun amen 'igyor lè únde angwu be ke men he 'ufell."
42003015	Bendi be fel lè 'igyor abele Undi-likpan; be keb be fel gim gba lè Ujon le hà ù yi Ukristi, Undi-likpan a òr.
42003016	Ujon a kung de be le: "Undi angwu a dyam hwo-m u ba lè há. Mi kpee he he 'ubee ye. Mi-i kib amen he umbwo a; ufe u ba kib amen he Ukatia Kunyong Unim angwu lè 'ìndē.
42003017	Men mà yi ná ityungkafa. Ufe ù yi lè 'udiya 'uma kwu he 'ubwo. U ba kpam ityungkafa, u puu kung igyang angyell fe he libel, ukpor u ba kung abia ting sha he 'inde ashi 'ı nim ye ngyor igye kpamm."
42003018	Ujon a maa bun 'isom 'inunung gba lè Ujeso da bendi, u bun āshi he akwo atyetye-atyetye hè 'ì nung ābe.
42003019	Ujon a maa kong ban Uherod angwu a ma yi usu, likorye a kpebb kung Uherodias angwu a ma yi ungye ungwende, u shi bibibi bisuso gbamm.
42003020	Ashi a ma hà mbee shi 'i fel ban hwò puu 'ì yi le a ma kwu Ujon fe he igaadye.
42003021	Ujon a ma kib bendi abe há he umbwo puu, Ujeso a hà be. A kib he ufe or. Nya a na a maa kong ha Unim, lifung-atabe li buu.
42003022	Ukatia Kunyong Unim a kung inyiahwo ná 'alulu be so-e he lishi. Be gyo lingmam lè he lifung-atabe le: "Wò yi 'iken Unwaa-gi a. Ki nyin mi lè wo 'indee-indee."
42003023	He 'unyong ahwu Ujeso a ma kpi aki ama ashele, a fel aze lisi lè ngi lihwo. Bendi be maa kong le Ujeso ù yi unwaa Ujosef, Ujosef u shi unwaa Uheli.
42003024	Uheli a ma yi unwaa Umatat, Umatat u shi unwaa Ulibai; Ulibai a ma yi unwaa Umelki, Umelki u shi unwaa Ujanayi; Ujanayi a ma yi unwaa Ujosef,
42003025	Ujosef u shi unwaa Umatatiyes; Umatatiyes a ma yi unwaa Amos, Amos u shi unwaa Unahum; Unahum a ma yi unwaa Ezeli, Ezeli u shi unwaa Unagayi;
42003026	Unagayi a ma yi unwaa Umaat, Umaat u shi unwaa Umatatiyes; Umatatiyes a ma yi unwaa Usemen, Usemen u shi unwaa Ujosek; Ujosek a ma yi unwaa Ujoda,
42003027	Ujoda u shi unwaa Ujohanan; Ujohanan a ma yi unwaa Uresa, Uresa u shi unwaa Uzerebabel; Uzerebabel a ma yi unwaa Ushiatell, Ushiatell u shi unwaa Uneri;
42003028	Uneri a ma yi unwaa Umelki, Umelki u shi unwaa Adi; Adi a ma yi unwaa Ukosam, Ukosam u shi unwaa Elmadam; Elmadam a ma yi unwaa Ar,
42003029	Ar u shi unwaa Ujoshua; Ujoshua a ma yi unwaa Eliyeza, Eliyeza u shi unwaa Ujorim; Ujorim a ma yi unwaa Umatat, Umatat u shi unwaa Ulibai;
42003030	Ulibai a ma yi unwaa Usimiyen, Usimiyen u shi unwaa Ujuda; Ujuda a ma yi unwaa Ujosef, Ujosef u shi unwaa Ujonam; Ujonam a ma yi unwaa Eliakim,
42003031	Eliakim u shi unwaa Umelia; Umelia a ma yi unwaa Umena, Umena u shi unwaa Umatata; Umatata a ma yi unwaa Unatan, Unatan u shi unwaa Udebid;
42003032	Udebid a ma yi unwaa Ujesi, Ujesi u shi unwaa Ubed; Ubed a ma yi unwaa Ubowaz, Ubowaz u shi unwaa Usalmon; Usalmon a ma yi unwaa Unashon,
42003033	Unashon u shi unwaa Aminadab; Aminadab a ma yi unwaa Adimin, Adimin u shi unwaa Ani; Ani a ma yi unwaa Uhezeron, Uhezeron u shi unwaa Uperez; Uperez a ma yi unwaa Ujuda,
42003034	Ujuda u shi unwaa Ujekob; Ujekob a ma yi unwaa Azik, Azik u shi unwaa Ebraham; Ebraham a ma yi unwaa Utera, Utera u shi unwaa Unahor;
42003035	Unahor a ma yi unwaa Usereg, Usereg u shi unwaa Uriyu; Uriyu a ma yi unwaa Upeleg, Upeleg u shi unwaa Iba; Iba a ma yi unwaa Ushila,
42003036	Ushila u shi unwaa Ukenan; Ukenan a ma yi unwaa Afakisad, Afakisad u shi unwaa Ushem; Ushem a ma yi unwaa Unuwa, Unuwa u shi unwaa Ulamek;
42003037	Ulamek a ma yi unwaa Umetusela, Umetusela u shi unwaa Inok; Inok a ma yi unwaa Ujared, Ujared u shi unwaa Umahalaliyell; Umahalaliyell a ma yi unwaa Ukenan,
42003038	Ukenan u shi unwaa Inos; Inos a ma yi unwaa Uset, Uset u shi unwaa Adam; Adam a ma yi unwaa Unim.
42004001	Ukatia Kunyong Unim a ma yi ha Ujeso he 'unyong ahwu a ma fem lè he umbwo Ujodan. Ukatia Kunyong Unim ana a teng he gye he libeb.
42004002	Usu bibibi a ma gil he ati asi afee. Ujeso a ma zī lizi he 'unyong 'umen ana ye. Itung i maa fel ndo he.
42004003	Usu bibibi a de-e le: "Ndo shi 'ukor ahwun 'ù bel lizi ka-a ha-a à zi ā, gbé wo de le wò yi Unwaa Unim a."
42004004	Ujeso a kung de-e le: "Be fee he 'ushia Unim leěti le undigye u kwa uwum gba he lizi life-life a ye."
42004005	Usu bibibi ana a teng he gye he 'ipi ashi 'ì yi he 'usi-usi lè tyung he abong igye puu he 'anwaa 'unyong zangg akikelilii.
42004006	U de-e le: "Mi ba ka-a ikeb abong anyin puu lè bingbebb bibell puu. Bì yi ha ami 'ubwo. Mi-i kung ābi ka undi uyang-yang angwu mi kee.
42004007	Gbe wo tim anung he itang fe-m, biwom abin puu bi ba fel bigang a."
42004008	Ujeso a de-e le: "Be fee he 'ushia Unim leěti le undigye ù fe Atyam Unim, ù ke-e ufe-ufe a ife."
42004009	Usu bibibi a hà teng he gye he Ujeruselem. A te lè he lè pwom he lishi 'uto 'usi he Ushom Unim, u de-e le: "Geb lè nyin gye he itang, gbé wo de le wò yi Unwaa Unim a,
42004010	likorye be fee fe he 'ushia Unim leěti le: 'Unim u ba da idengell ima le ì kpa-a tyang.'
42004011	Be mbee fee le i ba kwa undi he abwo ndor he 'usi he-e ù ti 'ubee or fe he 'ukor ye."
42004012	Ujeso a kung de-e le: "Be fee he 'ushia Unim leěti le undi ù shī gil Atyam Unim ye."
42004013	Usu bibibi a gil Ujeso mbee akwo anyin puu, a tyang he ndor 'unyong 'ususo.
42004014	Ujeso a ma tem gye he Ugalili he ikeb Ukatia Kunyong Unim. Bendi puu he 'ubong 'umen ana be ma gyo gbe lè he.
42004015	A ma hwua bendi Ijuus he ishom ibell angi be kwu liwu. Bendi puu be ma pee he.
42004016	Ujeso a kung gbe gye he lishi Unazaret he 'ipi a kwu kpè. He liti uwell a gye he ushom angwu be kwu liwu nya a na u shaa shi. A bo 'inaa he-e ù bo lè he 'ushia Unim.
42004017	Be kung 'ushia ahwu Azaya a ma fee ke Ujeso. A pell āhwu lè bo 'iteng ashi be ma fee le:
42004018	"Ukatia Kunyong Unim ù yi ha ami, likorye a ke-m ikeb le mì bun 'isom 'inunung de bendi-likaa. A som mi le mì be de bendi abe bè yi he lifee le be fel porr, mi mbee de bendi abe be hwuà ashi le bè fel nde. A som mi le mì kpan bendi lè ha bendi-linaa bebell,
42004019	mi mbee bun de bendi le 'unyong 'u fel ahwu Unim ù tyung inung ha bendi bema."
42004020	Ujeso a tem lè 'ushia ana kan kung ke undi angwu u shi aki há he ushom angwu be kwu liwu tem lè kwu ko. Bendi puu há he ushom be fel nda he kporr.
42004021	A keb akongale ha abe le: "Kiwom ashi 'imen be fee leěti nyin, ki shi 'unyin nya a na má yi gyo mi bo āshi."
42004022	Igie inunung angi a bun i kwu ābe befe puu he 'uhwo kangg. Be fel kong le ashi a kong ana 'ì yi 'igyang a. Be bii le unwaa Ujosef a ye a?
42004023	A kung de be le: "Mi ngye le ma kam le ma bun ityang angi le undi-usi ù mbee 'uhwo-ma da-m. Ma mbee de-m le biwom abi ma gyo le mi shi he Ukapanyam, mì shi ābi hen ha amen 'ubong."
42004024	A mbee de be le: "Mi da amen 'igyang a le bendi be kpa undi-isom Unim he 'ubong 'uma ye.
42004025	Mà ngye dangg ashi 'i ma shi he 'unyong ahwu Ilaja a maa bun 'isom Unim he 'unyong ahwu umbwo a maa nem ndor ye aze akie lè afell adyong-ken. He 'unyong 'umen ana ubwaa ukaandi a ma kwu 'ubong puu. Bengye-uhwuu be ma yi hen he Izwell gbamm,
42004026	ukpor Unim a ma som Ilaja hwaa lè ungye-uhwuu ken he Izwell a ye. A kee-kee som he hwaa lè ungye-uhwuu angwu he lishi Uzarefat angi he 'igie Usaidon a.
42004027	Ki mbee shi lè bendi gbamm abe be tang akpaa he Izwell he 'unyong ahwu Ilasha a maa bun 'isom Unim, ukpor undi ken or, akpaa ama a ma taa fem Uneman angwu a maa be lè he Usiria tyang ye."
42004028	Bendi abe be ma yi há he ushom angwu be kwu liwu be gyo ashin, be fel he ingywo kangg.
42004029	Be bo 'inaa ndeb lè Ujeso lè há he lifung-ushu lè pwom he lishi ukwell angwu be ndē hè be bè nyii he lè há tye gye he 'ibebell.
42004030	Ukpor a tan gbe há he liwu libell gbe gye he 'ipi 'i fong he.
42004031	Ujeso a hà shul gye he lishi Ugalili angi be ko le Ukapanyam. He liti uwell a gye he ushom angwu be kwu liwu lè hwua bendi.
42004032	Ki kwu bendi he 'uhwo 'itaa ashi a maa hwua ābe, likorye a kong ná undi angwu ikeb puu ì yi he 'ubwo 'uma a.
42004033	Ungikye ususo a ma yi há he ushom umen ana, ikeb ibibi i ma yi ha ahe. A gaa kangg le:
42004034	"Aye, wo Ujeso angwu Unazaret, wo le lì sha-a ná a? Wo be nyin ha-a à gwu li igwu a? Mi ngya-a; wò yi Unwaa Unim, wò yi faale uben."
42004035	Ujeso a kung gaa fe ikeb ana le ì naa lè 'ihwee, i fem be he igye. Ikeb ana i shi ungikye ana a mbu kpam he itang nya he ashi abell, i fem be he igye, i do he ye.
42004036	Ki kwu bendi puu he 'uhwo. Be fel kong ha bende le igie anyin i kwu he 'uhwo dii. Ungikye anwun u kong ha ikeb ibibi lè ikeb le ì fem he igye. I fem.
42004037	Bendi gbamm he 'igie 'imen ana be maa fel kong gba lè Ujeso mbee bipi.
42004038	Ujeso a gbe lè há he ushom angwu be kwu liwu gye he ushu Usaimun. Ānām ungye Usaimun a ma yi gogo ye. Inyiahwo i maa shá he kangg. Be de Ujeso gbe lè he.
42004039	Ujeso a lè naa ha ahe ungwu agodo de lingmam ana le lì tyang he. A mbee. A kung bo nya 'ukwo-ukwo, u fel sha ābe 'ugaa.
42004040	Libwee li ngwee. Bendi puu há he Ukapanyam abe bendi bebell be maa mbu bitaa angmam atyetye-atyetye be be lè be hwaa lè Ujeso. A pwom ābe abwo puu, u mbee ābe.
42004041	Ikeb ibibi or titi i maa fem lè ha bendi gbamm. I gaa kong le: "Wò yi Unwaa Unim a." Ujeso a tye ngi uten le ì kong likong ye likorye i ngye le ù yi Ukristi, Undi-likpan a.
42004042	Ashi a taa, Ujeso a gbe lè há he lifung-ushu gye he 'ipi undi ù yi ye. Bendi be keb he ashunale. Be lè nde-e, be kaa hè be bè shi-e ù nem gbe tyang ābe ye.
42004043	Ukpor a fan ābe le: "Kì yi kpe-kpe le mì bun 'isom 'inunung de bendi he abong asuso or le Unim u ndo fem Kusu 'uma he igye, likorye kife na Unim a som mi le mì be shi."
42004044	A ma bun 'isom Unim de bendi he ishom angi be kwu liwu angi he Ujudia.
42005001	He liti ken Ujeso a ma yi naa he ungwu umbwo angwu be ko le Ugenesaret. Bendi be maa kin 'uhwo la hwaa lè he hè be bè gyo igie Unim.
42005002	A nde binong lishor bifee ndor he ungwu umbwo. Bendi abe be kwu ìkwǎn be tyang ābi ndor há gbe, be to litaa libell.
42005003	Ujeso a lè ngwee he 'inong ashi ken. Ki ma yi àshi Usaimun a. A de Usaimun le ù die lè 'inong lè he 'ibam gye he 'udyan umbwo. Ujeso a kwu lè há hwua bendi biwom.
42005004	A hwua puu, a hà de Usaimun le: "Die lè 'inong gye he 'indib umbwo hè men ha bende-gang mà kung litaa līmen tyang há kwu ikwan."
42005005	Usaimun a kung de-e le: "Ukaandi, li kaa na na na lè 'usu kpamm taa ashi li kwu 'iwom ye. Ukpor gbe wo de le mì kung 'ataa tyang he umbwo, mà mi kung tyang."
42005006	Be kung litaa tyang gye há. Be kwu ikwan i fel go kangg le litaa li maa la tya gie.
42005007	Be kib abwo ko bende-bell abe lè he 'inong ashell le bè be kpell ābe. Be be kung ìkwǎn fe he binong. Binong a puu bifee bi ma sho lè ikwan. Ki ma teng zangg hè bi bì nim gye he liten.
42005008	Usaimun Ipita a nde ashi Ujeso a shi, a tim anung he itang de-e le: "Atyagi, die gye he item, likorye mì yi undi-iban a."
42005009	Ufe or, bendi-utung bema or, ki kwu ābe he 'uhwo ná be kwu ikwan i go.
42005010	Bende-ma abe be maa ko le Ujems lè Ujon abe bè yi bebwaa Uzebedi, befe or, ki ma kwu ābe he 'uhwo. Ujeso a de Usaimun le: "Shī shell ye. Kung lè he 'unyong i gye 'ushu wo fel ba ba lè bendigye a ba ka-m."
42005011	Be die lè binong bibell lè ndor he ungwu umbwo; be tyang biwom bibell puu ndor há gbe utung ha Ujeso.
42005012	He liti ken Ujeso a gye he lishi lisuso he 'ipi undi angwu a ma yi akpaa-akpaa a ma yi. Undi-akpaa ana a nde Ujeso, a be tim anung he itang de-e le: "Ukaandi, ki nya nyin-a le wò mbee mi a?"
42005013	Ujeso a ndaa 'ubwo tyua he, de-e le: "Ki nyin mi. Kanaa-anaa i wo mbee." Akpaa ama a kung taa nya 'ukwo-ukwo.
42005014	Ujeso a kung uten tye-e le ù de undi áshi ye gbangg. A de-e le ù gbe ligbe-ligbe lè hwaa lè undi angwu u shang Unim he-e ù nde-e. Ù shang Unim ná Umosis a ma ke uten hè 'ì tyung bendi puu le a mbee.
42005015	Mà na Ujeso a de-e le ù de undi ye or, bendi be fel gyo gbe lè Ujeso gbe gyong. Bendi gbamm be be hwaa lè he hè be bè gyo he, u mbee ābe angmam.
42005016	Ukpor a maa gba tyang ābe gya he 'ipi undi ù yi ye, la kong ha Unim.
42005017	He liti ken Ujeso a maa hwua bendi. Iferesis isuso lè bendi besuso abe be hwua bendi Iten abe be be lè he ashi Ugalili puu lè ashi Ujudia puu lè abe be be lè he Ujeruselem be ma yi kwu há. Ikeb Atyetyan Unim i ma yi utung ha ahe le u mbee bendi-angmam.
42005018	Bendi besuso be be lè uhwo-abee he 'ataa le be ba hwaa lè he. Be kee 'ukwo hè be bè gbe lè he lè hwaa lè Ujeso he afee ushom.
42005019	Be nde 'ukwo ye, likorye bendi be sho há gbamm. Be kung mbo lè he gye he 'uto 'usi lè shi libwo há he 'uto, hà kúng he he 'ataa 'ama gbe lè he lè kie Ujeso he 'ushu he 'ipi ù yi kwu há he 'udyan 'ubell.
42005020	Ujeso a nde le be bong le u mbee he. A kung de ungikye ana le: "Udim-gi, mi tyang biban bigang ka-a."
42005021	Bendi abe be hwua bendi Iten lè abe lè he likwu Iferesis abe bè yi há be keb akongale ha bende le: "Ayang ù yi ùnèmálē angwu u kong ban Unim 'itaa i? Kì yi lè undi angwu u tyang biban ke undi ye; Unim ufe-ufe a."
42005022	Ujeso a ma ngye igim ibell. A kung bii ābe le: "Ki shi ná a, ma gim 'itaa i?
42005023	Ashi le mì de-e le biban bima bi tyang ke-e na kì yi pie-pie hwò à, hà ashi le ù bo 'inaa ndo tan á?
42005024	Mi tyung amen puu le mi Unwaa Undigye, mì yi lè ikeb he igye anyin le mi tyang biban ka bendi." A kung de uhwo-abee ana le ù bo 'inaa kung 'ataa 'ama ndo gye he ushu.
42005025	Nya 'ukwo-ukwo a bo 'inaa he ashi abell puu. A kung 'ataa 'ama ake á yi ndē gbe ligye, ù yi pee Unim.
42005026	Ki ma kwu bendi abena he 'uhwo kangg. Be fel he 'ushell. Be pee Unim, be de bende le be nde 'ikaa 'iwom 'unyin.
42005027	Ashin 'i shi puu, Ujeso a hà bo u gya, a nde undi angwu a maa kpe ukpanda. Lizen lima lì yi le Ulibai. A ma yi kwu he ufishi uma. Ujeso a de-e le ù pwom he.
42005028	A kung bo tyang biwom puu gbe utung ha ahe.
42005029	Ulibai a ma shi Ujeso 'ipam ha ahe ushom. Bendi gbamm abe be kpe ukpanda lè bendi besuso abe be ma yi há, be za lizi utung ha abe.
42005030	Iferesis isuso lè bendi abe be hwua bendi Iten abe bè yi he likwu libell be kong ban bendi-utung Ujeso, be bii ābe le 'i shi ná a, be zi bizizi, be ngwo bingwungwo utung ha bendi abe be kpe ukpanda lè bendi-biban?
42005031	Ujeso a kung fan ābe le: "Bendi abe bè yi gogo na be kee undi-usi ye, bendi-angmam a.
42005032	Mi be le mî ko bendi benunung a ye, ukpor mi be le mî ko bendi-biban a hè be bè bel àtyám lè he biban."
42005033	Bendi besuso lè há likwu ana be de Ujeso le: "Bendi-utung Ujon lè abe Iferesis be kong ha Unim lè itung andoale mbee 'unyong, ukpor begang be za bizizi, be ngwo bingwungwo."
42005034	Ujeso a bii ābe le: "Ma kong le ma sha begaandi abe be be he 'ipam libee bè kwu itung he 'unyong ahwu ukyebb ungye ù yi utung ha abe a? Dia!
42005035	Kunyong 'u ba lè há ahwu be be kwu kung ukyebb ungye gbe lè he lè ha abe, saa be hà ndo itung."
42005036	Ujeso a bun ityang de be le: "Kì yi lè undi angwu u gie aliga afufe kpi shī ligia aliga angi atim ye. Gbe a shi ná, hà a ban aliga angi afufe, kihwom ashi 'ifufe 'i keè ha ashi 'itim ye.
42005037	Ki shi lè undi angwu u kung 'utyuo ahwu 'ù so-i tim fe he 'ito ukwob inyia angwu u ndo kaa ye. Gbe a shi ná, hà 'utyuo 'u tya paa ukwob inyia wa he itang, kutyuo lingyor, kito ukwob inyia lingyor.
42005038	Kì yi le bè kung 'utyuo ahwu 'u tim fe he 'ito ukwob inyia angwu ù so ufufe.
42005039	Kì yi lè undi angwu, gbe a ngwo 'utyuo ahwu 'u bi he ungwu, u mbee kee 'ibwaa 'utyuo ye. U da le 'utyuo ahwu 'u bi he ungwu 'u ngbèbb hwò 'ibwaa 'utyuo."
42006001	Ujeso a maa tan gba he utia lè bendi-utung bema he liti uwell Ijuus. Bendi-utung bema be tang biwom abi bì yi ìtǒng ná abung gbel ābi he abwo keb azēle.
42006002	Iferesis isuso i bii ābe le: "Ki shi ná a, ma shi 'iwom he liti uwell ashi Iten ityan i de le lì shi ye?"
42006003	Ujeso a kung fan ābe le: "Ma wa bo gbe lè 'iwom ashi Usu Udebid a ma shi he 'unyong ahwu itung i maa ndo ābe, befe lè bendi-utung bema, ye a?
42006004	A ma gye he Ushom Unim. Ibred angi ì yi ta-ta ke Unim, a ma kung āngi zī teng ke bendi-utung bema. Ki shi le Iten ityan i bong le undi-iso ù zī āngi pel ha bendi abe be shang Unim ye."
42006005	A hà mbee de be le: "Mi Unwaa Undigye, mì yi lè ikeb le mi da bendi ashi bè shi he liti uwell."
42006006	He liti uwell lisuso Ujeso a gye he ushom angwu be kwu liwu lè hwua bendi biwom. Ungikye ususo a ma yi há angwu a hwō 'ubwo lizen.
42006007	Bendi besuso abe be hwua bendi Iten lè bendi Iferesis abe be ma yi há be maa fel kang Ujeso hè be bè nde le u mbee undi nya he liti uwell a? Be ma kang he ná likorye be kee àshi be kwu 'ubwo kwu-e le a mbu he iten.
42006008	Ujeso a ngye igim ibell. A hà de ungikye umen angwu a hwō 'ubwo ana le ù bo gye he 'ushu. Ungikye ana a bo lè naa há.
42006009	Ujeso a kung bii ābe le: "Iten ityan i bong le lì shi 'ibang a he liti uwell? I bong le lì ke undi ukpell à, hà lì do he ido? Lì kpan undi ikpan à, hà lì gwu-e igwu?"
42006010	A bel àshì shun ābe kel-kel. A hà de ungikye ana le ù ndaa 'ubwo 'uma. A ndaa āhwu, ku tem fel kang-kang ná 'u ma yi.
42006011	Be ma fel he ingywo kangg, be fel tim ha bende 'iwom ashi bè shi Ujeso.
42006012	Nya he 'unyong 'umen ana Ujeso a mbo gye he ukwell lè kong ha Unim. A kwu há kong ha Unim kpamm ashi a gbe taa.
42006013	Ashi a taa, a ko bendi abe be maa pwom he lè waa kung bendi lihwo lè be befee le bè kwu utung ha ahe he-e ù som ābe. Aben na a ma waa:
42006014	Usaimun angwu a kwù le Ipita, lè ungwende, Andru, lè Ujems lè Ujon lè Ufilip lè Ubatilomi,
42006015	lè Umatyuo lè Utormas lè Ujems angwu ù yi unwaa Alfiyes lè Usaimun angwu ù yi he liwu Ijuus angi li kee le be kwa lè 'uhwo-bell,
42006016	lè Ujudas angwu ù yi unwaa Ujems lè Ujudas Isikariyot. (Ujudas Isikariyot na a fel undi ubibi angwu a ndyebb Ujeso zi ha bendi-linaa bema.)
42006017	Ujeso a be lè bebwaa-isom bema lè he ukwell, a be naa he udidyang 'ipi. Bendi gbamm abe be maa pwom he lè abe be be lè he Ujudia puu lè Ujeruselem lè bipi abi be ko le Utaya lè Usaidon abi bì yi gwaa ha umbwo ukaandi be ma yi há.
42006018	Be ma be le hè be bè gyo he, u mbee ābe. Bendi abe ikeb ibibi i ma yi ha abe or be ma be hwaa lè he le ù mbee ābe.
42006019	Bendi puu be maa kaa hè be bè tyua he abwo likorye ikeb i maa ba lè ha ahe mbee ābe puu.
42006020	Ujeso a bel àshì nde bendi-utung bema, u de be le: "Men bendi-likaa, igor ì yi ke men le bwo men mà yi lè abwo he Kusu Unim a.
42006021	Men abe itung ı ndo amen 'anaa-anaa i, igor ì yi ke men le bwo ma be gwul. Men abe ma ki 'anaa-anaa nyin, igor ì yi ke men le bwo ma be yal gor.
42006022	He 'unyong ahwu bendi be tel amen, be mor amen, be buu amen atye, be kong 'ibibi gbe lè men likorye mà yi ke-m mi Unwaa Undigye, hà igor ì yi imen.
42006023	Mà kwu lè igor he 'unyong ahwu abin puu bı shi fe men, mà yal gor likorye 'uke 'ukaandi 'ù yi ndor amen he lifung-atabe. Kitaa ashin na betiebell be maa teb lè bendi abe be tye ugie 'isom Unim.
42006024	"Ukpor 'i ba kwa 'ibibi ka amen abe ma mbu 'ingbebb 'anaa-anaa nyin likorye ma gor igor īmen i mbee.
42006025	Ki ba kwa 'ibibi ka amen abe ma gwul 'anaa-anaa nyin likorye lè he 'ushu itung i ba ndo amen. Ki ba kwa 'ibibi ka amen abe ma gor igor 'anaa-anaa nyin likorye ma ba kya, ma fe akpen.
42006026	Ki ba kwa 'ibibi ka amen he 'unyong ahwu bendi puu be kong 'inunung gbe lè men. Bendi abe be maa tye ugie uman gbe lè Unim or, betiebell be maa kong 'inunung gbe lè be."
42006027	Ujeso a mbee de le: "Mi da amen abe ma dang 'utyung gyo mi le 'ì nyin amen lè bendi-linaa bēmen; ma shi 'inunung ha bendi abe be tel amen.
42006028	Mà de Unim le ù ke bendi abe be buu amen atye 'ukwun; mà kong ha Unim ke bendi abe be teb lè men.
42006029	Gbe undi a kpam-a 'ubwo he 'unaa, bel àhwu ken ndor he he-e ù mbee kpam. Gbe undi a waa kpa-a aliga, tyang he ù waa kpe 'igem ikpukpaa or titi.
42006030	Gbe undi a nyong-a 'iwom, wo ke-e áshi. Gbe undi a kung-a 'iwom, de-e le ù tem lè shi ka-a ye.
42006031	Biwom puu abi wo kee le bendi bè shi ka-a, wò kung ābi shi ke be.
42006032	Gbe bendi abe 'ı nyin ābe lè wo befe-befe na 'ı nyin-a lè be, hà wo kpè le wo kpa 'ukwun ye. Bendi-biban or, ki nyin ābe lè bendi abe 'i nyin ābe lè be.
42006033	Gbe bendi abe be shi 'inunung ha awo befe-befe na wo shi 'inunung ha abe, hà wo kpè le wo kpa 'ukwun ye. Bendi-biban or be sha ashina.
42006034	Gbe wo pwee bendi abe wo gim le be ba tem lè ashi be pwee-a ka-a á, hà wo kpè le wo kpa 'ukwun ye. Bendi-iban or be pwee bende biwom, be ndor lishi le be tem lè bi ka ābe ná be pwee.
42006035	Kì nyin amen lè bendi-linaa bēmen; ma shi 'inunung ha abe. Mà pwee ābe 'iwom lè lishi andorale le bè tem lè shi ke men ye, mà ma ba kpa 'uke 'ukaandi, ma kwu bebwaa Unim angwu a dyam hwò puu. Ufe u sha 'inunung ha bendi abe be pee he ye lè abe bebibi.
42006036	Mà kwu lè beshi ha bendi nya a na Atyamen Unim ù yi lè be."
42006037	Ujeso a gye 'ushu kong le: "Mà maa undi ushe ye, mà Unim or u maa amen ushe ye. Mà ke undi libi ye, mà Unim or u ka amen libi ye. Mà tyang ke bendi, mà Unim or u tyang ka amen.
42006038	Mà ke bendi 'uke, mà Unim u ba ka amen. U ba keè 'iwom shwa lu-lu-lu ngyà abwo, u yiì āshi, u keè sho bwell-bwell-bwell bel fe men. Kigbor ashi ma keè ke undi na Unim u be keè ke men."
42006039	Ujeso a bun ityang de be le: "Uhwua-ashi u nya teng uhwua-ashi a? Dia! Gbe a shi ná, hà befe puu befee be mbwa fa he libell.
42006040	Unwaa ushukwul u dyam hwà undi angwu u hwua he ye. Gbe angwu a mbee lè ahwuale puu, u fel ná undi angwu u hwua he.
42006041	"Ki shi ná a, wo nde 'anwaa 'ibia ake 'à yi unde-gang he utong-shi, ki gbee-a gbe lè ubim ukwan angwu ù yi kie he ugang utong-shi ye?
42006042	Ná wò nya de unde-gang le, 'Ndor, mi-ì fem-a 'anwaa 'ibia lè he utong-shi,' ukpor wo nde ubim ukwan angwu ù yi kie he ugang utong-shi ye? Wo undi-ilam, wo-ò fem ubim ukwan lè ha awo utong-shi, mà wo nda nwongg fem unde-gang 'anwaa 'ibia lè he utong-shi."
42006043	Ujeso a mbee kong le: "Ùkwán ununung u wum agbe abibi ye, ukwan ubibi ù wum agbe anunung ye.
42006044	Be ngya ùkwán uyang-yang gba he agbe angi u wum a. Wò hà ndo bung agbe 'ushu lè he ītōng, ngwu wò bung ilyom lè he ītōng ye.
42006045	Undi ununung u ba lè 'inunung lè ha ahe lityam angi li sho lè biwom binunung; undi ubibi u be lè 'ibibi lè ha ahe lityam angi li sho lè biwom bibibi. Ungwu undi u kong 'iwom ashi 'i sho ha ahe lityam a."
42006046	Ujeso a bii le: "Kibang a, ma ko mi le Atyamen, ukpor ashi mi de men le mà shi, ma shi āshi ye?"
42006047	U de be le: "Mí-ì tyung amen 'itaa undi u kwu, gbe a be hwaa lè mi, u dang 'utyung gyo igie igi, u shi āngi.
42006048	Ù yi ná ungikye angwu a tye ushom angwu a tem libell gye he liten lè kpee ha 'ukor, u hà tye lìshií ushom pwom há. Umbwo a ndor kangg sho lè wu há he 'ipi ushom ù yi. A ma gyebb he ye, likorye ungikye ana a tye-e ngbebb-ngbebb.
42006049	Ukpor undi angwu a gyo igie igi shi āngi ye, ù yi ná undi angwu a tye ushom faale lìshií atyele. He 'unyong ahwu umbwo a sho be kib ushom anwun, a gyebb shī he itang kpemm. Agyebbale ushom anwun a ma ban kangg."
42007001	Ujeso a kong biwom abin de bendi puu, a hà gye he Ukapanyam.
42007002	Ukaandi ishogya ususo angwu a maa be lè he Urom a ma yi há. Uboyi uma angwu 'i nyin he lè he kangg a ma ngmam teng he lihwu-lihwu.
42007003	Ukaandi umen ana a gyo gbe lè Ujeso. A som bekaandi Ijuus besuso le bè lè de-e le ù be mbee he uboyi.
42007004	Be be hwaa lè Ujeso, be tim he anung kangg, de-e le: "Ungikye anwun a kpè le wò kpell he.
42007005	Ki nyin he lè bendi betyan. Ufe-gyang a tye li ushom angwu lı kwu liwu."
42007006	Ujeso a kung bo utung ha abe. A lè fel kpee-kpee ha ahe ushom, ukaandi ana a som bedim-ma le bè lè de Ujeso le: "Ukaandi, shi ban 'unyong 'ugang ye. Mi kpè angwu wo be ha ami ushu ye.
42007007	Mi nde 'uhwo-gi le mi kpè angwu mı naa-a he 'ushu ye. Wo-ò kong he ungwu ufe-ufe, mà uboyi ugi u mbee.
42007008	Mi or titi, mì yi he 'ubwo bekaandi ishogya abe bè yi-m lè he 'ushu, mi shi ishogya isuso lè he 'ushu. Mi da undi ken le ù gye há ana, u gya há. Mi da anwun le ù be nyin, u ba. Mi da uboyi ugi le ù shi 'iwom, u sha āshi."
42007009	Ujeso a gyo ashin, ki kwu-e he 'uhwo. A bel àshì nde liwu bendi abe bè yi utung ha ahe, a de be le: "Mi kee le mà ngye le mi wa nde undi lè abongale 'itaa i he Izwell or ngye ye."
42007010	Bendi-isom abena be tem gye he ushom úkaandi ana lè nde uboyi anwuna a mbee.
42007011	Ki gbe 'igbe ye, Ujeso a gye he 'iteng ashi be ko le Unen. Bendi gbamm be fel te utung ha ahe lè bendi-utung bema.
42007012	Nya a na a maa ndo wu he ungwu likong 'iteng 'imen ana, a kpee lè bendi be so likwom undi be la ngya. Ungikye umen angwu a ma hwō ana a ma kee-kee yi anam a unwaa nya ken a. Anam u shi ungye-uhwuu a. Bendi gbamm be ma yi utung ha ahe be lè há he lifung-ushu.
42007013	Nyong Atyetyan Ujeso a nde ungye-uhwuu ana, beshi be shi-e lè he kangg. A kung de-e le ù shī ki ye.
42007014	A hà gbe lè tyua 'akpa likwom 'ubwo. Bendi abe be so-e be kung naa. Ujeso a kung kong le: "Ushomate, bo 'inaa."
42007015	Ungikye umen angwu a hwō ana a bo 'inaa, u fel kong likong. Ujeso a tem lè he fe anam he 'ubwo.
42007016	Befe puu, ki ma kwu ābe he 'uhwo. Be pee Unim de le: "Undi angwu u tye ugie 'isom Unim ugyang angwu ukaandi a fem ha abel liwu. Unim a be he-e ù kpell bendi bema."
42007017	Bendi be ma gyo gbe lè Ujeso mbee 'ubong Ujudia puu lè abong angi à yi nya kel-kel.
42007018	Bendi-utung Ujon be de-e gbe lè biwom bimen ana puu. Ujon a kung ko bendi-utung bema, bendi befee.
42007019	A som ābe le bè lè bii Atyetyan Ujeso le: "Wo na Ujon a maa de le wo ba à, hà lì ndor lishi undi-iso?"
42007020	Be lè nde Ujeso, be de-e le: "Ujon angwu u kib bendi he umbwo a som li le lì be bii-a le wo na a maa de le wo ba à, hà lì ndor lishi undi-iso?"
42007021	Nya he 'unyong 'umen ana Ujeso a ma mbee bendi gbamm lè he angmam atyetye-atyetye, u ndō ikeb ibibi, u shi bihwua-ashi gbamm bi fel nde.
42007022	A fan bendi abe Ujon a som le: "Mà tem lè de-e biwom abi ma nde lè abi ma gyo. Mà de-e ná abe be hwuà ashi be fel nde, abe be hwō abee be fel tan, abe akpaa be taa, abe be kwom atyung be fel gyo, akwom a wum, bendi-likaa be gyo 'isom 'inunung.
42007023	Undi angwu u tyāng ityang gbe lè mi ye, ù yi undi igor."
42007024	Bendi abe Ujon a som be gbe ligye gbe-gbe, Ujeso a keb akongale gbe lè Ujon de bendi gbamm abe bè yi há le: "He 'unyong ahwu ma maa lè hwaa lè Ujon he afee libeb, ma maa ndor lishi le ma la nda 'ibang a há? Abia angi 'ufem 'u shi nii āngi â?
42007025	Hà ma maa ndor lishi le ma la nda 'ibang a? Ma maa la nda undi angwu a fe bihwom binunung â? Bendi abe be fe bihwom 'itaa ana, be mbu 'ingbebb, be nda he ishaale besu a.
42007026	Ma maa ndor lishi le ma la nda 'ibang á? Undi angwu u tye ugie 'isom Unim a ye à?" A tem lè shi fan le: "Eng, ukpor ma ma nde undi angwu a dyam hwò angwu u tye ugie 'isom Unim.
42007027	Ujon na be fee he 'ushia Unim gbe lè he leěti le, Unim a de le, 'Unwaa-isom ugi ù yi nyin. Mi som he ta-a lè he 'ushu he-e ù lè shi 'ukwo ndor-a.' "
42007028	Ujeso a mbee de le: "Mi kee le mà ngye le Ujon ù yi he 'ukpo hwò bendigye puu. Ukpor undi uyang-yang angwu a kpe Unim ná Usu uma, mà na undi umen ana ù yi he 'ukpo ye or, a fel he 'ukpo hwò Ujon."
42007029	Bendi abe be kpe ukpanda lè bendi besuso gbamm be gyo he. Be ma bong le 'ukwo Unim 'ù yi 'ununung, Ujon u kib ābe he umbwo.
42007030	Iferesis lè bendi abe be hwua bendi Iten be mor 'iwom ashi Unim a ma kam ndor ābe. Be swan le Ujon ù kib ābe he umbwo ye.
42007031	Ujeso a mbee bii le: "Mì kung bendi abe ati anyin paa ha 'ibang a? Bè yi ná 'ibang a?"
42007032	A tem lè shi fan le: "Bè yi ná inwaabwan ı kwu he ushokwo 'ate. Likwu ken li gaa da abell le: 'Li kem libee fe men, ma ngyor ye; li ki lihwu, ma ki ye.'
42007033	Ujon angwu u kib bendi he umbwo a ma be kwu itung, u ngwo 'utyuo ye. Ma maa ko he le Ungyor-lityuo.
42007034	Mi Unwaa Undigye, mi be, mi zī bizizi, mi ngwo bingwungwo, ukpor ma kong le, 'Mà nde ungikye anwun. Ù yi undi-ipuu, u ngwo betyuo kangg. A ngwee 'udim ha bendi abe be kpe ukpanda lè bendi-iban.'
42007035	Bendi abe bè yi lè lishi abyele Unim, likpe libell li tyung le lishi abyele Unim lì yi 'igyang a."
42007036	Undi ken lè he likwu Iferesis a ko Ujeso lizi. Ujeso a gye ha ahe ushom lè kwu ko he-e ù zī lizi.
42007037	Ungingye akpela ususo a ma yi he lishi limen ana. A gyo le Ujeso u za lizi he ushom ungikye umen angwu ù yi he likwu Iferesis ana. A hà be lè 'itityuo behwu abe be nung nyin.
42007038	A be Ujeso lè he item, u die ngie abee ama keb akye akyele wu-e he abee; u bel lè igil ima shell he ángi, u fe-e angi ungwu, u kung behwu abena wu he he abee hè shi 'ì tyung ife.
42007039	Undi angwu a ma ko Ujeso lizi a nde ashi ungingye umen i a shi, a kung kong ha ahe lityam le: "Ungikye anwun ù yi undi angwu u tye ugie 'isom Unim a ye. Ù kwu ufe a, hang a ngye 'itaa undi ashi ungingye angwu u tyua he abwo ana ù yi, u ngye 'itaa u shi 'iban."
42007040	Ujeso a kung de-e le: "Usaimun, mí-ì da-a or." Usaimun a bong.
42007041	Ujeso a hà kung de-e le: "Bendi befee be ma zī undi angwu u pwee bendi únde lihwua. Angwu ken a ma zi-e igaa ikwudi idyong; angwell u zi-e 'igem igaa ikwudi.
42007042	Puu abe, undi ken or, a ma yi lè únde le ù hà ndo hwee he ye. A tyang ke be le bè nem hwee he ye. Ayang angwu 'ì nya nyin he lè ungikye anwuna hwò?"
42007043	Usaimun a kung fan le: "Mi gim le angwu lihwua lima li dyam hwò a." Ujeso a kung de-e le: "Wo fan dell-dell."
42007044	A bel àshì nde angwu ungingye, u de Usaimun le: "Wo nda ungingye anwun a? Mi be ha awo ushom; wo ke-m umbwo le mì to abee ná 'ì yi ka-a le wò shi ye, ukpor ufe a wu akye ama to mi abee, u kung igil ima shell mi ángi.
42007045	Wo gaa mi lè uko hè 'ì tyung le wo kpe-m ye, ukpor gbé mi be na ufe a keb u fe abee agi ungwu 'ugbe ibwan-ibwan.
42007046	Wo wu mi behwu he lishi ye, ukpor ufe a wu mi behwu abe be kaa 'ate he abee.
42007047	Ngye le benyin bekaandi abe a tyung nyin be tyung le biban bima puu bi tyang ke-e. Undi angwu Unim a tyang 'iban zangg a ke-e, u tyung benyin zangg a."
42007048	Ujeso a kung de angwu ungingye ana le: "Mi tyang biban bigang ka-a."
42007049	Bendi abe bè yi kwu há be zī lizi utung ha ahe be keb akongale ha abe atyam le: "Ayang angwu u tyang biban or ke bendi i?"
42007050	Ujeso a kung de ungingye anwuna le a fel lè likpan 'unyong likorye a bong ha ahe. Ù ndo gye lè 'ukwun.
42008001	Nyong ashina 'i mbee, Ujeso a ma gye mbee bipi bun 'isom 'inunung le Unim u ndo fem Kusu 'uma he igye. Bendi-utung a puu lihwo lè be befee be maa tan utung ha ahe.
42008002	Bengingye abe a ma mbee ābe angmam lè abe a ma ndō ikeb ibibi lè ha abe be ma yi utung ha ahe te há. Bengingye aben na be ma te utung ha ahe: Umeri Umadelen angwu Ujeso a ma ndō ikeb ibibi idyong-ifee lè ha ahe,
42008003	lè Ujohana angwu ukyema, Ukuza, a ma yi ukaandi he ushom Uherod lè Usuzana lè bengingye besuso gbamm abe befe-gyang lè 'uhwo-bell be maa hwua igben Ujeso lè angi bendi-utung bema.
42008004	Bendi be be mbee bipi le be ba hwaa lè Ujeso. He 'unyong ahwu be ma gbong liwu, Ujeso a bun ityang de be le:
42008005	"Ungikye ken a ma gye ìtǒng bikwukwan awele. Nya a na a maa wu ìtǒng bikwukwan he utia, isuso i mbu wu he ubi-ukwo. Bendi be gbe tem āngi abee. Linyun li be kpi āngi mbell.
42008006	Isuso i mbu pwom he 'ukor he 'ipi itang ì yi gbungg ye. He 'unyong ahwu i mbi, i hwō likorye umbwo ù hwaa yi há he itang ye.
42008007	Isuso i mbu wu he 'ipi ikwu agasham ì yi. I mbi utung ha ikwu agasham. Agasham a mbell nim āngi.
42008008	Isuso i mbu wu he itang inunung. I mbi, i kaa shi ìtǒng asi adyong-dyong puu angi." Ujeso a hà kung kong fem he igye le angwu ù yi lè 'utyung 'igyo, ù gyo.
42008009	Bendi-utung Ujeso be bii he ashi ityang anyin i ze.
42008010	Ujeso a de be le: "Men na Unim a tyung amen 'undyell gbe lè Kusu 'uma. Mi bun biwom da bendi abe be teng he igye anyin gba he ityang hè be bè nde, kì nung ābe ye; be gyo, be ngye likpe lima ye."
42008011	"Ashin na 'ì yi likpe ityang anyin. Ìtǒng ì yi ná igie Unim.
42008012	Itong angi i mbu wu he ubi-ukwo ì yi ná bendi abe be gyo igie Unim gyo-gyo, usu bibibi u be kung āngi lè ha abe atyam hè be bè bong ye, teng be kwa lè likpan 'unyong.
42008013	Ìtǒng angi i mbu pwom he 'ukor ì yi ná bendi abe be gyo igie Unim kpe ngi lè igor. Ukpor i ngwee ha abe atyam ye. Be bong he 'anwaa 'unyong zangg á. Gbe ugilale a be, be tyang abongale.
42008014	Ìtǒng angi i mbu wu he 'ipi ikwu agasham ì yi, ì yi ná bendi abe be gyo igie Unim. Ukpor ufung awaale gbe lè biwom igye anyin lè bingbebb lè benyin igye anyin bi tim gwu āngi mà ukpong be hà kpè, nya a na 'ikwukwan ashi agbe ama a bi ye.
42008015	Ìtǒng angi i mbu wu he itang inunung ì yi ná bendi abe be gyo igie Unim kwu āngi fe he lityam linunung angi lı ke ife kaa kpè nya a na 'ikwukwan ashi 'ı wum agbe."
42008016	Ujeso a mbee kong le: "Undi ù hà ndo gba 'imor-inde kung 'igbor shā āshi or, ngwu ù kung lè ndor he liten ibeedye or ye. U kung āshi la ndor he 'usi he 'udyan ushom hè bendi abe be be há afee hè be bè nde há.
42008017	Kiwom 'iyang-yang ashi 'ì yi he 'undyell, be ba ba lè shi he 'ugbo hè bendi bè nde shi, be gyo āshi.
42008018	Mà baa 'uhwo-men ná ma gyo 'igyo, likorye undi angwu u yi lè 'iwom, Unim u ba fa shwa he áshi; ukpor undi angwu ù yi lè 'iwom ye, ake a gim le ù yi lè ke or, Unim u ba kpa kung he áshi."
42008019	Bebwanam Ujeso lè anam be be le be ba hwaa lè he, ukpor bendi be sho gbe abe bè nde 'ukwo gbe lè hwaa lè he ye.
42008020	Undi-iso a de Ujeso le: "Anaa lè bebwanaa bè yi naa he igye, be kee-a."
42008021	Ujeso a kung de be befe puu le: "Bendi abe be gyo igie Unim, be ke ngi ife na bè yi andagi lè bebwandagi."
42008022	He liti ken Ujeso befe lè bendi-utung bema be lè ngwee 'inong lishor. A de be le: "Mà lì gye he igbindi umbwo angwell." Be bo.
42008023	Nya a na be maa nde àshì te, Ujeso a lè ndē gbam gbe he 'unde. Kufem 'u keb apuale. Umbwo a maa fel tab fa he 'inong. Puu ubell be ma fel he begyong bebibi.
42008024	Bendi-utung Ujeso be lè wum he de-e le: "Ukaandi, ukaandi, li nim inim!" Ujeso a kung bo 'inaa kong ha 'ufem lè umbwo le bì kwun atyung. Bi kung kwun atyung shangg.
42008025	Ujeso a bii bendi-utung bema le: "He hung abongale ūmen ù yi?" Ki ma kwu ābe he 'uhwo, be fel shell. Be bii bende le: "Kibang 'itaa undi ashi ù yi? U kong ha 'ufem lè umbwo, bi ka he ife."
42008026	Ujeso befe lè bendi-utung bema be gyong gye he igbindi umbwo Ugalili he 'ipi bendi Ugerasa be ndē.
42008027	Ujeso a fem lè he 'inong fem-fem kpee ha ungikye angwu a maa be lè he lifung-ushu, ikeb ibibi i ma yi ha ahe. Ungikye umen i a maa tan uten-ibong 'i gbe 'igbe, u ndē he ushu ye. A maa nda he 'ipi akwun à yi a kpamm.
42008028	A nde Ujeso, a kung kùng kangg, u tim anung he itang kong ikaa-ikaa le: "Ujeso, Unwaa Unim angwu ù yi lè ikeb puu, wo la sha-m ná a? Mi tim-a anung le wò ke-m 'ingie ye."
42008029	(Ungikye ana a ma kong ashin le bwo Ujeso a ma de ikeb ibibi le ì fem lè ha ahe a.) Ikeb ibibi ana i maa kwa he mbee 'unyong. Mà na be maa fe-e lifung he abee lè ashishilika he abwo hè be bè kang he or, a maa shwia tang āngi. Ikeb ibibi ana i sha he u geb tya he libeb.
42008030	Ujeso a bii he le be ko he le ana? A fan Ujeso le be ko he le 'ugii likorye ikeb ibibi gbamm ì yi ha ahe.
42008031	I tim Ujeso anung le, ù ndō āngi gye he libell angi li faa lè likel a ye.
42008032	Ikagbo gbamm i ma yi há he 'igugo kpee-kpee, i tan za. Ikeb ibibi ana i tim Ujeso anung le ù tyang āngi ì lè ngwee ikagbo anyina. A bong.
42008033	Ikeb ibibi anyina i fem lè ha ungikye anwuna lè ngwee ikagbo. Ikagbo ana i buu gbe lè mbu hwō fe he umbwo.
42008034	Bendi abe be maa kang ikagbo be nde ashi 'i shi, be buu gye he lifung-ushu lè ìtiá lè bun gbe lè shi de bendi.
42008035	Bendi be gye há le be la nda ashi 'i shi. Be be hwaa lè Ujeso, be nde ungikye umen angwu ikeb ibibi i ma fem lè ha ahe ana ù yi kwu gwaa ha Ujeso. A fel fe inditen, u shi lè ugim. Puu ubell be ma fel he 'ushell.
42008036	Bendi abe be ma yi nya nde ashi 'i shi be ma bun de bende-bell ná ungikye anwuna a mbee.
42008037	Le bwo befe puu be maa shell kangg, be de Ujeso le ù gbe lè há. Ujeso a lè ngwee he 'inong lishor he-e ù ndo gye.
42008038	Ungikye angwu ikeb ibibi i ma fem lè ha ahe ana a tim Ujeso anung le ù tyang he ù gye utung ha ahe. Ujeso a swan, u de-e le:
42008039	"Tem gye he ushaale lè de bendi ashi Unim a shi ka-a." Ungikye anwuna a bo lè tan mbee lishi anyina puu bun de bendi ashi Ujeso a shi ke-e.
42008040	Nyong Ujeso a lè wu he igbindi umbwo angwell, bendi be ma kpe-e igor-igor, likorye be ma yi kwu be nyóng he inyong.
42008041	Ungikye angwu be ko le Ujaares a be lè hell. A ma yi ukaandi a he ushom angwu Ijuus ı kwu liwu. A be tim anung he itang tim Ujeso anung le ù gye ha ahe ushaale,
42008042	likorye unwaa-ma ungingye nya ken u la hwa. Unwaa umen i ù yi aze lihwo lè ngi afee. Ujeso a gbe, u ndo há. Nya a na a maa te lè 'ukwo, bendi be maa kin 'ukwo tya nyii he indi hen indi hen.
42008043	Ungingye ususo a ma yi há he liwu angwu a ma wu anung kpamm lè wu he aze lihwo lè ngi afee. A ban únde uma puu ke bendi-usi, ukpor undi ken or, usi uma a ma nyin he ye.
42008044	Ungingye ana a tan tel Ujeso há he liwu bendi. A kung 'ubwo tyua he he ungwu aliga. Anung ama a tang nya 'ukwo-ukwo.
42008045	Ujeso a kung bii le: "Ayang a tyua mi abwo?" Undi-undi a de le ufe a ye. Ipita a kung de-e le: "Ukaandi, bendi be sho fa-a kel-kel, bè yii nyii-a."
42008046	Ujeso a kung de le: "Undi a tyua mi 'ubwo, likorye mi ngye le ikeb í yi gbe lè ha ami."
42008047	Ungingye umen ana a nde le a tem ndyell āshi mbee ye, u fel tung for-for. A be tim anung he itang he 'ushu Ujeso. He ashi bendi puu, a de Ujeso atan-lengi angwu a tyua he abwo lè 'itaa ashi a mbee nya 'ukwo-ukwo.
42008048	Ujeso a kung de-e le: "Unwaa-gi, abongale ugang a shi-a wo mbee. Gye lè 'ukwun."
42008049	Nya a na Ujeso a maa so-i kong ashin, undi a be lè he 'ipi ukaandi anwuna be de ukaandi umen ana le unwaa-ma a hwō. Ù tem fem Atyetyan 'ushun ye.
42008050	Ujeso a gyo ashi be kong, a de Ujaares le ù shī shell ye. Ù kee-kee fe lityam he ahe, mà unwaa-ma u mbee.
42008051	Be lè wu há he ushaale úkaandi umen i, Ujeso a bong le bendi bè te utung ha ahe he afee ushom yam-yam ye, a kee-kee bong le Ipita lè Ujon lè Ujems lè ātyām unwaa lè anam bè te.
42008052	Bendi puu abe be ma yi há be maa kya kung agelibe. Ujeso a de be le bè shī ki ye. Unwaa anwun a hwō ihwo ye, a mbu 'unde a.
42008053	Befe puu be maa fel gwee he likorye be ngye dangg le a hwō ihwo.
42008054	Ujeso a gye lè be he afee, a kung 'ubwo kwu-e he 'ubwo de-e le: "Unwaa-gi, bo 'inaa."
42008055	Unwaa ana a tem wum, nya 'ukwo-ukwo a kung bo 'inaa. Ujeso a tye be uten le bè ke unwaa umen ana lizi he-e ù zi.
42008056	Ki ma kwu átyám lè anam he 'uhwo kangg, ukpor Ujeso a de be le bè de undi ashi 'i shi ye.
42009001	Ujeso a ko bendi-utung bema abe lihwo lè be befee be he 'iteng ken. U ke be ikeb le bè ndō ikeb ibibi le ha bendi, be mbee bendi-angmam.
42009002	A hà som ābe le bè lè tan bun de bendi le Unim u ndo fem Kusu 'uma he igye, be mbeē bendi lè he angmam.
42009003	Ujeso a de be le: "Mà kwu 'iwom gye há ye. Mà kung utyuu or, ngwu mà faa ibam or, ngwu lizi or, ngwu únde or ye. Mà te lè aliga afee ye.
42009004	He 'iteng 'iyang-yang ashi ma gye, mà kwu he ushu undi angwu a kpe men kpamm ma gbe gbe lè há he lishi limen ana.
42009005	He 'iteng 'iyang-yang ashi ma te bendi be kpe men ye, mà gbe lè há he lishi limen ana shell 'umbulmbul lè ha amen abee wu he itang hè 'ì tyung ābe 'ibibi ashi be shi."
42009006	Be bo lè tan he lishi liyang-yang bun 'isom 'inunung gbe lè Ujeso, be mbee bendi.
42009007	Nyong Uherod, usu Ugalili, a gyo gbe lè biwom puu abi bi maa shi, a maa fel tyāng gba lè bi, likorye bendi besuso be ma de le Ujon angwu u kib bendi he umbwo a tem wum lè he lihwu.
42009008	Besuso be de le Ilaja na a tem be. Besuso be de le undi angwu a maa tye ugie 'isom Unim na a tem wum lè he lihwu.
42009009	Uherod a kung kong ha ahe lityam le: "Mi ma kong, be gwu Ujon tang lìshī. Ayang ù hà yi ungikye angwu mı gyo gbe lè he i?" U fel kee 'ukwo ahwu u nde Ujeso.
42009010	Bendi-utung Ujeso abe a ma som gye he igye be tem be de-e biwom puu abi be shi. A kpe be gye lè be he 'ipi ashi 'ì yi gwaa he lishi angi be ko le Besaida, befe-befe be lè kwu há.
42009011	Nyong bendi be gyo ashin, be ti kwuo pwom he. A kpe be, u bun de be le Unim u ndo fem Kusu 'uma he igye. U mbee àbe be ma yi gogo ye.
42009012	Libwee li ndo ngwee, bendi-utung bema abe lihwo lè be befee be be hwaa lè he de-e le ù de bendi le bè ndo gye he ishaale lè ìtiá angi ì yi kpee-kpee hè be bè kee lizi lè 'iteng ashi be ndē, likorye undi a ndē he 'iteng ashina ye.
42009013	Ujeso a kung de be le: "Men-agyang mà ke be ashi be zī." Be de-e le: "Lì kee-kee yi lè bíkém ibred bidyong lè ìkwǎn ifee a. Wo kee le lì lè ndyebb lizi be ke 'igegang liwu bendi ashin a?"
42009014	(Bengikye befe-befe be maa mbee asi lisi 'ugbe lihwo lè 'ugbe afee.) Ujeso a de bendi-utung bema le bè de bendi bè be kwu ko he akwu-akwu. Likwu-likwu lì kwu bendi asi afee lè be lihwo.
42009015	Be kpe be kwu ko he akwu-akwu.
42009016	Ujeso a kung bíkém ibred bidyong lè ìkwǎn ifee ana kwu he 'ubwo, nde àshì gye he lifung-atabe, u pee Unim. A kung āngi bun ibun ibun ke bendi-utung bema le bè kpe ke bendi.
42009017	Befe puu be ma zī gwul. Bendi-utung Ujeso be kung gbong bigem abe be zī bi teng. Bi sho bitetel lihwo lè bi bifee.
42009018	He liti ken Ujeso a maa kong ha Unim ututeb. Bendi-utung bema be be hwaa lè he. A hà kung bii ābe le: "Bendi be kong le mì yi ayang a?"
42009019	Be fan he le: "Bendi besuso be da le wò yi Ujon angwu a maa kib bendi he umbwo a, besuso be de le wò yi Ilaja a, besuso be de le undi angwu leěti a maa tye ugie 'isom Unim na a tem wum lè he lihwu."
42009020	A kung bii ābe le: "Men ufe ma hà gim le mì yi ayang a?" Ipita a fan le: Wo-ò yi Ukristi a." (Ukristi na Unim a kyebb le u ba som ba he igye anyin le ù kwu Undi-likpan.)
42009021	Ujeso a tye be uten le bè de undi áshi ye.
42009022	A mbee de be le: "Kì yi kpe-kpe le mi Unwaa Undigye, mì be kpe 'ingie kangg, bekaandi abe he 'ubong lè abe be shang Unim lè abe be hwua bendi Iten be be zob mi. Be ba gwa-m, ukpor mi ba tem wum lè he lihwu he liti angi lekie."
42009023	A hà kung de be befe puu le: "Undi uyang-yang angwu a kee le u pwom mi ù zob 'uhwo-ma. Ù bong lihwu kung 'ikpakpaa 'ima ashi be be maa he bee so, pwom mi mbee ati.
42009024	Undi angwu a kee le u kpan lishi lima, hà a nim lè 'uhwo-ma; undi angwu a bong lihwu he 'uhwo ahwu 'ugi na u be kwu lè likpan.
42009025	Kibang lifem angi lì yi ke undigye le ù kwu lè biwom puu he igye anyin, ukpor u nim 'ūnyōng 'uma?
42009026	Undi angwu ishwia ı shi-e lè mi lè igie igi na ishwia ı be shi-m mi Unwaa Undigye lè he he 'unyong ahwu mı be be lè ikeb ityan, bel lè Atyagi lè angi idengell ima.
42009027	Mi da amen 'igyang le, men besuso abe ma naa i ma ba hwa ye kpamm ma gbe nde Unim u fel Usu mbee bipi puu."
42009028	Ki zī ati mbee adyong-ikie ná Ujeso a kong ashin, a kpe Ipita lè Ujon lè Ujems gye lè be he ukwell le u la kong ha Unim.
42009029	Nya a na a maa kong ha Unim, kushu 'uma 'u gie. Bihwom bima bi fel bifung-bifung kpeladada. Bi fel tim he ashi ngyal-ngyal-ngyal.
42009030	Bendi befee be kung fem nya imbul-imbul be kong ha ahe. Be ma yi Umosis befe lè Ilaja a.
42009031	Be be lè ataale angwu lè he lifung-atabe, be kong ha Ujeso gbe lè 'itaa u ndo be shi ugim Unim gbe he ahwēle he Ujeruselem.
42009032	Ipita befe lè bende-ma be nim 'unde tebe, ukpor be wum nde ataale Ujeso lè bendi befee abe be ma yi utung ha ahe.
42009033	Nya a na bendi abena be maa ndo gbe tyang Ujeso, Ipita a kung de-e le: "Ukaandi, kiteng ashin 'i ngbebb ashi lı ngyor kwu i. Tyang li lì kaa bebuu bekie, kugang ken, Umosis ken, Ilaja ken." (A ngye ashi a kong ana ye gbangg.)
42009034	Nya a na a maa so-i kong ashin, kibu 'i be lè he 'usi, be shī baa Ujeso kpemm. Baa Ipita be fel shell.
42009035	Be gyo lingmam Unim lè há he 'ibu ana le: "Anwun na ù yi Unwaa-gi angwu mi waa som. Mà dang 'utyung gyo he."
42009036	Be gyo lingmam puu, Ujeso a fel ututeb. He 'unyong 'umen ana bendi-utung Ujeso be fan gbe lè shi ye. Be de undi 'iwom ken or ashi be nde ye.
42009037	Ashi a taa, be shul lè há he ukwell. Bendi gbamm be be kpee lè Ujeso.
42009038	Ungikye ken lè há he liwu a kung gaa le: "Ukaandi, mi tim-a anung le wò nde unwaa-gi. Mì kee-kee yi lè ufe-ufe a!
42009039	Ikeb ibibi i kwa he, u gaa kangg. Ikeb ibibi ana i hà shi-e u mbu he itang fel tim gbel, u zi bihwu he ungwu. I do he gba 'igbe kangg, i shwie tyang he ye.
42009040	Mi tim bendi-utung begang anung le bè ndō ikeb imen i, ukpor be ndō āngi mbee ye."
42009041	Ujeso a kung fan le: "Men bendi-umbeb, mì kwu utung ha amen lè 'igbe ná a, ma hà fe lityam ha ami? Ma kee le mì ngib lityam lè men lè 'igbe ná a?" A hà kung de ungikye ana le ù be lè unwaa-ma hwaa lè he.
42009042	He 'unyong ahwu unwaa umen ana a maa nde àshì gye hwaa lè Ujeso, ikeb ana i shi-e a mbu he itang, u tim gbel. Ujeso a gaa fe ikeb ibibi ana le ì fem lè ha ahe, u mbee unwaa tem lè he ke atyam.
42009043	Ki ma kwu bendi abena puu he 'uhwo gbe lè ikeb ikaandi Unim. He 'unyong ahwu 'i maa so-i kwu ābe he 'uhwo gbe lè biwom puu abi Ujeso a maa shi, Ujeso a de bendi-utung bema le,
42009044	bè naa lityam lè ashi u la de be i ye. Undi u ba kwu-e ufe Unwaa Undigye, fe bendigye he abwo.
42009045	Ashi a kong, ki nung ābe ye. Unim a ndyell āshi lè ha abe teng 'i nung ābe. Be maa shell ná bè bii he gbe lè shi.
42009046	Bendi-utung Ujeso be keb be kin 'ukaandi lè bende gbe lè undi angwu a dyam hwò he liwu libell.
42009047	Ujeso a ma ngye ashi be maa gim, a hà kpe unwani be naa ha ahe ufaa.
42009048	A kung de be le: "Undi angwu a kpe unwaa anwun he lizen ligi, hà a kpe i-mi a. Undi angwu a kpe-m, hà a kpe Ada angwu a som mi a. Undi angwu a zen hwò puu he liwu līmen na ù yi ukaandi."
42009049	Ujon a de Ujeso le: "Ukaandi, lí yi ndè undi-iso u ndō ikeb ibibi he lizen ligang. Li swan le ù ndō āngi ye, likorye ù yi he liwu lityan a ye."
42009050	Ujeso a de be befe lè bendi-utung bema abe be teng le: "Mà swan he ye. Undi angwu ù yi linaa ha amen ye, ù yi ke men a."
42009051	He 'unyong ahwu 'i ma fel kpee-kpee le Ujeso u ndo gya he lifung-atabe, a shi ugim le hang a gye he Ujeruselem.
42009052	A som bebwaa-isom bema gbe 'ushu. Be gye he lishi 'ubong Usameria le be la kam biwom ndor he.
42009053	Ukpor bendi abe há be bong kpe-e ye, likorye be ngye dangg le u gya he Ujeruselem a.
42009054	Ujems lè Ujon abe bè yi bendi-utung Ujeso be gyo ashi 'i shi, be bii he le: "Ukaandi, wo kee le lì ko Unim he-e ù som 'ìndē lè he lifung-atabe be shī gwu ābe a?"
42009055	Ujeso a bel àshì nde be, u swan fe be he abwo.
42009056	Be kung gbe ndo he lishi lisuso.
42009057	Be gbe be gya lè 'ukwo. Ungikye ususo a be de Ujeso le: "Mi kee le mi pwom-a gya he 'iteng 'iyang-yang ashi wo gye."
42009058	Ujeso a kung de-e le: "Ífé ì yi lè abell angi ı ndē, linyun li shi lè agwu, ukpor mi Unwaa Undigye mì yi lè 'iteng ashi mı ndē gbam mbu 'unde ye."
42009059	A de undi-iso le ù pwom he. Angwu há a de-e le: "Ukaandi, ndor mi lè ngi atyagi mà ukpong."
42009060	Ujeso a fan he le: "Tyang akwom à ngi akwom abell. Wo-o gye lè bun de bendi le Unim u ndo fem Kusu 'uma he igye."
42009061	Angwu ken a de-e le: "Ukaandi, mi-i pwom-a, ukpor ndor mi lè de bendi begi le ishu ì so mà ukpong."
42009062	Ujeso a fan he le: "He aki ashele, undi uyang-yang angwu a kung 'igbor aki kwu he 'ubwo, u tem fel nde gye he item a gbungg, hà ù yi lè lifem ke Kusu Unim ye."
42010001	Ujeso a hà waa bendi asi akie lè bendi lihwo lè be befee. A som ābe gye he igye he befee he befee le bè lè bun gye he biteng abi ufe-gyang u ndo gye.
42010002	A de be le: "Agbudyu a go, ukpor bendi abe be fem be go ye. Mà kong ha ugyang ùtiá le ù som bendi aki gbamm hè be bè fem agbudyu.
42010003	Mà ndo te. Mi som amen le mà te lè kwu ná inwaa ítiā ı kwu he liwu inyia ibibi."
42010004	U mbee de be le: "Mà kung ibam unde or, ngwu ibam lizi or, ngwu ikwob abee or ye. Mà naa kong lè undi he 'ukwo ye.
42010005	Ushom uyang-yang angwu ma gye, mà kpi 'ikwu de bendi abe he ushom angwu há le: 'Unim ù ke men 'ukwun.'
42010006	Gbe undi angwu 'i ngbebb he lè 'ukwun ù yi há, kukwun 'umen i 'ù ngyor kwu nya. Ukpor gbe ná a ye, be tem kwu lè 'ukwun ye.
42010007	Mà kwu há he ushom umen angwu bendi be kpe men ana kpamm, mà zī lizi liyang-yang angi be ke men, likorye undi aki a kpè le u za he 'ingie 'ima. Mà tan zī lizi or, ngwu mà tan ndē mbee ishom ye, ma kwu he ushom ken.
42010008	Kubong 'uyang-yang ahwu ma gye, bendi be kpe men, mà zī lizi angi be ke men.
42010009	Mà mbeē bendi-angmam nya he 'ubong 'umen ana. Mà bun de bendi nya le baale be ndè ná Unim u fem Kusu 'uma he igye.
42010010	Ukpor 'ubong 'uyang-yang ahwu ma te, bendi be kpe men ye, mà gbe lè há gye he ushokwo, ma de be le,
42010011	'Mà 'umbulmbul lè ha 'ubong ahwu 'u bee amen he abee, ma shell āhwu wu ābe he itang hè 'ì tyung ushe ubibi ke be. Ukpor mà shi ābe bè ngye le bè yi lè libwo angi be nde ná Unim u shi biwom tyung ikeb Kusu 'uma.' "
42010012	Ujeso a kung de le: "Mà ngye le he Liti angi Unim u be tang bendi puu ushe, kingie 'ubong 'umen ana 'i ba dyam hwà ashi 'ubong Usodem."
42010013	Ujeso a mbee de le: "Ki ba kwa 'ibibi ka amen, bendi abe he Ukorazin lè abe he Besaida. Mì shi bikwele-uhwo he Utaya lè Usaidon ná mi shi ha amen 'ubong nyin hang bendi abe há be kwu ko fe akpen, kwuo atyung kem wu 'uhwo-bell leěti hè 'ì tyung le be bel àtyám lè he biban bibell.
42010014	He atan-lengi anwun, he Liti angi Unim u be tang bendi puu ushe u ba nda Utaya lè Usaidon beshi hwà amen.
42010015	Men bendi Ukapanyam befe, ma kong le Unim u ba kung amen gya he 'usi-usi a? Dia! U ba keb amen gya há he itang gungg."
42010016	Ujeso a de bendi-utung bema le: "Undi angwu a dang 'utyung gyo amen, hà a gyo i-mi a; undi angwu a swan amen, hà a swan i-mi a. Undi angwu a swan mi, hà a swan Ada angwu a som mi a."
42010017	Ki gbe 'igbe, bendi bemen asi akie lè be lihwo lè be befee ana be tem be lè igor. Be de Ujeso le: "Ukaandi, ikeb ibibi or i ke li ife he 'unyong ahwu li ko lizen ligang."
42010018	Ujeso a de be le: "Mí yi ndè Usetan, usu bibibi, a mbu lè he lifung-atabe imbul-imbul ná 'indeb-nwaa 'ı ndeb nà.
42010019	Nde le 'i nung amen le mi ke men ikeb le mà tem ìshiı lè ìnòng abee, ma hwò Usetan, undi-linaa ūmen, ukpor 'iwom 'ì do amen ye gbangg?
42010020	Mà gor le bwo ikeb ibibi i ke men ife a ye, ukpor mà gor le bwo be fee azen āmen fe he 'ushia he lifung-atabe a."
42010021	Nya he 'unyong 'umen ana Ukatia Kunyong Unim a ma shi Ujeso a fel lè igor kangg. Ujeso a hà de le: "Atyagi angwu ù yi lè lifung-atabe lè igye, mi pee-a ná wo kung biwom abi wo ndyell lè ha bendi abe be bi lishi lè abe be ngye biwom tyung bendi abe be ngye 'iwom ye. Atyagi, ki ngbebb-a wo-gyang le wò shi ashin."
42010022	A hà de be le: "Atyagi a ke-m biwom puu. Kì yi lè undi angwu a ngye-m mi Unwaa-ma dangg fem Atyagi tyang ye; ki shi lè undi angwu a ngye Atyagi dangg fem i-mi Unwaa-ma, lè bendi abe mi kee le mi tyung ābe áhe tyang ye."
42010023	Ujeso a bel àshì nde bendi-utung bema, u nyia de be le: "Liti li ngbebb amen ná ma nde biwom abi ma nde i.
42010024	Mà ngye le bendi abe be tye ugie 'isom Unim gbamm lè besu gbamm be maa kee le hang be nde abi ma nde i, be mbee gyo abi ma gyo i, ukpor be maa nda or, ngwu bè gyo or ye."
42010025	Undi ken angwu u hwua bendi Iten a bo be he 'ushu he-e ù kung Ujeso lè he 'usi gyo ashi u kong. A bii Ujeso le: "Ukaandi, mì shi ná a, mî kwu lè likpan angi lı ngyor igye kpamm?"
42010026	Ujeso a bii he le 'ibang be fee he 'ushia Iten Unim? Kibang a bo lè há?
42010027	Ungikye ana a kung fan le: "Be fee le, 'Kì nyin-a lè Atia Unim lè lityam ligang puu, lè 'ūnyōng 'ugang puu, lè ikeb igang puu, lè ugim ugang puu. Ki mbee nyin-a lè unde-gang ná 'i nyin-a lè 'uhwo-gang.' "
42010028	Ujeso a de-e le: "Wo fan 'ì yi dell-dell. Shi ná, mà wo kwa lè likpan 'unyong."
42010029	Ungikye anwuna a ma kee le u kong ngbebb 'uhwo-ma he ashi. A hà kung bii Ujeso le: "Ayang ù hà yi unde-gi?"
42010030	Ujeso a fan he le: "Ungikye ken a ma bo lè he Ujeruselem, u nda àshì gya he Ujeriko. A be mbu fe bezi he abwo he 'ukwo. Be kwu-e, kpam do kangg, be waa kúng he bihwom lè he 'uhwo, kwu kpe-e biwom abi a ma yi lè bi puu. Be kpam he teng he lihwu-lihwu buu gbe.
42010031	Nya a na a ma yi tyang há he 'ukwo, undi angwu u shang Unim a be gbe há. A nde-e. A lè baà gbe he 'igie 'ukwo ashell.
42010032	Nya 'itaa ken undi angwu ù yi he 'ikwu-lihwan ashi be ko le Ulibai a mbee be wu há. A lè naa nde ungikye anwuna. A mbee lè baà gbe he 'igie 'ukwo ashell.
42010033	Ungikye ususo angwu a maa be lè he Usameria a hà be gbe he 'ukwo 'umen ana. A nde-e ù yi tyang há he 'ukwo. Beshi be shi-e lè he.
42010034	A lè hwaa lè he. A kung 'utyuo to he bibaa, u tyua he ábi behwu, u kung ileyi bua he ábi. A kung he pwom he 'ukaa inyia 'uma gye lè he he ushom angwu be kpē begaandi ndor, u mbee ndè gbe lè he há.
42010035	He ashi a taa, a kung ikwudi lihwo lè ke ugyang ushom. A de-e le ù nde gbe-e lè he hen. Gbe a ban 'iwom he 'uhwo ungikye anwun gbe gyong únde angwu a ke-e ana, u tem, mà u ka he."
42010036	Ujeso a hà fe ityang anyin lishi le: "He bendi bekie abena, ayang angwu wo gim le a ma yi unde-ma?"
42010037	Undi angwu u hwua bendi Iten ana a fan Ujeso le undi angwu beshi be ma shi-e lè he a. Ujeso a de-e le ufe or titi ù lè shi nya a na ungikye anwuna a ma shi.
42010038	Nya a na Ujeso befe lè bendi-utung bema be maa te lè 'ukwo, be lè fel he lishi 'ubong angi ungingye angwu be ko le Umata a ma kpe-e ha ahe ushu.
42010039	A ma yi lè ungwende ungingye angwu be ko le Umeri. Umeri a ma kwu Ujeso he 'ushu, u gyo ashi u hwua.
42010040	Umata a maa waa ufung gba lè 'ugaa ahwu 'ù yi le ù shi. A be hwaa lè Ujeso de-e le: "Atyagi, ki ngbebb-a ná unwandagi a gbe tyang mi le mì shi lizi ututeb a? Hā de-e le ù be kpell mi."
42010041	Atyetyan Ujeso a kung de-e le: "Unwaa-gi Umata, ki ngie-a likorye wo waa ufung gba lè biwom abin puu,
42010042	ukpor 'iwom ken na 'ì yi 'indee-indee. Umeri na a waa 'iwom 'imen ashi 'i ngbebb i. Undi ù hà ndo kpa he áshi ye."
42011001	He liti ken Ujeso a maa kong ha Unim he 'iteng 'isuso. A kong ha Unim puu, undi-utung uma ken a kung de-e le: "Ukaandi, hwua li bel or ná lì kong ha Unim ná Ujon a hwua bendi-utung bema."
42011002	Ujeso a de be le: "Nyong ma kong ha Unim, mà kong 'itel i: 'Atyetyan Unim, Ipee ì kwu ke lizen ligang; Bendi bè hà kpa-a ná Usu.
42011003	Ke li lizi angi lı zi he liti-liti.
42011004	Tyang biban bityan ke li, ná bel li tyang ke bendi abe be shi ban li. Tyang li lì mbu he ugilale ye.' "
42011005	A mbee de bendi-utung bema le: "Kí yi yi le undi ken lè he liwu līmen ú nya la hwaa lè udim-ma lè 'ididyan 'usu da he le: 'Udim-gi, pwee mi bíkém ibred bikie.
42011006	Udim-gi angwu u gye litan, a bel gbe ha ami nyin. Mì yi lè ashi mì ke-e ye.'
42011007	Udim-ma angwu há u nya da he lè há afee le: 'Shī fem mi 'ushun ye, mi ngib lishi mà, bel lè bebwaa-gi li ngwee, mì nem bo le mi ka-a 'iwom ye' a?
42011008	Mà ngye le 'ì kwu-e le ù bo ke-e ibred he 'uhwo 'udim 'ubell ye or, u bo ka he 'iwom ashi a kee likorye ishwia i shi-e ná u bii he nya nya nya ye.
42011009	He atan-lengi anwun mi-i de men le, kiwom ashi 'i fong amen, mà bii, mà ma kpa āshi; mà kee, mà ma nda āshi; mà kem abwo he lishi, mà Unim u buu amen ángi.
42011010	Undi uyang-yang angwu a bii 'iwom, u kpa āshi; angwu a kee 'iwom, u nde shi; angwu a kem abwo he lishi, Unim u buu he ángi.
42011011	Men betyam bebwaa, ayang he liwu līmen ù nya kwu ùshiı ke unwaa-ma, gbe a bii he ùkwǎn? Hà u kwa ùnòng a ka he, gbe a bii he liti ukwuo?
42011013	Men abe ma ban i, má ngye le ma ka bebwaa-men biwom binunung teng-teng lè Atyamen angwu he lifung-atabe a? Ufe u ba kung Ukatia Kunyong uma ka bendi abe be bii he."
42011014	Ujeso a ndō undi ikeb ibibi angi i kwom he umbell, undi angwu há a keb likong akongale. Ki kwu bendi abe bè yi há he 'uhwo kangg.
42011015	Bendi besuso be de le Ubielzebul angwu ù yi usu bibibi na u ke-e ikeb le ù ndō āngi.
42011016	Besuso be kee le be gil Ujeso. Be hà be de-e le ù shi 'ikwele-uhwo tyung ābe hè be bè ngye le Unim na a som he.
42011017	Ujeso a ngye igim ibell, a hà de be le: "Kubong ahwu 'u tang he abwo keb andoale ha bende 'ù hà ndo naa ye. Kikwu-lihwan ashi 'i tang he abwo keb andoale 'i naa ye.
42011018	Fe gbe bendi Usetan be tang he abwo be fel ndo ha bende, be ba naa ná a? Nyong 'ì yi nyin, ma de le mi ndō ikeb ibibi le bwo Ubielzebul a ke-m ikeb a.
42011019	Gbe 'ì yi le ufe na u ke-m ikeb le mì ndō āngi, bendi bēmen befe be ndō āngi ná a? Bendi bēmen be tyung le ma mbeb.
42011020	Bwo 'ì yi le mi ndō ikeb ibibi gbe he ikeb Unim, ki nung amen le ikeb Kusu Unim i fel he liwu līmen.
42011021	"Gbe undi angwu ù yi lè ikeb a kam biwom bedye kwu, u kang ushaale uma, biwom bima bi nim ye.
42011022	Gbe undi angwu ù yi lè ikeb hwo-e a kwu-e, u hwo-e, u kpa kung he biwom bedye abi a fe lityam ha abi, u zī 'ute kung biwom bima lè hwua ke bema bendi.
42011023	Undi angwu ù yi utung ha ami ye, ù yi linaa ha ami; undi angwu u kpell mi kam ikam ye, u peb ipeb."
42011024	Ujeso a mbee de be le: "He 'unyong ahwu ikeb ibibi i fem lè ha undi, i la tan mbee libeb kee 'iteng ashi ì kwu sho 'unyong. Gbe i nde ye, i tem kong ha 'uhwo-ngi le: 'Mi ba tem gya he 'ipi mi ma be.'
42011025	Gbe i tem lè nde 'ipi 'imen ana 'ì yi 'itaa-itaa, bigbor bi shi ndor he 'iteng ábi,
42011026	i hà tem la ba lè ikeb ibibi idyong-ifee angi i ban hwò angi igyang. Be be fel ha undi umen ana, be shi-e u fel ban hwò 'itaa a ma yi lè he ukpi-ikwu."
42011027	Ujeso a kong ashin kong-kong, ungingye ususo a kung kong de-e lè há he liwu le: "Ungingye angwu a hwan-a, u kwob-a, ù yi lè igor kangg."
42011028	Ujeso a kung de-e le: "Undi angwu a gyo igie Unim, u ke ngi ife, ufe na ù yi lè igor igyang angyell."
42011029	Nya a na bendi be maa sho fe Ujeso kel-kel, a gye 'ushu de be le: "Bendi abe ati anyin be fel bebibi atyuo. Be kee le be nda 'ikwele-uhwo ashi 'ı tyung le Unim na a som mi, ukpor bè hà ndo nda 'isuso fem ashi Ujona tyang ye.
42011030	Nya a na Ujona a ma yi 'itaa ke bendi Uninibe, na mi Unwaa Undigye, mì yi 'itaa ke bendi abe ati anyin.
42011031	He Liti angi Unim u be tang bendi ushe, usu ungingye angwu u be lè he Ushiba, u ba bo 'inaa nya, u ke bendi abe ati anyin libi likorye a ma tan lè he 'ubong 'uma ukong-ukong-ukong lè gyo biwom abi Usu Usolomon u hwua lè lishi abyele. Undi ususo ù yi nyin 'anaa-anaa i a dyam hwò Usolomon.
42011032	He Liti limen ana, bendi Uninibe be ba bo 'inaa nya, be ke men libi likorye befe be ma tyang abwo lè biban bibell he 'unyong ahwu be ma gyo Ujona a bun igie Unim. Undi ususo ù yi nyin a dyam hwò Ujona."
42011033	Ujeso a mbee de le: "Undi u gba 'imor-inde tem lè shi shā ndyell or, ngwu ù kung 'igbor shā āshi or ye. U kung āshi la ndor he 'usi he 'udyan ushom a, hè bendi abe be gye há he afee bè nde gboo.
42011034	Atong-shi à yi nya a na 'imor-inde a ke inyiahwo. Gbe ashi āmen à yi gelalala, inyiahwo īmen puu i kwa lè 'ikung-gbo. Ukpor gbe ashi āmen à yi anunung ye, inyiahwo īmen puu i kwa he 'ifufebb.
42011035	Mà nde le 'ikung-gbo ashi 'ì yi ha amen 'ì yi 'ifufebb a ye.
42011036	Gbe inyiahwo īmen puu ì yi he 'ikung-gbo teng ligwo ken or ye, hà inyiahwo īmen puu i taa nya a na 'imor-inde 'ı taa kung gboo a."
42011037	Ujeso a kong ashin puu, undi ken angwu ù yi he likwu Iferesis a ko he lizi. Ujeso a kung gbe ndo há lè kwu ko he-e ù ndo zī.
42011038	Ki ma kwu angwu Iferesis he 'uhwo likorye a nde Ujeso a to abwo ná itel ibell ì yi mà ukpong u hà zī lizi ye.
42011039	Atyetyan Ujeso a hà kung de-e le: "Men Iferesis ma to item igbaala lè indor, ukpor àtyám āmen a sho lè bitaa bibibi atyetye-atyetye.
42011040	Mà yi kpel ye. Unim angwu a shi item na a shi afee ye a?
42011041	Mà kung àshi ma fe he igbaala lè indor lè ke bendi-likaa, mà bigbor puu bi fel bitaa-bitaa ná iten ityan ì yi.
42011042	"Men bendi Iferesis, ki ba kwa 'ibibi ka amen. Biwom ná afufeb i or, gbe a hwaa, ma hwua āngi he biteng lihwo, ma ke Unim likwu ken, ukpor ma mor 'inunung ashele, ki nyin amen lè Unim ye. Mà shi bimen i puu, gia bisuso shì, tyang bisuso ye.
42011043	"Men bendi Iferesis, ki ba kwa 'ibibi ka amen. Ki nyin amen lè bidem abi be kie ndor bekaandi bendi he ishom angi ma kwu liwu. Ki nyin amen le bendi bè kong lè men lè ife he ishokwo 'ate.
42011044	Ki ba kwa 'ibibi ka amen. Mà yi nya a ná akwun angi bendi be tan gbe há he likwu, be ngye le akwun a ye a."
42011045	Undi ken angwu u hwua bendi Iten a kung de-e le: "Ukaandi, ashi wo kong i, wo bia li bel or titi."
42011046	Ujeso a kung fan le: "Eng, ki ba kwa 'ibibi ka amen or titi. Ma kwuo biwom swa bendi abi bi ngbebb gbe be gbe he akele ubell iten angi i go gbe be. Men-agyang ma tyua 'ubwo or há ye.
42011047	Ki ba kwa 'ibibi ka amen. Ma tye akwun bendi abe be tye ugie 'isom Unim abe betiemen be ma gwu.
42011048	Men-agyang ma tyung le ma bong le ashi betiemen be ma shi 'i ngbèbb. Befe be gwu bendi abe be tye ugie 'isom Unim, men ma tye akwun abell.
42011049	He atan-lengi anwun Unim angwu a bi lishi a de le: 'Mi ba som bendi-isom begi hwaa lè bendi. Be ba gwa bendi-isom besuso, be ke besuso 'ingie.'
42011050	Unim u ba ka bendi abe ati anyin 'ingie he 'uhwo bendi-isom bema abe be gwu kung lè he 'unyong ahwu a shi igye anyin, kung lè há 'unyong ahwu be gwu Ebell be wu he 'unyong ahwu be gwu Uzakaraya. Uzakaraya na be gwu he Ushom Unim he 'udyan 'imbe ashi be shang Unim lè 'ipo ashi be ndor ta-ta ke Unim. Bendi ati angi 'unyin be ba kpa 'ingie he 'uhwo 'ubell puu.
42011052	"Men abe ma hwua bendi Iten, ki ba kwa 'ibibi ka amen. Ma waa kung ukukol angwu ù yi lingye igie Unim gbe he ahwuale iten he 'ukwo ahwu igie Unim ı ngwee bendi ye, i ngwee amen ye."
42011053	A gbe lè há, bendi abe be hwua bendi Iten lè bendi Iferesis be fel ben he, be bii he bibibi gbe lè biwom gbamm,
42011054	kaa hè be bè nde le ù kong 'iban à, hè be bè kwu-e.
42012001	Nya a na bendi asisilisi asisilisi be ma sho he 'iteng ken, be maa fel tem hwom bende, Ujeso a kpi 'ikwu de bendi-utung bema le: "Mà baa 'uhwo-men lè ha iyist Iferesis, mi kong ilam ibell a.
42012002	Kiwom 'iyang-yang ashi be nyia shì, ki ba fem he igye. Kiwom 'iyang-yang ashi 'ì yi he 'undyell, bendi be ba ngya āshi.
42012003	Kiwom 'iyang-yang ashi mā kong lè 'usu, be ba gyo āshi lè ishu. Kiwom 'iyang-yang ashi ma nyia kong he afee 'ipo, be ba gaa kong āshi he 'ugbo."
42012004	Ujeso a mbee kong le: "Bedim-gi, bendi abe bè yi lè ikeb le be gwa agwo afe-afe, bè yi lè ikeb le be sha 'isuso mbee ye ana, mà shell ābe ye.
42012005	Mî de men undi angwu 'ì yi le mà shell. Mà shell Unim angwu ù yi lè ikeb le gbe a gwu undi, u kung he fa he 'inde. Ufe na 'ì yi kpe-kpe le mà shell.
42012006	Be ka lishishe lidyong ikobo ifee ye a? Mà na or, Unim u naa lityam tyang angi ken or ye.
42012007	Unim a bo ngye 'ugii igil he lishi līmen ken-ken-ken. Mà shī shell ye. Undigye ken ù yi Unim he 'ukpo hwò lishishe gbamm."
42012008	Ujeso a mbee de le: "Mi kee le mà ngye le undi uyang-yang angwu a kong de bendi gboo le ù yi ke-m mi Unwaa Undigye a, mi or mi ba sha he ná he ashi idengell Unim.
42012009	Ukpor undi angwu a swan gboo le ù yi ke-m mi a ye, mi or mi ba swan he he ashi idengell Unim.
42012010	Undi uyang-yang angwu a kong ban i-mi Unwaa Undigye, Unim u ba tyang ka he. Ukpor undi angwu a kong biwom bibibi gbe lè Ukatia Kunyong Unim, Unim u ba tyang ka he ye.
42012011	"Gbe be te lè men he ishom angi be kwu liwu lè he ashi bekaandi lè besu abe he 'ubong, mà shī waa ufung gbe lè 'iwom ashi ma be kong lè 'itaa ma be maa ushe ye.
42012012	Nya he 'unyong 'umen ana Ukatia Kunyong Unim u ba nong amen àshi mà kong."
42012013	Undi ken lè há liwu ana a kung de Ujeso le: "Ukaandi, de unwandagi le ù hwua lishi atyetyan he-e ù ke-m 'igi."
42012014	Ujeso a kung bii he le: "Angikye, ayang a ke-m ikeb le mì naa amen ikpe, mi mbee kung lishi atyamen hwua amen?"
42012015	A kung de bendi abe be sho há le: "Mà baa 'uhwo-men lè he ashi abungale biwom bendi. Undi u kwa lè likpan ligyang angyell le bwo ù yi lè biwom gbamm a ye, mà u mbu 'ingbebb na ana or."
42012016	Ujeso a kung ityang anyin bun de le: "Usu 'ingbebb ken a ma yi lè ùtiá angwu biwom bi mbu-e há kangg.
42012017	U fel gim ugim le: 'Mì yi lè 'ipi ashi mı ndor azi agi ye. Mi ha ba ndor āngi kung a?
42012018	Ashi mı be shi 'ì yi le mi tya abel agi anyin wa he itang, mî tye abel asuso angi a dyam kangg. Há na mı be ndor azi agi puu.
42012019	Mi hà kung de 'uhwo-gi le, eng-heng, mi angwu liti li ngbebb, mi fel lè biwom gbamm abi mı be zī he aze gbamm angi a be lè he 'ushu. Ki fel ashi mì sho 'unyong, zī bizizi, ngwo bingwungwo, gor igor.'
42012020	Unim a hà de-e le: 'Wo 'ikpel-ye undi, kusu ahwu 'unyin i mi kpa likpan ligang. Ayang ù ha be kung biwom abi wo kam ndor 'uhwo-gang nyin?' "
42012021	Ujeso a fe ityang anyin lishi le: "Kitaa 'imen na 'ı be shi fe bendi abe be kam biwom zwan 'uhwo-bell he igye i, be mbu 'ingbebb he ashi Unim ye."
42012022	Ujeso a kung de bendi-utung bema le: "Ashin na 'ì yi atan-lengi angwu mı de men le ufung ù be men gbe lè lizi angi mà zī kwu bewum, ngwu gbe lè inditen angi mà fe ye.
42012023	Likpan li dyam hwò lizi, agwo a dyam hwò inditen.
42012024	Mà ndè linyun, li kwan ùtiá, ngwu lì fem 'iwom ye; lì yi lè libel ye. Unim na u kwob āngi, ki shi le men mà yi he 'ukpo hwò linyun ibwan-ibwan.
42012025	Ayang ù nya zī igye gbe gyong ati ama, le bwo u shell lihwu?
42012026	Gbe men ma shi 'iwom ashi zangg nyin mbee ye, 'ibang a, ma be ufung gbe lè bisuso?
42012027	Mà ndè ná abia a shi bibubo. A sha aki or, ngwu à tye inditen lè 'uhwo-ngi ye. Mi kee le mà ngye dangg le mà na Usolomon a ma mbu 'ingbebb 'indee-indee or, a ma bwee idem áshiá ha 'ubia ken or ye.
42012028	Unim na u bwee abia. Abia angi a hwaa ashia 'unyin, te-te 'uhwo a fel angi be ting āngi shī 'inde or, u bwee āngi teng-teng lè men a? Má fe lityam ha ahe gbungg ye.
42012029	Mà shī waa ufung gbe lè ashi mà zī lè ashi mà ngwo ye.
42012030	Kitaa i na bendi abe be bong ha Unim ye abe he igye anyin be kee biwom bimen i mbee 'unyong. Atyamen a ngye le 'i fong amen lè biwom bimen i.
42012031	Ashi mà shi 'ì yi le mà ke Unim angwu ù yi Usu ūmen ife, mà u kung biwom bimen i ka amen."
42012032	"Bebwaa-gi, mà na ma go ye or, mà shell ye, likorye Unim Atyamen a nde shi 'i ngbebb he le ù shi amen mà fel besu he Kiteng-usu 'ima.
42012033	"Mà kung biwom puu abi mà yi lè bi ndyebb zi, ma kung únde ábi ke bendi-likaa. Gbe ma shi ná, hà ma kam ibam angi ı kaa ye ndor 'uhwo-men, ma kam bingbebb bīmen ndor he lifung-atabe he 'ipi bì hà ndo mbeè ye. Uzi ù hà ndo gya há, ngwu ikung ì zī ban ābi ye.
42012034	He 'iteng ashi bingbebb bīmen bì yi, há na àtyám āmen a kwu titi."
42012035	"Mà bua bibuale, mà gbe bimor-inde ndor, hè men mà kam nyong 'iwom 'iyang-yang ashi 'ı be.
42012036	Mà kam kwu nya a na iboyi angi ı kwu be nyong atyabell lè he 'ipam libee. Gbe a be kem abwo he lishi, be buu he lishi nya 'ukwo-ukwo.
42012037	Iboyi angi atyabell a be nde be be kam kwu há ashi nyong, be kwa lè igor. Atyabell u gie inditen, u de be be kwu ko, u shi ābe 'ugaa.
42012038	Iboyi angi atyabell u be he 'ididyan 'usu or, he ashi liti or, u nde be be kam, hà be kwa lè igor.
42012039	Mà ngye le ugyang ushom á yii ngya 'unyong ahwu uzi u be, hang u bong he le ù ngwee he ye.
42012040	Men or mà nde le ma kam likorye mi Unwaa Undigye, mi ba ba he 'unyong ahwu ma ndor lishi ye a."
42012041	Ipita a kung bii le: "Atyagi, wo bun ityang anyin de li bel-bel â, hà wo bun āngi de undi uyang-yang a?"
42012042	Ujeso a fan he le: "Ayang ù yi ná undi aki angwu u shi aki lityam ken, u bi lishi? Angwu há na átyám u ke-e ikeb le ù nde gbe lè ushaale uma, u mbee hwua azi ke bendi aki abe be teng he 'unyong kpa-kpa.
42012043	Undi umen i, gbe átyám a tem be nde-e u shi ashin, hà u kwa lè igor.
42012044	Mi da amen 'igyang le ātyām undi umen i u ba ka he ikeb le ù fel nde gbe lè biwom bima a puu.
42012045	Ukpor gbe undi umen ana a gim le, átyám a kwu há; u keb bende-ma bengikye or, bengingye or, ikwun akpamale, u zī bizizi, ngwo bingwungwo bwom,
42012046	hà átyám u ba tya he imbul a. Átyám u kwa he ka he 'ingie kangg, hà som he he-e ù gye kpe 'ingie utung ha bendi abe be kpo utebb.
42012047	"Undi aki angwu a ngye ashi atyam a kee he le ù shi, ukpor a shi āshi ye, be ba kpam he ikwun kangg.
42012048	Ukpor undi aki angwu le bwo a ngye 'iwom ashi atyam a kee he le ù shi ye, a lè shi 'iwom ashi le bè kpam he, be ba kpam he ikwun zangg a. Gbe Unim a ke undi 'iwom 'i go, Unim u ndor lishi le undi angwu há u ka 'i go; gbe Unim a ke undi 'iwom 'i go kangg, u ndor lishi le undi angwu há u ka 'i go kangg titi."
42012049	Ujeso a kong le: "Mi be le mî ting igye anyin 'inde a. Kanaa-anaa i mi fel da le, ayang a kpe le mi ting āshi mà or.
42012050	Kì yi kpe-kpe le mì kpe 'ingie. Ki ba-m gben-gben kpamm mi gbe kpe shi 'i mbee.
42012051	Ma kong le mi be lè ikwun a he igye anyin bee? Mi be lè ikwun a ye gbangg, mi be lè atangale he abwo a.
42012052	Kung lè he 'unyong ahwun gye 'ushu bendi abe bè yi bedyong he 'ikwu-lihwan 'ibell be tang he abwo. Bendi abe bekie be tel abe befee, abe befee be tel abe bekie.
42012053	Ātyām unwaa u tel unwaa-ma angwu ungikye, unwaa u tel atyam. Anam unwaa u tel unwaa-ma angwu ungingye, unwaa u tel anam. Anam-ushu u tel ungye unwaa-ma, ungye unwaa-ma u tel anam-ushu."
42012054	Ujeso a mbee de bendi abe be sho há le: "Gbe ma ndè 'ibu 'ìshi lè he 'igie ashi libwee lı ngwee, ma da le umbwo u la ndor. U mà ndor 'igyang.
42012055	Kunyong ahwu 'ufem 'u fel shi lè he 'igie ashi lè he ufaa, ma de le baale ubem u tem. U mà tem 'igyang.
42012056	Men bendi-ilam, ma nda itang lè 'usi, ma ngya àshi 'i ndo shi. Ki shi ná a, ma ngye ashi 'unyong ahwun 'u ze ye?"
42012057	"Ki shi ná a, men-agyang ma gim 'iwom ashi 'ì yi 'inunung ke men le mà shi ye?
42012058	Gbe undi a ka-a 'ushia, wo kaa kangg ha-a à shi ikwun ha ahe mà ukpong ma hà wu há he ukoto. Gbe ná a ye, u kwa-a ta lè wo la ka umaa-ishe, umaa-ishe u kwa-a ke angwu idashanda, angwu idashanda u kwa-a lè fe he igaadye.
42012059	Ngye le gbe wo gye igaadye, wo ba kwa há kpamm wo gbe hwee únde angwu be tang-a puu."
42013001	Nya he 'unyong 'umen ana bendi besuso be ma yi há abe be ma de Ujeso gbe lè bendi Ugalili abe Upalet a gwu he 'unyong ahwu be maa shang Unim.
42013002	Ujeso a kung bii ābe le: "Ma kong le ashi le bwo be ma gwu ābe he 'ukwo ahwuna a, ki fel tyung le be maa sha biban hwà bendi Ugalili abe be teng bee?"
42013003	A tem fan le: "Dia, ukpor gbe men ma bel àtyám lè he biban bīmen ye, hà men puu ma hwa nya a na befe be hwō a.
42013004	Hà bendi lihwo lè be bedyong-ikie abe he Usalom abe ushom angwu be kang 'ukye a ma mbu gwu befe? Ma kong le ashin 'i tyung le be sha biban hwà bendi puu abe be teng he Ujeruselem a?"
42013005	U mbee tem lè shi fan le: "Dia, ukpor mà ngye le gbe ma bel àtyám lè he biban bīmen ye, hà men puu ma ba hwa nya a na befe be hwō a."
42013006	Ujeso a ma bun ityang anyin de be le: "Ungikye ususo a ma kwan ùkwán angwu befe be ko le ufik ha ahe utia. A hà te le u la shun nda le a wum agbe à, a nde ye.
42013007	A hà kung de undi angwu u nde gbe lè ùtiá uma le: 'Ki fel aze akie ná mı be hen he liten ukwan i le mi ba kee agbe ama, mi nde ye. Ging he. Ki shi ná a, ù yi naa nyin u kwuu 'ukwo?'
42013008	Undi umen ana a hà kung de-e le: 'Ukaandi, tyang he ù mbee kwu nyin lize ken, mî kpi ùgbé fe-e kel-kel, mi kwuo itang ishi fe-e.
42013009	Gbe uze a wum, hà 'i ngbebb; gbe a wum ye, mà mi ging he.' "
42013010	He liti uwell Ijuus ken Ujeso a maa hwua bendi he ushom angwu be kwu liwu.
42013011	Ungingye ususo a ma yi há angwu ikeb ibibi i ma yi ha ahe. I ma shi-e a mbu lingmam aze lihwo lè ngi adyong-ikie. A ma keb, ù nem tan kpa-kpa mbee ye.
42013012	Ujeso a nde-e, a kung ko de-e le: "Iye, wo mbee lè he lingmam ligang."
42013013	A ndaa 'ubwo tyua he, ungingye ana a bo naa kpa-kpa nya 'ukwo-ukwo, u fel pee Unim.
42013014	Ukaandi angwu u nde gbe lè ushom umen ana a fel he ingywo le Ujeso a mbee undi he liti uwell. Ukaandi umen ana a de bendi abe bè yi há le: "Ati à yi adyong-ken he utyong angi le lì shi aki. Mà be hè Ujeso ù mbee amen he ati amen ana; mà be he liti uwell ye."
42013015	Atyetyan Ujeso a de-e le: "Men bendi-ilam, undi-undi u pell bityuale bima lè he 'ipo he liti uwell ta lè bi le bì lè ngwo umbwo.
42013016	Ukpor ungingye anwun ù yi igia Ebraham a, Usetan a tye-e lìngmam aze lihwo lè ngi adyong-ikie nyin. Má gim le ù mbee he liti uwell ye a?"
42013017	Ufanale uma a ma shi ishwia i shi bendi-linaa bema lè 'uhwo-bell. Bendi abe be teng bè yii gor fa 'ikwele-uhwo 'iwom 'iyang-yang ashi u shi.
42013018	Ujeso a bii le: "Kusu Unim 'ù yi ná 'ibang a? Mì kung āhwu paa ha 'ibang a?"
42013019	A hà kung de le: "Kù yi ná ùtǒng angwu a zen hwò puu angwu be ko he igie Beke le umustad. Undi a kung he kwan ha ahe utia. Ùtǒng umen i a mbi kaa fel ùkwán. Linyun li lè shi agwu he ibubu ima."
42013020	Ujeso a mbee bii le: "Kibang mi kung tie ná Unim ù yi Usu?"
42013021	U de le: "Kusu Unim 'ù yi ná iyist angi ı shi ibred ı mbwee. Ungingye a bell āngi ipel ha itasa ifelawa ikie he 'ikpetye, i gbo kpe mbee āngi puu."
42013022	Ujeso a gbe ndo he Ujeruselem. A bel he ashi 'ubong asuso hwua bendi lè akwo.
42013023	Undi-iso a bii he le: "Ukaandi, bendi zangg befe-befe na be be kwu lè likpan 'unyong a?" Ujeso a kung de be le:
42013024	"Mà kaa hè men mà gbe he ungwu lishi angwu shib-shib, likorye bendi gbamm be ba kaa le be ngwee he 'iteng-usu Unim, ukpor be ngwee mbee ye.
42013025	Ugyang ushom u ba sha lìshì. He 'unyong ahwu ma be naa he igye kem abwo he lishi, ma de-e le, 'Ukaandi, buu li lìshì,' u ba da amen le, 'Mi ngye he 'ipi ma be ye.'
42013026	Men mà ha ba fan he le: 'Li maa za bizizi, li ngwo bingwungwo utung ha awo; wo ma hwua bendi ha abel ishokwo.'
42013027	U mbee be de men le: 'Men bendi bebibi, mi ngye he 'ipi ma be ye. Mà gbe-m lè hen.'
42013028	He 'unyong ahwu ma be nde Ebraham lè Azik lè Ujekob lè bendi abe be tye ugie 'isom Unim kwu ipel ha Unim he Kiteng-usu 'ima he lifung-atabe, ukpor men ufe, be ndō amen lè há, ma ba kya kem ishang.
42013029	Bendi be ba ba puu lè he bigie igye a puu bìndè ba kwa he 'ipam nya he Kiteng-usu Unim.
42013030	Bendi abe bè yi item 'anaa-anaa nyin, bè ha ba fel 'ushu, abe bè yi 'ushu 'anaa-anaa nyin, be be fel item."
42013031	Nya he 'unyong 'umen ana bendi besuso abe bè yi he likwu Iferesis be be de Ujeso le: "Ki ngbebb le wò gbe lè hen gye he 'iteng 'isuso, likorye Usu Uherod a kee le u gwa-a."
42013032	Ujeso a de be le: "Mà lè de undi umen angwu a ngye beshu ná anywiasu ana le, 'Mi ndō ikeb ibibi lè ha bendi, mi mbee bendi-angmam 'unyin lè 'uhwo, he liti lekie mì ha mbee aki agi.'
42013033	Ki shi kpe-kpe le mì kwu he 'ukwo 'unyin lè 'uhwo lè ashi-ataa, likorye 'i ngbebb le bè gwu undi angwu u tye ugie 'isom Unim he 'iteng 'isuso-isuso fem Ujeruselem tyang ye.
42013034	"Aye, men bendi Ujeruselem, kunyong 'uyang-yang Unim u som undi le ù be tye ugie 'isom 'ima, ma gwa besuso, ma maa besuso akor. Mbee 'unyong kpamm mi kee le hang mi kpe men fe he uko ná ukwuo u kpe inwaa ima fe he abebaa, ukpor ma bong ye.
42013035	Kanaa-anaa i mi kung abwo agi lè he 'uhwo-men. Mà ngye le mà nem ba nda-m ye kpamm 'unyong 'u gbe fel ahwu ma de le: 'Kukwun 'ù kwu ke undi angwu u be he lizen Atyetyan Unim.' "
42014001	He liti uwell lisuso Ujeso a gye le u la za lizi he ushom undi ken angwu ù yi ukaandi he likwu Iferesis. Bendi be maa fel kang he kangg.
42014002	Ungikye ken angwu a ma mbwee abwo lè abee a be hwaa lè Ujeso.
42014003	Ujeso a kung bii bekaandi abe be hwua bendi Iten lè abe Iferesis le: "Iten ityan i bong le lì mbee undi he liti uwell à, hà lì mbee ye?"
42014004	Be kwu kpii. Ujeso a mbee ungikye anwuna, u de-e le ù ndo gye.
42014005	A mbee bii ābe le: "Gbe undi he liwu līmen ù yi lè unwaa or, ùkyēbb 'igundu or, gbe a mbu fe he libell he liti uwell, u la fem he nya liti uwell ye a?"
42014006	Kìbībī ashin or, be ma fan he áshi kaa.
42014007	Ujeso a ma nde ná bendi besuso abe be be há he 'ipam be kin kwu he bidem binunung. A hà bun ityang de be le:
42014008	"Gbe undi a ko-a gye he 'ipam libee, wo lè kwu he 'idem ashi 'i ngbebb 'indee-indee a ye. Pisoye a ko undi angwu a dyam hwo-a awo or titi.
42014009	Undi angwu a ko āmen ana ù ha ba da-a awo le wo-ò bo ke angwell 'idem. Wo bo ishwia-ishwia la kwa he 'idem ashi 'i zen hwò puu.
42014010	Ukpor gbe undi a ko-a gye he 'ipam, wo lè kwu he 'idem ashi 'i zen hwò puu hwan, hè undi angwu a ko-a ù be da-a le: 'Udim-gi, be kwu he 'idem ashi 'i ngbebb hwò nyin.' Ashin 'i dyam-a he ashi begaandi abe be teng puu.
42014011	Atan-lengi ù yi le undi angwu a kung 'uhwo-ma gye he 'usi, Unim u ba keb he ba he itang. Angwu a keb 'uhwo-ma be he itang na Unim u be kung he gye he 'usi."
42014012	Ujeso a hà kung de undi angwu a ko he 'ipam le: "Gbe wo shi 'ipam, wò shī ko bedim-gang lè bebwanaa lè behwan-gang lè bende-gang abe bè yi bendi-ingbebb a ye, likorye be ba hwee-a he akoale ugang lizi titi.
42014013	Gbe wo shi 'ipam, wo ko bendi-likaa lè bigwun.
42014014	Mà wo ba kwa lè 'ukwun likorye bè yi lè shi hè be bè hwee-a ye. Unim u ba hwee-a he 'unyong ahwu bendi benunung be be wum lè he lihwu."
42014015	He 'unyong ahwu undi ken he liwu bendi abe be maa zī lizi há, a gyo ashi Ujeso a kong ana, a kung de Ujeso le bendi abe be be kwu he 'ipam he Kiteng-usu Unim he lifung-atabe, be ba kwa lè igor.
42014016	Ujeso a kung ityang bun de-e le: "Ungikye ken a ma kam 'ipam 'ikaandi ashele. A ko bendi gbamm le bè be nya.
42014017	Kunyong 'u ma fel há, a som uboyi uma le ù lè de bendi abe a ko le: 'Mà be lè. Mi kam biwom puu mà.'
42014018	Undi-undi u fel ka atan-lengi angwu a shi-e u be ye. Ukpi-ikwu undi a de uboyi ana le: 'Mi ndyebb 'upung; kì yi kpe-kpe le mì lè nde hwu. Lè de-e le, kusi, ù hā shī ngywo ye.'
42014019	Angwell u de le: 'Mi ndyebb bigundu lihwo. Mi ndo gya lè bi la kaa nda ná bı shi aki a. Lè de-e le, kusi, ù hā shī ngywo ye.'
42014020	Angwell u de le: 'Mi hà kpebb ungye ikpebb, mi ba wa há ye.'
42014021	Uboyi ana a tem lè de ukaandi uma abin puu. Ukaandi ana a ma fel he ingywo kangg. A de uboyi uma le ù te akikye gye he igbaakwo lè be lè bendi-likaa or, bigwun or.
42014022	He 'anwaa 'unyong zangg uboyi ana a tem be de-e le: 'Ukaandi, mi shi ashi wo kong mà, ukpor 'ukwo 'u teng le bendi bè mbee be kwu.'
42014023	Ukaandi ana a de-e le ù mbee gye he ibo or, ibi-ukwo angi be gbe gye he ùtiá or, lè de bendi le bè be kpe-kpe hè be bè sho ha ahe ushom.
42014024	A kung de le: 'Mî de men le bendi abe mi kpi 'ikwu ko, be ba tyua lizi he ungwu or ye.' "
42014025	He 'unyong ken bendi gbamm be ma fe utung ha Ujeso. Ujeso a hà bel àshì ndor ābe, u de be le:
42014026	"Undi uyang-yang angwu a be hwaa lè mi na u kwu undi-utung ugi ye, hà angwu há a swan atyam, anam, ungye-ma, bebwaa-ma, bebwanam lè 'uhwo-ma or titi a a.
42014027	Undi uyang-yang angwu a bong lihwu, kung 'ikpakpaa 'ima so pwom mi ye, ù hà ndo kwa undi-utung ugi ye.
42014028	Gbe undi ken há he liwu līmen i a kam ushom 'usi atyele, u kpya 'ikwu kwa ko bo únde uma he-e ù nde le únde uma u ba kpǎ he tya ushom a?
42014029	Gbe a shi ná ye, u fa lìshií life-life a, ù nem tya ushom ugyang mbee ye. Bendi puu abe be nde 'igem aki ashi a shi be ndo nyan he le:
42014030	'Ungikye anwun a tye ushom be ndor 'igem, ù nem mbeě he mbeè ye.' "
42014031	U mbee bii le: "Kibang 'itaa usu angwu ù nya bo lè bendi asi lisi 'ugbe lisi lè bendi asi lisi 'ugbe adyong le u la ndo ha usu angwu ù yi lè bendi áshiá ha bema 'ugbe 'afee? U kpya 'ikwu kwa ko sha ugim le ù yi lè ikeb le u ndo ha undi-linaa uma a?
42014032	Gbe a nde le ù yi lè ikeb ye, u som bendi le bè lè de usu angwell he 'unyong ahwu ù so 'igbe-igbe le a kee le bè shi ikwun."
42014033	Ujeso a hà fe lishi le: "Kitaa 'imen na 'ì yi le undi he liwu līmen angwu a tyang biwom bima puu ye, u kwa undi-utung ugi ye."
42014034	Ujeso a mbee de le: "Bendo be ngbèbb, ukpor gbe bè tem nyin he ungwu ye, kì tem yi lè 'itaa be shi ābe bè nyin ye.
42014035	Bè nem yi lè lifem he itang or, ngwu 'izie or ye. Bendi be kung ābe wa lè hell. Undi angwu ù yi lè 'utyung 'igyo, ù gyo."
42015001	He liti ken bendi gbamm abe be kpe ukpanda lè bendi-biban be ma be gyo Ujeso.
42015002	Bendi Iferesis lè abe be hwua bendi Iten be maa fel zim he ungwu fa Ujeso le u kpa bendi-biban fa he liwu, u zī lizi utung ha abe.
42015003	Ujeso a hà bun ityang de be le:
42015004	"Gbe undi he liwu līmen ù yi lè ìtiā asi adyong, gbe a waa nim ken, u sha ná a? U tyang angi asi ande lè ngi lihwo lè ngi idyong-inde há he 'ipi ı zī abia, la shun he kpamm u gbe nde-e.
42015005	Gbe a nde-e nde-nde, u kung he pwom he 'igbong tem lè he ba he ushu lè igor. U ko bedim-ma lè bende-ma da ābe le bè be gor lè he, likorye a nde ùtiā uma angwu a ma waa nim.
42015007	Mi da amen le 'itaa 'imen na igor ı be kwu he lifung-atabe kangg he 'uhwo undi-iban ken angwu a shi beshi he biban bima, u tyang ābi ashele hwò bendi benunung abe asi ande lè be lihwo lè be bedyong-inde abe be kee le bè tyang abwo lè biban ye."
42015008	"Hà gbe ungingye ken ù yi lè ikwudi lihwo, gbe a waa nim ken, u sha ná a? U gba 'imor-inde, tie 'ipi he afee ushom shun he mbee 'ipi tyuo-tyuo-tyuo u gbe nde-e.
42015009	Gbe a nde-e nde-nde, u ko bedim-ma lè bende-ma da ābe le bè be gor lè he. A gia ukwudi uma angwu a ma waa nim.
42015010	Mi da amen le kitaa 'imen na idengell Unim ı be yal gor he 'uhwo undi-iban ken angwu a shi beshi he biban bima, u tyang ābi ashele."
42015011	Ujeso a mbee bun ityang isuso le: "Ki ma yi lè ungikye ken angwu a ma yi lè bebwaa bengikye befee.
42015012	Angwu 'isun a lè de atyam le ù kung biwom bima hwua ābe he-e ù waa bima ke-e. Atyam a kung biwom bima hwua ābe.
42015013	Ki kung zī ati zangg, unwaa umen ana a kung biwom abi atyam a ke-e ndyebb zi, u gbe lè he ushaale atyam gye beke lè 'igbe kangg. A lè zī ban únde uma puu.
42015014	A ma nem yi lè 'iwom ye. Ubwaa ukaandi a hà kwu há.
42015015	A lè hwaa lè undi ken he 'ubong 'umen ana. Undi umen ana a kung aki ke-e le ù nde gbe lè ikagbo.
42015016	Unwaa anwuna a ma kee le u za ako biwom angi ikagbo ı zī or; ki shi lè undi angwu a ma ke-e ye.
42015017	Unwaa ana ù ha fel gim gba lè bendi abe be shi atyam aki ná bè yi lè azi be zī teng ndor hell. Fe ufe ù yi gbe fe nyin, u hwō itung.
42015018	A shi ugim fe 'uhwo-ma le u ba bo la hwaa lè atyam da he le ufe a shi 'iban fe Unim lè ufe.
42015019	A tem kpè le ù ko he le unwaa-ma ye. U fel kpe-e ná bendi abe a kpe le bè shi-e aki a.
42015020	"A kung bo 'inaa gbe, u la hwaa lè atyam. He 'unyong ahwu unwaa anwuna a ma so lè he agia 'ukwo, atyam a nde-e u ba lè há. Beshi be ma shi-e lè unwaa-ma kangg. A buu lè kpee lè he gaa he lè uko.
42015021	Unwaa-ma a de-e le: 'Atyagi, mi shi 'iban fe Unim lè wo. Mi tem kpè le wò ko mi le unwaa-gang ye.'
42015022	Ukpor atyam a ko iboyi ima, de be le bè te akikye lè be lè aliga akaandi angi a ngbebb 'unung hwò puu a, be shi-e. Bè be lè unwaande fe-e he udyong-bwo, be fe-e ikwob he abee.
42015023	Bè lè kwu ūshōm api angwu a dyam hwò īshōm api puu, be gwu hè be bè shi 'ipam gor fe-e.
42015024	Atyam a mbee de le: 'Mi ma kong le unwaa-gi a ma hwō, ukpor 'anaa-anaa i ù yi uwum. A ma nim, ukpor mi tem nde-e.' Be kpi 'ipam ashele lè igor.
42015025	"He 'unyong 'umen ana unwaa-ma angwu gbel ù yi he útiá. He 'unyong ahwu a tem be fel kpee-kpee he ushaale, a gyo agyam lè angyor.
42015026	A ko uboyi atyam ken bii he le be sha 'ibang a?
42015027	Uboyi a fan he le: 'Unwanaa a tem be he ushu. Atia a kung ūshōm api angwu a dyam hwò puu gwu, le bwo a tem be he ushu. Ù yi uwum; u shi dangg.'
42015028	Unwanam angwu gbel a ma fel he ingywo. A swan le ù nem gya he ushu ye. Átyám a gye he 'ukwo lè tim he anung le ù gye he ushu.
42015029	A kung de atyam le: 'He aze gbamm mi shi aki ka-a ná ufee. Mi bia uten ugang ken or ye. Kibang wo bè shi ke-m ngye? Wo ke-m ubuu or le mì gwu shi 'ipam gor igor utung ha bedim-gi ye.
42015030	Ukpor unwaa-gang anwun a zī ban-a únde he 'uhwo akpela. Kanaa-anaa i a tem be, wo gwu-e ūshōm api angwu a dyam hwò puu.'
42015031	Átyám a de-e le: 'Unwaa-gi, wò yi hen he ushu mbee 'unyong kpamm. Kiwom 'iyang-yang ashi mì yi lè shi 'ì yi 'igang a.
42015032	Ki ngbebb le lì shi 'ipam gor igor, le bwo unwanaa angwu mi ma kong le a hwō, ù yi uwum. A ma nim, mi tem nde-e.' "
42016001	Ujeso a mbee de bendi-utung bema le: "Ki ma yi lè undi-ingbebb ken angwu a ma yi lè ukaandi aki. Bendi be hà de undi umen ana le ukaandi aki umen i u ban he únde.
42016002	A ko ukaandi aki umen ana de-e le: 'Mi gyo ashi wo shi dii. Tyung mi ná wo shi aki agang. Wò nem kwa ha ami i ye.'
42016003	Ukaandi aki anwuna a kung kong ha ahe lityam le: 'Ukaandi ugi u ndo waa mi lè he aki. Mì ha ba sha ná a? Mi nam ùtiá mbee ye; ishwia i shi-m lè 'inyong anyongale.
42016004	Mi ngye ashi mì shi mà. Nyong mı tem be kwu lè aki ye, mi kwa bedim abe be be kpe-m gye he ishaale ibell.'
42016005	A ko bendi puu abe be zī ukaandi uma ahwua be he 'iteng ken. A bii ukpi-ikwu undi le, a zī ukaandi uma lihwua 'ibang a?
42016006	A de-e le a zi-e lihwua bigbangbang behwu asi adyong. Ukaandi aki umen ana a de-e le ù kpe 'ushia 'uma kwu ko fee fe há le a zi-e lihwua bigbangbang behwu asi afee lè bi lihwo a.
42016007	A bii angwell le: 'Wo-o zi-e 'ibang a?' Anwuna a de-e le a zi-e lihwua igaa ābung asi 'adyong. Ukaandi aki ana a mbee de-e le ù kpe 'ushia 'uma fee le a zi-e lihwua igaa asi 'ande a.
42016008	Undi-ingbebb a pee ukaandi aki ubibi ná a shi beshu. Bendi abe he igye anyin be bi lishi he biwom abi be nde gbe lè bi ke 'uhwo-bell hwò abe bè yi he 'ikung-gbo Unim."
42016009	Ujeso a gye 'ushu de be le: "Mí-ì de men ashin. Mà kung bingbebb bīmen abi he igye i kwu bedim. Gbe wo gbe tyang ābi, Unim u kpa amen gya ha ahe ushu angwu u ngyor igye kpamm.
42016010	Undi angwu a kpè le bè fe lityam ha ahe he 'anwaa 'iwom zangg, a kpè le bè fe lityam ha ahe he ashi 'i dyam or titi. Undi angwu a kpè le bè fe lityam ha ahe he 'anwaa 'iwom zangg ye, a kpè le bè fe lityam ha ahe he ashi 'i dyam or titi ye.
42016011	Gbe bendi be fe lityam ha awo he 'ukwo ahwu wo kam bingbebb abe he igye anyin or ye, ayang ù nya be fe lityam ha awo he bingbebb bigyang abi he lifung-atabe?
42016012	Gbe wo kam àshi undi-iso ngbebb-ngbebb ye, ayang ù ka-a àshi 'igang a?
42016013	"Ufee ken ù hà ndo fa bétyám befee ye. Gbe ná a ye, hà u tel angwu ken, ki nyin he lè angwell. U ka angwu ken ife, u bia angwell. Wò hà ndo fa Unim or, bìngbèbb or, nya 'ugbe ken ye."
42016014	Bendi Iferesis be gyo ashin. Be fel nyan Ujeso likorye 'i nyin ābe lè únde.
42016015	Ujeso a kung de be le: "Men na ma shi 'uhwo-men le mà kwu benunung he ashi bendigye. Unim a ngye àtyám āmen. Kiwom ashi undi u gim le 'i dyam kangg, kì yi Unim ufe 'iwom 'ibibi a.
42016016	"Iten angi Unim a ma ke Umosis or, biwom abi bendi abe be tye ugie 'isom Unim be ma fee or, bi ma yi lè ikeb kpamm be kwom he 'unyong Ujon angwu u kib bendi he umbwo. Kung lè nya he 'unyong Ujon ana be fel bun 'isom 'inunung le Unim u ndo fem Kusu 'uma he igye. Undi uyang-yang ū kaa kangg he-e ù kwu lè abwo he 'usu 'umen ana.
42016017	Kì yi pie-pie ke lifung-atabe lè igye le bì mbee hwò ashi le ūwun or ù waa lè he afee Iten.
42016018	"Undi angwu a ndō ungye-ma lè kpebb ungye ususo, hà a shi 'iban agbele ipel ha undi. Undi angwu a kpebb ungingye angwu ukyema a ndō, hà a shi 'iban agbele ipel ha undi."
42016019	Ujeso a mbee kong le: "Ki ma yi lè undi-ingbebb ken. A maa fa bihwom binunung abi bı kaa 'ate kangg. U zī lizi linunung he liti liyang-yang.
42016020	Ki ma mbee yi lè undi-likaa ken angwu be maa ko le Ulazorlos. Inyiahwo ima i ma yi bibaa-bibaa. Be maa ba lè he ba ndor he ungwu likong undi-ingbebb,
42016021	he-e ù pan azi angi be wu lè hell zī. Ibua i ma be ndeb he bibaa.
42016022	He liti ken undi-likaa ana a hwō. Idengell Unim i ma be kung he lè kwu he ufaa Ebraham he 'ipi be shi 'ipam he lifung-atabe. Undi-ingbebb or titi a hwō; be ngi-e.
42016023	A ma yi he 'utor 'ukaandi he 'usu behwu. A bel àshì gye he 'usi ndè Ebraham lè Ulazorlos ha ahe ufaa há 'igbe-igbe hell.
42016024	A kung Ebraham ko, u de-e le: 'Atyagi, kusi kwu lè beshi ha ami, hā som Ulazorlos le ù lè tyua lishi udyong-bwo he umbwo be nung tye-m he 'abell, bwo mì yi he 'utor 'ukaandi he 'inde ashin.'
42016025	Ebraham a kung de-e le: 'Unwaa-gi, well le he 'unyong ahwu wo ma so uwum, wo ma yi lè binunung bigang puu, Ulazorlos u kpe bingie puu. Ukpor 'anaa-anaa i ufe u fel za 'inunung, wo-o shi he 'utor.
42016026	Fem ashin tyang, ùgbé ukaandi angwu a shul lungg ù yi li he 'udyan, le undi u gyong lè he 'ipi bel lì yi gya he 'ipi mà yi, ngwu undi ù gyong lè he 'ipi mà yi be ha abel nyin ye.'
42016027	Undi-ingbebb a fan le: 'Òr, Atyagi, mi tim-a anung le wò hā som Ulazorlos gye he ushaale atyagi he 'ipi mì yi lè bebwandagi bedyong.
42016028	Tyang he he-e ù lè ke be utebb kangg hè be bè nem be he 'iteng ashi 'utor nyin ye.'
42016029	Ebraham a kung de-e le: 'Umosis lè bendi abe be tye ugie 'isom Unim bè yi há. Kì yi le bebwanaa bè gyo ashi abena be kong.'
42016030	Undi-ingbebb ana a fan le: 'Atyagi Ebraham, ashina 'ife-ife 'i kpè ye. Gbe undi a wum lè he lihwu, a lè de be, be ba sha beshi he biban, be tyang ābi ashele.'
42016031	Ebraham a de-e le: 'Gbe be dang 'utyung gyo Umosis lè bendi abe be tye ugie 'isom Unim ye, hà undi ù wum lè he lihwu or, bè hà ndo gyo he ye.' "
42017001	Ujeso a de bendi-utung bema le: "Kì yi kpe-kpe le igilale angi ı shi undi u shi 'iban i ba, ukpor 'i ba kwa 'ibibi ka undi angwu a be lè ngi.
42017002	Ki ngbebb le bè kung 'ukor 'ukaandi tye tyuú hē he umbell lè tye he umbwo ukaandi hwò ashi le ù shi unwan ken or ù shi 'iban.
42017003	He ashin mà baa 'uhwo-men he ashi ma shi. Gbe unwanaa a shi ban-a, wo ben he. Gbe a shi beshi, u tyang abwo, wo tyang ke-e.
42017004	Mà ù shi ban-a 'ugbe 'adyong-ifee or he liti ken or, gbe a be hwaa lè wo 'ugbe á 'adyong-ifee da-a le a shi beshi, kì yi kpe-kpe le wò tyang ke-e."
42017005	Bebwaa-isom Atyetyan Ujeso be de-e le: "Shi abongale utyan ha awo, ù dyam."
42017006	Atyetyan Ujeso a kung de le: "Gbe abongale ūmen a zen ná ùtǒng angwu a zen hwò puu or, ma da ùkwán ukaandi anwun le ù wob lè idaa lè kwan he umbwo ukaandi, u ka amen ife."
42017007	Ujeso a gye 'ushu kong le: "Gbe undi ken he liwu līmen ù yi lè uboyi angwu pisoye u teb he abwom a, pisoye u kang he ìtiā a, kunyong ahwu uboyi ana a wee lè há be he ushu, átyám u da he le ù lè kwu ko akikye he-e ù zī lizi a?
42017008	Ù hà ndo da he ná ye. Ashi u de uboyi uma 'ì yi le ù shi lizi kung ndor he, ufe-gyang u za, u ngwo 'ingwungwo, saa uboyi ana u hà zī lima.
42017009	Uboyi ana a kpè le u kpa ipee lè he ashi atyam a de-e le ù shi ye.
42017010	Kitaa 'imen na 'ì yi lè men or. Gbe ma shi biwom puu abi be de men le mà shi, mà de le: 'Lì yi iboyi a, lì kee-kee shi ashi 'ì yi le iboyi ì shi a.' "
42017011	Ujeso a ma gbe he 'usu Usameria lè Ugalili gye he Ujeruselem.
42017012	Nya a na a maa ndo wu he ushokwo ususo a kpee lè bendi-akpaa lihwo. Be naa há 'igbe-igbe keb akyele fe Ujeso le: "Atyetyan Ujeso, hā kwu lè beshi ha abel."
42017014	Ujeso a de be le: "Mà te lè 'uhwo-men hè bendi abe be shang Unim bè nde men." Nya a na be te lè akwo, akpaa abell a taa.
42017015	Undi ken a nde le a mbee, a tem item lè 'igegaa he ungwu, u pee Unim.
42017016	A be tim anung he itang he 'ushu Ujeso pee he. Ungikye umen ana a maa ba lè he Usameria a.
42017017	Ujeso a kung bii le: "Mí yi mbee bendi lihwo ye a? Abe bedyong-inde bè yi hung a?
42017018	Undi angwu u be lè he ugugem ufe-ufe na a tem be pee Unim a?"
42017019	Ujeso a kung de ungikye ana le ù bo 'inaa ndo gye. Abongale uma a shi-e a mbee.
42017020	Bendi Iferesis be bii Ujeso 'unyong ahwu Unim u be be ná Usu. A fan ābe le: "Unim ù yi Usu he 'ukwo ahwu bendi be nde a ye.
42017021	Undi ù hà ndo da le, 'Mà nde, ù yi nyin!' or, ngwu 'Ù yi ana!' or ye, likorye Kusu Unim 'ù yi ha amen hen mà."
42017022	Ujeso a hà kung de bendi-utung bema le: "Kunyong u ba lè há ahwu ma fel be bell ibell le hang ma nde-m mi Unwaa Undigye liti ken or, ukpor ma ba nda-m ye.
42017023	Ki ba kwa lè bendi besuso abe be be de men le: 'Mà nde-e ù yi nyin, ma nde-e ù yi ana.' Gbe be be de men ná, mà pwom ābe le ma la nda-m ye,
42017024	likorye liti angi mi Unwaa Undigye mı be be li ba kwa gboo a ná 'indeb-nwaa 'ı ndeb he 'usi kung lè he 'igie ashin lè wu he 'igie ashell.
42017025	Kì yi kpe-kpe le mì kpe 'ingie kangg, bendi abe ati anyin be swan mi mà ukpong liti limen ana li hà be.
42017026	Nya a na 'i ma yi he 'unyong Unuwa, kitaa 'imen 'ı be kwu he 'unyong ahwu mi Unwaa Undigye mı be be.
42017027	Nya he 'unyong Unuwa bendi be maa za bizizi, be ngwo bingwungwo, bengikye be kpebb bengye, bengingye be gye abee kpamm lè kwom he liti angi Unuwa a ma mbo ngwee he afee 'inong lishor, umbwo u bé sho gwu abe be teng puu.
42017028	Ki mbee ba kwa ná he 'unyong Ulot nà. Bendi beyang-yang be maa za bizizi, be ngwo bingwungwo, be ndyebb biwom, be ndyebb biwom zi, be kwan ìtiá, be tye ishom.
42017029	He liti angi Ulot a ma bo lè he Usodem, Unim a som 'inde lè ubi be lè he lifung-atabe be shī gwu mbee ābe puu.
42017030	Kitaa 'imen na 'ı be kwu he 'unyong ahwu mi Unwaa Undigye mı be be.
42017031	"Gbe 'imen ana 'i be shi fe undi ha ahe ushom 'usi, ù tem shul gye he afee ushom le u la kung biwom bima ye. Kitaa 'ìmén undi angwu ù yi ha ahe útiá, ù tem gye he ushu ye.
42017032	Mà well ashi 'i ma shi ha ungye Ulot!
42017033	Undi angwu u kaa le u kpan lishi lima u ba nim likpan lima, ukpor angwu u bong lihwu u be kwu lè likpan.
42017034	Há he 'unyong 'umen ana bendi befee be ba ndā he 'iteng ken lè 'usu. Unim u ba waa kung undi ken, angwu ken u ngyor.
42017035	Bengingye befee be ba ko biwom he 'iteng ken. Unim u ba waa kung undi ken, angwu ken u ngyor. [
42017036	Bengikye befee be ba kwa he útiá. Unim u ba waa kung undi ken, angwu ken u ngyor.]"
42017037	Bendi-utung bema be hà kung bii he le: "Atyetyan, he hung ashi 'imen ashin 'ı be kwu?" Ujeso a fan ābe he ityang le: "He 'ipi likwom lì yi, bipuuzabung bi gbong ba shwa há."
42018001	Ujeso a ma hà de be ityang anyin he-e ù hwua ābe le 'ì yi kpe-kpe le bè kong ha Unim mbee 'unyong, be wee abwo ye.
42018002	A de le: "Ki ma yi lè undi ken angwu u maa ishe he 'ubong 'ususo angwu a maa shell Unim or, ngwu 'ì gbee he lè undi or ye.
42018003	Ki ma mbee yi lè ungye-uhwuu há he 'ubong 'umen ana angwu a maa lè hwaa lè he mbee 'unyong kpamm le ù kpe-e tyang lè ha undi-linaa uma gbe he amaale ushe uma dell-dell.
42018004	"Umaa-ishe ana a kam le u fan he ye kpamm 'i lè gbe 'igbe. A hà kung kong ha 'uhwo-ma le: 'Mà na mı shell Unim ye, ki gbee mi lè undi ye or,
42018005	le bwo ungye-uhwuu anwun u fell mi 'uhwo 'indee-indee, mi ba nda le mi gyo ushe uma. Gbe ná a ye, u ba sha-m mi fel gogo ye gbe he abele uma hen mbee 'unyong.' "
42018006	Atyetyan Ujeso a hà mbee gye 'ushu kong le: "Mà gyo ashi undi ubibi umen angwu u maa ishe i a ma kong.
42018007	Unim u nya ka bendi bema abe be ki hwaa lè he ishu or, kusu or, likpong ye a? U nya fan ābe akikye ye a?
42018008	Mi da amen le u ka ābe likpong ban 'unyong ye. Mi Unwaa Undigye, mi nya ba nda bendi abe bé fe lityam ha ami he 'unyong ahwu mı be tem be a?"
42018009	Ujeso a ma mbee kung ityang anyin bun de bendi abe be pee 'uhwo-bell ná bè yi benunung, be bia bendi abe be teng puu ná bè yi bebibi.
42018010	A bun ityang ana de be le: "Bendi befee be ma gye he Ushom Unim le be la kong ha Unim. Undi angwu ken a ma yi undi Iferesis; angwu ken u kpe ukpanda.
42018011	Angwu Iferesis a lè naa utata keb akongale ha Unim lè 'uhwo-ma le: 'Unim, mi pee-a ná mì yi ná bendi abe be teng bè yi a ye. Mi sha uwub 'iwom ye; mi sha undi za ye; mi gba ipel ha undi-iso fem ungye-gi tyang ye. Mi mbee pee-a le mì yi ná undi angwu u kpe ukpanda ana a ye.
42018012	Mi ndo itung kong ha awo ati afee he utyong uyang-yang. He biwom puu, gbe mì yi lè biwom lihwo, mi waa ken ka-a.'
42018013	"Undi angwu u kpe ukpanda a lè naa há he item 'igbe-igbe keb àshì be he itang; u bua abwo he 'akem kung kong le: 'Unim, beshi bè sha-a lè mi undi-iban.' "
42018014	Ujeso a hà kung kong le: "Mi da amen le ungikye anwun na a gye he ushaale lè likpong he ashi Unim, angwu ù yi Iferesis a ye. Undi angwu a kung 'uhwo-ma gye he 'usi, Unim u keb he ba he itang. Angwu a keb 'uhwo-ma be he itang, Unim u kung he gye he 'usi."
42018015	Bendi besuso be be lè bebwaa-bell le Ujeso ù tyua ābe abwo. Bendi-utung Ujeso be nde be. Be ma swan ndō ābe.
42018016	Ujeso a ko bebwani hwaa lè 'uhwo-ma. U de bendi-utung bema le: "Mà tyang bebwani bè be hwaa lè mi. Mà ndō ābe ye, likorye abe 'itaa i na Unim ù yi Usu ubell.
42018017	Mi kee le mà ngye le undi uyang-yang angwu a keb 'uhwo-ma ke Unim le ù kwu Usu uma ná unwani ye, u kwa lè libwo he Kusu Unim ye."
42018018	Ukaandi Ijuus ususo a bii Ujeso le: "Ukaandi ununung, mì shi ná a, mî kwu lè likpan 'unyong angi lı ngyor igye kpamm?"
42018019	Ujeso a kung bii he le: "Kibang a, wo ko mi le undi ununung? Kì yi lè undi ununung ye, Unim ufe-ufe na ù yi ununung.
42018020	Wo ngye iten angi i de le: 'Gbe ipel ha undi-iso fem ungye-gang tyang ye. Gwu undi ye. Zì 'azi ye. Bè uman fe undi ye. Fe atia lè anaa.' "
42018021	Ungikye anwuna a de-e le a ndor iten anyin puu kung lè há he 'isun 'ima.
42018022	He 'unyong ahwu Ujeso a gyo he a kong ashin, a de-e le: "Ki teng le wò shi 'iwom ken. Lè kung biwom bigang puu ndyebb zi, kung únde hwua ke bendi-likaa, mà wo ba kwa lè 'ingbebb he lifung-atabe. Mà wò hà be pwom he."
42018023	He 'unyong ahwu a gyo ashin, a fel lè 'imbwee, likorye a ma mbu 'ingbebb kangg.
42018024	Ujeso a nde le a fel he 'imbwee, a kung de le: "Kì yi lè 'ingie kangg ke bendi-ingbebb le bè keb 'uhwo-bell ke Unim le ù kwu Usu ubell.
42018025	Ashi le 'igundu 'ì gbe he ligia uwo 'ì yi pie-pie hwò ashi le undi-ingbebb ù keb 'uhwo-bell ke Unim le ù kwu Usu uma nà."
42018026	Bendi abe be gyo he be bii le: "Fe ayang ù ha be kwu lè likpan 'unyong?"
42018027	Ujeso a fan ābe le: "Biwom abi bendigye be shi ābi mbee ye, Unim u sha ābi pie-pie."
42018028	Ipita a de-e le: "Nde, li tyang biwom bityan puu, fel bendi-utung begang."
42018029	Ujeso a de be le: "Ki ngbebb. Kiwom 'iyang-yang ashi undi a gbe tyang āshi he 'uhwo Kusu Unim, mà 'ì yi ushu or, ungye or, bebwaa or, bebwanam or, átyám or, anam or, mi da amen 'igyang le undi umen ana u kpa lifem hwà abina tyang 'usi-usi he igye i, u be kpe likpan 'unyong angi lı ngyor igye kpamm he igye angi ı be lè há 'ushu."
42018031	Ujeso a ko bendi-utung bema abe lihwo lè be befee gye he ufaa, kung de be le: "Mà gyo, li gya he Ujeruselem he 'ipi ashi biwom puu bı be shi nya a na bendi abe be tye ugie 'isom Unim be fee gbe lè mi Unwaa Undigye.
42018032	Undi u ba kung mi ka bendi abe bè yi 'ubong 'utyan a ye. Bendi bemen i be ba nyan mi, be bia mi, be sho akung wu-m.
42018033	Be ba kpam mi ikwun, be hà gwu-m. He liti angi lekie mi ba tem wum lè he lihwu."
42018034	Ki nung bendi-utung Ujeso lè biwom abin ye. Kiwom ashi igie anyin i ze 'i ma yi he 'undyell lè ha abe. Be ma ngye 'iwom ashi Ujeso u kong gbe lè shi ye.
42018035	Ujeso a ma be fel kpee-kpee he Ujeriko. Uhwua-ashi ken a ma yi kwu he 'ukwo, u nyong 'inyong.
42018036	A gyo bendi gbamm be gbe há. A bii le: "Kibang 'i baa?"
42018037	Be de-e le Ujeso angwu Unazaret u ba lè há.
42018038	U fel gaa le: "Ujeso, igia Udebid, kwu lè beshi ha ami!"
42018039	Bendi abe ha ahe 'ushu be gaa fe-e le ù naa lè 'ihwee. A mbee gaa kangg le: "Igia Udebid, kwu lè beshi ha ami!"
42018040	Ujeso a hà naa, som ko he. He 'unyong ahwu a be hwaa lè he, Ujeso a bii he le:
42018041	"Kibang wo kee le mì shi ka-a?" A de le: "Ukaandi, mi kee le mi mbee ndà."
42018042	Ujeso a de-e le: "Abongale ugang a sha-a wo mbee."
42018043	Nya 'ukwo-ukwo u fel ndà. A pwom Ujeso, u pee Unim. Bendi puu abe be nde ashi 'i shi be pee Unim.
42019001	Ujeso a ma lè gbe he Ujeriko.
42019002	Ki ma yi lè ungikye ken angwu be maa ko le Uzakiyos há. A ma yi ukaandi angwu u kpe ukpanda a; u shi undi-ingbebb.
42019003	A maa kaa he-e ù nde Ujeso, he-e ù ngye 'itaa undi ashi ù yi. A maa nda he ye, likorye bendi be ma sho há kangg, u shi undi ugem a.
42019004	A hà buu gbe tyang liwu bendi abena lè mbo so he ukwan ukaandi angwu be ko le usikamor he-e ù nde Ujeso, bwo 'i ma yi le Ujeso u gba he 'ukwo 'umen ana a.
42019005	Nyong Ujeso a be fel há he 'ipi ukwan ana ù yi, a bel àshì nde Uzakiyos gye há he 'usi. U de-e le: "Uzakiyos, shul be he itang akikye, likorye ha awo ushom na mı lè kwu 'unyin."
42019006	Uzakiyos a shul be he itang nya 'ukwo-ukwo be kong lè Ujeso, u kpe-e lè igor gye he ushu.
42019007	Bendi puu abe be nde ashina be keb inem anemale le ungikye anwun a gbe le u la ngyor he ushom undi-iban.
42019008	Uzakiyos a die lè naa Ujeso he 'ushu de-e le: "Ukaandi, gyo mi. Mi kung biwom bigi puu hwua he biteng bifee; mi kung likwu ken ka bendi-likaa. Gbe mi ma shi undi zī, mi fel hwee undi angwu há bun bee 'ugbe 'ande."
42019009	Ujeso a kung de-e le: "Likpan 'unyong li fel ha bendi abe he ushom ugang anwun 'unyin, likorye wo or wò yi igia Ebraham a.
42019010	Mi Unwaa Undigye, mi be he igye anyin le mî kee àbe be nim, mi kpan ābe a."
42019011	Bendi abe be maa gyo he be maa fel gim le, gbe Ujeso a wu he Ujeruselem wu-wu á na 'i fel 'unyong ahwu Unim ù fel Usu mbee bipi puu. Bwo Ujeso a ma ngye ashi be gim, a kung ityang bun de be he-e ù shi 'ì nung ābe gbe lè 'unyong ahwu Unim ù fel Usu.
42019012	A de le: "Ukaandi ken a ma kam le u gya litan he 'ubong ahwu 'ù yi lè 'igbe kangg hè be bè lè kwu-e 'usu, u hà tem be.
42019013	Mà ukpong u hà gbe, a ko bendi aki bema, bendi lihwo. A ke undi-undi ugaa ukwudi. A hà de be le bè shi ūshī lè únde umen ana kpamm nyong he lè he 'ipi u gye.
42019014	Bendi bema be maa tel he. Be hà som bendi gye há lè de ukaandi angwu u kwu-e 'usu le be kee le ungikye umen i ù kwu usu ubell ye.
42019015	"Mà na or, be ma kwu-e 'usu. A hà tem be he ushu. Nya 'ukwo-ukwo a ko bendi aki bema abe a ma ke be únde le bè be he-e ù nde lifem libell.
42019016	Ukpi-ikwu undi a be de-e le: 'Ukaandi, mi shì ūshī lè ugaa ukwudi angwu wo ma ke-m. Lifem angi li be lè há, lì yi igaa ikwudi lihwo.'
42019017	Átyám a de-e le: 'Wo shi dii. Wò yi undi aki ununung a. Le bwo wo shi aki angi zangg lityam ken, mi sha-a wo fel usu abong lihwo.'
42019018	"Angwu lefee u bé de-e le: 'Ukaandi, lifem angi li be lè he ugaa ukwudi angwu wo ma ke-m lì yi igaa ikwudi idyong.'
42019019	A de anwun le: 'Mi sha-a wo fel usu abong adyong.'
42019020	"Angwu lekie a be. A de atyam le: 'Ukaandi, nde ugaa ukwudi ugang. Mi bua he fe he 'ihwom ndor-a.
42019021	Mi shell-a likorye wò yi ukaa-ukaa. Wo kpā kung biwom lè ha bendi abi bì yi bigang a ye; wo zī biwom bendi likor-likor.'
42019022	Átyám a kung de-e le: 'Wo undi aki ubibi, igie igang igyang na ı be lè libi ka-a. Wo ngye le mì yi ukaa-ukaa. Mi kpā kung bendi biwom abi bì yi bigi a ye; mi zī 'iwom undi likor-likor.
42019023	Kibang a, wo ma te lè únde angwu mi ka-a lè fe he ubank ye? Hang nyong 'ì yi i, mi tem kpa únde ugi lè lifem.'
42019024	"A hà kung de bendi abe be ma yi naa há le: 'Mà kpe kung ugaa ukwudi angwu ù yi lè he ke undi angwu ù yi lè igaa ikwudi lihwo.'
42019025	Be kung de-e le: 'Ukaandi, ufe a fel lè igaa ikwudi lihwo mà.'
42019026	A kung de be le: 'Mi kee le mà ngye le undi uyang-yang angwu ù yi lè 'iwom na Unim u mbee be ke-e he-e ù fel lè shi 'ì go; ukpor undi angwu ù yi lè 'iwom ye, ake ù yi lè ke zangg or, Unim u ba pan kpa kúng he áke.
42019027	Bendi-linaa begi abe be ma kee le mì kwu usu ubell ye nyin, befe, mà be lè be gwu ābe he atong-shi agi.' "
42019028	Ujeso a mbee lè ashi a maa kong nya abwo, a hà gbe tyang ābe ndo he Ujeruselem.
42019029	Nya a na a maa ndo wu he ishokwo Befeji lè Beteni he liten ukwell angwu be ko le Olif, a som bendi-utung bema, abe befee, gye he 'ushu.
42019030	A de be le: "Mà gye he 'ubong ahwu 'ù yi he 'ushu ana. Ma la wa há, ma nda ūshōm 'ukaa-inyia ahwu undi a wa pwom āhwu ngye ye, tyuu há he ungwu likong. Mà pell āhwu be lè hwu.
42019031	Pi undi a bii amen atan-lengi angwu ma pell kung āhwu, mà de-e le 'i fong Atyamen lè hwu."
42019032	Bendi-utung bema bemen befee ana be te lè nde 'iwom 'iyang-yang nya a na Ujeso a de be.
42019033	Nya a na be maa pell ūshōm 'ukaa-inyia ana, bendi abe bè yi lè hwu be bii ābe le 'ibang a, be pell kung āhwu?
42019034	Be fan le: "Ki fong Atyetyan lè hwu."
42019035	Be be lè 'ukaa-inyia ana ke Ujeso. Bendi-utung Ujeso be kung bihwom bibell shī āhwu he item, be kwu Ujeso abwo mbo kwu há.
42019036	Bendi be kung bihwom bibell kie lè 'ukwo lè 'ukwo hè Ujeso ù pwom 'ukaa-inyia gbe há.
42019037	He 'unyong ahwu Ujeso a ma fel kpee-kpee he Ujeruselem he 'ipi be shul ukwell angwu umen be ko le Olif nyin, bendi abe be ma ti kwuo pwom he, be ma keb Unim apeeale lè igor. Be gaa pee he he biwom bikaandi puu abi be ndè.
42019038	Be maa pee le: "Unim ù ke usu 'ukwun angwu u be he lizen lima ufe Atyetyan Unim. Ikwun ì kwu he lifung-atabe; ipee ì kwu ke Unim."
42019039	Iferesis isuso lè há he liwu i kung de Ujeso le: "Ukaandi, de bendi-utung begang bè naa lè 'ihwee."
42019040	Ujeso a de be le: "Mà ngye le gbe bendi aben be kwun atyung, akor a kpa ābe lishi gaa pee Unim."
42019041	Ujeso a mbee die fel kpee-kpee he Ujeruselem a nde 'ubong, u fel kya bendi abe há,
42019042	de le: "Ayang a kpē le ma ngye 'ukwo ahwu mà kung shì be lè ikwun or! Ukpor ma nda āhwu 'anaa-anaa i ye.
42019043	Kunyong 'u ba lè há ahwu bendi-linaa bēmen be be kaa kel-kel fe men le mà nem gbe be he igye ye.
42019044	Be be gwu mbee amen puu, be kem ban biwom puu. Kukor ken or ahwu ma tye uging, ku ba ngyor pwom he 'ipi be pwom āhwu ye, likorye ma ma ngye 'unyong ahwu Unim a som Undi-likpan le he-e ù kpan amen ye."
42019045	Ujeso a gye he afee Ushom Unim lè ndeb lè bendi-ūshī lè há he Ushom Unim wu he igye.
42019046	U de be le be ma fee he 'ushia Unim leěti le Unim a de le be ba ko Ushom uma le 'iteng ashi bendi be kong ha ahe. Ukpor be shi-e a bel 'iteng ashi be ndyell zì 'azi.
42019047	Ujeso a hwua bendi he Ushom Unim mbee ati. Bekaandi abe be shang Unim lè abe be hwua bendi Iten, lè bekaandi abe he 'ubong be kee le be gwa he,
42019048	ukpor be maa nda 'ukwo ahwu be gwu-e ye, likorye bendi puu be gya 'ushu gyo he. Be kee le be gyo he teng likpe ken or ye.
42020001	He liti ken nyong Ujeso a maa hwua bendi he Ushom Unim, u bun 'isom 'inunung de be, bekaandi abe be shang Unim lè abe be hwua bendi Iten, lè abe he 'ubong be be ukem ken hwaa lè he,
42020002	bii he le: "De li, lè hung wo be lè ikeb angi wō-ò shi biwom abi bimen i? Ayang a ka-a ikeb imen i?"
42020003	Ujeso a fan ābe le: "Mi bii amen 'ibibi ken ukpong. Mà de-m,
42020004	Ujon a maa kib bendi he umbwo he ikeb angi Unim â, hà angi undigye á?"
42020005	Be maa fel tyāng lè bende le: "Lì hà fan le ana? Gbe li de le Ujon a kib bendi he umbwo he ikeb Unim a, Ujeso u bii li le fe 'ibang 'i tan lè shi li bong ha Ujon ye?
42020006	Ukpor gbe li de le Ujon a kib bendi he umbwo he ikeb angi undigye a, bendi aben be ba maa akor gwa li, likorye be bong le Ujon u tya ugie 'isom Unim a na afong."
42020007	Be hà kung fan le be ngye he 'ipi ikeb imen ana i be ye.
42020008	Ujeso a de be le: "Mi or mi da amen undi angwu a ke-m ikeb angi mı shi biwom bimen i ye."
42020009	Ujeso a kung de bendi ityang anyin: "Ungikye ususo a ma nam ùtiá, kwan ikwan angi be bung agbe ángi shi 'utyuo. A kung ùtiá ana ke bendi le bè nde gbe lè he. A hà bo ndo litan lè kwu há gbe 'igbe.
42020010	He 'unyong ahwu ikwan anyina i wum, a som ufee uma hwaa lè bendi abe be nde gbe lè ùtiá le ù kpe ūkpō uma be ke-e. Bendi abena be kwu-e kpam, ndó he tem abubwo.
42020011	A mbee som ufee ususo te. Bendi abena be kpam he ikwun, shi-e u fel ibia-ibia, ndó he tem abubwo.
42020012	A mbee som ufee angwu lekie. Be do he ufe or titi, be mbee ndó he.
42020013	Ugyang útia a de le: 'Mì shi ná a? Mi ba som unwaa-gi lityam. Kì shi na ana or, be ba ka he ufe ife.'
42020014	Bendi abe be nde gbe lè ùtiá ana be nde-e, be de bende le: 'Anwun na u be zī lishi lima; mà lì gwu-e hè ùtiá anwun ù fel utyan.'
42020015	Be ndó he lè há útiá, be lè kwu-e gwu." Ujeso a hà bii àbe be gyo he le: "Ugyang utia u nya sha ābe ná a?"
42020016	A tem lè shi fan le: "U la gwa bendi abena tem kpa bendi besuso le bè nde gbe lè ùtiá." Nyong ahwu be gyo ashin, be de le: "Unim ù bong ye."
42020017	Ujeso a nde be kporr, u bii le: "Ashi be ma fee he 'ushia Unim leěti le, 'Kukor ahwu bendi abe be tye ushom be swan āhwu le 'u ngbebb he ushom atyele ye, kufe na 'u tem fel kwu ushom naa genn,' ki ze le ana?
42020018	Undi uyang-yang angwu a mbu pwom nya he likwu 'ukor 'umen ana u ba bun he ātè-ātè. Gbe 'ukor 'umen ana 'u mbu kpǒ he, ku kpò mbyor he."
42020019	Bendi abe be hwua bendi Iten befe lè bekaandi abe be shang Unim be ma kee le be kwa Ujeso nya he abwo-abwo likorye be ngye le a maa bun ityang anyin gba lè befe a. Be maa shell bendi ná be kwu-e.
42020020	Be maa fel kang hè be bè nde libwo kwu-e. Be hà ndyebb abwo ha bendi besuso le bè lè tyua Ujeso hè be bè gyo ashi u kong. Pisoye u fan umbeb hè be bè kwu-e lè ke usu angwu u nde gbe lè 'ubong 'ubell.
42020021	Bendi bemen i be kung de-e le: "Ukaandi, li ngye le biwom abi wo kong lè abi wo hwua bendi bì yi bigyang. Li ngye le bendi puu bè yi-a 'itaa ken, wo hwua bendi puu 'igyang gbe lè 'ukwo Unim.
42020022	De li ashin, Iten ityan i bong le lì tye ukpanda ke Usu ukaandi angwu he Urom à, hà lì tye ke-e ye?"
42020023	Ujeso a ngye beshu bebell, a hà kung de be le:
42020024	"Mà tyung mi ukwudi." Be be lè he, a bii ābe le: "Lìshī ayang lè lizen ayang, be fee fe nyin?"
42020025	Be fan he le: "Angi Usu ukaandi he Urom a." Ujeso a kung de be le: "Gbe 'ì yi ná, ashi 'ì yi ashi Usu, mà kung ke Usu, ashi 'ì yi ashi Unim, mà kung ke Unim."
42020026	Nya he liwu bendi, kì yi lè ashi a kong shang hè be bè kwu-e ye. Be ma fel kwu kporr, ki kwu ābe he 'uhwo ná a fan ābe ashin.
42020027	Bendi Isadusis be bong le undi u wum lè he lihwu ye. Bendi lè he liwu libell be be hwaa lè Ujeso.
42020028	Be de-e le: "Ukaandi, Umosis a ma fee uten ndor li le: 'Gbe undi a hwō tyang ungye faale unwaa, kì yi kpe-kpe le unwanam ù kpebb kung ungye-uhwuu ana hè ūbū ungwende angwu a hwō ù nim ye.'
42020029	He 'unyong 'ususo, ki ma yi lè bengikye bedyong-ifee abe bè yi bebwanam bende. Angwu gbel a kpebb ungye. A hwō tyang he faale unwaa.
42020030	Angwu a pwom lè he, a kpebb kung ungye-uhwuu ana mbee hwō tyang he.
42020031	Angwu lekie 'itaa 'imen. Ki shi fe bebwanam bende bedyong-ifee ana nya 'itaa ken. Puu ubell undi-undi a kpebb he hwō tyang he faale unwaa.
42020032	Angwu ungingye a hà hwō.
42020033	He 'unyong ahwu be bé wum lè he lihwu, ungingye anwun u ba kwa ungye ayang a, bwo befe a puu bedyong-ifee be kpebb he, hwō tyang he?"
42020034	Ujeso a fan ābe le: "Bengikye abe he igye anyin be kpebb bengye, bengingye be gye abee.
42020035	Ukpor bendi abe be kpè le be wum lè he lihwu abe be bé kwu he igye angi ı be lè há, bè tem ba bee abee ye.
42020036	Be ba fel nya a na idengell Unim a, be hwa ye likorye ná bebwaa Unim be wum lè he lihwu.
42020037	Umosis a tyung nwongg le bendi be ba wum lè he lihwu. He 'iteng 'ushia ashi a fee gbe lè ùkwán angwu 'inde 'i maa mor a ko Atyetyan le Unim angwu Ebraham, lè Azik lè Ujekob.
42020038	He 'unyong ahwu a kong ashin, bendi bemen ana be hwō he agwo mà, ukpor bè yi bewum he ashi Unim. Ashin 'i tyung le ù yi Unim bendi abe bè yi bewum ngyor igye a."
42020039	Bendi besuso abe be hwua bendi Iten be de-e le: "Ukaandi, wo fan nya dell-dell."
42020040	Be maa tem mba lityam bii he bibibi ye.
42020041	Ujeso a bii ābe le: "Ki nya tan ná a, be de le Ukristi a fel igia Udebid?
42020042	Be fee he 'ushia Usam le Udebid a kong le: 'Unim a de Atyagi le ù be kwu ha ahe 'ubwo lizen
42020043	kpamm u gbe tem bendi-linaa bema abee fe he itang.'
42020044	Udebid a ko Ukristi le Atyam. Ná 'ì nya shi Ukristi u tem fel igia ima?"
42020045	Nya a na bendi abe be sho há be maa gyo Ujeso, a de bendi-utung bema le:
42020046	"Mà baa 'uhwo-men lè ha bendi abe be hwua bendi Iten. Ki nyin ābe le bè shī agbada tan he 'ate hè bendi bè ko ābe le bekaandi. Be kee bidem abi be ndor bekaandi bendi he ishom angi be kwu liwu or, he bipam or.
42020047	Be kpa bengye-uhwuu biwom za. Be kong ha Unim gba 'igbe hè bendi bè de le bè yi bendi benunung a. Be ba kpa 'ingie hwà bendi abe be teng puu."
42021001	Ujeso a ma bel àshì nde ná bendi-ingbebb be be lè únde ubell fe he 'igbor ashi be fe únde he Ushom Unim.
42021002	A mbee ndè ungye-uhwuu angwu ù yi likaa-likaa a be lè ideli ifee fe há.
42021003	A hà de le: "Mí-ì de men 'igyang, ungye-uhwuu angwu ù yi likaa-likaa nyin, a ke hwò bendi abe be teng puu.
42021004	Bendi abe be teng be già igia be ke, ukpor undi-likaa anwun a kung 'iwom ashi 'i teng le ù ndyebb lizi or, be ke puu."
42021005	Bendi besuso be maa kong gba lè 'itaa be tye Ushom Unim a ngbebb. Be kong gbe lè akor angi be kung shi-e lè beke abe be ke. Ujeso a hà kung de be le:
42021006	"Kunyong 'u ba lè há ahwu ushom angwu ma nde i u be gyebb, kukor ken or 'u tem be ngyor pwom he 'ipi be pwom āhwu ye. A ba gyebb wa he itang puu."
42021007	Be bii he le: "Ukaandi, kunyong ahwu yang 'iwom ashin 'ı be shi? Kibang 'iwom ashi 'ı be shi tyung li le 'unyong ahwu 'iwom ashin 'ı shi 'u fel?"
42021008	Ujeso a de le: "Mà baa teng undi u lam amen. Bebwaa-isom gbamm be ba ba he lizen ligi, da le bè yi Ukristi a, kunyong 'u fel mà. Mà shī be pwom ābe ye.
42021009	Mà shell he 'unyong ahwu ma gyo gbe lè bekye lè ànaà ye. Kì yi kpe-kpe le abin bì shi, ukpor umbee-likel ati igye anyin a wa fel ye."
42021010	A gye 'ushu de be le: "Abong-abong a ba ndo ha bende; ufam-ufam u be ndo ha bende.
42021011	Isun i ba kwuo mbee bipi; itung i be ndo bendi kangg; angmam angi a gbe undi a ba kwa mbee bipi. Biwom bibibi lè abi bı shi bendi be fel shell bi ba kwa he 'usi.
42021012	"Mà ukpong biwom abin puu bi hà shi mbee, bendi be ba kwa amen, be ke men 'ingie. Be ba kung amen ka bekaandi hè be bè maa amen ushe he ishom ibell angi be kwu liwu. Be fa amen he igaadye. Be ba ta lè men la hwaa lè besu lè bekaandi he 'uhwo 'ugi.
42021013	Ashin 'i ba kwa libwo ka amen le mà bun 'isom 'inunung de be.
42021014	Igim ì kwu amen kpatiaa, mà fel waa ufung gbe lè 'itaa ashi ma lè maa ushe ye,
42021015	likorye mi ba ka amen igie angi dangg hè bendi-linaa bēmen bè be hwò amen or, ngwu bè swan igie īmen or ye.
42021016	Betyamen or, bendamen or, bebwandamen or, behwan-men or, bedim-men or, be ba kung amen ka le bè gwu, be be gwu amen besuso.
42021017	Bendi puu be ba tel amen he 'uhwo 'ugi.
42021018	Ukpor udal ugil ūmen ken or u waa nim ye.
42021019	Mà ngyor naa genn hè men mà be kwu lè likpan 'unyong."
42021020	Ujeso a mbee kong le: "He 'unyong ahwu ma be nde ishogya ı kaa kel-kel fe Ujeruselem ma ngye le baa be ban he.
42021021	Nya he 'unyong 'umen ana bendi abe bè yi he 'ubong Ujudia bè buu gye he ikwell 'usi. Bendi abe bè yi he Ujeruselem bè buu lè há, bendi abe bè yi he igye bè tem gye he Ujeruselem ye.
42021022	Kunyong 'umen ana 'u ba kwa 'unyong 'ingie a, hè abi be fee fe he 'ushia Unim leěti bì shi nya a na be fee.
42021023	Há he 'unyong 'umen ana ki ba kwa 'ibibi ka bengingye azam lè abe bè yi lè bebwaa he abwo. Kingie 'ikaandi 'i ba kwa hen he 'ubong 'ūmen; ingywo Unim i ba kwa ha bendi bemen i.
42021024	Bendi-linaa be ba gwa besuso he 'ukye, be be kwu besuso gye lè be he abwo lifee mbee abong. Bendi abe be ngye Unim ye be ba ngwee Ujeruselem kpa kung he kpamm 'unyong bēndi bemen abe be ngye Unim ye i 'u gbe mbee."
42021025	"Bitaa bi ba fem he libwee lè 'ufell lè ikpen. Àtyám bendi abe he abong puu he igye i a ba ngyor ābe he 'usi-usi-usi, be be shell 'ihwee ashi umbwo ukaandi u hwee kangg. Bè nem ba ngya ná be shi or ye.
42021026	Kushell 'u ba kwun bendi abwo nya a na be kwu nyong 'iwom ashi 'i ndo shi he igye anyin, likorye ikeb angi he 'usi i paa he abwo.
42021027	Bendi be ba nda-m mi Unwaa Undigye, mi ba lè he 'usi lè ikeb lè 'ikung-gbo.
42021028	He 'unyong ahwu biwom abin bı keb ashele mà bo 'inaa nde àshì gye he 'usi likorye 'unyong ahwu Unim u be kpan amen 'u fel he abwo."
42021029	Ujeso a hà de bendi-utung bema ityang le: "Mà gim gbe lè ùkwán angwu be ko le ufik lè ìkwán angi i teng puu.
42021030	He 'unyong ahwu ma nde ngi i ndo hwaa ashia a, ma ngya le 'ifong 'i ndo shul.
42021031	Kitaa a ken, kunyong ahwu ma nde biwom abin bı shi, ma ngye le Unim u ndo fem Kusu 'uma he igye.
42021032	"Mi da amen 'igyang a le biwom abin puu bi ba sha mà ukpong ugbe bendi abe bè yi he igye 'unyin i u hà be hwō mbee.
42021033	Lifung-atabe lè igye bi ba mbee, ukpor igie igi ife ì hà ndo mbee ye, i kwa ngyor igye kpamm."
42021034	"Mà baa 'uhwo-men, ma tyang bipam, lè bingwungwo lè biwom igye anyin bi kpe kung àtyám āmen ye. Gbe ma baa ye, liti limen ana li ba tya amen imbul
42021035	ná 'ikpamkpor. Liti limen ana li ba hwaa lè bendi puu mbee igye.
42021036	Mà kwu lè 'akang, ma kong ha Unim mbee 'unyong hè men mà be kwu lè ikeb hwò biwom puu abi bı be shi, ma naa he ashi agi mi Unwaa Undigye mbee."
42021037	Ujeso a maa kung ati amen ana hwua bendi he Ushom Unim. Nyong likwulukwu li gyebb, u tem gye he ukwell angwu be ko le Olif lè ngyor há.
42021038	Ashi a taa leèti-leèti, bendi be ngywà gya he Ushom Unim la gyo he.
42022001	Kunyong 'u ma fel kpee-kpee le bè shi 'ipam ashi be zi ibred angi i mbwee ye, ashi be ko le Kipam Agbele-gyong.
42022002	Bekaandi abe be shang Unim lè abe be hwua bendi Iten be maa shell bendi. He ashina be maa kee 'ukwo ahwu be kwu Ujeso gwu he 'undyell.
42022003	Usetan a ma kpe kung lityam Ujudas angwu be mbee ko le Isikariyot, angwu a ma yi he liwu bendi-utung Ujeso, bendi lihwo lè be befee.
42022004	Ujudas a lè hwaa lè bekaandi abe be shang Unim lè bekaandi bendi abe be kang Ushom Unim, he-e ù kong ha abe gbe lè 'itaa u be ndyebb Ujeso zi ha abe.
42022005	Be ma fel lè igor, be ke-e úkyébb le be ba ka he únde.
42022006	Ujudas a bong, u fel kee 'ukwo ahwu u kwu Ujeso ke be hè bendi bè ngye gbe lè shi ye.
42022007	Nya he 'unyong ahwu be maa zī ibred angi i mbwee ye ana, liti li hà fel angi be gwu inwaa itia angi Kipam Agbele-gyong.
42022008	Ujeso a som Ipita lè Ujon gye he igye. A de be le: "Mà lè kam li Kipam Agbele-gyong hè li lì zī."
42022009	Be bii he le, he hung a kee le bè kwu shi Kipam Agbele-gyong?
42022010	A de be le: "Mà gyo. Nya a na ma gye he lifung-ushu, ma la kpee ha ungikye ken angwu a so 'ishang umbwo. Mà pwom he gye he ushaale angwu u gye.
42022011	Mà lè de ugyang ushaale le ukaandi a bii le ushom angwu hung nyin befe lè bendi-utung bema be be kwu shi Kipam Agbele-gyong?
42022012	Nyin u tyung amen 'ipo ashi 'i dyam he ushom 'usi ashi be kam biwom ndor há. Mà lè shi lizi ndor há."
42022013	Be bo lè nde biwom puu nya a na Ujeso a de be. Be shi lizi angi be zī he Kipam Agbele-gyong.
42022014	Kunyong 'u fel há, Ujeso a kwu ko utung ha bebwaa-isom bema abe lihwo lè be befee hè be bè zī lizi.
42022015	A de be le: "Mì yi lè 'igyor kangg le mi za Kipam Agbele-gyong utung ha amen mà ukpong mi hà kpe 'ingie.
42022016	Mi da amen le, mì tem ba sha 'ipam ashin ye kpamm atan-lengi 'ipam 'imen i u shi he 'unyong ahwu Unim u fel Usu bendi puu."
42022017	Ujeso a hà kpe ugbaala kwu he 'ubwo pee Unim. A de le: "Mà kpe ngwo teng ke bende.
42022018	Mi da amen le kung lè há 'unyin, mì tem ngwa udung agbe ukwan anwun ye kpamm Unim u fel Usu mbee bipi puu."
42022019	A hà kpe ibred kwu he abwo, mbee pee Unim. A kung ibred bun ibun ibun ibun ke be. U de be le: "Ashin na 'ì yi agwo agi [ angi mı bun ke he 'uhwo 'umen. Mà gye 'ushu shi ashi mi shi hè men mà well gbe lè mi."
42022020	Be zī lizi puu, a kung ugbaala 'utyuo ke be 'itaa ken. U de be le: "Ugbaala anwun u tyung 'iwom 'ifufe ashi Unim a kong ndor le u sha ka amen gbe he anung agi angi mi wu ke men.]
42022021	Mà gyo! Undi angwu a ndyebb mi zi ù yi hen he itebul utung ha ami.
42022022	Mi Unwaa Undigye, mi hwa ná Unim a kong a. Ukpor 'i ba kwa 'ibibi ka undi angwu a ndyebb mi zi."
42022023	Be keb bende abiale le ayang he liwu libell ù nya be shi 'imen i?
42022024	Bendi-utung Ujeso be hà keb be kin undi angwu u be kwu ukaandi hwò puu he liwu libell.
42022025	Ujeso a kung de be le: "Besu abe he igye anyin bè yi lè ikeb hwò bendi bebell; be ko 'uhwo-bell le bedim bendi bemen ana.
42022026	Ukpor men mà yi 'itaa ana a ye. Men ufe, undi angwu ù yi ukaandi hwò puu ù kwu ná unwani nà. Undi angwu ù yi atie-lishi ūmen ù kwu ná uboyi.
42022027	Undi angwu ù yi kwu ko u zi lizi befe lè undi angwu u kung lizi ke-e, angwu ayang a dyam hwò? Undi angwu a kwu ko a. Ukpor mi-ì yi utung ha amen ná undi angwu u kung lizi ke nà.
42022028	Mā ngyor kwu utung ha ami he 'unyong ahwu mí kpe bingie.
42022029	Nya a na Atyagi a ke-m ikeb le mì nde gbe lè bendi, na mi or titi mı ke men 'itaa ikeb imen ana.
42022030	Men ma ba za bizizi, ma ngwo bingwungwo utung ha ami he Kiteng-usu 'igi. Ma be kwu he bidem 'usu maa ashi Izwell angi lihwo lè ngi afee ushe."
42022031	Ujeso a kung Ipita ko le Usaimun, u de-e le: "Usetan a kpe ikeb le he-e ù gil amen puu ná undi-utia u puu ityungkafa.
42022032	Ukpor mi kong ha Unim ka-a, awo Usaimun, le wò tyang abongale ye. He 'unyong ahwu wo be tem hwaa lè mi, wo fe bebwanaa ingie."
42022033	Ipita a kung de-e le: "Atyagi, mi kam le mi gya igaadye or, mi hwō or utung ha awo."
42022034	Ujeso a kung de-e le: "Ipita, mî da-a le 'unyin wo swan 'ugbe 'akie le wo ngye-m ye mà ukpong 'igia ukwuo 'i hà ko."
42022035	Ujeso a kung bii ābe nya puu le: "He 'unyong ahwu mi ma som amen gye he igye faale ibam únde lè ibam lizi lè ikwob abee, kiwom 'i ma baa amen há a?" Be fan he le: "Kiwom ken or 'i ma baa li ye."
42022036	Ujeso a de be le: "Kanaa-anaa i ufe angwu ù yi lè ibam unde or, ibam lizi or, ù kung ābi. Undi angwu ù yi lè 'ashwia ye ù waa aliga ama ndyebb zi he-e ù ndyebb 'ashwia.
42022037	Mà ngye dangg le ashi be ma fee he 'ushia Unim leěti le, 'Be bo he fe he liwu bendi-iban,' ki ba sha fa-m. Kiwom ashi be ma fee gbe lè mi 'i ndo sha."
42022038	Bendi-utung bema be kung de-e le: "Atyetyan, nde lishwia lì yi i lifee." A de be le: "Anyina li kpè."
42022039	Ujeso a kung bo gye he ukwell angwu be ko le Olif nya a na u shaa shi. Bendi-utung bema be gbe utung ha ahe.
42022040	A lè wu há, a de be le: "Mà kong ha Unim hè men mà mbu he ugilale ye."
42022041	A gbe tyang ābe nya lè 'igbe ná hang undi u maa 'ukor 'u lè mbu. A bel tim anung he itang keb akongale ha Unim.
42022042	A de le: "Ada, gbe 'ì yi he ugim ugang a, wo kung 'ingie ashin lè ha ami. Kì shi ná mi-i kee a ye, ukpor kì shi ná wo-o kee a."[
42022043	Udengell Unim a be lè he lifung-atabe be hwaa lè he, u fe-e ingie.
42022044	Ujeso a maa fel kong ha Unim kangg likorye a ma yi lè 'utor he lityam kangg. Kushi ahwu 'u maa nung lè ha ahe 'uhwo 'u ma yi ná anung.]
42022045	A bo 'inaa lè he 'ipi u kong ha Unim lè hwaa lè bendi-utung bema. A nde be be mbu 'unde, be ma yi lè 'imbwee kangg.
42022046	A bii ābe le: "Ma mbwa 'unde â? Mà bo 'inaa kong ha Unim hè men mà mbu he ugilale ye."
42022047	Nya a na Ujeso a maa so-i kong ashin, bendi gbamm be be. Ujudas angwu a ma yi he liwu bendi-utung bema abe lihwo lè be befee a maa teng ābe. A be gbe lè hwaa lè Ujeso he-e ù gaa he lè uko.
42022048	Ujeso a hà de-e le: "Ujudas, wo gaa mi tyung 'itaa le wo ndyebb i-mi, Unwaa Undigye, zi â?"
42022049	Bendi-utung bema abe be teng be nde ashi 'i laa shi, be bii Ujeso le: "Atyetyan, lì kpi undi 'ashwia a?"
42022050	Undi-utung Ujeso ken a kung 'ashwia kpi shia ungikye ken 'utyung ahwu lizen. Ungikye umen ana a maa sha Usu bekaandi abe be shang Unim a aki.
42022051	Ujeso a kung de le: "Taa!" A kung 'ubwo tyua ungikye anwuna há he 'ibaa 'utyung, u mbee he.
42022052	Ujeso a hà kong ha bekaandi abe be shang Unim lè bekaandi bendi abe be kang Ushom Unim lè bekaandi abe he 'ubong abe be be hè be bè kwu-e. A de le: "Mì yi uzi a, ma be le ma kwu-m lè lishwia lè ìkwán he abwo a?
42022053	Mi maa kwa utung ha amen he Ushom Unim mbee ati, ukpor ma kaa le ma kwu-m ye. Kunyong ahwun 'u fel 'ūmen a, nyong ahwu Usetan, usu 'ifufebb, u tyung ikeb ima."
42022054	Bendi abena be kwu Ujeso gye lè he he ushom Úsu bekaandi abe be shang Unim. Ipita a maa fel tan pwom he lè há item 'igbe-igbe.
42022055	Be ma hwee 'inde he 'udyan ushaale. Ipita a lè kwu u gwee 'inde há utung ha bendi.
42022056	Unwaasul angwu u shi aki há a nde Ipita kwu gwaa ha 'inde. A naa nde-e kporr, kung kong le: "Ungikye anwun or titi a ma yi utung ha Ujeso."
42022057	Ipita a de le: "Unwaasul, mi ngye-e or ye."
42022058	He 'anwaa 'unyong zangg ungikye ususo a nde-e, a de le: "Wo or titi wò yi he liwu bendi-utung bema." Ipita a de le: "Dia. Mi a ye."
42022059	Awa ken a gbe, ungikye ususo a kwell fe-e le: "Kì yi 'igyang a le ungikye anwun a ma yi utung ha Ujeso a, likorye ufe or titi u ba lè he Ugalili a."
42022060	Ipita a de le: "Mi hà ngye angwu wo kong ana or ye." Nya a na a maa so-i kong ashin, kigia ukwuo 'i kung ko.
42022061	Ujeso a bel àshì nde Ipita kporr. Ipita a kung well igie angi Atyam a de-e le nyin u swan 'ugbe 'akie le a ngye-e ye mà ukpong kigia ukwuo 'i hà ko.
42022062	Ipita a kung gbe lè há lè ki kangg.
42022063	Bengikye abe be maa kang Ujeso be nyan he, be kung 'ihwom bua he he ashi, be tim he bishwia. Be de-e le ù shob undi angwu a tim he.
42022065	Be kong biwom gbamm bia he.
42022066	Ashi a taa, bekaandi abe he 'ubong lè abe be shang Unim lè abe be hwua bendi Iten be lè kpee ukem. Be te lè Ujeso lè hwaa lè be.
42022067	Be kung bii le: "Wò yi Ukristi â? Fan li." Á fan ābe le: "Gbe mi de men or, ma ba bong ye.
42022068	Gbe mi bii amen 'ibibi or, ma fan mi áshi ye.
42022069	Ukpor kung lè he 'unyong 'umen i gye 'ushu mi, Unwaa Undigye, mi kwa he 'ubwo lizen Unim angwu ù yi lè ikeb puu."
42022070	Befe be bii he le: "Ashin 'i ze le wò yi Unwaa Unim â?" A fan ābe le: "Ma kong nya dell-dell."
42022071	Be de le: "Li nem kee ushada ye. Bel-agyang li gyo ashi 'i be lè ha ahe ungwu."
42023001	Bendi bemen ana puu be bo 'inaa te lè Ujeso lè hwaa lè Upalet.
42023002	Be lè wu há, be keb akongale fe Ujeso le: "Li gyo ungikye anwun u hwua bendi biwom abi bì yi kpa-kpa ye. U da bendi le bè tem tye ukpanda ke Usu ukaandi angwu he Urom ye. U de le ufe ù yi usu angwu be ko le Ukristi a."
42023003	Upalet a hà kung bii he le: "Wò yi usu Ijuus â?" Ujeso a fan he le: "Kitaa ashina na wo kong."
42023004	Upalet a kung de bekaandi abe be shang Unim lè liwu bendi abena le, a nde 'ibibi ashi ungikye anwun a shi, he-e ù de le bè gwu-e ye.
42023005	Be fel kong gbe gyong le: "Biwom abi u hwua bendi na bı be lè linaa. A kpi 'imen ashin lè he Ugalili a mbee Ujudia ana. Kanaa-anaa i a fel ha abel nyin."
42023006	Upalet a ma gyo ashina gyo-gyo, a kung bii le ungikye anwun ù yi Ugalili â?
42023007	Be bong. A hà ngye le Ujeso u ba lè há 'igie 'imen ashi Uherod ù yi usu ana á. Upalet a de le bè te lè Ujeso lè hwaa lè Uherod angwu a ma yi he Ujeruselem há 'unyong 'umen ana titi.
42023008	Uherod a nde Ujeso, a fel lè igor kangg likorye a gyo gbe lè he. Ki gbe 'igbe ná a keb u kee le hang a nde-e likorye ù yi lè 'igyor le he-e ù nde 'ikwele-uhwo ashi Ujeso u shi.
42023009	Uherod a ma bii Ujeso bibibi gbamm, ukpor Ujeso a ma fan he likpe ken or ye.
42023010	Bekaandi abe be shang Unim lè abe be hwua bendi Iten be die te he 'ushu lè naa maa ushe kangg fe Ujeso.
42023011	Uherod lè ishogya ima be nyan Ujeso, be shi-e u fel ilaa-ilaa. Be kung aliga angi a ngbebb 'unung kangg shi-e. Uherod a hà tem lè he som lè hwaa lè Upalet.
42023012	Nya he liti limen ana na Uherod befe lè Upalet be ma fel bedim bende. Ki shi le be ma yi bendi-linaa bende a kpamm lè he item.
42023013	Upalet a ma ko bekaandi abe be shang Unim lè abe he 'ubong lè bendi abe be teng be he 'iteng ken.
42023014	A de be le: "Má be lè ungikye anwun hwaa lè mi le ù hwua bendi biwom abi bì yi kpa-kpa a ye. Mi shun likong lima he ashi āmen puu; mi nde le a zī libi he biwom abi ma de le a shi ana ye.
42023015	Uherod or a nde le a zī libi ye a, fe a tem lè he som ke hwaa lè bel. Má ngye le ungikye anwun a shi 'iwom ashi 'ì yi le bè gwu-e ye.
42023016	Mi da undi ù kpam he, mi tyang he abwo he-e ù gye."[
42023017	He 'unyong 'uyang-yang ahwu be shi Kipam Agbele-gyong Upalet u shii tyang undi igaadye ken abwo angwu bendi Ijuus be waa le ù tyang he.]
42023018	Liwu bendi anyin li keb agaale utung-utung le: "Gwu-e, waa Ubarabas hwan tyang abwo."
42023019	Be ma fe Ubarabas he igaadye he 'uhwo linaa lè undi angwu be ma gwu nya he 'ubong.
42023020	Upalet a kee le u tyang Ujeso a abwo. A hà mbee kong ha abe 'itaa ken.
42023021	Ukpor be mbee gaa de-e le: "Maa he bee he 'ikpakpaa. Maa gwu-e!"
42023022	Upalet a mbee bii ābe 'ugbe ahwu lekie le: "Kibang 'ibibi ashi a shi? Mi nde 'ibibi ashi a shi ngwu mì gwu-e ye. Mi da undi le ù kpam he, mi tyang he abwo he-e ù gye."
42023023	Be gye 'ushu mbee lingmam libell puu gaa kangg le bè maa Ujeso bee he 'ikpakpaa. Be gaa nya nya nya 'igegaa 'ibell 'i kpo hwò usu.
42023024	Upalet a hà tang ushe Ujeso ná be kee.
42023025	Undi angwu be waa, a tyang he abwo. Undi umen i na be ma fe-e he igaadye he 'uhwo linaa lè undi angwu be ma gwu nya. A kung Ujeso ufe ke be le bè shi-e ashi be kee.
42023026	Be kpe Ujeso gbe lè he. Be lè kpee lè ungikye angwu be ko le Usaimun. A ma yi 'ubong Usarin a. A maa ba lè he libeb, u nda àshì gya he ushaale. Be kwu-e kung 'ikpakpaa so-e le ù so pwom Ujeso.
42023027	Bendi be ma ti kwuo pwom he. Bengingye abe be ma yi há he liwu limen ana be maa kya, be mbwee kangg he 'uhwo 'uma.
42023028	Ujeso a bel àshì nde be. A de be le: "Bengingye abe lè he Ujeruselem, mà ki-m mi a ye. Mà ki 'uhwo-men lè bebwaa-men hwan,
42023029	likorye 'unyong 'u ba lè há ahwu bendi be fel be de le: 'Bengye-ukwom lè abe be wa hwan ngye ye, be ke bebwaa àbí ye, befe aben unwaa-bell.'
42023030	Kunyong 'umen ana na bendi be fel be de ikwell le: 'Mà mbu shí li.' Be de bigugo le: 'Mà ndyell li.'
42023031	Gbe 'imen ashin 'ı be shi i-mi angwu mì yi ná ùkwán ukwun or, ki nya ba sha amen abe mà yi ná ùkwán unwom ná a?"
42023032	Be ma be lè bendi befee abe be bia iten le bê gwu utung ha Ujeso.
42023033	Be ma be fel he 'iteng ashi be ko le 'iteng 'ikpukpo lishi, be hà kung Ujeso maa bee he 'ikpakpaa. Be kung bendi abe be bia iten befee ana, maa angwu ken bee he 'ikpakpaa lè ha ahe 'ubwo lizen, be maa angwell lè ha ahe limbell.
42023034	Ujeso a de le: "Atyagi, tyang ke bendi abena! Be ngye ashi be shi ye a." Ishogya i kung inditen ima hwua ke bende gbe he isasa atyele.
42023035	Bendi be ma naa nde ná bekaandi Ijuus be nyan Ujeso le: "A kpan bendi; gbe ù yi Ukristi, Undi-likpan angwu Unim a waa som a, ù kpan 'uhwo-ma."
42023036	Ishogya or i ma nyan he. I die lè 'imia 'utyuo ke-e.
42023037	I de-e le gbe ù yi Usu Ijuus a, ù kpan 'uhwo-ma.
42023038	Be ma fee fe-e nya 'usi 'ikpakpaa le: "Anwun na ù yi Usu Ijuus."
42023039	Undi angwu ken angwu be maa bee utung ha ahe a keb u fel bia he le: "Wò nem yi Ukristi a ye a? Kpan 'uhwo-gang, wo kpan li bel or titi."
42023040	Angwell a ben he le: "Wo shell Unim or ye a? Bwó lı kpe 'ingie a ken a.
42023041	Bel ufe, 'ityan 'ì yi dell-dell likorye li kpa 'ingie he 'iwom ashi li shi a. Ukpor ufe a shi 'iwom 'i ban ye."
42023042	A kung de Ujeso le: "Ukaandi, well mi he 'unyong ahwu wo be fel Usu."
42023043	Ujeso a de-e le: "Mi ka-a úkyébb le 'unyin wo kwa utung ha ami he 'ipi igor ashi be ko le Uparadas."
42023044	He libwee 'udyan lishi, kifufebb 'i ma kpam nim libwee, gye kpenn he 'ubong 'umen ana kpamm lè kwom he inde ikie lè ishu likwulukwu.
42023045	Nya a na libwee li ma gye 'ifufebb, kihwom 'ikaandi ashi be ma tye tang 'ipo he Ushom Unim 'i ma gie bigie bifee.
42023046	Ujeso a kùng kangg kong le: "Atyagi, mi kung 'ūnyōng 'ugi fa-a he 'ubwo." A kung hwō.
42023047	Ukaandi ishogya a nde ashi 'i shi. A pee Unim, u de le ungikye umen i ù yi undi ununung a 'igyang.
42023048	He 'unyong ahwu bendi abe be sho há be nde inde, be nde ashi 'i shi, be so abwo he lishi tem gye he ushaale.
42023049	Bendi gbamm abe be ma ngye Ujeso lè bengingye abe be ma fe utung ha ahe lè he Ugalili be ma naa 'igbe-igbe, be nda biwom bimen i.
42023050	Ki ma yi lè ungikye ken angwu be ko le Ujosef. U shi lishi Ijuus angi be ko le Alimatia a. Ù yi he liwu bikem ukoto. A ma yi undi ununung angwu a maa ndor lishi he 'unyong ahwu Unim u be kwu Usu bendi puu. Mà na a ma yi he liwu bendi abe be ma tim lihwu Ujeso or, a ma bong lihwu lima ye.
42023052	He 'unyong ahwu Ujeso a hwō, Ujosef a lè hwaa lè Upalet tim he anung le ù kung likwom Ujeso ke-e. Upalet a bong.
42023053	Ujosef a lè shul likwom Ujeso lè há 'ikpakpaa, kung 'ihwom 'ifung ashi 'i ngbebb 'unung, nii Ujeso te lè he lè ngi he likwun angi be ma tem he 'ukor. Be ma wa ngi undi há he likwun limen ana ngye ye.
42023054	Liti limen ana na be kam nyong liti uwell Ijuus angi li maa ndo kpi.
42023055	Bengingye abe be ma be utung ha Ujeso lè he Ugalili, be ma pwom Ujosef lè nde likwun, be mbee nde 'itaa be ngi-e.
42023056	Be hà tem gye he ushu lè shi behwu abe be nung nyin hè be bè lè wu-e. He liti uwell Ijuus be sho 'unyong nya a na Iten ibell i kong.
42024001	He ukpi-ikwu liti utyong Beke he ashi liti bengingye abena be bo lè behwu abe be nung nyin abe be shi, gye há he likwun.
42024002	Be lè nde 'ukor 'u buu lè he ungwu likwun.
42024003	Be shul gye há afee, ukpor be nde likwom Atyetyan Ujeso ye.
42024004	Kikekaa 'i kaa ābe. Be ngyor naa há kporr, be fel tyang ná likwom lima li shi. Be nde bengikye befee abe be shī aliga angi a taa ngyal-ngyal-ngyal, be fem naa ha ahe há imbul-imbul.
42024005	Bengingye ana be ma fel he 'ushell, be keb atong-shi he itang. Bengikye abena be kung bii ābe le: "Kibang a, ma shun undi angwu ù yi uwum he 'ipi akwom a kwu?
42024006	Ù yi hen ye. A wum lè he lihwu. Mà well ashi a ma de men he 'unyong ahwu a ma so utung ha amen he Ugalili.
42024007	A ma de le 'ì yi kpe-kpe le ufe Unwaa Undigye ù fel he abwo bendi-iban, be maa gwu-e bee he 'ikpakpaa. He ati akie u wum lè he lihwu."
42024008	Bengingye abena be hà well igie ima.
42024009	Be tem lè há likwun lè de bebwaa-isom Ujeso abe be teng lihwo lè he ken, be de bendi puu abe be teng biwom bimen i puu.
42024010	Umeri Umadelen lè Ujohana lè Umeri, anam Ujems, lè bengingye abe be teng na be ma de bebwaa-isom Ujeso biwom bimen i.
42024011	Bebwaa-isom Ujeso be maa kong le bengingye aben be kong ukong-likor a. Be bong àshi be kong ye.
42024012	Ukpor Ipita a ma buu gye há likwun lè nii nde gye he afee. A nde 'iwom 'isuso pel ha bihwom likwom ye. A tem gye he ushu lè atyāngale gbe lè ashi 'i shi.
42024013	Nya he liti limen ana bendi befee lè he liwu bendi abe be ma pwom Ujeso be maa nda àshì gya he lishi 'ubong angi be ko le Imayes. Kung lè he Ujeruselem gye há 'ì yi mbee ilamba idyong-ifee.
42024014	Be maa kong ha bende gba lè biwom puu bimen abi bi shi i.
42024015	Nya a na be maa kong te lè 'ukwo, Ujeso ugyang a die ngie ābe, u fel tan utung ha abe.
42024016	Be nde-e, ukpor be shob he ye.
42024017	Ujeso a bii ābe le: "Ma kong 'ibang a ha bende ta lè 'ukwo?" Be bel naa lè 'ushu 'imbwee-imbwee.
42024018	Undi ken angwu be maa ko le Ukeliyopas a kung de-e le: "Mi gim le wo-wo na wò kee-kee yi ugaandi he Ujeruselem angwu a ngye biwom abi bi shi há he ati amen i ye."
42024019	Ujeso a kung bii he le: "Bibang biwom a?" Be fan he le: "Biwom abi bi shi Ujeso angwu he Unazaret a. Ungikye umen i a ma yi undi angwu u tye ugie 'isom Unim a. Unim lè bendi puu be bong le ù yi lè ikeb he likong or, he aki ashele or.
42024020	Ukpor bekaandi betyan abe be shang Unim lè abe he 'ubong be kung he ke le bè maa ushe le bè gwu-e. Be maa he bee he 'ikpakpaa.
42024021	Bel li maa ndor lishi le ufe na u be kpan bendi Izwell. Fem ashina tyang, ki fel ati akie 'unyin ná ashin 'i shi.
42024022	Bengingye besuso lè he liwu lityan be shi 'i kwu li he 'uhwo. Be bo he ashi liti gye há he likwun lima,
42024023	ukpor be nde likwom lima ye. Be tem be de li le be nde idengell Unim, i de be le a wum mà.
42024024	Bendi besuso lè ha abel liwu be mbee lè nde likwun nya a na abe bengingye be kong. Be nde-e ye."
42024025	Ujeso a hà kung de be le: "Mà yi kpel-ye. Ma shwie bong biwom puu abi bendi abe be tye ugie 'isom Unim be kong ye.
42024026	Ki ma yi kpe-kpe le Ukristi ù kpe bingie bimen i, ù hà fel usu."
42024027	Ujeso a hà bun de be biwom abi be ma fee fe he ashia Unim gbe lè he. A ma kpi lè ashia Umosis be he ashia bendi abe be tye ugie 'isom Unim puu.
42024028	Nyong be fel kpee-kpee ha lishi 'ubong angi be maa gye, Ujeso a tyung likpe agyele 'ushu.
42024029	Be swan gbangg le ù gye ye, ù kwu ha abe há kpe-kpe likorye libwee li ngwee, kifufebb 'i ndo gya. A kung gbe lè kwu utung ha abe.
42024030	A lè kwu he-e ù zī lizi utung ha abe, u kung ibred kwu he abwo, u pee Unim, u hà kung āngi bun ke be.
42024031	Atong-shi abell a mà buu, be nde shob he. A mà nyong kàng.
42024032	Be de bende le: "He 'unyong ahwu á yii kong ha abel he 'ukwo, u bun de li gbe lè biwom abi be fee fe he ashia Unim leěti, kí yi kung li he atyam nwongg ná 'inde 'i taa."
42024033	Be kung bo nya 'ukwo-ukwo tem ndo he Ujeruselem. Be lè nde bendi-utung Ujeso abe lihwo lè undi ken bè yi kwu há utung ha bendi gbamm.
42024034	Be de bendi bemen ana le Atyabell Ujeso a wum lè he lihwu 'igyang a. A te lè 'uhwo-ma lè tyung Usaimun.
42024035	Bendi abe befee ana be bun 'iwom ashi 'i shi fe be he 'ukwo de be, be mbee de be ná bé yi shob Atyetyan Ujeso he 'unyong ahwu a bun ibred ke be le bè zī.
42024036	Nya a na bendi abe befee ana be maa so-i de be ashin, nya imbul-imbul Ujeso ugyang a fem naa ha abe nya, u de be le: "Ikwun ì kwu amen he 'uhwo."
42024037	Be fel he 'ushell kangg, likorye be kong le be nde uhwutang a.
42024038	A kung bii ābe le: "Kibang a, ma waa ufung? Ki shi ná a, ma fel lè atyāngale he atyam āmen?
42024039	Mà nde abwo agi lè abee agi hè men mà ngye le mi a. Mà tyua mi abwo hè men mà nde likorye uhwutang u kwa lè inyiahwo lè ikeb ná ma nde-m mì yi lè ngi nyin ye."
42024040	A kong ashin, u hà tyung ābe abwo ama lè abee ama.
42024041	Be ma wa bong le ufe a ye he 'uhwo igor angi i ma sho ābe he atyam, ki kwu ābe he 'uhwo kangg. A kung bii ābe le bè yi lè 'iwom ashi be zī há a?
42024042	Be kung ùkwǎn angwu be kor ke-e.
42024043	A kpe zī nya a na be maa nde.
42024044	A hà de be le: "Biwom abin na mi maa de men he 'unyong ahwu mi ma so utung ha amen. Ki ma yi kpe-kpe le biwom puu abi be ma fee gbe lè mi he ashia Iten Umosis lè ashia bendi abe be tye ugie 'isom Unim lè 'ushia Usam bì shi."
42024045	A shi biwom abi be fee he 'ushia Unim leěti bi nung ābe.
42024046	U de be le: "Ashi be ma fee 'ì yi le Ukristi ù kpe 'ingie hwō, u wum lè he lihwu he ati akie.
42024047	He lizen lima bè bun de bendi he abong puu le bè shi beshi he biban, be tyang ābi ashele, mà Unim ù tyang ke be. Bè kpi abunale lè he Ujeruselem.
42024048	Men ma nde abin, ma bun de bendi gbe lè bi.
42024049	Mi-gyang mi ba som àshi Atyagi a ma ke men úkyébb hwaa lè men. Mà kwu he Ujeruselem kpamm ma gbe kpe ikeb angi ı be lè he lifung-atabe."
42024050	A gbe lè he Ujeruselem te lè be lè wu he Beteni. A kung abwo ama gye he 'usi ke be 'ukwun.
42024051	Nya a na a maa ke be 'ukwun, a gbe tyang ābe gye he lifung-atabe.
42024052	Be fe-e, be hà gbe ndo he Ujeruselem lè igor kangg.
42024053	Be lè kwu he Ushom Unim pee Unim mbee 'unyong.
43001001	Lè há linde-linde nyong igye anyin i ma wa fel ye, igie Unim i ma yi. Ufe angwu ù yi igie imen ana, a ma yi ipel ha Unim, u shi Unim ugyang a.
43001002	Kung lè há linde-linde ufe lè Unim be ma yi ubibi ken.
43001003	Unim a mbe bendi lè biwom puu gbe ha ufe a. Kì yi lè 'iwom 'iyang-yang or ashi Unim a mbe faale he ye.
43001004	Ufe na a be lè likpan ke bendi puu. Kikung-gbo 'i be lè ha likpan limen ana a, ki shi bendigye be ngye 'igyang.
43001005	Kikung-gbo ana 'i taa he 'ifufebb, ukpor 'ifufebb 'i nim āshi mbee ye.
43001006	Leěti, Unim a ma som undi ususo angwu be maa ko le Ujon.
43001007	Unim a ma som he le ù be bun de bendi gbe lè 'ikung-gbo ana, le hè bendi puu bè gyo, be bong kpe 'isom 'imen ashi Ujon a maa bun ana.
43001008	Ufe-gyang na a ma yi 'ikung-gbo 'imen ana ye, ufe a kee-kee be le he-e ù bun de bendi gbe lè 'ikung-gbo 'imen ana a.
43001009	Kikung-gbo 'imen 'igyang ashell ashi 'ı ke bendi puu 'ikung-gbo i, ki ma ndor àshì 'i ba he igye anyin.
43001010	Ufe angwu ù yi 'ikung-gbo 'igyang ashell a be he igye i. Mà na Unim a mbe igye anyin gbe ha ufe a or, bendigye be ngye-e ye.
43001011	A be he 'ubong 'uma, ukpor bendi bema be swan he.
43001012	Ukpor abe be kpe-e, be mbee bong ha ahe 'igyang-igyang, u buu 'ukwo ke be le bè fel bebwaa Unim.
43001013	Lihwan libell limen ana li be lè he ubu a or, ngwu lì be gbe he ugim undigye a or ye. Unim ugyang na a hwan kung ābe.
43001014	Igie angi i ma yi Unim ana i bel undigye, a be kwu ipel ha abel he 'anwaa 'unyong zangg. Li nde ìfém ima angi i be lè ha Unim Atyam angwu a hwan he a he unwaa ken. A ngbebb inung kangg, kigyang 'i shi ha ahe mbee 'unyong.
43001015	Ujon a de bendi gbe lè he le: "Mà nde undi angwu leěti mi maa de men gbe lè he le angwu u be-m lè há item a dyam hwo-m likorye ufe ù yi mà ukpong be hà hwan mi."
43001016	Le bwo a ngbebb inung kangg, a ke li bel puu 'ukwun 'ugbe ibwan-ibwan.
43001017	Unim a ke li Iten ima gbe ha Umosis, ukpor gbe ha Ujeso Ukristi, igie ima, na a tyung inung lè beshi ha abel, u mbee fem 'igyang he igye gboo tyung li.
43001018	Kung lè há ukpi-ikwu igye anyin, kì yi lè undi angwu a wa nde Unim lè ashi ngye ye. Ujeso Ukristi 'ugbe Unwaa-ma a ken angwu ù yi gwaa lè Atyam, ufe na a tyung li 'itaa Atyam ù yi.
43001019	He 'unyong ken bekaandi Ijuus abe he Ujeruselem be som bendi abe be shang Unim lè bendi abe be be ubu lè ha 'ikwu Ulibai le bè lè bii Ujon 'itaa undi ashi ù yi.
43001020	Ujon a ma fan ābe le: "Mì yi Ukristi angwu Unim a waa le ù kwu Undi-likpan igye anyin a ye." A ma kong igie anyina gboo he atyung bendi abena puu.
43001021	Be mbee bii he le: "Fe wò hà yi ayang a? Wo na wò yi Ilaja a?" Ujon a swan. Be mbee kung bii he le: "Wo na wò yi undi angwu u tye ugie 'isom Unim angwu 'ushia Unim 'u kong gbe lè he ana a?" Ujon a swan le ù yi ufe a ye.
43001022	He ashina be mbee kung bii he le: "Fe wò hà yi ayang a? De li lî lè de abe be som li. Kibang ashi wo de li gbe lè 'uhwo-gang?"
43001023	A fan ābe le: "Mi na Azaya angwu leěti a maa tye ugie 'isom Unim a maa kong gbe lè mi nyong a ma de le, 'Undi u ba gaa lè he libeb le, Atyetyan u ba lè há, mà shi 'ukwo ahwu 'u ngbebb ndor he he-e ù be gbe.' "
43001024	He liwu bendi abe be som ana, Iferesis i ma gia yi há;
43001025	be kung bii Ujon le: "Bwo wò yi Ukristi, Undi-likpan angwu Unim a som be he igye a ye, wo shi Ilaja a, ngwu wò kwu undi umen angwu u tye ugie 'isom Unim angwu 'ushia Unim 'u kong gbe lè he ana a ye, bang a, wò hà kib bendi he umbwo?"
43001026	Ujon a fan ābe le: "Mi kib bendi he umbwo, ukpor undi ususo ù yi naa he liwu līmen angwu ma ngye-e ye.
43001027	Ù yi undi angwu u be-m lè há item a, mi kpee he he 'ubee or ye."
43001028	Leěti biwom abin bi ma shi he Beteni he igbindi umbwo angwu be ko le Ujodan he 'ipi Ujon a maa kib bendi he umbwo a.
43001029	Ashi a fem taa, Ujon a nde Ujeso u ba hwaa lè he, Ujon a kung de le: "Mà nde Unwaa Utia Unim angwu a mbee lè biban bendigye.
43001030	Ufe na mi ma kong gbe lè he nyong mi ma de le angwu u be-m lè há item a dyam hwo-m kangg, likorye ufe ù yi-m lè he 'ushu.
43001031	Leěti mi or mi ma ngye-e ye; ukpor atan-lengi angwu mi maa kib bendi he umbwo ù yi le hè men bendi Izwell mà ngye-e a."
43001032	Ujon a ma mbee kong gboo gbe lè Ujeso Ukristi le: "Mi ma nde Ukatia Kunyong Unim ná a shul lè he lifung-atabe be he itang. A ma shul ná 'alulu be so-e he lishi.
43001033	Kpamm be wu he 'unyong 'umen ana, mi ma wa ngye-e ye, ukpor Unim angwu a ma som mi le mì be kib bendi he umbwo, a ma de-m le, mi ba nda Ukatia Kunyong Unim ná u shul lè he 'usi be he itang be so undi-iso he lishi. Kitaa ana na mi shī ngye undi ùmén angwu u be kung Ukatia Kunyong Unim kib bendi i.
43001034	Mi nde biwom abin puu 'itaa a ma de-m. Kife na mi de men gboo le ufe anwun ù yi Unwaa Unim a."
43001035	Ashi a mbee kung taa, Ujon a ma mbee yi naa nya lè bendi-utung bema befee.
43001036	A nde Ujeso a be, u gba, a de be le: "Mà nde Unwaa Utia Unim ana."
43001037	Bendi-utung Ujon befee ana be gyo he a kong ashin, be mà bo pwom Ujeso.
43001038	Ujeso a bel àshì he item nde be be pwom he, a bii ābe le: "Mā kee 'ibang a?" Be fan he le: "Urabai, wò yi he hung a?" (Likpe angi le Urabai li ze le Itisha.)
43001039	Ujeso a de be le: "Mà bé nde." Be ma gbe utung ha ahe lè nde he 'ipi ù yi, be ngyor kwu ha ahe há kpamm gyebb likwulukwu. (Kunyong ahwu Ujeso a kong ha abe, ku ma yi índē ìndè angi ishu likwulukwu a.)
43001040	Bendi bemen befee abe be ma gyo Ujon, be gbe pwom Ujeso ana, be ko angwu ken le Andru. Ù yi unwanam Usaimun Ipita a.
43001041	Andru ana a buu akye lè ndè ungwende Usaimun, a kung de-e le: "Bel li ndè Umizaya." (Likpe angi le Umizaya lì yi itaa ken ha likpe angi le Ukristi. Likpe anyin lì yi le Undi-likpan angwu Unim a som be he igye anyin.)
43001042	Andru a ma te lè Usaimun lè hwaa lè Ujeso. Ujeso a nde-e, a kung de-e le: "Usaimun, unwaa Ujon, lizen ligang angi ken li fel le Usifas." (Lizen angi le Usifas lì yi 'itaa ken ha angi le Ipita; puu angi afee a ze le kukor.)
43001043	Ashi a fem taa, Ujeso a bo u gya he 'igie Ugalili. A nde Ufilip angwu ù yi 'ubong Besaida ahwu Andru lè Ipita be be. A de Ufilip le: "Bo lì gye."
43001045	Ufilip a bo lè nde Unatandyell, u de-e le: "Li nde undi angwu leěti Umosis a ma fee gbe lè he he 'ushia Iten Unim, bendi abe be maa tye ugie 'isom Unim or titi be fee gbe lè he. Be ko he le Ujeso; ù yi 'ubong Unazaret, u shi unwaa Ujosef a."
43001046	Unatandyell a bii he le: "Kinunung 'isuso 'i ba lè he Unazaret â?" Ufilip a de-e le: "Be, mà wo nda ā!"
43001047	Ujeso a nde Unatandyell u ba hwaa lè he, a kung kong gbe lè he le: "Angwu u be ana ù yi undi Izwell ugyang kpa-kpa faale uman a."
43001048	Unatandyell a bii he le: "Ná wo shi nyong wo ngye-m?" Ujeso a fan he le: "Mí yi nda-a he 'unyong ahwu wó yi yi he liten ukwan angwu be ko le ufik, mà ukpong Ufilip u hà lè ko-a."
43001049	Unatandyell a kung de-e le: "Urabai, wò yi Unwaa Unim a; wo shi Usu Izwell a!"
43001050	Ujeso a de-e le: "Wo tia bong le mì yi Unwaa Unim a le bwo mi da-a le mí yi nda-a he liten ukwan a? Kigyang-igyang, wò hà ndo nda biwom bi gba gyong ashin."
43001051	Ujeso a mbee de be le: "Mi da amen 'igyang a le, ma ba nda lifung-atabe li buu ndor gboo, ma nde idengell Unim ná ı gye he 'usi, i tem shul be he itang gbe ha ami Unwaa Undigye."
43002001	Ati a gbe afee, ki ma yi lè 'ipam libee he lishi Ugalili angi be ko le Ukena. Anam Ujeso a ma yi há.
43002002	Be ma hwaà Ujeso lè bendi-utung bema gye 'ipam 'imen ana.
43002003	Be shi 'ipam fel he 'ukwo, kutyuo ahwu be maa ngwo 'u mbee. Anam Ujeso a kung bo lè de Ujeso le: "Kutyuo 'u mbee."
43002004	Ujeso a fan he le: "Iye, wo fel da-m mi â? Kunyong 'ugi 'u wa fel ye."
43002005	Anam a tem lè de abe be ke lizi he 'udyan le: "Kiyang-yang ashi a de men le mà shi, mà shi āshi."
43002006	Ki ma yi lè itetel Ijuus a le be to bituto. He ashina, nya 'iteng 'imen ana be ma tyung bishang umbwo bidyong-ken abi be fe umbwo shi itetel ibell. Bishang abina bi ma dyam kangg le 'ishang ken 'i za igung-gung umbwo kung lè ha lisi gya ha lisi lè ngi lihwo.
43002007	Ujeso a kung de abe be ke lizi nya he 'udyan le: "Mà fe umbwo sho bishang abina puu." Be ma fe umbwo sho ābi puu ndor he atyung yilidididi.
43002008	Ujeso a hà kung de be le: "Mà ndo kwan umbwo lè he bishang ana lè ke angwu a kwu lishi 'idem." Be mà kwan umbwo angwu a bel 'utyuo ana lè ke-e.
43002009	Abe be ke lizi nya he 'udyan be ngye he 'ipi 'utyuo 'u be, ukpor angwu a kwu lishi 'idem a ngye ye. Nyong a tim āhwu he ungwu, ki kwu-e he 'uhwo kangg. A ko ukyebb ungye,
43002010	de-e le: "Bendi be kung 'utyuo ahwu 'u ngbebb a ka bendi 'ushu. He 'unyong ahwu be ngwo 'utyuo kangg, be hà be lè ahwu 'u ngbebb ye be ke be. Ukpor, wo ufe wo shi ná ye, wo be lè ahwu 'u ngbebb hwò a ke likel."
43002011	Kikwele-uhwo ashi Ujeso a ma shi he Ukena he 'ubong Ugalili i na 'i ma yi ukpi-ikwu 'ikwele-uhwo ashi a shi. Gbe he 'ikwele-uhwo ashina Ujeso a ma tyung ikeb ima. He 'uhwo ashi bendi-utung bema be bong le ù yi Unwaa Unim a.
43002012	Be mbee 'ipam puu, Ujeso lè anam lè bebwanam lè bendi-utung bema be bo gye he Ukapanyam. Be kwu há ati zangg a.
43002013	Nya he 'unyong 'umen ana, kunyong 'ipam Ijuus ashi be ko le Kipam Agbele-gyong 'u ma fel kpee-kpee. He ashina, Ujeso a ma bo gye 'ipam ana he Ujeruselem.
43002014	A lè wu há, a gbe gye he Ushom Unim lè nde bendi há abe be maa ndyebb bityuale lè inwaa ukwuo abakpa zi, lè abe be maa gie únde.
43002015	A kung udong-si ndeb lè bendi puu lè bityuale lè há wu he igye. U nyii itebul bendi abe be gie únde wu hell, paa únde ubell wu shaha-shaha-shaha.
43002016	A kung de abe be maa ndyebb inwaa ukwuo abakpa zi le: "Mà kung biwom bīmen be gbe gye! Mà mā ma tyang abwo lè ashele ushom Atyagi le ù fel 'ipi ūshī o."
43002017	Nyong bendi-utung bema be nde ashina, be well le be fee he 'ushia Unim leěti le: "Benyin abe mì yi lè be ha Ushom Unim, be dyam gbe ūkee."
43002018	Bekaandi Ijuus be ngib na nya bii he le: "Kikwele-uhwo ashi hung wò nya shi hè 'ì tyung li le wò yi lè ikeb le wo sha ashin?"
43002019	Ujeso a fan ābe le: "Gbe ma kem ti Ushom Unim anwun, mi kung ati akie a tem lè he tya."
43002020	Be fan he le: "Kpash! Wó ngye le be kung aze asi afee lè ngi adyong-ken hà tye-e ukpor? Wo gim le wo kung ati akie a tya he a?"
43002021	Ushom angwu Ujeso a maa kong gbe lè he a ma yi inyiahwo ima a. A maa kong gba lè 'ukwo ahwu u be hwō, lè 'itaa u be wum a.
43002022	He 'unyong ahwu Ujeso a ma wum lè he lihwu, bendi-utung bema be ma well igie angi a kong ana. He 'uhwo ashin be ma bong biwom abi be fee he 'ushia Unim lè igie Ujeso.
43002023	Nyong Ujeso a ma yi he Ujeruselem he 'unyong Kipam Agbele-gyong, a ma shi bikwele-uhwo. He 'uhwo abi, bendi gbamm be ma bong ha ahe.
43002024	Ukpor Ujeso a ma fe lityam ha abe ye,
43002025	likorye a ngye àtyám bendigye puu. Kì yi le undi na ù ha de-e ashi 'ì yi he atyam bendi ye, likorye ufe-gyang a ngye biwom puu abi bì yi he atyam abell.
43003001	Ki ma yi lè ungikye Ijuus angwu be maa ko le Unikodimes. A ma yi usu a, u shi undi likwu Iferesis a.
43003002	He liti ken lè 'usu, a ma bo lè hwaa lè Ujeso, de-e le: "Urabai, li ngye le Unim na a som-a le wò be hwua bendi biwom. Kì yi le undi angwu ù hà ndo kwu lè ikeb shi bikwele-uhwo abi wo shi kpam-kpam i mbee ye, hà gbe Unim na a ke-e ikeb a a."
43003003	Ujeso a fan he le: "Ndor mi da-a 'igyang 'ima. Gbe undi a tem lè 'uhwo-ma hwan 'ugbe 'afee ye, ù hà ndo nda Kiteng-usu Unim ye."
43003004	Unikodimes a kung bii he le: "Ná undi gbel u tem lè 'uhwo-ma hwan mbee? U nya tem la ngwee he 'utyor anam, u hà mbee tem hwan â?"
43003005	Ujeso a fan he le: "Mi da-a 'igyang a le, gbe undi ù yi lè lihwan angi gbe he umbwo lè ikeb Ukatia Kunyong Unim ye, ù hà ndo gya he Kiteng-usu Unim ye.
43003006	Undigye u hwan unde-ma undigye, u fel lè likpan angi he agwo. Ukpor he 'unyong ahwu Ukatia Kunyong Unim u tem lè undi hwan, undi umen ana u fel lè likpan lifufe angi lı be lè ha Unim.
43003007	Ashi le mi de le 'ì yi kpe-kpe le bendigye bè kwu lè lihwan 'ugbe 'afee, kì shī kwa-a he 'uhwo ye.
43003008	Ndè, kiwom ná 'ufem i, ku shà gya he 'iteng 'iyang-yang ashi 'i nyin āhwu. Undi u gyo 'ihwee ashi 'u shi, ukpor u ngya he 'ipi 'u be or, ngwu ù ngye he 'ipi 'u gye or ye. Kitaa 'imen ana na 'ì yi ha undi uyang-yang angwu ù yi lè lihwan gbe he ikeb Ukatia Kunyong Unim."
43003009	Unikodimes a bii he le: "Ashi wo kong ana 'i hà ze le ana a?"
43003010	Ujeso a fan he le: "Wo itisha ubo-ubo he Izwell i, fe likong anyin lı nung-a ye a?
43003011	"Mi da-a le, bel li kong gba lè biwom abi li ngye, li mbee de men gbe lè biwom abi li nde lè ashi atyan, ukpor men ma bong abi li kong ye.
43003012	Nyong mi de men gbe lè biwom abi he igye anyin, mà ha bong ye i, ki nya sha ná a, ma be bong gbe mi de men gbe lè abi he lifung-atabe?
43003013	Kì yi lè undi angwu a bè mbo lè wu he ushu Unim ye, kee-kee kwom ha ami Unwaa Undigye angwu mi shul be he itang ufe-ufe a.
43003014	"Nya a na leěti Umosis a ma kung ùshiı angwu be kung 'índe a shi-e faa he ukwan kung ndor he 'usi nyong be ma yi he libeb, kitaa 'imen na 'ì yi kpe-kpe le ìtí-ishi bè be kung i-mi Unwaa Undigye ndor he 'usi.
43003015	Be ba sha ná le hè undi uyang-yang angwu a bong ha ami ù kwu lè likpan ligyang angyell ngyor igye kpamm."
43003016	Ki nyin Unim lè bendigye kangg. Benyin be shi-e a som 'iken Unwaa-ma be he igye anyin le hè undi uyang-yang angwu a bong ha ahe 'igyang-igyang ù nim ye, ukpor ù kwu lè likpan ligyang angyell ngyor igye kpamm.
43003017	Unim a kee le ushe uma ù kwu bendigye i ye. He ashina a som Unwaa-ma be le he-e ù kpan bendigye puu gbe ha ahe.
43003018	Undi uyang-yang angwu a bong ha ahe, ushe Unim u ba kwa he ye. Ukpor undi uyang-yang angwu a bong ha ahe ye, ushe Unim a kwu-e or mà, likorye a bong ha 'iken Unwaa Unim ana ye.
43003019	Atan-lengi angwu ushe Unim a kwu bendi abe be bong ha Unwaa-ma ye, ù yi le 'ikung-gbo 'i be he igye anyin, ukpor 'i nyin bendi lè 'ifufebb hwo 'ikung-gbo ashina, likorye be shi bibibi a.
43003020	Undi uyang-yang angwu u shi bibibi u tel 'ikung-gbo, u pam āshi le hè bendi bè ndè bibibi abi u shi ye.
43003021	Ukpor undi uyang-yang angwu u shi biwom kpa-kpa, ki nyin he lè 'ikung-gbo le hè bendi be ndè gboo le u sha biwom abi bi ngbebb Unim.
43003022	Nyong ashin 'i mbee, Ujeso lè bendi-utung bema be bo gbe ndo he 'igie Ujudia. A kwu lè be há, ù yii kib bendi he umbwo.
43003023	He 'unyong 'umen ana Ujon ufe a ma yi he Anon gwaa he Uselim, ufe or a maa kib bendi he umbwo. A ma yi kwu he 'iteng 'imen ana likorye umbwo a ma go há. Bendi be maa gya hwaa lè he há, u kib ābe he umbwo.
43003024	(Nya 'unyong 'umen ana be ma wa kwu Ujon fe he igaadye ye.)
43003025	He liti ken, bendi-utung Ujon be maa fa ifung ha undi Ijuus ken gba lè itetel bituto.
43003026	Be hà bo lè hwaa lè Ujon, be de-e le: "Itisha, undi angwu a ma be hwaa lè wo he igbindi umbwo Ujodan, angwu wo maa kong gbe lè he ana, ù yi há, u kib bendi he umbwo. Bendi puu be gbe tyang li gye lè hwaa lè he."
43003027	Ujon a kung de be le: "Kì yi lè undi angwu ù yi lè ikeb le u sha 'iwom 'iyang-yang fem angi Unim na a ke-e tyang ye.
43003028	Men-agyang ma gyo mi nyong mi de le mì yi Ukristi, Undi-likpan a ye. Mi ufe mì kee-kee yi unwaa-isom angwu u te-e lè he 'ushu kam 'ukwo a.
43003029	Ùkyēbb na ù yi lè ungye. Ukpor udim ukyebb angwu u kwu gyo udim-ma, u kwa lè igor kangg nyong a gyo igie ima. Kitaa ana na 'ì yi-m mi fel lè igor kangg likorye mi gyo igie ima mà.
43003030	Kì yi kpe-kpe le ufe ù fel dyam, mi-i fel zen."
43003031	"Undi angwu a be lè ha Unim ana a dyam hwò puu. Mi angwu mì yi he igye i a, mì yi ke igye a, mi kee-kee kong gba lè biwom igye anyin a. Ukpor undi angwu a be lè ha Unim ana a dyam hwò puu.
43003032	U da bendi gba lè biwom abi ufe-gyang a nde lè ashi, lè abi a gyo lè 'utyung 'uma, ukpor bendi be kpa he áshi ye.
43003033	Ukpor undi uyang-yang angwu a kpe ashi a kong, hà a bong le Unim ù yi 'igyang.
43003034	Undi umen angwu Unim a som ana u kong 'itaa Unim a de-e a, likorye Unim a ke-e Ukatia Kunyong uma faale 'akwukwell.
43003035	Ki nyin Atyam Unim lè Unwaa-ma, a kung biwom puu fe-e he 'ubwo.
43003036	Undi uyang-yang angwu a bong ha Unwaa Unim, u kwa lè likpan angi lı ngyor igye. Ukpor undi uyang-yang angwu u ke Unwaa Unim ana ife ye, u kwa lè likpan limen i ye, ingywo Unim i so-e he lishi ngyor igye kpamm."
43004001	Bendi Iferesis be gyo le bendi abe be fel pwom Ujeso abe a kib ābe he umbwo be fel go hwà abe Ujon.
43004002	Ukpor Ujeso ugyang a ma kib bendi he umbwo ye, bendi-utung bema na be maa kib ābe he umbwo.
43004003	Nyong Ujeso a ngye le Iferesis i fel kong ashin, a bo lè he Ujudia tem ndo he Ugalili.
43004004	Ki ma yi kpe-kpe le ù lè gbe he Usameria a.
43004005	Nya a na Ujeso a tan gbe he Usameria, a lè wu he 'iteng Usameria ashi be ko le Usakaa. Kiteng ashina 'ì yi gwaa lè ufel angwu leěti Ujekob a ma kung ke unwaa-ma, Ujosef.
43004006	Libell umbwo Ujekob li ma yi nya. Nyong Ujeso a ma wu nya libell umbwo ana, libwee li maa ndo pwom he 'udyan lishi. A bel kwu ko nya likorye litan li ma ngie he.
43004007	Ungingye angwu ù yi 'ubong Usameria a be nya le hè-e ù tyuo umbwo. Ujeso a de-e le: "Bè umbwo ke-m mî ngwo."
43004008	(Nya he 'unyong 'umen ana bendi-utung Ujeso be ma gbe lè há tyang he ututeb, be ma gye he ishu angi ì yi há kpee-kpee hè be bè lè ndyebb lizi.)
43004009	Gyo ungingye ana le: "Kpash! Wo angwu wò yi Ijuus, fe wo de-m mi angwu mì yi Usameria le mì ka-a umbwo a?" Ki kwu-e he 'uhwo likorye Ijuus lè abe he Usameria, be gba kpee bende ye.
43004010	Ujeso a fan he le: "Kì kwu le wo ngye gbe lè 'uke ahwu Unim u ke bendi, wo mbee ngye-m mi angwu mi bii-a le wò ke-m umbwo mî ngwo i, hang wo na wo de-m le mì ka-a umbwo angwu u ke likpan, hang mi ka-a ahe."
43004011	Ungingye ana a de-e le: "Ukaandi, libell umbwo anyin li shul lishi, wo mbee shi lè 'igbor ashi wo kung tyuo ye, he hung nyin wo be lè umbwo angwu há angwu u ke likpan?
43004012	Wo kong i le ugang umbwo a fel ngbebb hwò anwun â? Atietyan Ujekob ugyang na a ma tem li libell umbwo limen i. Ufe or, bebwaa-ma or, be maa ngwa umbwo umen i a, bityuale bima or bi ngwo-e titi."
43004013	Ujeso a kung de-e le: "Undi uyang-yang angwu a ngwo umbwo lè he libell anyin, umbwo a mbee gyor he;
43004014	ukpor undi uyang-yang angwu a ngwo umbwo angwu mī-ì ke-e, ù tem kwa lè 'igyor ususo ye ngyor igye kpamm. Umbwo angwu mı ke-e ana ù yi ná lishi umbwo, u ka he likpan 'unyong angi lı ngyor igye kpamm."
43004015	Ungingye ana a kung de-e le: "Ukaandi, kusi hā ke-m umbwo umen ana, mî ngwo hè umbwo ù tem gyor mi ye, mi tem be he lishor or ye."
43004016	Ujeso a kung de-e le: "Tem lè de ukyegang ù be."
43004017	Angwu ungingye a fan he le: "Mì yi lè ùkyēbb ye."
43004018	Ujeso a kung de-e le: "Wo kong dell-dell a le wò yi lè ùkyēbb ye. Wo bee lè bekyebb be fel bedyong. Angwu wò yi kwu ha ahe há nyin or, ù yi ukyegang a ye. Wo kong 'igyang."
43004019	Ungingye umen ana a kung de-e le: "Ukaandi, ki nung mi gboo le wò yi undi angwu u tye ugie 'isom Unim a.
43004020	Leěti betietyan be maa fa Unim he ukwell anwun a, ukpor men bendi Ijuus ma de le bè fel gye he Ujeruselem hwan."
43004021	Ujeso a fan he le: "Iye, kunyong 'u ndo fel ahwu be tem be fe Atyagi Unim he biteng abin bife-bife a ye.
43004022	Men bendi Usameria ma ngye angwu ma fe ye. Ukpor bel Ijuus li ngye angwu lı fe, likorye gbe ha abel Ijuus na Unim u be kpan bendi puu.
43004023	Kunyong 'u ba ba ahwu bendi be fe Unim he 'ukwo kpa-kpa, be fe-e lityam ken 'igyang-igyang. Mi de le 'unyong ahwu há 'u fel or mà. Unim u kee bendi abe be fe-e 'itaa ana a.
43004024	Unim ù yi 'ūnyōng a. He ashin 'ì yi kpe-kpe le abe be fe-e bè fe-e lityam ken he ikeb Ukatia Kunyong uma."
43004025	Ungingye umen ana a de-e le: "Mi ngye le Ukristi angwu Unim u som le ù be kpan bendi u ba lè há. Nyong u be be, u sha biwom puu bi nung li."
43004026	Ujeso a de-e le: "Mi angwu mı kong ha awo i mì yi ufe a."
43004027	Nya he 'unyong 'umen ana bendi-utung Ujeso be tem be. Nyong be nde-e u kong ha ungingye, ki kwu ābe he 'uhwo. Ukpor undi ubell ken or a bii angwu ungingye ashi a kee, ngwu bè bii Ujeso atan-lengi angwu u kong ha ahe ye.
43004028	Ungingye umen ana a hà tyang 'iki 'ima ndor nya gbe ligbe-ligbe gye he lifung-ushu, u fel da bendi le:
43004029	"Mà be nde undi angwu a de-m biwom abi mi shi kung lè há 'isun 'igi. Hà ù nya yi Ukristi angwu Unim a som le ù kwu Undi-likpan a or?"
43004030	Bendi be mà ti kwuo ndo he 'ipi Ujeso ù yi.
43004031	Nyong angwu ungingye a gbe ndo há he lifung-ushu, bendi-utung Ujeso be tim he anung le ù zī lizi.
43004032	Ujeso a fan ābe le: "Mì yi lè lizi angi men ma ngye ngi ye."
43004033	Bè ha fel kong ha bende le: "Hà undi a be lè lizi ke-e hen or?"
43004034	Ujeso a de be le: "Dia! Lizi ligi lì yi le mì shi nyin Atyagi angwu a som mi le mì shi aki ama kpamm mi gbe mbee āngi.
43004035	Men ma bun ityang le 'i teng afell ande mà ukpong bikwukwan bi hà bi, ukpor mi da amen le, mà bel àshì nde gye he útiá hè men mà nde ná bikwukwan bi bī fel atamale.
43004036	Undi angwu u tam a nde lifem aki ama, le hè undi angwu a ma kwan lè angwu u tam bè kwu ukem yal gor. Kitaa 'imen na 'ì yi ke bendi abe be be lè bendi le bè be kwu lè likpan ligyang angyell angi lı ngyor igye.
43004037	Kì yi nya a na ityang i kong a le, undi-iso u kwan, unde-ma u fem.
43004038	Mi som amen le mà lè fem biwom abi men na ma kwan ye. Bendi besuso na be kwan ābi, men ma fel la za lifem abi bendi be shi a."
43004039	Bendi Usameria gbamm abe be ma be lè he lifung-ushu, be ma bong ha Ujeso le bwo ungingye umen ana a de be le Ujeso a de-e biwom puu abi a shi.
43004040	He ashina be tim he anung le ù ngyor kwu ha abe há. A bong ngyor kwu há ati afee.
43004041	He 'uhwo igie Ujeso, bendi besuso gbamm be mbee bong ha ahe.
43004042	Be kung de ungingye umen ana le: "Igie igang na i tem shi li li bong ha ungikye anwun ye, li bong likorye bel-agyang li gyo he lè atyung atyan a. He ashina li ngye le 'igyang-igyang a, ù yi Ukristi, Undi-likpan bendigye a."
43004043	Ujeso a kwu nya ati afee, a hà bo tem ndo he 'igie Ugalili.
43004044	A gye he Ugalili 'ubong 'uma 'ugyang, likorye a ngye le, "Angwu u tye ugie 'isom Unim u kwa lè ife he 'ubong 'uma ye," nya a na ufe-gyang u shii kong a.
43004045	Nyong a wu há he Ugalili, bendi be kpe-e igor-igor likorye befe or be ma yi há he Ujeruselem he Kipam Agbele-gyong, be nde bikwele-uhwo abi a ma shi há he 'unyong 'umen ana.
43004046	Nya 'unyong 'umen ana Ujeso a hà tem item gye he Ukena he 'igie Ugalili ashi leěti a ma kung umbwo bel 'utyuo. Ki ma yi lè unwaa úkaandi ususo angwu a ma yi gogo ye he Ukapanyam.
43004047	Nyong ukaandi umen ana a gyo le Ujeso a gbe lè he Ujudia be fel he Ugalili, a lè hwaa lè he há, u tim he anung le ù gye he Ukapanyam he-e ù lè mbee he unwaa, likorye a kwun teng he lityam lityam.
43004048	Ujeso a kung de ukaandi ana le: "Men ma swan le ma bong ha ami faale afaale ma nde bikwele-uhwo ye."
43004049	Ukaandi ana a kung de Ujeso le: "Ukaandi, bé lì hā gye akikye teng unwaa-gi u hwa."
43004050	Ujeso a de-e le: "Tem ndo gye he ushu, unwaa-gang u hwa ye." Ungikye ana a bong igie angi Ujeso a kong, u gbe ligye.
43004051	A lè fel kpee-kpee he ushu, bebwaa-ushom bema be be kpee lè he, be de-e le unwaa-ma a mbee.
43004052	A bii ābe le: "Kunyong ahwu hung inyiahwo ima i kwun he?" Be fan he le: "Uhwuhwo lè ishu nyong libwee li bel 'ubwo bel-bel na inyiahwo i ma kwun he."
43004053	Ātyām unwaa umen ana a ngye le nya he 'unyong 'umen ana na Ujeso a ma de-e le unwaa-ma u hwa ye. He 'uhwo ashina, ufe lè bendi bema puu be bong ha Ujeso.
43004054	Kikwele-uhwo ashi Ujeso a ma shi he Ugalili he 'unyong ahwun nyong a be lè he Ujudia na 'ì yi utepwom 'ikwele-uhwo ashi a shi, hè 'ì tyung bendi ikeb ima.
43005001	Nyong ashin 'i mbee, le bwo 'i ma fel 'unyong ahwu Ijuus i maa shi 'ipam 'ibell, Ujeso a mbee gye he Ujeruselem.
43005002	Ki ma yi lè umbwo ususo há he Ujeruselem gwaa he ungwu likong 'ipo itia. Be maa ko umbwo umen ana he igie Ihibru le Betezeta. He nya, ki ma yi lè bigigyo bidyong há ungwu likong.
43005003	Nya na bendi-angmam gbamm be maa ndē, abe be hwuà ashi or, abe be hwō abee or, abe be hwō agwo atyetye-atyetye or. [Be maa kwa nyong 'unyong ahwu umbwo u nyùng he abwo.
43005004	He 'unyong-unyong udengell Unim u shul ba he itang ba nyùng umbwo ana. Nyong umbwo a nyùng, ukpi-ikwu undi angwu a shul gye há umbwo, u mbee, mà ù mbu 'itaa lingmam 'iyang-yang or.]
43005005	Ki ma yi lè ungikye ususo angwu a ngmam 'i fel aze lisi lè ngi lihwo lè ngi adyong-ikie.
43005006	Ujeso a lè wu nya, a nde-e ù yi ndē nya, a ngye le a ngmam 'i gbe 'igbe mà. A kung bii he le: "Wo kee le wo mbee a?"
43005007	A fan he le: "Ukaandi, nyong umbwo u nyùng, kì yi lè undi angwu u kwu-m abwo gye he umbwo ye, te-te mi kaa le mi shul gya há, undi-iso a tang teng mi."
43005008	Ujeso a de-e le: "Bo 'inaa, kan ugaa ugang ndo gye."
43005009	Nya abwo-abwo a bo, kung ugaa uma tan gbe ligye. Liti angi Ujeso a ma mbee ungikye umen i li ma yi liti uwell Ijuus a.
43005010	He ashina, bekaandi Ijuus be de angwu a ma mbee ana le: "Kpash! Wó ngye le 'unyin 'ì yi liti uwell lityan a ye a? Ugaa angwu wo kung, wo tan lè he ana, wo kpe linaa."
43005011	Undi umen ana a fan ābe le: "Undi angwu a mbee mi, ufe na a de-m le mì kung ugaa ugi ndo gye."
43005012	Be kung bii he le: "Ayang a da-a le wò kung ugaa ugang ndo gye?"
43005013	Ungikye umen i a ngye undi angwu a mbee he ye, likorye Ujeso a shang gbe, le bwo bendi be ma sho há gbamm.
43005014	Ki gbe 'igbe ye, Ujeso a hà lè nde-e he Ushom Unim, a kung de-e le: "Nde, wo mbee mà. Tem shi 'iban ye, teng 'ibibi ashi 'i ban hwò ashin 'i ba hwaa lè wo."
43005015	Ungikye umen i a lè de bekaandi Ijuus le Ujeso na a mbee he.
43005016	He 'uhwo ashi le Ujeso a mbee ungikye umen i na bekaandi Ijuus be maa fel tel Ujeso.
43005017	Nya he 'unyong 'umen ana Ujeso a ma de Ijuus le: "Atyagi u sha aki mbee 'unyong, kì yi kpe-kpe le mi or mì shi aki ná ufe."
43005018	Igie anyina i ban bekaandi Ijuus, be fel kam le be gwa he likorye a ban uten liti uwell libell, u mbee ko Unim le Atyam, ashi 'i ze le a kung 'uhwo-ma le a fel bizang ha Unim.
43005019	Ujeso a fan bekaandi Ijuus ana le: "Kigyang-igyang na mı de men i le mi Unwaa Unim, mì yi lè ikeb le mi sha 'iwom 'iyang-yang lè 'uhwo-gi ye, mi kee-kee sha abi mi nde Atyagi u shi a, likorye 'iwom 'iyang-yang ashi Unim u shi na mi Unwaa-ma or mı shi.
43005020	Le bwo 'i nyin Unim lè mi, Unwaa-ma, u tyung mi biwom puu abi ufe-gyang u shi. U ba tyung mi biwom abi bi dyam hwò abi ma nde i or, hè 'ì kwu amen he 'uhwo.
43005021	Nya a na Unim u shi bendi abe be hwō be tem wum, u ke be likpan, kitaa a ken na mi Unwaa-ma or mı kung likpan ke undi uyang-yang angwu ufe-gyang a kee.
43005022	Ufe-gyang u tang ushe undi ye, a kung ikeb ke-m, mi Unwaa-ma a, le mì tang ushe bendi puu.
43005023	A shi 'itaa ana le hè bendi puu bè ke-m, mi Unwaa-ma, ife nya a na be ke Unim Atyagi. Undi uyang-yang angwu a ke-m, mi Unwaa-ma, ife ye, hà a ke Atyagi or ife ye, likorye Atyagi na a ma som mi be he igye anyin."
43005024	Ujeso a gye 'ushu kong le: "Mî de men le undi uyang-yang angwu a gyo igie igi, u bong ha Atyagi Unim angwu a som mi be he igye i, u kwa lè likpan 'unyong angi lı ngyor igye. Ù tem hwa ye ngyor igye kpamm. Ù tem gya he ushe Unim ye.
43005025	Kigyang-igyang na mı de men le 'unyong 'u ba lè há, mi de le 'u fel or mà, ahwu bendi abe be hwō be gyo lingmam ligi, mi Unwaa Unim. Bendi abe be gyo lingmam limen i be wum.
43005026	Nya a na Unim Atyetyan ù yi lè ikeb le u ka likpan, kitaa 'imen na a ke-m, mi Unwaa-ma, ikeb le mì ke likpan.
43005027	A mbee ke-m, mi Unwaa-ma, ikeb le mì tang ushe bendi likorye mì yi Unwaa Undigye a.
43005028	Ashi mi kong i 'ì kwu amen he 'uhwo ye. Baale 'unyong 'u fel ahwu bendi puu abe be hwō be gyo lingmam ligi,
43005029	be wum lè he lihwu. Bendi abe be maa shi binunung, be wum ba fel lè likpan ligyang angyell angi lı ngyor igye. Abe be maa shi bibibi, be wum gya he ushe Unim angwu be lè kpe 'ingie."
43005030	Ujeso a gye 'ushu kong le: "Mi-gyang mì yi lè ikeb le mi sha 'iwom 'iyang-yang lè 'uhwo-gi ye, mi kee-kee sha 'iwom he ikeb Unim angwu a som mi be he igye i a. Mi tang ushe or ná a de-m le mì tang a. He ashin, ushe ugi ù yi kpa-kpa likorye mi sha ashi 'ı nyin mi a ye, mi sha ashi 'ı nyin Atyagi angwu a som mi a.
43005031	"Gbe mi de le mi kong 'igyang, mi bà uman ye, ki nya sha ná a bendi be bong le mi kong 'igyang a?
43005032	Kì yi lè undi-iso angwu u kong gbe lè mi le mì yi Unwaa Unim a. Mí ngye le u kong 'igyang gba lè mi.
43005033	Undi umen ana na ù yi Ujon. Ufe na leěti men ma ma som 'isom bii he le ù de men ashi 'ì yi 'igyang, a mà de men 'igyang.
43005034	"Mi-i kee undi a le ù kong ke-m ye, mi kung igie angi undigye u kong gbe lè mi a 'indee-indee ye. Ukpor mi kee-kee kong abin le hè men mà fel lè likpan 'unyong a.
43005035	Ujon a ma yi ná 'imor-inde ashi 'ı taa kangg, ma kpe igie ima he 'anwaa 'unyong zangg, ma ma yi lè igor likorye 'ikung-gbo 'ima 'i tyung amen 'igyang.
43005036	Ukpor 'ì yi lè biwom bisuso abi bi dyam hwò igie Ujon abi bı tyung le Atyagi na a som mi. Bikwele-uhwo abi Atyagi a ke-m ikeb le mı shi, bi tyung le 'igyang-igyang Atyagi na a som mi.
43005037	Atyagi angwu a som mi, ufe-gyang a kong gbe lè mi le mì yi Unwaa-ma a. Ukpor men ma wa gyo lingmam lima ngye ye, ma wa nde-e ngye ye,
43005038	ma shi lè igie ima he atyam āmen ye, likorye ma bong ha ami, Unwaa-ma angwu a som, ye.
43005039	Men má kung 'unyong kangg shun 'ushia Unim li-li-li-li-li lè ugim le 'ushia ana 'ù tyung amen 'ukwo likpan angi lı ngyor igye kpamm. Kigyang-igyang, kushia ahwuna 'u kong gba lè mi.
43005040	Mà na or, ma swan le ma ba hwaa lè mi hè men mà kpe likpan limen ana ye.
43005041	"Mi-i kung ipee bendigye ná 'iwom a ye. Unim na mi ndor ugim le mi sha nyin he.
43005042	Ukpor mi ngye amen, mi ngye le 'i nyin amen lè Unim ye.
43005043	Ki nung nwongg le 'i nyin amen lè Unim ye likorye ma swan i-mi angwu mi be he lizen Unim Atyagi. Ukpor gbe undi a be hwaa lè men he lizen lima ligyang, ma kpá he.
43005044	Men ma kee-kee ndor àshì he ipee bende a. Unim angwu ufe-ufe na ù yi he 'ukpo, ki gbee amen le u pee amen ye or ye. Kife na 'i shi amen ma bong ha ami or ye.
43005045	"Mi na mı bé bun 'ibibi 'īmen de Unim ye, Umosis angwu ma fe lityam ha ahe a.
43005046	Gbe ma bong igie Umosis mà, hang ma bong ha ami a, likorye Umosis a ma fee gbe lè mi a.
43005047	Gbé ma bong àbi a fee ye, ki sha ná a, ma bong igie igi ife?"
43006001	Nyong ashin 'i mbee, Ujeso a bo gbe ndo he igbindi umbwo angwu be ko le Ugalili. Bé mbeē ko umbwo umen ana le Utaiberias.
43006002	Nya a na a maa ndor àshì gye há, bendi be ti kwuo pwom he likorye be nde bikwele-uhwo biwom abi a shi he bendi-angmam ambeeale.
43006003	Ujeso lè bendi-utung bema be ma mbo 'igugo tang he 'usi, bel kwu ko.
43006004	Nya he 'unyong 'umen ana, kunyong 'ipam Ijuus ashi be ko le Kipam Agbele-gyong 'u ma fel kpee-kpee.
43006005	Ujeso a bel àshì shun kel-kel-kel, a nde le bendi be ti kwuo be ba hwaa lè he. A kung bii Ufilip le: "He hung nyin lì ndè ibred ndyebb ke bendi aben puu bè zi?"
43006006	Ujeso a kung Ufilip lè he 'usi he-e ù gyo ashi u kong a. Ujeso ugyang a ngye ashi nyin ù shi or mà.
43006007	Ufilip a fan he le: "Mà lì kung igaa ikwudi ifee or ndyebb ibred, i kpà ka ābe le undi-undi ù zī zangg na ana or ye."
43006008	Undi-utung Ujeso ken angwu be ko le Andru, u shi unwanam Usaimun Ipita, a kung de Ujeso le:
43006009	"Unwan ungikye ù yi nyin angwu ù yi lè bíkém ibred bidyong, u shi lè ìkwǎn ifee. Ukpor inwaa biwom anyin i kpell 'igegang bendi ashina ná a?"
43006010	Ujeso a de bendi-utung bema le bè de bendi abena le bè kwu ko. Bendi puu be bel kwu ko. He liwu libell, bekaandi bengikye befe-befe be maa mbee asi lisi 'ugbe lihwo lè 'ugbe 'afee. (Bikpam bi ma go nya kangg.)
43006011	Ujeso a kung ibred ana kwu he 'ubwo, u pee Unim. A kung āngi bun puu kung ke bendi abe be kwu ko. A mbee kung ìkwǎn shi 'itaa a ken. Undi uyang-yang a zī gwul 'itaa a kee.
43006012	Be gwul puu, Ujeso a de bendi-utung bema le: "Mà gbong bigem abi be zī bi teng, hè uwun ken or ù ban 'idideng ye."
43006013	Bendi-utung bema be gbong ābi puu, bi sho bitetel lihwo lè bi bifee.
43006014	Bendi puu abe bè yi nya, be nde 'ikwele-uhwo ashi Ujeso a shi, be kung de le: "Kigyang-igyang, ungikye anwun ù yi undi angwu u tye ugie 'isom Unim angwu leěti Unim a ma de le u ba ba he igye anyin a."
43006015	Ujeso a ngye le bendi abena be ma kam le be kwa he 'usu he ikeb. He ashina a bo gbe lè há gye he 'igie 'igugo ashi lè hell ututeb.
43006016	Likwulukwu li gyebb, bendi-utung Ujeso be shul gye he ungwu umbwo ukaandi,
43006017	lè ngwee he 'inong lishor tem, be gya he igbindi umbwo angwell, hè be bè gye he Ukapanyam. Nya a na be maa gye, kusu 'u gye be. Nya he 'unyong 'umen ana, Ujeso a ma wa lè hwaa lè be ye.
43006018	Kufem 'u keb apuale a, umbwo u keb atōale 'ibibi-ibibi-ibibi.
43006019	Be gye 'ushu wu mbee ilamba ikie ha inde, be nde Ujeso u tan he likwu umbwo ndor àshì hwaa lè be. Be fel he 'ushell kangg.
43006020	Ujeso a kung de be le: "Kì yi-m mi a, mà shell ye."
43006021	Be ma gor igor kpe-e ngwee há he 'inong. Nyong a ngwee há ngwee-ngwee, kinong 'i wu he ugo-igye he 'ipi be maa ndor àshì gye.
43006022	Ashi a kung taa, bendi abe be ma so lè he igbindi umbwo he 'ipi Ujeso lè bendi-utung bema be ma be, be nde le 'inong 'i ma teng nya ken a, be ngye le nyong bendi-utung Ujeso be ma kung 'inong ashina gbe, Ujeso a ma gye utung ha abe ye.
43006023	Binong bisuso bi ma be lè he Utaiberias be naa gwaa ha 'iteng 'imen ashi uhwuhwo bendi be ma zī lizi angi Atyetyan Ujeso a ma pee Unim he 'uhwo angi.
43006024	Nyong bendi abena be nde le Ujeso ù tem yi nya ye, bendi-utung bema or be tem shi nya ye, be mbo ngwee he binong abina bo ndo he Ukapanyam, be la shun Ujeso.
43006025	Nyong bendi abena be wu he ungwu umbwo, be gbe kpe igbindi, be nde Ujeso há, be bii he le: "Itisha, kunyong ahwu hung wo gbe tang hen?"
43006026	Ujeso a fan ābe le: "Mi da amen 'igyang-igyang, ma tan kee mi likorye ma ma zī ibred angyell gwul a, ma kee mi le bwo ma nde bikwele-uhwo abi mi shi a ye.
43006027	Mà mbu gbèl kee lizi angi he 'anwaa 'unyong zangg li mbee i a ye, ma mbu gbèl kee angi lı ngyor igye kpamm hwan. Life li ka bendi likpan ligyang angyell angi lì yi lè likel ye. Kitaa lizi ashina na mi Unwaa Undigye, mi ke men abe Unim Atyagi a tyung amen gboo le ufe na a som mi."
43006028	Be kung bii Ujeso le: "Kibang 'itaa 'iwom ashi lì shi hè 'ì nyin Unim?"
43006029	Ujeso a fan ābe le: "Kiwom ashi mà shi hè 'ì nyin Unim 'ì yi le mà bong ha ami angwu ufe a som be he igye anyin."
43006030	Be kung de-e le: "Gbe 'ì yi 'itaa ana, 'ibang 'ikwele-uhwo ashi wo shi lî nde shi lè ashi atyan, li hà bong ha awo? Kibang ashi wo shi tyung li?
43006031	Leěti nyong betietyan be maa tan he 'igbaa-libeb, be ma zī lizi angi lı be lè he 'usi angi be ko le imana, nya a na be fee he 'ushia Unim le, 'Unim a som lizi lè he 'usi ke be le bè zī.' "
43006032	Ujeso a kung de be le: "Ndor mî de men 'igyang, lizi angi leěti Umosis a ma ke betiemen ana, lì yi ligyang angi lè he lifung-atabe a ye. Atyagi na u ke men ligyang angi lè he lifung-atabe.
43006033	Lizi angi Unim u ke bendi, lì yi angi lı be lè he lifung-atabe, bé lè likpan ke bendigye a."
43006034	Be kung de-e le: "Atyetyan, ke li lizi limen ana mbee 'unyong."
43006035	Ujeso a fan ābe le: "Mi na mì yi lizi limen ana angi lı ke bendi likpan. Undi uyang-yang angwu a be hwaa lè mi, itung i tem ndó he ye. Undi uyang-yang angwu a bong ha ami, kigyor 'i tem gyor he ye.
43006036	Ukpor, kì yi nya a na mi bè de men a. Mà na men ma nde-m lè ashi or, ma bong ha ami ye.
43006037	Bendi puu abe Atyagi a kung fe-m he 'ubwo, be ba hwaa lè mi. Undi uyang-yang angwu a be hwaa lè mi, mi ndó he tem item ye,
43006038	likorye mi be lè he lifung-atabe le mî shi nyin Atyagi angwu a som mi a, mi be le mî shi nyin 'uhwo-gi a ye.
43006039	Kiwom ashi 'i nyin Atyagi angwu a som mi 'ì yi le mì nim undi ken or lè he liwu bendi abe a kung fe-m he 'ubwo ye, mi kam ābe, mi be wum ābe he liti angi igye anyin ı be mbee.
43006040	Atyagi a kee le bendi puu abe be nde-m, mi Unwaa-ma, be bong ha ami, bè kwu lè likpan 'unyong angi lı ngyor igye. Mi ba wum ābe lè he lihwu he liti angi igye anyin ı mbee."
43006041	Bekaandi Ijuus be keb inem anemale gbe lè Ujeso likorye a de le ufe ù yi lizi angi lı shul lè he lifung-atabe be he itang.
43006042	Be de le, "Ujeso ugyang, nde le unwaa Ujosef a ukpor? Li ngye atyam lè anam. Fe, ki shi ná a, u fel de le ufe a be lè he lifung-atabe a?"
43006043	Ujeso a de be le: "Mà tyang inem anemale he liwu līmen.
43006044	Kì yi lè undi angwu ù hà ndo be hwaa lè mi faale afaale Atyagi angwu a som mi be he igye anyin na a be lè he ye. Undi uyang-yang angwu a be hwaa lè mi, mi ba wum he lè he lihwu he liti angi igye anyin ı mbee.
43006045	Bendi abe be maa tye ugie 'isom Unim be ma fee ndor leěti le: 'Unim u hwua bendi puu.' Undi uyang-yang angwu a gyo Igie Atyagi, u hwua kpe 'iwom lè há, u ba hwaa lè mi.
43006046	Mi fel kong i le undi-iso a bè nde Atyagi lè ashi a ye, mi angwu mi be lè ha ahe ufe-ufe na mi nde-e.
43006047	Mi da amen 'igyang a le undi uyang-yang angwu a bong ha ami u kwa lè likpan angi lì yi lè likel ye.
43006048	Mi na mì yi lizi angi lı ke bendi likpan.
43006049	Mà na leěti betiemen be maa zī lizi angi be ko le imana he 'igbaa-libeb or, befe puu be ma hwō.
43006050	Ukpor lizi ligyang angyell angi lı be lè he lifung-atabe be he itang, undi uyang-yang angwu a zi āngi, u tem hwa ye.
43006051	Mi na mì yi lizi limen angi li be lè he lifung-atabe be he itang angi lı ke bendi likpan. Undi uyang-yang angwu a zī lizi limen i, u kwa lè likpan ngyor igye kpamm. Lizi angi mı ke bendi le hè be bè kwu lè likpan lì yi inyiahwo igi a."
43006052	He 'uhwo igie angi Ujeso a kong ana, bekaandi Ijuus be ma fel he ingywo keb abiale bende le: "Ki shi ná a, u de le u kung inyiahwo ima ka li lî zī?"
43006053	He ashina, Ujeso a kung de be le: "Mi da amen 'igyang a le, gbe ma zī inyiahwo igi ye, ma ngwo anung agi ye, hà ma kwa lè likpan ligyang angyell ye.
43006054	Ukpor undi uyang-yang angwu a zī inyiahwo igi, u ngwo anung agi, u kwa lè likpan angi lı ngyor igye kpamm, mi be wum he lè he lihwu he liti angi igye anyin ı mbee.
43006055	Inyiahwo igi na ì yi lizi ligyang angyell, anung agi a shi 'ingwungwo 'igyang ashell.
43006056	Undi uyang-yang angwu a zī inyiahwo igi, u mbee ngwo anung agi, hà ù yi ūbībī ken ha ami, mi shi ūbībī ken ha ahe.
43006057	Atyagi angwu a som mi na u ke likpan. Nya a na mi kpe likpan lè ha ufe a, na undi uyang-yang angwu a zī inyiahwo igi u kwu lè likpan gbe ha ami.
43006058	Mi mbee bwan da amen le, inyiahwo igi na ì yi lizi ligyang angyell angi lı be lè he lifung-atabe be he itang; lizi angi betiemen be ma zī he libeb ana na lì yi lizi ligyang angyell ye, likorye mà na be ma zī āngi or, be ma hwō, ukpor undi uyang-yang angwu a zī lizi angi mi ke-e, u tem hwa ye."
43006059	Ujeso a ma kong igie anyina leěti nyong a maa hwua bendi he ushom angwu be kwu liwu he 'ubong Ukapanyam.
43006060	Bendi-utung Ujeso gbamm abe be ma gyo igie angi Ujeso a kong ana, be de le: "Igie anyin ì yi ikaa-ikaa o. Ayang ù shi imen ana mbee?"
43006061	Ujeso a ngye ha lityam lima le be nem inem gba lè igie ima. A kung bii ābe le: "Ashi mi kong i i wee amen abwo a?
43006062	Kibang ashi ma be kong, gbe ma be nde-m mi Unwaa Undigye mi tem item gye he 'ipi mi be?
43006063	Ukatia Kunyong Unim na u ke undigye likpan, undigye ù yi lè ikeb le u ka likpan ye. He igie angi mi kong ha amen i na ma nde Ukatia Kunyong Unim, ma nde likpan.
43006064	Ukpor men besuso ma bong ha ami ye." (Kung lè há linde-linde, Ujeso a ngye bendi abe be be bong ha ahe ye, u mbee ngye angwu u be ndyebb he zi.)
43006065	Ujeso a mbee de le: "Fe na 'i tan lè shi mī de men le, kì yi lè undi angwu ù hà ndo be hwaa lè mi faale afaale Atyagi na a ke-e ikeb ná ye."
43006066	He ashin bendi gbamm abe be maa pwom Ujeso be tem item, tem pwom he gye 'ushu ye.
43006067	Ujeso a kung bii bendi-utung bema abe lihwo lè be befee le: "Hà men ufe? Men or ma mbee tem a?"
43006068	Usaimun Ipita a fan he le: "Atyetyan, ayang angwu bel ufe li mbee tem lè hwaa lè he, bwo wo ufe-ufe na igie igang i ke li likpan angi lı ngyor igye.
43006069	Bel li bong ha awo, li mbee ngye le wò yi undi gelalala angwu a be lè ha Unim a."
43006070	Ujeso a kung de be le: "Nde le ma ngye le mi na mi waa amen bendi lihwo lè be befee? Ukpor undi ken ù yi undi ubibi lè ha Usetan a."
43006071	(Ashi a ma kong ana, u kong gbe lè Ujudas, unwaa Usaimun Isikariyot a. Mà na Ujudas a ma yi he liwu bendi-utung bema abe lihwo lè be befee or, a maa kam le u ndyebb he za.)
43007001	Nyong ashin 'i mbee, Ujeso a maa tan mbee bipi he Ugalili. A ma kee le u gya he 'igie Ujudia ye, likorye bekaandi Ijuus be maa kee 'ukwo ahwu be gwu-e.
43007002	Kunyong ahwu Ijuus i shi 'ipam 'ibell ashi be ko le Kipam Kubuu 'u ma fel.
43007003	He ashin, bebwanam Ujeso be de-e le ù gye he Ujudia hè bendi-utung bema abe há bè nde bikwele-uhwo abi u shi.
43007004	Be mbee de-e le: "Undi angwu a kee le bè ngye-e, u ndyell 'uhwo-ma ye. Bwo wo shi bikwele-uhwo abin, shi ābi he 'ugbo hè bendi bè ngya-a."
43007005	(Bebwanam begyang or be bong ha ahe ye.)
43007006	Ujeso a fan bebwanam le: "Kunyong ahwu Unim a ndor le mì shi ná 'u wa fel ye. Ukpor men ufe, kunyong 'uyang-yang 'u ngbebb amen.
43007007	Bendi abe igye anyin be tel amen a ye, be tèl i-mi a, likorye mi da ābe le biwom abi be shi bì yi bibibi.
43007008	Men ma ndo te há he 'ipam, mi ufe mi waa ta ye, likorye 'unyong ahwu mi te há 'u wa fel ye."
43007009	A ma kong 'itaa ana ngyor kwu he Ugalili.
43007010	Nyong bebwende be gbe puu ndo há 'ipam, ufe or a hà bo. Ukpor a te há gboo a ye, a nyia inyia te.
43007011	Bekaandi Ijuus be maa shun he há he 'ipam, be maa bii le: "A be ye a?"
43007012	Bendi gbamm be maa kem Ujeso há he liwu. Besuso be da le: "Ù yi undi ununung a." Besuso be de le: "Dia! U mbeb bendi 'i go."
43007013	Kì yi lè undi angwu a maa kong gbe lè he gboo ye, likorye be shell bekaandi Ijuus.
43007014	Nyong be shi 'ipam fel he bedye-bedye, Ujeso a bo gbe he Ushom Unim, u fel hwua bendi biwom há.
43007015	Ki kwu bekaandi Ijuus he 'uhwo kangg, be kung bii le: "Ki shi ná a, a ngye 'iwom 'itel i, gbé a ngye 'ushia ye?"
43007016	Ujeso a fan ābe le: "Biwom abi mı hwua bi ba lè he lingye ligi a ye, Unim angwu a som mi na u tyung mi ábi.
43007017	Undi uyang-yang angwu a kee le u sha nyin Unim 'igyang-igyang a, u ngya le hà abi mı hwua bi ba lè he ugim ugi ugyang or, hà bi ba lè ha Unim or.
43007018	Gbe undi u kong 'iwom he ikeb ima igyang, ashina 'i ze le a kee ipee bendi a. Ukpor gbe undi a kee le bendi be pee angwu a som he a, ashina 'i ze le u kong 'igyang a, u kwu lè uben ye."
43007019	"Nde le Umosis na a ma ke men Iten? Mà na or, he liwu līmen, kì yi lè undi ken or angwu a ndor āngi puu ye. Fe 'ibang a, ma kee 'ukwo ahwu ma gwu-m?"
43007020	Bendi be kung fan he le: "Wo ngyor lityuo! Baà ayang be kee le be gwa-a?"
43007021	Ujeso a de be le: "Ki kwu amen puu he 'uhwo likorye mi shi 'ikwele-uhwo he liti uwell.
43007022	Mà nde atenale, Umosis na a ma ke men uten le mà ten bebwaa-men bengikye. (Umosis na a ma kpi 'ikwu de bendi le bè ten ye, betietyan na be ma kpi 'ikwu lè lìten.) He 'uhwo uten umen i, ma ten bebwaa-men he liti uwell.
43007023	Bwo men ma ten bebwaa-men he liti uwell hè men mà ban Iten Umosis ye, ki shi ná a, ma mbu linaa ha ami le bwo mi mbee undi he liti uwell?
43007024	Mà tyang abwo lè ushe angwu ma maa he likpam nyin, mà maa ushe he 'igyang hwan."
43007025	Bendi besuso lè he Ujeruselem be de le: "Undi anwun na be kee le be gwa.
43007026	Mà nde-e, a naa u kong nya gboo, kì yi lè undi angwu u fan he or ye. Pisoye 'i nung bekaandi betyan le ù yi Ukristi, Undi-likpan angwu Unim a som be he igye anyin a 'igyang.
43007027	Li ngye le nyong Undi-likpan umen i u be be, undi u ngya he 'ipi a be ye, ukpor ungikye anwun ufe, li ngye he 'ipi u be."
43007028	Nyong Ujeso a maa hwua bendi he Ushom Unim, a gaa kong kangg le: "Men ma de le ma ngye-m, ma mbee de le ma ngye he 'ipi mı be a? Nde le ma ngye le mi be he ikeb igi igyang a ye? Mi be he ikeb ángwu ù yi 'igyang, ukpor men ma ngye-e ye.
43007029	Mi ngye-e likorye mi be lè ha ufe a, ufe na a som mi be he igye anyin or."
43007030	He ashina be kaa le be kwa he, ukpor 'ì yi lè undi angwu a tyua he 'ubwo ye likorye 'unyong 'uma 'u ma wa fel ye.
43007031	Bendi gbamm be bong ha ahe. Be de le: "Kigyang-igyang ù yi Ukristi, Undi-likpan ùmén angwu Unim a som a. Ki nya sha ná a, undi-iso u mbee shi bikwele-uhwo hwò abi u shi i?"
43007032	Bendi Iferesis be gyo 'itaa bendi be kem Ujeso. Be lè tim ha bekaandi abe be shang Unim som bendi abe be kang Ushom Unim le bè lè kwu Ujeso.
43007033	Nya he 'unyong 'umen ana Ujeso a de le: "Mi mbee kwa ipel ha amen he 'anwaa 'unyong zangg, mi tem lè hwaa lè Atyagi angwu a som mi.
43007034	Men ma ba shun mi shun-shun kaa likorye mi ba kwa he 'ipi men ma wu há mbee ye a."
43007035	Bekaandi Ijuus be ma kong ha bende le: "Ukyebb ungikye anwun u kong le u gya hung a, bel lì wu há mbee ye? U ba gya he 'ubong Igrik he 'ipi bendi betyan bè yi a, he-e ù lè hwua bendi Igrik a?
43007036	Nyong a de le li ba shun he kaa, li mbee wu he 'ipi ù yi mbee ye, u kong 'ibang ikong?"
43007037	Ki ma fel he umbee-likel liti 'ipam, liti limen ana li ma dyam 'indee-indee. Nya he liti limen ana, Ujeso a bo naa 'inaa kung kong fem he igye gboo le: "Undi uyang-yang angwu umbwo u gyor he, ù be hwaa lè mi, mi ke-e umbwo he-e ù ngwo.
43007038	Ki yi nya a na be ma fee he 'ushia Unim leěti le undi uyang-yang angwu a bong ha ami, umbwo angwu u ke likpan u ba ko u go kangg lè ha ahe lityam."
43007039	Ashi Ujeso a ma kong ana a maa kong gba lè Ukatia Kunyong Unim angwu Unim u be som ke abe be bong ha ufe Ujeso a. Nya he 'unyong 'umen ana Unim a ma wa ke bendi Ukatia Kunyong uma mà ye, likorye Ujeso a ma wa kwu ko he 'idem 'usu 'ima ye.
43007040	Nyong be gyo igie anyina, bendi besuso há he liwu be de le: "Kigyang-igyang a, ungikye anwun ù yi undi angwu u tye ugie 'isom Unim angwu li kwu lı nyong a."
43007041	Bendi-iso be de le: "Eng, ungikye anwun ù yi Ukristi, Undi-likpan angwu Unim a som a." Besuso be de le: "Kpaa ye! Ukristi ù hà ndo ba lè he Ugalili a ye.
43007042	Be fee he 'ushia Unim le Ukristi u ba kwa igia Usu Udebid a, u ba ba lè he Betelehem he 'ipi leěti Usu Udebid a ma yi."
43007043	Kitaa ana na bendi be tang he abwo fel akwu-akwu he 'uhwo Ujeso.
43007044	Bendi-iso be ma kee le be kwa he, ukpor undi ken or a ma tyua he 'ubwo ye.
43007045	Bendi abe be kang Ushom Unim abe be ma som be tem be hwaa lè bekaandi abe be shang Unim lè bendi Iferesis. Bekaandi ana be hà kung bii ābe le: "Ki shi ná a, ma be lè he ye?"
43007046	Be de bekaandi ana le: "Bwo ukong-ukong li wa gyo undi a kong 'iwom ná ungikye anwun ye."
43007047	Bendi Iferesis be de le: "Men aben or, a mbee mbeb amen a?
43007048	Kì nya yi lè undi ken or lè he liwu bekaandi Ijuus, mbee lè ha bendi Iferesis angwu a bong ha ahe a? Dia,
43007049	ukpor bendi item zii abe be ngye Iten Umosis ye na be bong ha ahe, Unim a zob ābe."
43007050	Unikodimes angwu leěti a ma gye lè hwaa lè Ujeso a ma yi he liwu bendi Iferesis limen i. Ufe a kung de bema le:
43007051	"Nya a na Iten ityan ì yi, li tang ushe undi faale afaale li gyo he igie ye. Li gyo he, saa lì ha ngya ashi a shi."
43007052	Be de le: "Hā ndo wo or wò yi 'ubong Ugalili á? Shun he 'ushia Unim li-li-li, wo nda le be fee 'iwom há le undi angwu u tye ugie 'isom Unim u ba lè he Ugalili a ye."
43007053	Bendi puu be gbe ligye.
43008001	Nya a na bendi be maa gye, Ujeso a gye he ukwell angwu be ko le Olif.
43008002	Ashi a taa nya leèti-leèti, a tem gye he Ushom Unim, bendi be mbee gbong be sho ha ahe nya. A bel kwu ko, u fel hwua ābe biwom.
43008003	Bendi abe be hwua bendi Iten, lè abe Iferesis, be be lè ungye libee angwu be kwu-e ha ungikye, be kpe-e lè naa he he 'ushu.
43008004	Be kung de Ujeso le: "Ukaandi, li kwu ungingye anwun ha ungikye.
43008005	He 'ushia Iten, Umosis a fee nya le, gbe undi a shi 'itete 'iwom ashin, lì maa akor gwu-e. Kibang 'ì yi ugim ugang he likong anyin?"
43008006	Be kong ashin kee 'ukwo ahwu bè kwu-e, gbe a kong pwell a. Ujeso a keb, u fel fee udyong-bwo he itang.
43008007	Be gye 'ushu bii he bibibi kpamm a bo 'inaa, u de be le: "He liwu līmen, undi angwu a wa shi 'iban ngye ye, ufe ù kpi 'ikwu kung 'ukor maa he."
43008008	A mbee keb, u fee udyongbwo he itang.
43008009	Nyong be gyo igie anyina, be gbe lè há he 'uken-uken kpi lè ha bekaandi. Ujeso ufe-ufe na a teng naa nya lè angwu ungingye naa he lè he 'ushu.
43008010	Ujeso a bo 'inaa, kung de-e le: "Iye, abe be ben-a bè yi hung a? Kì yi lè undi angwu a tem maa-a ushe le bè gwu-a ye a?"
43008011	A fan Ujeso le: "Ukaandi, kì yi lè undi ye." Ujeso a kung de-e le: "Mi or mi ben-a ye. Ndo gye, tem shi 'iban ye."]
43008012	Ujeso a mbee kong ha bendi le: "Mi na mì yi 'ikung-gbo ke igye anyin. Undi uyang-yang angwu u pwom mi, u tan he 'ifufebb ye, u kwa lè 'ikung-gbo ashi 'ı ke bendi likpan."
43008013	Bendi Iferesis be de-e le: "Wo-o naa 'uhwo-gang ushada, ushada ugang ù yi 'igyang ye."
43008014	Ujeso a fan ābe le: "Mi naa ushada gba lè 'uhwo-gi, ushada ugi u shi 'igyang likorye mi ngye he 'ipi mı be, mi mbee ngye he 'ipi mı tem gye. Men ma ngye he 'ipi mı be or, ngwu mà ngye he 'ipi mı gye or ye.
43008015	Men bendi igye anyin, ma maa undi ushe he ugim undigye a, mi ufe mi be mi maa undi ushe a ye.
43008016	Mà mi maa undi ushe or, ugi u kwa 'igyang, likorye mì yi ututeb ye. Bel lè Atyagi angwu a som mi be he igye anyin na li maa.
43008017	Men mà ndè he 'ushia Iten īmen, be fee nya le, gbe bendi befee be naa ushada he 'iwom ken, hà 'iwom ashi há 'ì yi 'igyang a.
43008018	Mà nde, mi naa 'uhwo-gi ushada, Atyagi angwu a som mi or u naa ushada ugi le mi kong 'igyang."
43008019	Be bii he le: "Atia ugyang ù yi hung a?" Ujeso a fan le: "Ma ngye-m ye, ma ngye Atyagi or ye. Kí yi yi le má ngye-m, hang ma ngye Atyagi or titi."
43008020	Ujeso a ma kong igie anyina nyong a maa hwua bendi biwom he Ushom Unim, u shi kwu gwaa he 'ipi be fe únde. Undi a ma kwu-e ye, likorye 'unyong 'uma 'u ma wa fel ye.
43008021	Ujeso a de be le: "Mi ndo gya; ma ba shun mi kaa. Nyong ma hwō, biban bīmen bi ba ngyor amen he abwo. Ma ba kwa lè ikeb le ma gya he 'ipi mı gye ye."
43008022	Bekaandi Ijuus be de le: "Ashi u de le u gya he 'ipi bel lı be gye mbee ye ana, ki ze le ana a? Hà u ba gwa 'uhwo-ma or?"
43008023	Ujeso a fan ābe le: "Men mà yi ke igye anyin a, ukpor mi-ì yi ke igye anyin a ye. Ushu ūmen ù yi igye anyin a, ukpor ushu ugi ù yi igye anyin a ye, ù yi he lifung-atabe a.
43008024	Mi bè de men le biban bīmen bi ba ngyor amen he abwo. Mi kong 'igyang a, gbe ma bong le mì yi undi angwu mì yi i a ye, ma ba hwa, biban bīmen bi ngyor amen he abwo."
43008025	Be bii he le: "Ayang ù yi-a wo?" A de be le: "Mì yi undi angwu kung lè he ukpi-ikwu mi de men le mì yi a.
43008026	Men ma zī libi he biwom gbamm abi hang mi nya de le ma nim. Ukpor mi mbee bwan da amen le Atyagi angwu a som mi ù yi 'igyang. Mi da bendi biwom abi a tyung mi a."
43008027	Ki ma nung ābe le u kong ha abe gba lè Unim Atyam a ye.
43008028	He ashina Ujeso a kung de be le: "Nyong ma be kung i-mi Unwaa Undigye ndor he 'usi, na mà ha be ngye le mì yi undi angwu mi de men le mì yi a, ma mbee ngye le mi sha 'iwom he ikeb igi a ye, mi kong ashi Atyagi a tyung mi a.
43008029	Angwu a som mi ù yi utung ha ami, u tyang mi ututeb ye, likorye mbee 'unyong puu mi sha ashi 'i nyin he."
43008030	Bendi gbamm abe be gyo igie angi Ujeso a kong ana, be bong ha ahe.
43008031	Ujeso a hà kung kong ha abe be bong ha ahe le: "Gbe ma gye 'ushu ke igie igi ife, hà mà yi bendi begi a 'igyang.
43008032	Ma ba ngya 'igyang, mà 'igyang 'i ba sha amen ma kwa porr."
43008033	Bendi-iso be fan he le: "Bel lì yi igia Ebraham a, li ma bè yi he lifee ngye ye. Ki shi ná a, wo de le li ba kwa porr?"
43008034	Ujeso a kung de be le: "Mà ngye dangg le undi uyang-yang angwu u shi 'iban ù yi ufee 'iban a.
43008035	Ufee u kwa he ushu atyam ngyor igye ye; unwaa na u kwu he ushu atyam ngyor igye.
43008036	Gbe mi Unwaa Unim, mi fem amen lè he lifee, ma fel porr na afong.
43008037	Mi ngye le mà yi igia Ebraham a. Mà na or, ma kee 'ukwo ahwu mà gwu-m, likorye ma bong igie igi ye.
43008038	Mi-i da amen ashi mi nde lè he 'ipi Atyagi a, ukpor men ma sha abi umen atyamen a de men a."
43008039	Be de-e le: "Bel ufe, Ebraham na ù yi atyetyan." Ujeso a fan ābe le: "Mà kwu igia Ebraham a 'igyang, hang ma sha ná Ebraham a maa shi.
43008040	Ukpor ma fel kam le ma gwa-m, mi undi angwu mi de men 'igyang ashi mi gyo lè ha Unim. Ebraham a maa shi 'itete 'iwom ashina ye.
43008041	Ma sha likpe bya atyamen a." Be de-e le: "Atyetyan ù yi ken a, Unim ufe-ufe a. Be hwan li he akpela a ye."
43008042	Ujeso a fan ābe le: "Kì be kwu 'igyang a le Unim na ù yi atyamen, hang 'i nyin amen lè mi, likorye mi be lè ha ufe a be nyin. Mi be he ikeb igi igyang a ye, ufe na a som mi.
43008043	Ki shi ná a, abi mi kong bı nung amen ye? Atan-lengi uma ù yi le igie igi i keè ha amen ye.
43008044	Usetan, usu bibibi, na ù yi atyamen. Biwom abi bi nyin atyamen le mà shi na bi nyin amen or titi. Ù yi undi 'ihwu a uwell-uwell. U kong 'igyang ye, likorye 'igyang 'i keè ha ahe ye gbang-gbang. Nyong u bè uman, u sha ashi 'ì yi likpe lima a, likorye ù yi undi-uman a, u shi usu uman a.
43008045	Bwo mi ufe, mi de men 'igyang gbe lè biwom Unim, kife na 'i tan lè shi ma bong ha ami ye.
43008046	Kì nya yi lè undi he liwu līmen angwu ù nya tyung 'iban ashi mi shi a? Kì yi lè undi ye. Gbé mi de men 'igyang a, ki shi ná a, ma bong ha ami ye?
43008047	Undi angwu ù yi unwaa Unim a, u dang 'utyung gyo igie ima. Atan-lengi angwu men ma dang 'utyung gyo āngi ye ù yi le mà yi bebwaa Unim a ye."
43008048	Bekaandi Ijuus be bii Ujeso le: "Bel li de le wò yi 'ubong Usameria a, ikeb ibibi i ngwee-a, i bel-a lishi. Li bà uman a?"
43008049	Ujeso a fan ābe le: "Ikeb ibibi ì yi ha ami ye. Atyagi angwu mi fe-e na ù yi ha ami, ukpor men ma fa-m ye.
43008050	Mi na mi kee le bendi bè fe-m ye. Atyagi na u kee le bendi bè fe-m; ufe na u be tang ushe biwom puu.
43008051	Mi da amen 'igyang, undi uyang-yang angwu u shi igie igi u tem hwa ye ngyor igye kpamm."
43008052	Be kung de-e le: "Igie igang i shi li li ngye dangg le ikeb ibibi i ngwee-a, i bel-a lishi. Ebraham ugyang or a hwō; abe be tye ugie 'isom Unim or be hwō. Fe, ki shi ná a, wo de le undi angwu a shi igie igang ù tem hwa ye?
43008053	Atietyan Ebraham a hwō. Wo-o dyam hwo-e a? Abe leěti be maa tye ugie 'isom Unim be hwō. Wo kung 'uhwo-gang le wò yi ayang a?"
43008054	Ujeso a fan ābe le: "Kì kwu le mi-gyang na mı lem 'uhwo-gi, hang ilem igi ì yi 'idideng. Ukpor Atyagi na u lem mi; ufe umen na men ma de le ù yi Unim ūmen.
43008055	Mà na ma de le ufe ù yi Unim ūmen or, ma ngye-e ye. Mi na mi ngye-e. Gbe mi de le mi ngye-e ye, hà mi fel undi-uman nya a na men a. Ukpor mi da amen le mi ngye-e, mi ke igie ima ife.
43008056	Atiemen Ebraham a ma yi lè igor, nyong Unim a ma de-e le u ba nda liti angi mı be. A mà nde ngi, u yal gor kangg."
43008057	Be kung fan he le: "Wo a? Wo angwu wo wa wu aze asi afee lè ngi lihwo or ye, wo ma nde Ebraham ugyang he bifem â?"
43008058	Ujeso a kung de be le: "Mi da amen le mi-ì yi, mà ukpong be hà hwan Ebraham."
43008059	Be bung akor hè be bè maa gwu-e, ukpor be tem nde-e ye. A nyia gbe lè há Ushom Unim.
43009001	He liti ken, Ujeso a maa tan gba he 'ukwo, a nde undi-iso angwu a hwuà ashi kung lè he lifung anam.
43009002	Bendi-utung bema be bii he le: "Itisha, kiban ayang 'i shi be hwan ungikye anwun ashi kpi-kpi? Kiban 'ima 'igyang â, hà ashi átyám lè anam a?"
43009003	Ujeso a fan ābe le: "A hwuà ashi he 'iban ashi 'ima 'igyang or, ngwu atyam lè anam a or ye. A hwuà ashi le hè bendi bè ndè ikeb Unim ha ahe a.
43009004	Kì yi kpe-kpe le lì shi aki Atyagi angwu a som mi ná kusu 'u wa gye ye i. Baale 'usu 'u gye. Nyong u gye, undi u tem sha aki mbee ye.
43009005	Nya a na mì so he igye i, mì yi 'ikung-gbo a ke igye anyin."
43009006	A kong igie anyina i mbee, a sho akung wu he itang, kung udyong-bwo naa āngi. A hà shi āngi gbaa uhwua-ashi ana he itong-shi.
43009007	A kung de-e le: "Ndo gye lè to àshì he umbwo angwu be ko le Usalom." (Lizen angi le Usalom li ze le asomale.) Uhwua-ashi ana a bo gbe ndo há, a lè to àshì puu. Nyong a tem be, u fel nda.
43009008	Bendi bema lè bendi puu abe be bè nde-e nyong u kwu he 'ukwo nyong 'inyong, be de le: "Aye, uhwua-ashi angwu u shaa kwu he 'ukwo nyong 'inyong i ye a?"
43009009	Bendi-iso be de le ufe a. Besuso be de le ufe a ye. A bi-e ibi. Ufe-gyang a hà kung kong le: "Mi a."
43009010	Be kung bii he le: "Ná wo shi nyong ashi agang a buu?"
43009011	A fan ābe le: "Undi angwu be ko le Ujeso, a naa itang shi gbaa mi he ashi; u de-m le mì gye lè to āngi he umbwo Usalom. Mi lè to āngi to-to, a mà buu, mi fel nda."
43009012	Be kung bii he le: "Ungikye umen ana ù yi hung a?" A fan ābe le: "Mi ngye ye."
43009013	Bendi abe be ma yi há be kpe kung ungikye umen angwu leěti a ma hwuà ashi ana gbe lè he lè hwaa lè bendi Iferesis.
43009014	He liti uwell Ijuus na Ujeso a ma naa itang shi atong-shi ungikye anwuna a ma buu.
43009015	Bendi Iferesis or titi be bii he ná a shi atong-shi ama a buu. A de be le: "A shi itang gbaa mi he ashi, mi lè to āngi, mi fel nda."
43009016	Bendi Iferesis besuso be de le: "Ungikye anwun a be lè ha Unim a ye. Ù be lè ha Unim a, hang u ndor uten liti uwell." Besuso be de le: "Ù kwu undi ubibi a, hang u sha 'ikwele-uhwo ashi 'itel i mbee ye." He ashin be tang he abwo fel akwu-akwu.
43009017	Be mbee kung bii he le: "Wo de le ungikye anwuna na a sha-a wo fel nde, wo-gyang ufe, wo nya gim le ù yi 'ibang 'itaa undi a?" A fan ābe le ù yi undi angwu u tye ugie 'isom Unim a.
43009018	Bekaandi Ijuus be swan le ungikye anwun a bè hwuà ashi, saa u hà fel nde ana ye. Be som ko atyam lè anam,
43009019	be bii ābe le: "Unwaa-men i a? Kigyang a le a ma hwuà ashi kung lè há liti angi ma hwan he a? Ná 'i shi u fel nde?"
43009020	Atyam lè anam be fan le: "Li ngye le ù yi unwaa-tyan a. Ki shi 'igyang a le nyong li ma hwan he, a hwuà ashi.
43009021	Ukpor li ngye ná a shi nyong u fel nde ye. Li ngye undi angwu a buu he ashi ye. Mà bii he ufe-gyang. Ù nem yi unwani a ye. Ufe-gyang u da amen."
43009022	Atyam lè anam be ma kong igie anyina, likorye be maa shell bekaandi Ijuus. Be shell ābe likorye be ma kong ndor le undi angwu a kong gboo le Ujeso ù yi Ukristi, Undi-likpan angwu Unim a som a, be tem bong he u gba he ushom ubell angwu be kwu liwu ye.
43009023	Ashina na 'i tan lè shi be de le: "A kpè, bii he ufe-gyang."
43009024	Be hà ko he ufe-gyang 'ugbe ahwu lefee, be de-e le: "Unim ù yi nyin, kong 'igyang. Ndè le undi angwu wo de le a sha-a wo fel nda i ù yi undi-iban a?"
43009025	A fan ābe le: "Hà ù yi undi-iban a or, hà ù yi undi-iban a ye or, mi ngye 'ife ye. Kiwom ken ashi mi ngye 'ife 'ì yi le, leěti mi ma hwuà ashi, ukpor 'anaa-anaa i mi fel nda."
43009026	Be kung bii he le: "Ná a shi nyong ashi agang a buu?"
43009027	A fan ābe le: "Mi bè de men mà, ukpor ma kee le ma kpa ye. Kibang a, ma mbee bii mi? Sha-m ná men or ma la fel bendi-utung bema nà?"
43009028	Be buu he atye de-e le: "Wo na wò yi undi-utung uma; bel ufe, lì yi bendi-utung Umosis a.
43009029	Li ngye le leěti Unim a maa kong ha Umosis. Ungikye anwun ufe, li ngye he 'ipi u be ye."
43009030	Ungikye anwuna a fan le: "Wô! Wo! Ma kong 'iwom 'i ban he 'utyung! Men ma ngye he 'ipi u be ye or, ufe na a shi-m mi fel nde.
43009031	Li ngye le Unim u gyo undi-iban ye. Bendi abe be fe-e, be mbee shi ashi a kee na u gyo ābe.
43009032	Bwo ukong-ukong li wa gyo he 'ipi undi a shi undi angwu a hwuà ashi u fel nde ngye ye. Undi a wa gyo ashina ngye ye.
43009033	Kigyang-igyang, ungikye anwun u ba lè ha Unim a. Kì kwu ná a ye, hang u sha biwom abin mbee ye."
43009034	Be de le: "Wô! Wo! Wo angwu be ma hwan lè 'iban, wo kaa le ha-a à hwua li bel ihwua a?" Be ndó he lè há ushom ubell angwu be kwu liwu tyang he igye.
43009035	Ujeso a gyo le be ndō ungikye anwuna. A kee he kpamm lè nde-e, u bii he le: "Wo bong ha Unwaa Undigye a?"
43009036	A fan Ujeso le: "Ukaandi, de-m undi angwu há, mî bong ha ahe."
43009037	Ujeso a de-e le: "Wo nde undi umen ana or mà. Ufe na u kong ha awo i."
43009038	A kung de le: "Atyagi, mi bong ha awo." A bel tim anung he itang nya he 'ushu Ujeso.
43009039	Ujeso a de le: "Atan-lengi angwu mi be he igye anyin ù yi le, hè be bè ngye abe be fe Unim lè abe be fe-e ye. U shi le, hè bendi abe be nde ye bè fel nde, abe be kung 'uhwo-bell le be nda, hè be bè fel àshì kpi-kpi."
43009040	Bendi Iferesis besuso abe bè yi há be gyo igie anyin, be kung bii he le: "Wo kong i le bel or li hwuà ashi â?"
43009041	Ujeso a fan le: "Kì kwu le ma hwuà ashi, ma ngye ashi ma shi ye, hang ma za libi ye. Ukpor bwo ma de le ma nda, mā zī libi."
43010001	Ujeso a de le: "Mi da amen 'igyang a le, undi uyang-yang angwu a kee le u ngwee he 'ipo itia, gbe a gbe he ungwu lishi a gye há afee ye, a bel gbe he 'iteng 'isuso a gye há, hà ù yi uzi korlorkpokpo a.
43010002	Undi angwu a gbe he ungwu lishi a gye há afee, hà ù yi undi angwu u kam ìtiā a.
43010003	Undi angwu u kang ungwu lishi u buu he ufe lishi he-e ù gbe. Ìtiā ima or i shob igie ima nyong u ko āngi he azen, u mbee teng āngi gye he igye.
43010004	Nyong a tang lè ngi he igye, u gba āngi 'ushu, ife i pwom he, likorye i shob igie ima.
43010005	Ukpor i bong pwom undi-iso ye, i buu he ibuu, likorye i ngye igie ima ye."
43010006	Ujeso a bun ityang anyin de be, ukpor ashi a maa kong 'i nung ābe ye.
43010007	He ashina Ujeso a de be le: "Mi da amen 'igyang a le mi na mì yi ná ungwu lishi 'ipo itia.
43010008	Bendi puu abe be be teng mi, bè yi ná bezi a, ìtiā i gyo ābe ye.
43010009	Mi na mì yi ná ungwu lishi. Undi uyang-yang angwu a gbe ha ami a gye he afee, u kwa lè likpan 'unyong. U tan gya he afee tan ba he igye 'itaa a kee, u kwa lè biwom puu abi 'i fong he lè bi he igye.
43010010	Uzi u kee-kee ba le he-e ù zì kung biwom, u gwu bendi, u ban biwom a. Ukpor mi ufe, mi be le hè bendi bè kwu lè likpan ligyang angyell angi lı ngyor igye, be kwu lè ngi mbee akekel puu.
43010011	"Mì yi ná undi angwu u kam ìtiā ngbebb-ngbebb. Undi angwu u kam ìtiā ngbebb-ngbebb u bong lihwu he 'uhwo itia ima.
43010012	Undi angwu be hwaà ihwaa, ù yi undi angwu u kam itia a ye, itia imen ana i shi ima ye. Gbe undi angwu 'itaa i a nde ùkpòng u be lè hell, u buu tyang āngi. Ùkpòng u be kwu itia zi, angi i teng i paa he abwo.
43010013	Undi angwu be hwaà ihwaa ana, u buu tyang ìtiā likorye 'i gbee he lè ngi ye, i shi ima a or ye.
43010014	Mì yi undi angwu u kam ìtiā ngbebb-ngbebb, mi ngye ìtiā igi, ife i ngye-m,
43010015	nya a na Atyagi a ngye-m, mi ngye-e. Mi kam le mi hwa he 'uhwo angi.
43010016	Mi teng lè ìtiā isuso angi i wa fel he liwu i ye. Kì yi kpe-kpe le mì be lè ngi ife or titi. I ba dang 'utyung gyo mi, i be fel ipel ha anyin hè ngi ì fel ukem, undi ken u kam āngi.
43010017	"Ki nyin Atyagi lè mi likorye ma kam le mi hwa, mî kpe likpan he umbee-likel.
43010018	Kì yi le undi u fel kwa-m he ikeb a kpa kung likpan ligi ye. Mi-gyang na mi bong le mi hwa. Gbe mi kee le mi hwa, mi hwa; gbe mi kee le mi tem wum, mi tem wum. Ashin na Atyagi a de-m le mì shi."
43010019	Ashi a kong ana 'i shi bekaandi Ijuus be mbee tang fel akwu-akwu.
43010020	He liwu libell, besuso be maa da le: "Ikeb ibibi i ngwee he, i bel he lishi, u fel ngyor lityuo. Bel li ndor 'utyung gyo anwuna ye o."
43010021	Besuso be de le: "Undi angwu ikeb ibibi i ngwee he, i bel he lishi, u kong 'itaa i a ye. Ikeb ibibi i sha bihwua-ashi bi nda a? Kpaa ye."
43010022	Kunyong 'u ma fel ahwu be shi 'ipam he awellale 'unyong ahwu be ma kung Ushom Unim angwu he Ujeruselem fe Unim he 'ubwo. Ki ma yi 'unyong 'akwuo a.
43010023	He liti ken Ujeso a maa tan he Ushom Unim he 'iteng ashi be ko le 'igigyo Usolomon.
43010024	Bendi Ijuus be be há, be lè sho fe-e. Be de-e le: "Wo ko le 'i gbe 'igbe ná a, wo hà de li 'itaa undi ashi wò yi? De li gboo, hà wò yi Ukristi, Undi-likpan or."
43010025	Ujeso a fan ābe le: "Mi bè de men undi angwu mì yi, ukpor ma bong ye. Bikwele-uhwo abi mi shi he ikeb Atyagi, bi tyung amen undi angwu mì yi,
43010026	ukpor ma swan le ma bong ha ami ye, likorye mà yi bendi begi a ye.
43010027	Bendi begi befe, be ngye igie igi, bè yi ná ùtiā angwu a ngye igie atyam be pwom he. Mi mi ngye be, befe be pwom i-mi.
43010028	Mi ka ābe likpan ligyang angyell angi lì yi ngyor igye, bè hà tem ndo hwa ye; ki shi lè undi angwu u kpe kung ābe lè ha ami mbee ye.
43010029	Atyagi na a kung ābe fe-m he 'ubwo, ufe a dyam hwò puu. He ashin, kì yi lè undi angwu u kpe kung ābe lè he 'ubwo Atyagi mbee ye.
43010030	Bel ha Atyagi lì yi ken."
43010031	Bendi Ijuus be mbee bung akor hè be bè maa gwu-e.
43010032	Ujeso a de be le: "Men ma nde binunung gbamm abi mi shi he ikeb Atyagi. He liwu binunung abin, ashi yang ma kee le ma maa mi akor he 'uhwo ashi?"
43010033	Be fan he le: "Kì yi he 'uhwo binunung abi wo shi na li maa-a akor i ye, li maa-a likorye wo kong bia Unim a. Wo angwu wò yi undigye a, fe wo de le wò yi Unim a."
43010034	Ujeso a de be le: "He 'ushia Iten īmen, be fee há le Unim a de le, 'Mi Unim, mi de le men mà yi ìnīm a.'
43010035	Kì yi lè uman he 'ushia Unim zangg or ye. He ashin, bwo Unim a de le bendi aben abe be gyo igie ima bè yi 'itaa ken ha ufe-gyang,
43010036	fe 'i shi ná a ngwu mà de le mi bia Unim, nyong mi de le mì yi Unwaa Unim a? Mi na Atyagi Unim a waa som be he igye anyin.
43010037	Gbe mi shi ná Atyagi a de-m a ye, ma bong ha ami ye.
43010038	Ukpor gbe mi shi ná Atyagi a de-m a, mà ma bong ha ami ye or, kì yi le mà bong ha ami he 'uhwo biwom abi mi shi, abi ma nde lè ashi, hè 'ì nung amen le Atyagi ù yi ipel ha ami, mi shi ipel ha ahe."
43010039	Bendi abena be mbee kaa le be kwa Ujeso, ukpor a shang hwaa ābe lè he abwo.
43010040	Ujeso a mbee tem tia umbwo Ujodan kpe indi tem gye he 'ipi leěti Ujon a maa kib bendi he umbwo, a ngyor kwu nya.
43010041	Bendi gbamm be ma be hwaa lè he nya. Be de le: "Mà na Ujon a ma shi 'ikwele-uhwo ye or, ukpor 'iyang-yang ashi a ma kong gbe lè ungikye anwun 'ì yi 'igyang."
43010042	He ashina bendi gbamm be bong ha Ujeso nya he 'iteng 'imen ana.
43011001	Ki ma yi lè ungikye ususo angwu be ko le Ulazorlos he 'ubong Beteni. Nya na bebwende, bendi befee, be ma yi. Be maa ko angwu ken le Umeri, be ko angwell le Umata. Umeri umen i na leěti a ma kung behwu benunung wu Ujeso ha abee, u bel lè igil ima shell he ángi. Ungwende Ulazorlos a ma yi gogo ye.
43011003	He ashin bebwende be som 'isom hwaa lè Ujeso le udim-ma lityam ù yi gogo ye.
43011004	Nyong Ujeso a gyo 'isom ashin, a de le: "Lingmam anyin lì yi angi lihwu a ye, li mbu-e le hè bendi bè nde ikeb Unim, be kung ipee puu ke Unwaa Unim a he 'uhwo angi."
43011005	Mà na 'i nyin Ujeso lè Umata lè ungwende Umeri lè Ulazorlos or, nyong a gyo le Ulazorlos ù yi gogo ye, a ngyor kwu nya 'iteng 'imen ana ati afee.
43011007	Ati a gbe afee, a hà de bendi-utung bema le: "Mà lì tem gye he Ujudia."
43011008	Be fan he le: "Itisha, nde le nyin ingyesu-ingyesu i na bendi Ijuus be maa kaa le be maa akor gwa-a lè há, fe wo de le wo tem gya há a?"
43011009	Ujeso a fan ābe le: "Ki kwa gboo kung leèti gyebb likwulukwu. He 'unyong 'umen i, gbe undi u tan litan, u tya abee fa 'iwom ye, likorye kikung-gbo ashi igye anyin 'ì yi ha ahe.
43011010	Ukpor undi angwu u tan lè 'ifufebb na u ti fe, likorye kikung-gbo 'ì yi ha ahe ye."
43011011	Nyong a kong ashina, a mbee kong le: "Udim-tyan Ulazorlos a mbu 'unde, mi ta la wum he."
43011012	Be de-e le: "Ukaandi, gbe a mbu 'unde a, hà 'i ndo die he."
43011013	Ukpor Ujeso a maa kong ashi le Ulazorlos a hwō a; befe be ma kong le u mbwa 'unde 'ugyang a.
43011014	Ujeso a hà tem lè igie anyina kong gboo le: "Ulazorlos a hwō.
43011015	He 'uhwo 'umen mì yi lè igor le mi ma yi há ye, likorye biwom abin bi shi le hè men mà bong ha ami a. Mà bo, li gye lè nde-e."
43011016	Utormas (angwu be mbee ko le bégbé) a de bende-ma le: "Mà be, li te utung ha ahe, hè li bel puu lì lè hwō 'ugbe ken."
43011017	Ujeso a lè wu há, be de-e le be ngi Ulazorlos 'i fel ati ande mà.
43011018	Kung lè he Ujeruselem gye he Beteni 'ì yi lè 'igbe ye, ki mbee ilamba ifee a.
43011019	Ijuus gbamm i ma gye Umata befe lè Umeri lihwu.
43011020	Nyong Umata a gyo le Ujeso u ba lè há, a bo lè kpee lè he lè he 'ukwo; ukpor Umeri a ngyor kwu há he ushom.
43011021	Umata a kung de-e le: "Atyagi, wò bé kwu nyin, hang unwandagi a hwō ye.
43011022	Ukpor mi ngye le mà na a hwō mà or, Unim u ka-a 'iyang-yang ashi wo bii he."
43011023	Ujeso a de-e le: "Unwanaa u wum lè he lihwu."
43011024	Umata a de-e le: "Mi ngye le u ba wum lè he lihwu nyong bendi puu be be wum he liti angi igye anyin ı mbee."
43011025	Ujeso a de-e le: "Mi na mı wum bendi lè he lihwu, ke be likpan. Undi uyang-yang angwu a bong ha ami, mà ù hwō or, u tem kwa uwum ngyor igye kpamm.
43011026	Undi angwu a bong ha ami, u shi lè likpan anyin, u tem hwa ye ngyor igye kpamm. Wo bong igie anyin a?"
43011027	A fan Ujeso le: "Atyagi, mi bong. Mi bong le wò yi Ukristi, Unwaa Unim angwu Unim a som be he igye anyin a."
43011028	Umata a kong ashin puu, a hà tem lè nyia de ungwende Umeri le: "Ukaandi a fel i, a le wò te."
43011029	Umeri a gyo igie anyin gyo-gyo, a tie bo buu gbe gye he 'ipi Ujeso ù yi.
43011030	Ujeso a ma wa wu ha ahe ushu ye. A ma so lè he 'ukwo he 'ipi Umata a ma kpee lè he.
43011031	Bendi abe be ma sho há he ushom be tie lè Umeri, be nde ná a tie bo tang he igye, be pwom he, likorye be maa kong le u gya he likwun Ulazorlos he-e ù lè ki a.
43011032	Umeri a lè wu há, nyong a bel àshì nde Ujeso, a gyebb shī he itang, kung de-e le: "Atyagi, wò bé kwu nyin, hang unwandagi a hwō ye."
43011033	Ujeso a nde ná Umeri u ki, u nde ná bendi abe be te utung ha Umeri be ki, ki ban he he lityam kangg.
43011034	A kung bii ābe le: "Ma ngi-e hung a?" Be de-e le: "Atyetyan, bé nde."
43011035	Ujeso or a ki.
43011036	Bendi abena be de le: "Kpash! Ki ma nyin he lè he dii."
43011037	Besuso be de le: "Ndè le ufe na a ma shi uhwua-ashi u fel nde? Fe, ki shi ná a, hang a ma nya mbee Ulazorlos kaa?"
43011038	Ki mbee ban Ujeso he lityam kangg. A kung gbe gye he likwun Ulazorlos angi li ma yi ubung a. Be mung 'ukor shī há he ungwu ángi.
43011039	A de be le: "Mà kung 'ukor lè há." Umata, unwanam Ulazorlos angwu a hwō ana, a de-e le: "Atyagi, kikpong likwom nyin 'i go gba gyong, likorye be ngi-e 'i fel ati ande."
43011040	Ujeso a de-e le: "Mí yi bè da-a 'igyang a le, gbe wo bong ha ami, wo nda ikeb Unim."
43011041	Be mung 'ukor lè há likwun. Ujeso a nde àshì gye he 'usi kung kong le: "Ada, mi pee-a ná wo gyo mi.
43011042	Mi ngye le wo gyo mi mbee 'unyong. Mi fel kong ashin le hè bendi abe be sho i bè bong le wo na wo som mi be he igye anyin a."
43011043	Nyong a kong ha Unim 'i mbee puu, a kung gaa kangg le: "Ulazorlos! Bo be he igye!"
43011044	Nya 'ukwo-ukwo, Ulazorlos angwu a ma hwō ana a bo be he igye. Bihwom bi ma yi nii he he abwo lè abee lè lishi. Ujeso a de be le: "Mà pell he ábi he-e ù gye."
43011045	Bendi Ijuus abe be ma yi utung ha Umeri be nde ashi Ujeso a shi, be bong ha ahe gbamm.
43011046	Ukpor besuso be gbe lè há lè bun de bendi Iferesis ashi Ujeso a shi.
43011047	Nyong be gyo āshi, Iferesis lè bekaandi abe be shang Unim be ko liwu bekaandi puu. Nyong be kpee ukem, be bii bende le: "Lì ha sha ná a? Ungikye anwun ù so-i sha bikwele-uhwo gya 'ushu.
43011048	Gbe li tyang he le ù gye 'ushu shi biwom abin, hà bendi puu be ba bong ha ahe. Ashin 'i ze le bendi Urom be ba ban li Ushom Unim, be mbee ban li 'ubong puu."
43011049	Undi-iso a ma yi há, be ko he le Ukayafas. Ufe na a ma yi Usu bekaandi abe be shang Unim nya lize limen ana. A bo 'inaa de be le: "Má ngye 'iwom ye gbangg!
43011050	Ki wa nung amen le 'ì yi ngbebb-ngbebb le undi ken ù hwō he lishi bendi puu hwò ashi le 'ubong 'ubo-ubo 'ù nim ye a?"
43011051	Ufe-gyang na a gim igie anyina kong ye, i be lè ha Unim a, bwo ufe na a ma yi Usu bekaandi abe be shang Unim nya lize limen ana. A ma de bendi 'iwom ashi 'ı shi, ashi 'ì yi le Ujeso u hwa he lishi Ijuus puu.
43011052	Kì yi le u hwa ka Ijuus ife-ife a ye, u hwa ka bendi Unim puu he-e ù be lè be lè he biteng puu abi be paa wu, be gbong ābe ukem.
43011053	He 'uhwo igie Ukayafas, kpi kung lè nya liti limen ana, bekaandi Ijuus be maa fel kee 'ukwo ahwu bè gwu Ujeso.
43011054	He ashina Ujeso a tem tan há he Ujudia gboo ye. A bo gbe lè há he Ujudia gye he 'ubong ahwu be ko le Ifram. Ku ma yi 'anwaa 'ubong a, ku shi gwaa ha 'iteng ashi undi a ndē há ye a. Ujeso a fel kwu nya lè bendi-utung bema.
43011055	Kunyong ahwu Ijuus ì shi Kipam Agbele-gyong 'u ma fel kpee-kpee. Bendi be ma bo mbee biteng puu há ufam ubell gye he Ujeruselem. Be maa ta hè be bè lè shi 'uhwo-bell be fel betaa-betaa ná likpe 'ubong 'ubell lì yi, mà ukpong 'ipam 'i hà fel.
43011056	Be maa shun Ujeso. Nyong be gbong ukem he Ushom Unim, be bii bende le: "Ma gim le ana a? U nya ba 'ipam ashin ye a?"
43011057	Bekaandi abe be shang Unim lè bendi Iferesis be ma ke uten le, undi angwu a ndè he 'ipi Ujeso ù yi, ù be de be hè be bè lè kwu-e.
43012001	Nyong 'i ma teng ati adyong-ken gye he Kipam Agbele-gyong, Ujeso a ma tem gye he Beteni, kipi ashi ushu Ulazorlos ù yi. Ulazorlos umen i na Ujeso a ma wum lè he lihwu.
43012002	Nya likwulukwu limen ana be shi Ujeso lizi ngbebb-ngbebb. Umata na a maa kung lizi be ke be. Ulazorlos a maa za lizi ipel ha baa Ujeso.
43012003	Umeri a be nya, a be lè 'itityuo behwu abe be kaa 'ate kangg. Be kung ashia angi be ko le unad a shi behwu bemen abe be nung nyin ana. A kung behwu ana bel wu Ujeso he abee, u bel lè igil ima shell he ángi. Kinung ábe 'i sho kpe mbee ushom puu.
43012004	Undi-utung Ujeso ken, angwu be ko le Ujudas Isikariyot, angwu a ma fel ndyebb he zi, a kung de le:
43012005	"Behwu abena be wa igaa ikwudi ikie. Ndè le hang li kung behwu abena ndyebb zi kung únde anwuna ke bendi-likaa?"
43012006	Ujudas a maa kong 'azi a, a maa kong le bwo 'i gbee he lè bendi-likaa a ye. Ufe na a maa kam únde, ù yii zà gia sha bima bifong.
43012007	Ujeso a de-e le: "Tyang he. Ki ngbebb ná a ndor nyong 'unyong angyele ugi á.
43012008	Bendi-likaa bè yi utung ha amen mbee 'unyong, ukpor mi ufe, mi ba kwa utung ha amen mbee 'unyong ye."
43012009	Nyong bendi be gyo le Ujeso ù yi he Beteni, bendi 'ipam be ti kwuo be há. Ujeso ufe-ufe na be ma kee le be nda ye. Be ma kee le be nda Ulazorlos angwu Ujeso a wum lè he lihwu or titi.
43012010	He ashin bekaandi abe be shang Unim be tim le bè gwu Ulazorlos or titi,
43012011	likorye he 'uhwo 'uma bendi gbamm be maa fel gba tyang ābe la bong ha Ujeso.
43012012	Ashi a taa, bendi abe be gye Kipam Agbele-gyong he Ujeruselem be gyo le Ujeso a ndor àshì u ba há he Ujeruselem.
43012013	He ashina be gbel akikie biwua kwu he abwo bo, be la kpee lè Ujeso. Be maa gyam agyam hwaa temm le: "Ipee ì kwu ke Unim. Unim ù ke undi angwu u be he lizen Atyetyan Unim ana 'ukwun. Unim ù ke Usu Ijuus 'ukwun."
43012014	Ujeso a nde ūshōm 'izaaki, u pwom āshi nya a na leěti be ma fee he 'ushia Unim a. Be fee le:
43012015	"Men bendi Uzayon, mà shī shell ye. Usu ūmen u ba lè há, u pwom ūshōm 'izaaki."
43012016	He 'unyong ahwu a shi ashin, ki nung bendi-utung bema nya abwo-abwo ye. Ukpor nyong ifem Ujeso i tyung gboo lè he lifung-atabe na ki hà nung ābe. Be hà well le be ma fee he 'ushia Unim le ashin 'i sha, be mbee well le 'itaa abin puu bi shi.
43012017	Bendi puu abe be ma yi há nyong Ujeso a wum Ulazorlos lè he lihwu, be fel bun da bendi ashi be ma nde.
43012018	Bendi gbamm be bo lè hwaa lè Ujeso likorye be gyo gbe lè 'ikwele-uhwo ashi a shi.
43012019	Nyong Iferesis i ndè ná bendi be ti kwuo lè hwaa lè Ujeso, be de bende le: "Mà nde, aki atyan a fel 'idideng. Bendi puu be ti kwuo pwom he."
43012020	Bendi Igrik be ma yi he liwu bendi abe be ma gye he Ujeruselem hè be bè fe Unim há 'ipam.
43012021	Igrik ana i lè hwaa lè Ufilip angwu u be lè he 'igie Ugalili, ashi be ko le Besaida. Be de-e le: "Ukaandi, li kee le li nda Ujeso."
43012022	Ufilip a kung lè de Andru gbe lè shi, befe ha ahe a, puu befee, be hà te lè de Ujeso gbe lè shi.
43012023	Gyo Ujeso le: "Kunyong 'u fel ahwu bendi be ke-m mi Unwaa Undigye ife.
43012024	Mi da amen 'igyang, gbe utong ukwul a mbu tyang he itang, gbe a hwō ye, u ngyor 'itaa ù yi, u ba lè isuso ye. Ukpor gbe a mbu tyang he itang, a hwō, ù ha ba lè isuso gbamm.
43012025	Undi uyang-yang angwu 'i nyin he lè likpan lima he igye i, u ba nim likpan lima ligyang angyell. Ukpor angwu 'i nyin he lè likpan lima he igye i ye, u ba kwa lè likpan ligyang angyell ngyor igye kpamm.
43012026	Undi uyang-yang angwu a kong le u kwa undi aki ugi a, ù pwom mi. Kiteng ashi mı gye, u gya utung ha ami há. Undi angwu a be pwom mi le he-e ù shi-m aki, Atyagi u fem he ufe or titi."
43012027	Ujeso a de le: "Lityam li ngbebb mi ye. Mì hà de le ana a? Mì de Atyagi le ù kpe kung 'ingie ashin lè ha ami â? Ki ngbebb ná ye, likorye kife kpa-kpa na mi be.
43012028	Ashi mi fel kong 'ì yi le, 'Atyagi, shi ashi 'ì shi bendi bè fem lizen ligang.' " A hà gyo igie lè he lifung-atabe le: "Mi tyung ifem igi mà, mi mbee ba tyung āngi."
43012029	Bendi abe be ma yi naa nya, besuso be de le, itaa na i tye; besuso be de le, udengell Unim na a kong ha ahe.
43012030	Ujeso a kung de be le: "Igie anyina i kong he 'uhwo 'ugi a ye, i kong he 'uhwo 'umen a.
43012031	Kunyong 'u fel ahwu Unim u tang ushe bendigye. Kunyong 'u fel ahwu Unim u waa Usetan lè he 'usu he igye anyin.
43012032	Mi ufe, nyong be kung mi ndor he 'usi, kunyong 'umen ana na mı be lè bendi puu hwaa lè 'uhwo-gi."
43012033	(Ujeso a kong igie anyina le hè bendi bè ngye 'itaa lihwu ashi u be hwō a.)
43012034	Bendi abena be de-e le: "Be fee he 'ushia Iten Unim le, Ukristi u kwa ngyor igye. Fe, ki shi ná a, wò so-i de le be ba kung Unwaa Undigye ana ndor he 'usi? Ayang ù yi Unwaa Undigye angwu há?"
43012035	Ujeso a de le: "Kikung-gbo 'i fel taa ha amen he 'anwaa 'unyong zangg a. Ná 'ikung-gbo 'ì so utung ha amen i, mà ndo tan akikye, le hè 'ifufebb 'ì gye tel amen he 'ukwo ye. Undi angwu u tan he 'ifufebb u ngya he 'ipi u gye ye.
43012036	Ná 'ikung-gbo 'ì so utung ha amen i, mà bong ha ashi, hè men mà fel bendi 'ikung-gbo." Ujeso a kong igie anyin puu, a hà buu lè ndyell he 'ipi undi u ngye ye.
43012037	Mà na be ma nde bikwele-uhwo gbamm abi Ujeso a shì or, be bong ha ahe ye.
43012038	Biwom abina bi shi nya a na leěti Azaya angwu a maa tye ugie 'isom Unim a ma kong a. A ma kong le: "Atyagi, kì nya yi lè undi angwu a bong ha ashi li kong a? Kì nya yi lè undi angwu a nde shob ikeb igang a?"
43012039	Bendi abena be maa bong ha Ujeso mbee ye nya a na Azaya a kong le:
43012040	"Unim a hwuà ābe àshì, u teb ābe àtyám, le hè be bè nde ye, hè biwom abin or bì nung ābe ye, hè be bè bel àtyám abell hwaa lè he le ù kpan ābe ye."
43012041	Azaya a ma kong igie anyin le bwo a nde ìfém Ujeso, a kong gbe lè ufe a.
43012042	Mà na or, bekaandi Ijuus gbamm be bong ha Ujeso. Ukpor be shell ná be kong gboo le be bong ha ahe teng bendi Iferesis be ndō ābe lè he ushom ubell angwu be kwu liwu.
43012043	Ki nyin ābe befe Ijuus lè ipee bendigye hwò angi Unim.
43012044	Ujeso a kung gaa kangg kong le: "Undi uyang-yang angwu a bong ha ami, a bong ha ami ufe-ufe a ye, a bong ha Atyagi angwu a som mi be he igye i or titi.
43012045	Undi uyang-yang angwu a nde-m, hà a nde Atyagi angwu a som mi be he igye i.
43012046	Mi be he igye i ná 'ikung-gbo, le hè undi uyang-yang angwu a bong ha ami he-e ù ngyor kwu he 'ifufebb ye.
43012047	Undi uyang-yang angwu a gyo igie igi, ukpor a ke ngi ife ye, mi na mi maa ushe uma ye. Mi be he igye i le mî be maa bendigye ishe a ye, mi be le mî kpan ābe a.
43012048	Ukpor undi angwu a swan mi, u kpe igie igi ye, u ba naa he ushe he liti angi Unim u tang ushe bendi puu. Igie igi na ı be tang libi ke undi umen ana,
43012049	likorye igie angi mı kong i ba lè he ugim ugi a ye. Atyagi angwu a som mi be he igye i na u de-m ashi mì kong.
43012050	Mi ngye le likpan angi lı ngyor igye li ba lè he igie ima. Ashin na 'i tan lè shi igie angi mi kong ì yi angi a de-m le mì kong a."
43013001	Kunyong 'u ma fel le 'uhwo be sha Kipam Agbele-gyong. Ujeso a ngye le 'i fel 'unyong ahwu ù tyang igye anyin tem lè hwaa lè Atyam. Kung lè há ukpi-ikwu 'i nyin he lè bendi bema abe be ma yi he igye anyin. He 'unyong ahwun a tyung ābe benyin bema sho yilidididi.
43013002	Likwulukwu li gyebb, Ujeso befe lè bendi-utung bema be maa za lizi abwo ukem. Ki ma yi le Usetan a ma kung ugim ubibi fe Ujudas Isikariyot, Unwaa Usaimun, he lityam lè he item le ù ndyebb Ujeso zi.
43013003	Ujeso a ma ngye le Atyam a kung biwom puu fe-e ufe he 'ubwo, u ngye le a be lè ha Unim a, u ba tem la hwaa lè ufe umen a.
43013004	Nya a na be ma yi ukem, a bo 'inaa waa ùkpè aliga ken ndor he itang, u kung igedie nii fe he uten;
43013005	a kung umbwo bel fe he 'igbor, keb bendi-utung bema abee atoale, u kung igedie shell ābe ángi.
43013006	A to be fel ha Usaimun Ipita, Ipita a kung de-e le: "Atyagi, wo na wò tem to i-mi abee a?"
43013007	Ujeso a fan he le: "Ki nung-a ashi mı shi i mà ye. Ukpor kunyong 'u ba lè ha ahwu 'ı be nung-a."
43013008	Ipita a kung de-e le: "Mì hà ndo bong le wò to i-mi abee ye." Ujeso a de-e le: "Gbe mi to-a abee ye, hà bel ha awo li mbee."
43013009	Gyo Ipita le: "Atyagi, tem to mi abee afe-afe a ye, fel to mi abwo or, lishi or."
43013010	Ujeso a de-e le: "Undi angwu a kwob umbwo mà, a fel utaa-utaa; abee ama afe-afe na a fel teng le bè to. Men puu mà yi betaa-betaa, kee-kee teng undi ken ufe-ufe a."
43013011	Ujeso a ma ngye undi angwu u be ndyebb he zi, fe na a de le befe puu na bè yi betaa-betaa ye.
43013012	A to ābe abee puu, a tem lè aliga ama shī, tem lè kwu ko. A bii ābe le: "Ashi mi shi amen nyin 'i nung amen a?" A kung de be le:
43013013	"Men ma shi 'i ngbebb ná ma ko mi le Itisha, ma mbee ko mi le Atyamen. Mì yi ufe a 'igyang.
43013014	Bwo mi angwu mì yi Itisha ūmen, mi shi Atyamen, mi to amen abee, kì yi le men or mà shi ha bende ná mi shi i.
43013015	Mi tyung amen ashi 'ì yi le mà shi mà, ki fel teng le mà shi ha bende ná mi shi a.
43013016	Mi da amen 'igyang, unwaa ushom u dyam hwà atyam ye, unwaa-isom u dyam hwà angwu a som he ye.
43013017	Má ngye biwom abin. Unim u ka amen 'ukwun, gbe ma shi ābi.
43013018	Ashi mi kong i 'ì yi ke men puu a ye. Mi ngye bendi begi abe mi gia. Kigyang-igyang, ashi be fee he 'ushia Unim 'i sha ná be fee āshi. Be ma fee le: 'Undi angwu bel ha abe li zī lizi abwo ukem, a bel fel linaa ha ami.'
43013019	Mi da amen biwom abin ndor he itang 'anaa-anaa i, le nyong bı be shi, hè men mà bong le mì yi undi angwu mì yi a.
43013020	Mi da amen 'igyang, undi uyang-yang angwu a kpe unwaa-isom angwu mi som, hà a kpe-m mi a. Undi uyang-yang angwu a kpe-m, hà a kpe Atyagi angwu a som mi be he igye i a."
43013021	Ujeso a kong igie anyin puu, lityam li ban he kangg. A kung kong gboo le: "Mi da amen 'igyang, undi ken lè he liwu līmen i a kam le u ndo ndyebb mi za."
43013022	Bendi-utung bema be bel àshì shun bende, fel tyāng undi angwu u kong gbe lè he.
43013023	Undi-utung Ujeso angwu 'i nyin Ujeso lè he kangg ana, a ma yi kwu gwaa ha Ujeso.
43013024	Usaimun Ipita a kung 'ubwo tyung hwaa lè he de-e le, ù bii Ujeso undi angwu u kong igie anyina gbe lè he.
43013025	He ashina undi-utung ana a die ngie Ujeso kung bii he le: "Atyagi, ayang a?"
43013026	Ujeso a fan le: "Undi angwu há na mi ndo tib 'ahwaa lizi ke-e i." A ndaa 'ubwo kung lizi tib ke Ujudas, unwaa Usaimun Isikariyot.
43013027	Nya 'ukwo-ukwo nyong Ujudas a ndaa 'ubwo kpe lizi ana, Usetan a ngwee he. Ujeso a kung de-e le: "Ndo shi ashi wo kam le wo sha ana akikye, shī ban 'unyong ye."
43013028	Bendi-utung bema abe be teng, ki nung ābe ashi a de-e ana ye.
43013029	Bwo Ujudas na a maa kam ābe únde, besuso be maa kong le Ujeso a som he le ù lè ndyebb biwom abi nyin be shi 'ipam a, besuso be gim le hà Ujeso a de-e le ù lè ke bendi-likaa biwom a or.
43013030	Ujudas a kpe lizi ana kpe-kpe, a shul gbe he igye. (Ki ma yi lè 'usu a.)
43013031	Nyong Ujudas a shul gbe, Ujeso a kung de bendi-utung bema abe be teng le: "Kunyong 'u fel ahwu bendi be nde ifem igi, mi Unwaa Undigye, be mbee nde ifem Unim gbe ha ami.
43013032	Bwo bendi be nde ifem Unim gbe ha ami Unwaa Undigye a, Unim or, u ba kung mi ndor he lībwò likaandi he-e ù tyung bendi ifem igi, mi Unwaa Undigye. Kunyong ahwu u shi ashin 'u fel or mà.
43013033	Bebwaa-gi, mi ndo tyang amen, kunyong 'ugi 'u mbee puu. Ukpor 'ì yi nya a na mi ma de bekaandi Ijuus a. Ma ba shun mi kaa, ma ba wa he 'ipi mi ndo gye i ye.
43013034	Uten ufufe angwu mi ke men ù yi le, kì nyin amen lè bende. Kitaa benyin abe mi-ì yi lè be ha amen, na 'ì yi kpe-kpe le mà kwu lè be ha bende.
43013035	Gbe he ashi le 'i nyin amen lè bende, bendi puu be ngya le mà yi bendi-utung begi a."
43013036	Usaimun Ipita a kung bii Ujeso le: "Atyetyan, wo gya hung a?" Ujeso a fan he le: "Kiteng ashi mı gye, kanaa-anaa i ufe, ma wa gye há utung ha ami mbee ye. Ukpor liti li ba lè há angi ma be lè hwaa lè mi há."
43013037	Ipita a de-e le: "Atyagi, kibang a, mı pwom-a 'anaa-anaa i ye? Mi kam le mi hwa he 'uhwo 'ugang."
43013038	Ujeso a fan he le: "Wo kam 'igyang-igyang a le wo hwa he 'uhwo 'ugi a? Mi da-a 'igyang le nyin wo swan 'ugbe 'akie le wo ngye-m ye, mà ukpong 'igia ukwuo 'i hà ko."
43014001	Ujeso a mbee de be le: "Ufung ù tem be men ye, mà gye 'ushu bong ha Unim, ma gye 'ushu bong ha ami or titi.
43014002	He ushu Atyagi, ishom ì yi há gbamm. Kì kwu ná ye, hang mi de men. Mi gya há, mî lè kam 'iteng ndor amen.
43014003	Nyong mi kam amen áshi 'i mbee puu, mi tem ba gbong amen la hwaa lè 'uhwo-gi, le he 'ipi mi-ì yi, hè men mà kwu ipel ha ami nya.
43014004	Men ma ngye 'ukwo ahwu mà gbe lè wu he 'ipi mı gye i."
43014005	Utormas a fan he le: "Atyetyan, li ngye he 'ipi wo gye ye, ki sha ná a, lı ngye 'ukwo lè wu há?"
43014006	Ujeso a de be le: "Mi na mì yi 'ukwo, mi shi 'igyang, mi shi likpan. Kì yi lè undi angwu u gbe lè hwaa Atyagi fem i-mi tyang ye.
43014007	Gbe ma ngye-m, hà ma ba ngya Atyagi or titi. Kung lè há 'unyin, ma ngye-e, ma mbee nde-e lè ashi."
43014008	Ufilip a de-e le: "Atyetyan, tyung li Atia. Ashin 'ife-ife na 'ı kee-kee kwun li 'igyor."
43014009	Ujeso a fan he le: "Ufilip, kongukpaa angwu mì yi utung ha amen i, wo wa ngye-m ye a? Undi uyang-yang angwu a nde-m, hà a nde Atyagi. Ki shi ná a, wo de-m le mì tyung amen Atyagi?
43014010	Wo bong le mì yi ipel ha Atyagi, Atyagi u shi ipel ha ami a? Igie angi mi kong, mi kong āngi he ikeb igi a ye, mi kong he ikeb Atyagi angwu ù yi ha ami, u shi aki ama gbe ha ami a.
43014011	Men mà bong le bel ha Atyagi lì yi ubibi ken. Gbe ma kee le ma bong he 'uhwo igie igi ye or, mà bong he 'uhwo biwom abi ma nde-m mi shi.
43014012	"Mi da amen 'igyang, undi uyang-yang angwu a bong ha ami u sha biwom abi mı shi. U sha abi bi dyam hwà abi mı shi or, likorye mi gya hwaa lè Atyagi a.
43014013	Kiwom 'iyang-yang ashi ma bii mi he lizen ligi, mi sha āshi ka amen, hè bendi bè fem Atyagi gbe ha ami, Unwaa-ma.
43014014	Gbe ma bii mi 'iwom 'iyang-yang he lizen ligi, mi sha āshi."
43014015	Ujeso a kong gye 'ushu le: "Gbe 'i nyin amen lè mi, mà ndor iten igi.
43014016	Mi ba kong ha Atyagi, mà u ba som amen Undi-Ukpell ususo. U ba kwa ipel ha amen ngyor igye kpamm.
43014017	Undi-Ukpell umen i ù yi Ukatia Kunyong Unim angwu u be tyung amen 'igyang, u shi àtyám āmen a kwu genn. Bendi abe bè yi ke igye anyin, be kpa he ye, likorye be nda he or, ngwu bè ngye-e or ye. Men ufe, ma ngye-e, likorye ù yi ipel ha amen, u shi he atyam āmen.
43014018	"Mi gba tyang amen le ma fel ututeb a ye. Mi mbee tem ba hwaa lè men.
43014019	Ki teng zangg, bendi abe bè yi ke igye anyin be tem nda-m ye, ukpor men ma nda-m. Le bwo mì yi uwum, men or titi ma ba kwa bewum.
43014020	He liti limen Ukatia Kunyong Unim u be hwaa lè men ana, mà ha ngya le bel ha Atyagi lì yi ubibi ken, bel ha amen li shi ubibi ken, mì yi he atyam āmen.
43014021	Undi uyang-yang angwu a ngye iten igi, u shi āngi, ufe na 'i nyin he lè mi. Undi angwu 'i nyin he lè mi, ki nyin Atyagi lè he, ki nyin mi lè he titi, mi kung 'uhwo-gi tyung he."
43014022	Ujudas (angwu Isikariyot a ye) a bii he le: "Atyetyan, he 'ukwo ahwu yang wo be kung 'uhwo-gang tyung li bel ufe-ufe, wo tyung àbe bè yi ke igye anyin ye?"
43014023	Ujeso a fan he le: "Undi uyang-yang angwu 'i nyin he lè mi, u sha ashi mı kong. Ki nyin Atyagi lè he, bel ha ahe li ba kwa ipel ha undi umen ana.
43014024	Undi angwu 'i nyin he lè mi ye, ù hà ndo sha ashi mı kong ye. Mà well le igie angi ma gyo i, i ba lè ha ami a ye, i ba lè ha Atyagi angwu a som mi a.
43014025	"Mi de men biwom abin nya a na mì so utung ha amen i.
43014026	Ukatia Kunyong Unim angwu ù yi Undi-Ukpell, Atyagi u ba som he ka amen he lizen ligi, u ba hwua amen 'igyang puu, u mbee shi amen ma well biwom puu abi mi de men.
43014027	"Nyin i ná mi ndo tyang amen, ikwun igi na mı kung ke men. Ikwun imen anyin i ba lè he biwom igye a ye. Ufung ù tem bè men ye, ma tem kwu lè 'ushell or ye.
43014028	Mi bè de men le mi ndo gya, ukpor mi tem ba hwaa lè men. Gbe 'i nyin amen lè mi, hà mà yal gor lè ibubo he ungwu likorye mi gya hwaa lè Atyagi a, ma ngye le Atyagi a dyam hwo-m.
43014029	Mi de men abin kie he itang, le he 'unyong ahwu bı shi, hè men mà bong igie igi.
43014030	Mi tem kong ha amen lè 'igbe ye, likorye baale Usetan, usu igye anyin, u fel i. Ukpor ù yi lè ikeb le u da-m ashi mì shi ye.
43014031	Mi kee-kee sha ná Atyagi a ke-m uten a, le hè undi uyang-yang ù ngye le 'i nyin mi lè Atyagi. Mà bo 'inaa, li gye he 'iteng 'isuso."
43015001	Ujeso a mbee de bendi-utung bema le: "Mì yi ná ùkwán ugyang. Atyagi u shi ná undi angwu u kam ùkwán ana.
43015002	Ububu ugi uyang-yang angwu a wum agbe ye, u tang he tyang hell. Angwu u wum, u kam he he-e ù fel wum kangg.
43015003	Men mà yi ná 'ibubu 'imen ana. Igie igi angi mi bun de men i kam àtyám āmen, i shi āngi a fel ataa-ataa.
43015004	Mà ngyor gwaa ha ami kpebaa, mi or mi ngyor gwaa ha amen kpebaa. Ububu ufe-ufe faale liten ukwan u wum agbe ye, u kee-kee wum agbe, gbe ù yi gwaa he ubim a. Kitaa 'imen na men or, gbe ma ngyor gwaa ha ami ye, ma kwu lè lifem ye.
43015005	"Mi yi ná ùkwán ana, men ma shi ná ibubu igi. Undi uyang-yang angwu a ngyor gwaa ha ami kpebaa, angwu mi or mì yi gwaa ha ahe kpebaa, u kwa ná ububu angwu u wum shal-shal-shal nà. Ukpor gbe men ma tang lè ha ami, kì yi lè ashi mà tem shi mbee ye.
43015006	Undi uyang-yang angwu a tang lè ha ami, Unim u tem sha lè he 'iwom ye, nya a na ububu angwu be tang tyang lè hell, u hwa a. Be gbong ibubu angi 'itaa i fa he 'inde, i shī dim bel atyung.
43015007	Ukpor, gbe ma ngyor gwaa ha ami kpebaa, igie igi i ngyor kwu ha amen atyam, ma bii Atyagi 'iwom 'iyang-yang ashi ma kee, u ka amen áshi.
43015008	Gbe ma shi binunung mbee 'unyong, hà ma sha bendi be fem Atyagi. Kitaa i na ma tyung bendi gboo le mà yi bendi-utung begi a.
43015009	Kitaa benyin abe Atyagi ù yi lè be ha ami, na mì yi lè be ha amen. Mà ngyor kwu he benyin begi.
43015010	Gbe ma shi abi mi de men, hà ma ngyor kwa he benyin begi, nya a na mi shi biwom abi Atyagi a de-m, mi ngyor kwu he benyin bema i.
43015011	Mi de men ashin le hè men mà kwu lè 'itaa igor angi mì yi lè ngi, le hè igor īmen ì sho yilidididi.
43015012	"Uten angwu mi ndo ke men ù yi le: Kì nyin amen lè bende ná 'i nyin i-mi lè men.
43015013	Benyin abe be dyam hwò puu na bè yi le undi ù hwō he 'uhwo udim-ma.
43015014	Men ma kwa bedim-gi a, gbe ma shi ashi mi de men.
43015015	Mì tem kung amen ná bebwaa-isom a ye, likorye unwaa-isom u ngya ugim atyam ye. Mi fel kung amen ná bedim-gi hwan, likorye mi de men biwom puu abi Atyagi a de-m.
43015016	Men na ma gia mi le mì kwu atyamen ye; mi na mi gia amen le mà kwu bebwaa-isom begi. Mi mbee som amen le mà tan shi aki lishi ligi. Lifem aki āmen li dyam, li kwu ngyor igye. He ashin, kiwom 'iyang-yang ashi ma bii Atyagi he lizen ligi, Atyagi u sha āshi ka amen.
43015017	Ashin na 'i shi-m mi ke men uten le 'ì nyin amen lè bende."
43015018	Ujeso a gye 'ushu kong le: "Gbe bendi abe bè yi ke igye i be tel amen, mà well le be tel i-mi a mà ukpong be hà tel amen.
43015019	Mà kwu ke igye anyin a, hang 'i nyin àbe bè yi ke igye i lè men, likorye mà yi bendi bebell a. Ukpor mi gia kung amen, mi tang amen he abwo lè ha abe, mà tem yi ke igye anyin a ye. Ashina na 'ı shi bendi abe bè yi ke igye i be fel tel amen.
43015020	Mà well le, mi ma de men le, unwaa-ushom u dyam hwà átyám ye. Bendi aben be ma ke-m 'ingie, faale ifung be ba ka amen or 'ingie. Abe be ke igie igi ife, be ba ka amen or ife.
43015021	Bingie abi be be ke men, be ka amen ábi he 'uhwo 'ugi likorye be ngye angwu a som mi be he igye i ye.
43015022	Kì kwu le mi bè kong ha abe ye, hang undi u da le be zī libi ye. Ukpor, bwo mi bè tyung ābe ashi 'ì yi 'iban, gbe be fel gye 'ushu shi 'iban, be kwa lè 'ikwu 'ubwo hwaa ye.
43015023	Undi angwu a tel mi, hà u tel Atyagi or titi.
43015024	Kì kwu le mi shi bikwele-uhwo he ashi abell abi undi a bè shi ngye ye ye, hang undi u da le be zī libi ye. Ukpor, mà na be nde biwom abin lè ashi abell or, bè so-i tel mi or, be tel Atyagi or titi.
43015025	Biwom abin, kì yi le bì shi, hè 'ì kwu ná be ma fee he 'ushia Unim le: 'Be tel mi faale ashi mi shi.'
43015026	"Mà well le Undi-Ukpell u ba lè há. Nyong mí gye hwaa lè Atyagi, mi ba som he hwaa lè men. Undi-Ukpell umen ana ù yi Ukatia Kunyong Unim, u ba lè ha Atyagi a. U ba tyung amen 'igyang puu. U ba tyung amen 'igyang gba lè mi.
43015027	Men ma ndo bun de bendi 'igyang gbe lè mi, likorye mà yi utung ha ami kung lè há he ukpi-ikwu kpamm.
43016001	"Mi de men abin le he 'unyong ahwu 'ingie 'ı be be hwaa lè men, hè men mà naa genn fe-m a.
43016002	Kunyong 'u ba lè há ahwu bè hà be ndō amen lè he ishom angi ma kwu liwu. Kunyong 'u ba ahwu be be gwu amen, be gim le be sha ashi Unim a kee a.
43016003	Be ba sha abin likorye be ngye Atyagi or, ngwu bè ngye-m mi or ye.
43016004	Ukpor mi de men biwom abin kie he itang, le gbe 'unyong 'u fel ahwu be shi amen biwom bimen i, hè men mà well le mi ma de men abin ndor he itang." Ujeso a gye 'ushu kong le: "Lè he ukpi-ikwu, mi ma de men biwom abin ye, likorye mi ma yi ipel ha amen.
43016005	Kanaa-anaa i, mi fel da amen ábi likorye mi ndo tem la hwaa lè Atyagi angwu a som mi be he igye anyin. Ukpor 'ì yi lè undi he liwu līmen angwu u bii mi le mi gya hung a ye a?
43016006	Le bwo mi de men biwom abin, ma tem fel he 'imbwee a.
43016007	Mi de men 'igyang a le 'i kwa ngbebb-ngbebb ka amen gbe mi gbe tyang amen, likorye gbe mi gbe tyang amen ye, Undi-Ukpell anwuna u ba hwaa lè men ye. Ukpor gbe mi gbe lè nyin, lè wu he 'ipi Atyagi, mi som he hwaa lè men.
43016008	Nyong a be, u ba tem fem 'igyang tyung bendi abe igye anyin hè be bè ngye le be shi 'iban, be ngye le bè yi kpa-kpa he ashi Unim ye. Be mbee ngye le be za libi he ushe Unim.
43016009	U ba tyung bendi gboo le be shi 'iban likorye be bong ha ami ye.
43016010	U mbee tyung bendi gboo le mì yi ununung gelalala gbe he atemale ugi lè hwaa lè Atyagi, he 'ipi mà tem nde-m ye.
43016011	A mbee ba tyung bendi gboo le Unim u ba maa bendigye ushe, likorye be nde ná a tang ushe Usetan angwu ù yi usu igye anyin.
43016012	"Kì yi lè biwom gbamm abi mi kee le mi da amen, ukpor mi wa da amen ábi ye, likorye bi go gbe men.
43016013	Nyong Ukatia Kunyong Unim angwu u fem 'igyang tyung amen u be, u ba tyung amen 'igyang puu. U ba naa kong 'iwom he ikeb ima a ye, u ba kong nya a na u gyo lè ha Atyagi a. U ba tyung amen biwom abi bı be shi lè he 'ushu or.
43016014	Ukatia Kunyong ana u ba sha bendi be fem mi, likorye biwom abi u be tyung amen bi ba lè ha ami a.
43016015	Biwom Atyagi puu bì yi bigi a. Kife na 'i shi-m mi de le Ukatia Kunyong ana u ba kung biwom bigi a tyung amen."
43016016	Ujeso a mbee de bendi-utung bema le: "Ki teng 'anwaa 'unyong zangg ma tem ba nda-m ye. Nyong 'unyong ana 'u mbee, ma tem be nde-m he 'anwaa 'unyong zangg."
43016017	Bendi-utung bema besuso be kong ha bende le: "Ashi a kong ana 'i ze le ana a? Kibang a, u de le li tem ba nda he ye he 'anwaa 'unyong zangg, he 'anwaa 'unyong zangg li tem nde-e? Ashi le u tem la hwaa lè Atyam 'imen â?
43016018	Ashi u de le, 'Kanwaa 'unyong zangg,' kife 'i ze le ana? Igie anyina i nung li ye."
43016019	Ujeso a ngye le be kee le be bii he 'ibibi gbe lè likong limen ana, a kung de be le: "Igie igi i nung amen ye a? Kife na ma bii bende gbe lè shi a?
43016020	Mi da amen 'igyang le ma ba kya, fa akpen, ukpor bendi abe bè yi ke igye anyin be ba yal gor. He ukpi-ikwu na ma be mbwee, ukpor 'ùkye 'ūmen 'u ba gie bel fel igor.
43016021	Ki ba kwa ná ungingye u shi uzwaa nà. He ukpi-ikwu u mbwee likorye 'unyong 'utor 'uma 'u fel. Ukpor gbe unwaa a shul, u naa lityam 'utor 'uma, u fel gor likorye a shi ugaandi.
43016022	Kitaa ana na 'ì yi ha 'uhwo-men or. Kanaa-anaa i ma fel lè 'imbwee, ukpor 'unyong 'u ba lè há ahwu bel ha amen lì mbee be nde bende. He 'unyong 'umen ana ma ba yal gor lè ububo he ungwu. Igor īmen i tem ba mbee ye.
43016023	"He liti limen ana ma tem ba bii mi 'iwom ye. Mi da amen 'igyang le 'iwom 'iyang-yang ashi ma bii Atyagi he lizen ligi, u sha āshi ka amen.
43016024	Kpamm be wu 'unyin i, ma wa bii Atyagi 'iwom he lizen ligi ye. Ma ndo bii he biwom he-e ù shi ābi ke men, hè igor īmen ì sho yilidididi."
43016025	Ujeso a mbee de bendi-utung bema le: "Mi shaa kong biwom ha amen he ityang a. Baale 'unyong 'u fel ahwu mı tem kong ha amen he ityang ye. Mi ba bun da amen gba lè Atyagi gboo.
43016026	Nya he 'unyong 'umen ana ma ba bii Atyagi biwom he lizen ligi. Mi de le, mi ba bii Atyagi biwom ka amen a ye.
43016027	Ki nyin Atyagi lè men, likorye 'i nyin amen lè mi, ma bong le mi ba lè ha ufe a.
43016028	Kigyang a, mi be lè ha ufe á be he igye i. Kanaa-anaa i 'unyong 'u fel ahwu mi tem ndo gye hwaa lè Atyagi."
43016029	Bendi-utung bema be de-e le: "Eng-hengg! Wo fel kong gboo, wo tem kong he ityang a ye.
43016030	Ki nung li le wo ngye biwom puu. Bìbībī abi li kam le li bii-a or, wo ngya ābi tang teng. He ashina li bong le 'igyang-igyang a, wo ba lè ha Unim a."
43016031	Ujeso a fan ābe le: "Ki ze le ma bong he 'uhwo ashin â?
43016032	Kunyong 'u ba lè há ahwu men puu ma be paa he abwo, undi uyang-yang u gye he ushu uma. Ma ba buu tyang mi ututeb. Ukpor mi ba kwa ututeb ye, likorye Atyagi ù yi utung ha ami mbee 'unyong. Mi de le 'unyong 'umen i 'u fel or mà.
43016033	Mi de men ashin le hè men abe ma gwaa ha ami kpebaa hè 'ì kwun amen he atyam kpatiaa. He igye i, ma kpa 'ingie, ukpor mà ngyor naa genn. Mi hwò igye anyin mà!"
43017001	Nyong Ujeso a kong igie anyin puu, a kung àshì nde gye he lifung-atabe kung kong le: "Atyagi, kunyong 'u fel ahwu wò tyung bendi ifem igi, mi Unwaa-gang, le hè mi Unwaa-gang or mì tyung bendi ifem igang.
43017002	Wo kung bendigye puu fe-m he 'ubwo, le mì kung likpan angi lı ngyor igye ke bendi abe wo kung fe-m he 'ubwo.
43017003	Likpan angi lı ngyor igye lì yi le undi ù ngya-a wo angwu wo ufe-ufe na wò yi Unim ugyang, u mbee ngye-m, mi Ujeso Ukristi angwu wo som be he igye i.
43017004	Nyong mì yi he igye i, mi tyung bendi ifem igang. Mi shi mbee aki angi wo som mi le mì be shi.
43017005	He ashin, Atyagi, kpe-m mî tem be hwaa lè 'uhwo-gang, tem lè mi kwu he ifem ipel ha 'uhwo-gang nya a na leěti mi ma yi lè ngi nyong igye anyin i ma wa fel ye.
43017006	"Mi kung-a tyung bendi begang abe wo fem kung lè he igye i kung ke-m. Bè yi bendi begang a, wo kung ābe fe-m he 'ubwo a. Be ke igie igang ife.
43017007	Ki fel nung ābe le 'iwom 'iyang-yang ashi mì yi lè shi, 'i be lè ha awo a.
43017008	Mi bun de be 'isom ashi wo som mi, be kpe shi, be mbee ngye dangg le mi be lè ha awo a. Be bong le wo na wo som mi.
43017009	"Mi ka ushang ka ābe, mi ka ka abe bè yi ke igye anyin a ye, mi ka ka abe wo kung ke-m a, likorye bè yi ka-a wo a.
43017010	Bendi puu abe bè yi begi bè yi begang a; puu abe bè yi begang, be shi begi a. Bendi be nda ifem igi gba ha abe.
43017011	Kanaa-anaa i 'unyong 'u fel ahwu mì tem be hwaa lè wo. Mi-i tyang igye anyin, ukpor befe bè so hen. Atyagi, wo angwu wò kee-kee yi Unim, bong 'iwom 'ì do ābe ye. Kam ābe gbe he lizen ligang angi wo kung kwǔ-m. Kam ābe hè be bè kwu ūbībī ken nya a na bel lè wo lì yi ūbībī ken.
43017012	Nyong mi ma yi ipel ha abe, mi kung lizen ligang angi wo kung kwǔ-m kam ābe. Mi kam ābe le hè 'iwom 'ì do ābe ye. He ashina undi ken or lè he liwu libell a waa nim ye, kee-kee kwom ha angwu be fee ndor le ù nim ufe-ufe. Ki shi nya a na leěti be ma fee he 'ushia 'ugang le 'ì shi a.
43017013	Mi ndo tem ba hwaa lè wo, mi kong abin nyin ná mì so he igye i, le hè be bè kwu lè 'itaa igor angi mì yi lè ngi, be kwu lè ngi i go kangg a.
43017014	Mi de be 'isom 'igang, bè tem yi ke igye anyin a ye, nya a na mi or mì yi ke igye i a ye a. He ashin bendi abe bè yi ke igye i be tel ābe.
43017015	Mi ka ushang le wò gbe lè be lè he igye anyin a ye, mi ka ushang le wò kam ābe ha-a à bong Usetan, usu bibibi, ù do ābe ye.
43017016	Bè yi ke igye anyin a ye, nya a na mi or mì yi ke igye anyin a ye a.
43017017	To ābe ndor betaa-betaa gbe he 'igyang 'igang le hè be bè fel bendi begang abe bè yi gelalala. Igie igang na ì yi 'igyang.
43017018	Nya a na wo som mi be he igye i, na mi or mi ndo som ābe le bè shi-m aki he igye i.
43017019	Mi kung 'uhwo-gi gbangg fa-a he 'ubwo le hè be befe or bè kung 'uhwo-bell gbangg fa-a he 'ubwo.
43017020	"Mi ka ushang ka abe bè yi i befe-befe a ye, mi ka ka bendi puu abe be be bong ha ami gbe he igie igang angi be be bun de bendi lè he 'ushu or.
43017021	Mi ka ushang le befe puu bè kwu ūbībī ken. Atyagi, mi ka ushang le nya a na wo gwaa ipel ha ami, mi gwaa ipel ha awo, na befe or be gwaa ipel ha abel, hè bendi abe igye i bè bong le wo na wo som mi 'igyang.
43017022	Nya a na wo fem mi na mi or mi fem ābe, hè be bè gwaa ūbībī ken ná bel lè wo li gwaa.
43017023	Mi kwa ipel ha abe nya a na wò yi ipel ha ami. Kitaa ana na befe puu be be gwaa ubibi ken kpebaa, hè bendi abe igye i bè ngye le wo na wo som mi, be ngye le 'i nyin-a lè be ná 'i nyin-a lè mi.
43017024	"Atyagi, mi kee le bendi aben abe wo kung ke-m, bè kwu ipel ha ami he 'ipi mì yi, hè be bè nde ifem igi angi wo ke-m leěti mà ukpong wo hà mbe igye anyin. Wo ke-m ifem anyina likorye 'i nyin-a lè mi.
43017025	Atyagi, wò yi gelalala hwò puu. Bendi abe igye anyin be ngya-a ye, ukpor mi ngya-a; bendi begang aben be ngye le wo na wo som mi be he igye i.
43017026	Mi shi ābe be ngya-a, mi gya 'ushu sha ābe be ngya-a, le hè be bè kwu lè 'itaa benyin abe wò yi lè be ha ami, mi or mi kwu ha abe atyam."
43018001	Nyong Ujeso a kong ha Unim 'i mbee puu, a bo lè bendi-utung bema lè tia umbwo angwu be ko le Ukidron, be gbe gye he utia angwu a ma yi nya.
43018002	Ujudas angwu a ndyebb Ujeso zi or, a ngye ùtiá umen ana, likorye Ujeso lè bendi-utung bema be shaa kpee nya kpam-kpam.
43018003	He ashina Ujudas a bo lè likwu ishogya lè abe be kang Ushom Unim gye nya. (Bekaandi abe be shang Unim lè Iferesis na be ma som ābe.) Be kwu bishinde lè agor lè biwom bedye gye nya.
43018004	Ujeso a ma ngye ashi 'ı be-e lè há 'ushu. He ashin a die hwaa lè be, bii ābe le: "Ma shun ayang a?"
43018005	Be fan he le: "Li shun Ujeso angwu Unazaret a." A kung de be le: "Mà nde-m." Ujudas ugyang angwu a ndyebb he zi a ma yi naa nya ipel ha abe.
43018006	Nyong Ujeso a de be le, "Mà nde-m," be gbaa gye item item lè mbu he itang.
43018007	Ujeso a mbee kung bii ābe le: "Ma shun ayang a?" Be fan he le: "Li shun Ujeso angwu Unazaret a."
43018008	Ujeso a de be le: "Bwo mi de men le ma nde-m i, gbe ma shun i-mi a, ma tyang bendi-utung begi bè gye."
43018009	Ujeso a kong 'itaa ashina le hè 'ì ngyor he igie ima angi ingyesu a de Atyam Unim. A ma de-e le: "He liwu bendi abe wo kung fe-m he 'ubwo i, undi ken or a waa nim ye."
43018010	Usaimun Ipita angwu a ma yi lè 'ashwia, a shwia waa āke lè he 'ubor kpi shia ungikye ken 'utyung ahwu lizen. Ungikye umen be kpi shia he 'utyung ana a maa sha Usu bekaandi abe be shang Unim aki. Lizen lima lì yi le Umalkes.
43018011	Ujeso a kung de Ipita le: "Kung 'ashwia 'agang kil he 'ubor. Wo kee le mì kpe 'ingie ashi Atyagi a ke-m le mì kpe ye a?"
43018012	Ukaandi ishogya lè ishogya ima be kwu Ujeso, be bua he indi he abwo. Abe be kang Ushom Unim or be ma kpell ābe.
43018013	Be kpi 'ikwu te lè he lè hwaa lè Anas. Anas umen i na a ma yi ātyām ungye Ukayafas; Ukayafas a ma yi Usu bekaandi abe be shang Unim nya he lize limen ana a.
43018014	Ukayafas na a ma tebb bekaandi Ijuus le 'i ngbebb le undi ken ù hwō he lishi bendi puu.
43018015	Usaimun Ipita lè undi-utung Ujeso ususo be pwom Ujeso. Undi-utung uma umen ana, Usu bekaandi abe be shang Unim a ngye-e dangg. He ashina a pwom Ujeso lè wu he ushu Úsu bekaandi abe be shang Unim.
43018016	Ukpor, Ipita a ngyor naa he ungwu likong. He ashin undi-utung umen angwu Usu bekaandi abe be shang Unim a ngye ana a tem gye há lè kong ha unwaasul angwu u kang ungwu likong, a hà kpe kung Ipita gye he afee.
43018017	Unwaasul ana a de Ipita le: "Kigyang a, wò yi undi-utung ungikye anwuna a." Ipita a fan he le: "Mi ye o!"
43018018	Nya he 'usu 'umen ana ligwu li maa sha 'ibibi-bibi-bibi. He ashina iboyi úkaandi angwu u shang Unim lè bendi abe be kang Ushom Unim be ma hwee 'inde nya, be gwee. Ipita or a lè naa utung ha abe nya, u gwee 'inde.
43018019	Anas angwu a ma yi Usu bekaandi abe be shang Unim a bii Ujeso gbe lè bendi-utung bema, u bii he gbe lè abi u hwua bendi.
43018020	Ujeso a fan he le: "Mi-i bun 'isom 'igi de bendi puu gboo. Mbee 'unyong mi hwua bendi he ishom angi be kwu liwu, mi hwua he Ushom Unim angwu he Ujeruselem, biteng abi Ijuus ı gbong ukem. Kì yi lè ashi mi kong he 'undyell ngye ye.
43018021	Fe, ki shi ná a, wo bii i-mi ashi mı hwua bendi? Bii ābe be gyo mi hwan, hè be bè da-a abi mi hwua ābe. Be ngye abi mi hwua puu."
43018022	Nyong a kong igie anyina, undi ken lè he liwu abe be kang Ushom Unim a ma yi naa nya, a kung 'ubwo kpam Ujeso he 'unaa. A kung de-e le: "Kpash! Ki shi ná a, wo mbe lityam fan ukaandi 'itaa ana?"
43018023	Ujeso a fan he le: "Gbe 'ì yi le mi kong 'ibibi a, bun āshi be he igye. Gbe mi kong 'ibibi a ye, ki shi ná a, wo kpam mi 'ubwo he 'unaa?"
43018024	Anas a mà tem lè he nya lè indi angi be ma bua he som lè ke Ukayafas, Usu bekaandi abe be shang Unim.
43018025	Usaimun Ipita a ma so naa nya u gwee 'inde, bendi-iso be de-e le: "Li ngye dangg le wo or wò yi undi-utung ungikye anwuna a." Ipita a mbee swan de le: "Mi ye o!"
43018026	Uboyi Úsu bekaandi abe be shang Unim a ma yi nya, u shi unwanam undi angwu Ipita a ma kpi shia he 'utyung a. Uboyi ana a de Ipita le: "Nde le wo na mi ma ndè he utia utung ha ahe?"
43018027	Ipita a mbee swan le ufe a ye. Nya 'ukwo-ukwo kigia ukwuo 'i kung ko.
43018028	Leèti-leèti be bo lè Ujeso lè he ushu Ukayafas gbe ndo he ukoto he ushaale Upalet angwu a ma yi ukaandi Urom. Ijuus ife i ngwee he afee ukoto ye, likorye be kee le bè ndor 'uhwo-bell betaa-betaa, le hè be bè shi Kipam Agbele-gyong.
43018029	Upalet a fem lè há afee be hwaa lè be nya, kung bii ābe le: "Ungikye anwun a shi 'ibang a?"
43018030	Be fan he le: "Ù shi 'ibibi a ye, hang li kwu-e be lè he hwaa lè wo ye."
43018031	Upalet a de le: "Men-agyang mà te lè he lè maa he ushe ná iten īmen ì yi." Be fan le: "Bel lì yi lè ikeb le li tang ushe le bè gwu undi ye."
43018032	(Ashin 'i shi 'itaa i le hè Ujeso ù hwō lihwu angi a maa de bendi le u ba hwa a.)
43018033	Upalet a tem lè ngwee he ukoto, a ko Ujeso be naa nya, u bii he le: "Wo na wò yi usu Ijuus a?"
43018034	Ujeso a fan he le: "Kìbībī ashin, wo-gyang na wo gim bii āshi a, hà igie angi bendi be kong na i shi-a wo bii 'itaa ana?"
43018035	Upalet a fan le: "Nde le wo ngye le mì yi Ijuus a ye? Bendi begang lè bekaandi bebell abe be shang Unim na be be lè ushe ugang hwaa lè mi. Bun de-m ashi wo shi ngwu be kwa-a."
43018036	Ujeso a fan he le: "Mi za 'ùsù he igye anyin a ye. Kì kwu le mi za 'ùsù he igye anyin a, hang bendi-utung begi be kpe-m 'utyong ndo 'undo le hè Ijuus ì shi-m 'iwom ye. Ukpor mi da amen 'igyang a le mi za 'ùsù he igye i a ye."
43018037	Upalet a fan he le: "Ashin 'i ze le wò yi usu â?" Ujeso a fan he le: "Wo kong nya. Atan-lengi angwu mi be he igye anyin ù yi le mî fem 'igyang tyung bendi. Ashina na 'i shi be hwan mi he igye i. Undi uyang-yang angwu 'i nyin he lè 'igyang, ù dang 'utyung gyo mi."
43018038	Upalet a bii he le: "Kibang 'ì yi 'igyang?" Upalet a hà mbee bo gye he igye lè hwaa lè bendi Ijuus abe bè yi há, a de be le: "Mi nde 'ibibi ashi ungikye anwun a shi ye.
43018039	Ná likpe 'ubong 'umen lì yi, he lishi lize nyong 'i fel le mà shi Kipam Agbele-gyong, mi shaa waa undi ken lè he igaadye tyang abwo. Ki nya ngbebb amen le mì waa usu Ijuus tyang abwo a?"
43018040	Be kwu gaa kangg le: "Kpaa ye o! Ufe na wo waa tyang abwo ye. Waa Ubarabas hwan tyang abwo." (Ki shi le Ubarabas umen i a maa zà lè biwom bedye he abwo. A maa mòr imor.)
43019001	Upalet a hà kung Ujeso ke le bè lè kpam.
43019002	Ishogya i tim 'ishilishi ītōng shi-e he lishi. Be kung aliga uwulu abwaa shi-e ná usu.
43019003	Be keb be fel nyan he, be keb tim anung he itang de-e le: "Usu Ijuus, kukwun 'u kwa-a he 'uhwo." Be kpam he abwo he anaa.
43019004	Upalet a mbee tem lè hwaa lè bendi Ijuus há he igye, u de be le: "Mà gyo, mi ndo la ba lè ungikye anwun he igye hè men mà ngye dangg le mi nde 'ibibi ashi a shi ye."
43019005	Ujeso a fem be he igye, a ma so lè 'ishilishi ītōng shī, u so lè aliga usu uwulu abwaa shī. Upalet a de be le: "Mà ndè undi ūmen."
43019006	Nyong bekaandi abe be shang Unim lè abe be kang Ushom Unim be nde-e, be gaa le: "Maa he bee he 'ikpakpaa. Maa gwu-e." Upalet a kung de be le: "Men-agyang mà te lè he lè maa bee he 'ikpakpaa. Mi ufe mi ndè 'ibibi ashi a shi ye."
43019007	Ijuus i fan he le: "Ná 'ì yi he iten ityan, kitaa undi 'itel i, kì yi le ù hwō, likorye u kung 'uhwo-ma le ù yi Unwaa Unim a."
43019008	Igie anyin i shi Upalet a fel he 'ushell kangg.
43019009	A mbee tem gye he afee ukoto, a bii Ujeso le: "Wo ba lè hung a?" Ujeso a fan he ye.
43019010	Upalet a kung de-e le: "Kibang a, wo fan mi ye? Nde le wo ngye le mi-ì yi lè ikeb le mi tyang-a abwo le wò gye, mi shi lè ikeb le mi gwa-a?"
43019011	Ujeso a fan he le: "Unim na a ka-a ikeb anyin. Kì kwu ná ye, hang wò yi lè ikeb le wo sha-m 'iwom ye. Kife na 'i tan lè shi ngwu 'iban undi angwu a be lè ushe ugi hwaa lè wo 'i ban hwò ashi 'igang."
43019012	Nyong Upalet a gyo igie anyin, a la tyang Ujeso abwo, ukpor Ijuus i fel gaa kangg le: "Gbe wo hà tyang ungikye anwun abwo, hà wo fel undi-linaa Usiza, Usu ukaandi angwu he Urom a, likorye gbe undi uyang-yang a de le ufe ù yi usu a, ashina 'i ze le u kin 'ùsù lè Usiza a."
43019013	Upalet a hà be lè Ujeso he igye be bel kwu he 'idem ashi u kwu maa ushe, he 'iteng ashi be ko le Kigigyo 'ukor. Be ko āshi he igie Ihibru le Ugabata.
43019014	Liti limen ana li ma yi liti angi liti uwell libell li pwom lè ngi a, he 'unyong ahwu be maa shi Kipam Agbele-gyong. Libwee li maa ndo pwom he 'udyan lishi. Upalet a de be le: "Mà kpe usu ūmen nyin."
43019015	Be gaa de-e le: "Mà kpe-e gbe lè he lè há, ma maa he bee he 'ikpakpaa." Upalet a bii ābe le: "Ma kee le bè kung usu ūmen maa bee he 'ikpakpaa a?" Bekaandi abe be shang Unim be fan he le: "Lì kee-kee yi lè usu ken a, Usiza ufe-ufe a."
43019016	He ashina Upalet a kung Ujeso ke le bè ndo lè maa he bee he 'ikpakpaa. Ishogya i kpe Ujeso gbe lè he.
43019017	Ufe-gyang a so 'ikpakpaa 'ima gye he 'iteng ashi be ko le Kiteng 'ikpukpo lishi. Be ko āshi he igie Ihibru le Ugorgorta.
43019018	Nya na be maa he bee he 'ikpakpaa. Be mbee kung bendi befee, maa angwu ken bee he 'ikpakpaa lè ha ahe 'ubwo limbell, be maa angwell lè ha ahe 'ubwo lizen. Ujeso a ma yi he 'udyan.
43019019	Upalet a ma fee 'iwom ke be lè bee nya he 'ikpakpaa. A fee le: "Ujeso angwu Unazaret, Usu Ijuus a."
43019020	Be fee āshi he igie abong akie—he igie Ihibru, Ilatin lè Igrik. Bendi gbamm be bo ashi be fee bee ana likorye 'i ma yi he ungwu 'ukwo a.
43019021	Bekaandi abe be shang Unim be nde ashina, be lè de Upalet le: "Fee le ù yi Usu Ijuus a ye; fee le a de le ufe ù yi Usu Ijuus a."
43019022	Upalet a de be le: "Ashi mi fee, undi ù gie āshi ye."
43019023	Nyong ishogya i maa Ujeso bee he 'ikpakpaa 'i mbee puu, be kung inditen ima hwua akwu ande le undi ishogya uyang-yang ù kung likwu ken. Ukpor be kung aliga ama angi be tim faale agwaale he 'iteng ken or,
43019024	be de bende le: "Aliga anyin a ngbebb gbe gyong, lì gie āngi ye. Mà lì tye isasa a zī āngi." Ashin 'i shi nya a na leěti be ma fee he 'ushia Unim a. Be fee le: "Be kung inditen igi hwua ha bende; be tye isasa zī aliga agi." Kitaa ana na ishogya i shi.
43019025	Bendi abe be ma yi naa kpee-kpee gye he 'ikpakpaa ashi be maa Ujeso bè yi anam Ujeso lè unwanam anam Ujeso, lè Umeri angwu a ma yi ungye Uklopas lè Umeri Umadelen.
43019026	Ujeso a bel àshì nde anam befe lè undi-utung uma angwu 'i nyin he lè he be naa gwaa, Ujeso a de anam le: "Iye, ndè unwaa-gang."
43019027	A mbee de undi-utung uma ana le: "Ndè anaa." Kung lè he liti limen ana undi-utung ana a kpe anam Ujeso le ù lè kwu ha ahe ushu.
43019028	Nyong ashina 'i mbee, Ujeso a ngye le aki ama a mbee. A kung kong le: "Umbwo u gyor mi." A kong ashin hè 'ì ngyor ná leěti be ma fee he 'ushia Unim a.
43019029	Ki ma yi lè 'imia 'utyuo fe he 'igbor tyung nya. Be kung 'udedell kib há he 'utyuo, kung kil he úkwān angwu be ko le uhisop. kung ndaa tyua he he ungwu.
43019030	Ujeso a ndeb 'utyuo ana, kung de le: "Ki mbee." A mbo lishi lima be he itang hwō.
43019031	Liti limen ana li ma yi angi be kam nyong liti uwell angi lì yi ābe likaandi a. He likpe libell, ki ma yi le likwom li kwa he 'usi he liti uwell ye. He ashina Ijuus i bii Upalet le ù ke ikeb hè be bè bun abee akwom anyina hè be bè kung āngi lè ngi.
43019032	He ashina ishogya i lè bun abee bendi abe be maa bee utung ha Ujeso.
43019033	Ukpor nyong be fel ha Ujeso, be nde le a hwo mà. Be tem bun ama abee ye.
43019034	Undi ishogya ken a kung likung tim Ujeso he ufaa. Anung lè umbwo bi wu be he igye.
43019035	(Undi angwu a nde ashina lè ashi, a bun āshi kong 'igyang, ufe-gyang a ngye le u kong 'igyang, u da amen ashin le hè men mà bong ha Ujeso a.)
43019036	Abin puu bi shi hè 'ì ngyor ná leěti be ma fee he 'ushia Unim le: "Be ba bun he ukeb ken-ken or ye."
43019037	Be mbee fee he 'iteng 'isuso le: "Be ba nda undi angwu be tim he likung he ufaa."
43019038	Ujosef angwu a be lè he Alimatia a be nya. Ujosef umen i a maa nyia inyia pwom Ujeso likorye u shell Ijuus. A lè tim Upalet anung le ù kung likwom Ujeso ke-e. A kung ke-e. Ujosef a lè shul āngi kung gbe lè ngi.
43019039	Unikodimes angwu a ma bé hwaa lè Ujeso lè 'usu or, a be utung ha Ujosef, a be lè isi angi i nung nyin angi be ko le umuru lè alos. Isi ana i ngbebb áshiá ha igaa bendo ifee.
43019040	Bendi befee ana be kung bihwom bifung abi be gbaa ābi isi nii likwom Ujeso puu, nya a na likpe Ijuus lì yi.
43019041	Nya he 'ipi be maa he bee he 'ikpakpaa, ùtiá a ma yi há. Likwun 'ukor li shi nya he utia angi be ngi undi nya ngye ye.
43019042	Bwo liti uwell na li maa be he ashi-ataa, be kung he lè ngi nya likorye likwun li ma yi nya kpee-kpee.
43020001	He ukpi-ikwu liti utyong Beke, Umeri Umadelen a ngyù bo he ashi liti gye he likwun Ujeso. A lè nde le 'ukor ahwu be shī ungwu likwun, be mung āhwu lè há.
43020002	A buu gbe lè há ligbe-ligbe lè hwaa lè Ipita befe lè undi-utung angwu a ma nyin Ujeso kangg ana, u de be le: "Be fem kung likwom Atyetyan lè he likwun, li ngye 'ipi be gbe lè ngi lè ndor ye."
43020003	Ipita lè undi-utung ana be hà buu gbe ndo há he likwun.
43020004	Undi-utung ana a buu gbe tyang Ipita lè wu há 'ushu.
43020005	A keb nii nde gye he afee likwun, a nde bihwom bifung abi be ma nii he kie há, ukpor a shul gye há afee ye.
43020006	Usaimun Ipita a be wu nya, gbe ligbe-ligbe gye há afee likwun, a nde bihwom bifung wu há.
43020007	Ukpebeshi angwu be ma nii he lishi 'ì yi kan ndor ta-ta.
43020008	Undi-utung Ujeso angwu a wu há 'ushu ana a gbe pwom Ipita gye há afee titi, lè nde biwom abin, u bong le Ujeso a wum 'igyang.
43020009	(Ashi be ma fee he 'ushia Unim leěti le Ujeso u ba wum lè he lihwu ana, ki wa nung ābe ye.)
43020010	Ipita befe lè Ujon be tem gye he ushu.
43020011	Umeri Umadelen a tem gye he likwun, ù yi naa há ungwu likwun, u kya. A nii nde gye he afee likwun,
43020012	a nde idengell Unim ifee angi i shī aliga afung-afung. I ma yi kwu he 'ipi be ma kie Ujeso. Angwu ken a ma yi kwu lè he 'ipi be ma kie he ndor lishi, angwell u shi lè he 'ipi be ma ndor he abee.
43020013	Be bii he le: "Iye, wo kya 'ibang a?" A fan le: "Be fem kung likwom Atyagi lè nyin, mi ngye he 'ipi be kung āngi lè ndor ye."
43020014	A kung bel àshì gye he item nde Ujeso, ukpor u shob he ye.
43020015	Ujeso a bii he le: "Iye, wo kya 'ibang a? Wo shun ayang a?" Umeri u kong le angwu u kang 'iteng 'imen ana. A kung de-e le: "Ukaandi, gbe wo nà wo fem kung he lè i, wò hā tyung mi 'iteng ashi wo kie he mî lè kung he gye lè he."
43020016	Ujeso a kwu-e ko, "Umeri." A bel àshì nde-e, u fan he he igie Ihibru le Uraboni. Ashi le Uraboni 'i ze le itisha.
43020017	Ujeso a de-e le: "Kwu-m abwo ye, likorye mi wa tem gye he 'usi lè hwaa lè Atyagi ye. Ndo te lè de bebwandagi le mi ndo tem la hwaa lè Atyagi angwu ù yi Atyamen or titi. Ùyi Unim ugi, u shi Unim ūmen."
43020018	Umeri a bo gbe lè de bendi-utung Ujeso le a nde Atyabell Ujeso, u bun igie ima puu de be.
43020019	Nya he ukpi-ikwu liti utyong Beke limen ana leekwulukwu bendi-utung Ujeso be gbong bende lè sho he ushom, be ngib àshì fe 'uhwo-bell likorye be maa shell bekaandi Ijuus. Ujeso a hà fem naa nya he liwu libell, u de be le: "Ikwun ì kwu amen he 'uhwo."
43020020	A kong ashin puu, u bel bikpaa abwo lè ufaa uma tyung ābe. Bendi-utung bema be ma yi lè igor kangg ná be nde-e.
43020021	A mbee kung de be le: "Ikwun ì kwu amen he 'uhwo. Nya a na Atyagi a som mi be he igye i, na mi or mi som amen."
43020022	A hà ti 'unyong wu ābe, u de le: "Mà kpe Ukatia Kunyong Unim.
43020023	Undi uyang-yang angwu ma tyang biban bima ke-e, Unim or u tyang ābi ka he. Ukpor angwu ma tyang biban bima ke-e ye, Unim or u tyang ābi ka he ye."
43020024	He 'unyong ahwu Ujeso a kpi 'ikwu te lè 'uhwo-ma lè tyung bendi-utung bema, Utormas angwu be ko le bégbé a ma yi utung ha bende-ma nya ye.
43020025	Nyong a be, be de-e le: "Bel lí yi nde Atyetyan Ujeso." Utormas a fan ābe le: "Gbe mi-gyang mi nde bikpaa ikaa angi be ma maa he lè ashi agi ye, mi kung udyong-bwo ugi tyua há ye, mi tyua 'ubwo ha ahe ufaa he 'ipi be ma tim he likung ye, mì hà ndo bong le ma kong 'igyang a ye."
43020026	Ati a gbe adyong-ikie, bendi-utung Ujeso be mbee gbong nya ushom umen ana. Utormas a ma fel yi utung ha abe há. Mà na be ma ngib àshì or, Ujeso a fem naa nya he liwu libell, u kong de be le: "Ikwun ì kwu amen he 'uhwo."
43020027	A hà kung de Utormas le: "Bel àshì ndè, wo kung udyong-bwo ugang tyua mi he i bikpaa ikaa, wo ndaa 'ubwo tyua mi he ufaa. Tem tyāng ityang ye, fel bong ha ami a."
43020028	Utormas a de le: "Wò yi Unim ugi lè Atyagi a."
43020029	Ujeso a kung de-e le: "Wo fel bong likorye wo nde-m lè ashi agang. Ki kwa 'inunung ka abe be nde abin ye, ukpor be bong ha ami."
43020030	Ujeso a ma shi bikwele-uhwo gbamm he ashi bendi-utung bema. Be fee ābi puu fe he 'ushia ahwun ye.
43020031	Abi be fee fe nyin, be fee le hè bendi bè bong le Ujeso ù yi Ukristi, u shi Unwaa Unim, hè be bè fel lè likpan 'unyong gbe he abongale ha ahe.
43021001	He 'unyong 'ususo Ujeso a mbee te lè 'uhwo-ma lè tyung bendi-utung bema besuso he 'unyong ahwu be ma yi gwaa he umbwo angwu be ko le Utaiberias. Ashin na 'i ma shi:
43021002	He liti ken, Usaimun Ipita, lè Utormas angwu be ko le bégbé, lè Unatandyell angwu u be lè he Ukena he 'ubong Ugalili lè bebwaa Uzebedi befee lè bendi-utung bema befee, be ma yi nya ukem.
43021003	Usaimun Ipita a de bema le: "Mi gya ìkwǎn." Abe be teng be de le: "Li te utung." Befe puu be mà bo lè ngwee he 'inong lishor gbe ìkwǎn. Be tan lè 'usu kpamm taa ashi ukpor be kwu ùkwǎn ken or ye.
43021004	Nya leèti-leèti, Ujeso a fem naa há ungwu umbwo. Bendi-utung bema be wa ngye le Ujeso a ye.
43021005	Ujeso a bii ābe le: "Ishomate, ma wa kwu 'iwom ye a?" Be fan he le: "Dia."
43021006	A kung de be le: "Mà kung 'ataa ana tyang lè he 'igie 'inong ashi lizen, mà ma gia kwa ìkwǎn." Be kung āke tyang nya 'igie ana. Ikwan i sho há gbamm. Bè tem yi lè ikeb angi bè shwia fem āke be he ugo-igye ye, likorye ikwan i fel go há afee 'ataa gbe gyong.
43021007	Undi-utung angwu 'i nyin Ujeso lè he ana a de Ipita le: "Atyetyan Ujeso a!" Nyong Ipita a gyo ashin, aliga angi a ma waa ndor he itang le he-e ù shi aki, a tem lè ngi shī, geb tye gye há he umbwo.
43021008	Ukpor bendi-utung bema abell be ma yi he 'inong, be die te, be su lè 'ataa ake 'a sho lè ìkwǎn hwulo-hwulo-hwulo ana. Kung lè he 'ipi be ma yi gye he ungwu umbwo, ki ma yi lè 'igbe ye, ki mbee abee asi adyong 'ugbe akie.
43021009	Nyong be wu he ugo-igye, be nde 'inde úkee nya. Ki ma yi lè ìkwǎn ndor há 'inde lè ibred.
43021010	Ujeso a de be le: "Mà gia ìkwǎn angi ma kwu ana, be lè ngi."
43021011	Usaimun Ipita a tem lè ngwee he 'inong, a su lè 'ataa ana gye he ugo-igye. Ìkwǎn ikaandi i ma go há gbamm. I ma yi asi adyong-ifee lè ikwan lihwo lè ngi ikie. Mà na i ma go 'itaa ana or, kataa 'a ma ti paa ye.
43021012	Ujeso a de be le: "Mà be zī lizi." He liwu libell, undi ken or a ma mbe lityam bii he le, ufe ayang a ye. Be ngye le Atyabell a.
43021013	Ujeso a die hwaa lè be nya, a kung ibred lè ìkwǎn ke be.
43021014	Kung lè he 'unyong ahwu Ujeso a wum lè he lihwu, kugbe ahwun na 'u ma yi àhwu lekie ná u te lè 'uhwo-ma lè tyung bendi-utung bema.
43021015	Be zī lizi li mbee puu, Ujeso a bii Usaimun Ipita le: "Usaimun, unwaa Ujon, ki nyin-a lè mi 'igyang-igyang hwò biwom abin puu a?" Ipita a fan he le: "Eng, Atyagi, wo ngye le 'i nyin mi lè wo." Ujeso a de-e le: "Gbe 'i nyin-a lè mi 'igyang-igyang a, kam mi inwaa ítiā."
43021016	He 'ugbe ahwu lefee, Ujeso a mbee bii Ipita le: "Usaimun, unwaa Ujon, ki nyin-a lè mi 'igyang-igyang a?" A fan he le: "Eng, Atyagi, wo ngye le 'i nyin mi lè wo." A mbee de Ipita le: "Kam mi ìtiā."
43021017	Ujeso a mbee bii Ipita 'ugbe ahwu lekie le: "Usaimun, unwaa Ujon, ki nyin-a lè mi a?" Ki fel ban Ipita he lityam likorye Ujeso a bii he 'ugbe 'akie le 'i nyin he lè he a. A kung de-e le: "Atyagi, wo ngye biwom puu, wo ngye le 'i nyin mi lè wo." Ujeso a mbee de-e le: "Kam mi ìtiā.
43021018	Mi da-a 'igyang le leěti nyong wo ma so ushomate, wo maa kam 'uhwo bo gya he 'ipi wo kee. Ukpor ìtí nyong wo be kaa, wo ba ndaa abwo ndor undi-iso u kung-a gba lè wo gya he 'ipi wo kee ye."
43021019	Ujeso a ma kong ashin hè 'ì tyung Ipita 'itaa lihwu ashi Ipita u be hwō, ashi 'ı be lè ipee ke Unim. A hà de Ipita le: "Pwom mi."
43021020	Ipita a bel àshì nde undi-utung Ujeso angwu 'i nyin Ujeso lè he kangg, u pwom ābe. Ufe umen na leěti a ma die hwaa lè Ujeso nyong be zī lizi bii he le: "Atyetyan, ayang u be ndyebb-a zi?"
43021021	Nyong Ipita a nde-e, a kung de Ujeso le: "Atyagi, hà angwu u be i ufe?"
43021022	Ujeso a de-e le: "Gbe 'i nyin mi le ù kwu uwum kpamm mi gbe tem be he igye i or, ashina 'ì yi likong ligang a ye. Wo-ò pwom mi."
43021023	Ki kung ti 'ihwee gbungg he liwu bendi-utung Ujeso le, Ujeso a de le undi-utung uma umen ana u tem hwa ye. Ujeso a ma de le u hwa ye a ye. Ashi a ma de Ipita 'ì yi le: "Gbe 'i nyin mi le ù kwu uwum kpamm mi gbe tem be he igye i, ashina 'ì yi likong ligang a ye."
43021024	Undi-utung umen angwu a kong ashin gbe lè he ana, na u de men biwom abin, u fee 'ushia ahwun. Li ngye le igie anyin ì yi 'igyang.
43021025	Biwom bisuso abi Ujeso a ma shi bi go gbamm. Bè be fee ābi puu he 'uken-uken, hang igye puu or i kpà ndor ashia angi be fee ābi ye.
44001001	Utiafilus ugi: He ukpi-ikwu 'ushia ahwu mi ma fee-a, mi ma da-a gbe lè biwom abi Ujeso a ma shi lè abi a ma hwua bendi, kung lè he 'unyong ahwu a ma kpi aki ama
44001002	kpamm lè kwom he liti angi a ma gye he 'usi lifung-atabe. Bebwaa-isom bema abe a waa a ma nong ābe ashi bè shi, mà ukpong a ma hà gbe gye he 'usi lifung-atabe. A ma shi ná gbe he ikeb Ukatia Kunyong Unim.
44001003	He 'unyong ahwu a ma wum lè he lihwu a ma kwu hen he igye ati asi afee. Há he 'unyong 'umen ana a maa fem he liwu libell he akwo atyetye-atyetye mbee 'unyong kpamm hè 'ì tyung ābe le ù yi uwum 'igyang a. Be maa nda he, u kong ha abe gbe lè Kusu Unim.
44001004	He 'unyong ahwu Ujeso a ma yi utung ha abe há, a ma de be le: "Mà gbe lè he Ujeruselem ye kpamm Atyagi Unim u gbe ke men 'uke ahwu a ma kyebb le u ba ka amen. Mi de men gbe lè hwu he 'unyong ahwu mi de le,
44001005	Ujon ufe a maa kib bendi he umbwo a, ukpor he ati amen i Unim u ba kib amen he Ukatia Kunyong uma."
44001006	He 'unyong ahwu be ma mbee kpee ukem, be bii Ujeso le: "Atyetyan, wo ndo sha bendi Izwell bè tem fel lè 'uhwo-bell 'anaa-anaa i a?"
44001007	Ujeso a kung fan ābe le: "Atyagi ugyang na ù yi lè ikeb le u ndor 'unyong ahwu biwom bì shi. Kì yi kpe-kpe le mà ngye 'unyong ahwu há ye.
44001008	Ukpor mà ngye le ma ba kpa ikeb he 'unyong ahwu UkatiaKunyong Unim u be hwaa lè men. Ma ba bun da bendi gba lè mi he Ujeruselem lè Ujudia lè Usameria lè abong angi a teng iteng puu."
44001009	A kong ashin kong-kong, a kung gbe ndo he lifung-atabe.Be nde-e kpamm a gbe lè nim àshì fe he bibu.
44001010	Nya a na be maa so nde àshì gye he 'usi, bendi befee abe be ma shī aliga afung-afung be be imbul-imbul, be naa ha abe nya.
44001011	Be de bebwaa-isom Ujeso le: "Men bendi Ugalili, mà ngyor naa nyin nde àshì gye he lifung-atabe ye. Ujeso umen angwu ma nde-e u gye he lifung-atabe nyin, u ba tem ba nya a na ma nde-e u gye he lifung-atabe ana."
44001012	Kung lè há ukwell angwu be ko le Olif gye he Ujeruselem, ki maa mbee 'igem ulamba. Bebwaa-isom Ujeso bekung tem lè há ukwell gye he Ujeruselem.
44001013	Be lè wu he Ujeruselem lè kwu he ushom 'usi he 'ipi be maa ndē. Bendi aben na be ma yi há: Ipita lè Ujon lè Ujems lè Andru lè Ufilip lè Utormas lè Ubatilomi lè Umatyuo lè Ujems angwu a ma yi unwaa Alfiyes lè Usaimun angwu ù yi he liwu Ijuus angi li kee le be kwa lè 'uhwo-bell, lè Ujudas, unwaa Ujems.
44001014	Befe puu be maa gbong liwu lè ugim ken kong ha Unim mbee 'unyong kpamm. Bengingye besuso lè Umeri, anam Ujeso lè bebwende be ma gbong utung ha abe.
44001015	He inwaa ati zangg bendi abongale abe be ma mbee bendi asi adyong-ken, be mbee lè kpee. Ipita a kung bo 'inaa, keb akongale ha abe.
44001016	A de le: "Bebuye, ashi be ma fee leěti le UkatiaKunyong Unim a ma kong gbe ha Udebid gbe lè Ujudas, kì yi kpe-kpe le 'ì shi. Mà na Ujudas a ma yi he liwu lityan or, le bwo Ujeso a ma waa he le ù shi aki angi lı shi or, a ma teng bendi abe be kwu Ujeso." (
44001018	Úndē angwu a ma kpe lè he 'ibibi ashi a ma shi, a kung he ndyebb itang. Nya he itang imen ana na a ma mbu lè he 'usi be tim lishi he itang, u paa ìfùng wu he igye.
44001019	Bendi puu he Ujeruselem be gyo gbe lè lihwu lima. Bekung lizen kwu itang imen ana he igie ibell le Akaldama ashi 'i ze le Itang anung.)
44001020	Ipita a gye 'ushu kong le: "Be ma fee ndor he 'ushia Usam le: 'Ushu uma u fel bishii-bishii, undi ù ndē há ye.' Be mbee fee le: 'Undi ususo ù kpe-e lishi he aki.'
44001021	"Kì yi le undi ù be fe utung ha abel hè li lì naa ushada gbe lè awumale Atyetyan Ujeso. Lì waa angwu há lè he liwu bendi abe be tan utung ha abel lè Ujeso mbee 'unyong kpamm, kung lè há 'unyong ahwu Ujon a ma kib bendi he umbwo kpamm be kwom he 'unyong ahwu Ujeso a gbe tyang li gye he lifung-atabe."
44001023	Be kung bendi befee waa. Be waa Umatayas lè Ujosef angwu be maa ko le Ubasabas, be mbee ko he le Ujestes.
44001024	Be hà kung kong ha Unim le: "Atyetyan, wo ngye àtyám bendi puu. He bendi befee i, tyung li undi angwu wo waa
44001025	le ù shi aki ná unwaa-isom Ujeso angi Ujudas a tyang gbe he 'iban 'ima ndo he 'ipi u lè kpe 'ingie ashi 'ì yi ke-e."
44001026	Be keb isasa atyele hè be bè ndè undi angwu 'ì yi le bè waa. Isasa i ma mbu ke Umatayas. A fel undi liwu bebwaa-isom abe lihwo lè he ken.
44002001	He liti Kipam Upentikos bendi abongale be ma so kwu he 'iteng ken.
44002002	Nya 'ukwo-ukwo be gyo 'ihwee 'i be lè he 'usi ná 'ufem 'ukaandi be sho há he ushom.
44002003	Be ndè 'iwom ná umor-inde 'i paa wu he afee ushom le undi uyang-yang a ma yi lè shi pwom ha ahe lishi.
44002004	Befe puu be ma kpe Ukatia Kunyong Unim. Be keb akongale he igie isuso nya a na Ukatia Kunyong Unim a ke be ikeb le bè kong.
44002005	Ki ma yi lè Ijuus há he Ujeruselem abe be ma be mbee lè he abong angi à yi he igye i puu. Ijuus imen i i ma yi bendi abe be fe Unim a.
44002006	He 'unyong ahwu be ma gyo 'ihwee ashin, be buu be sho há. Ki kwu ābe he 'uhwo likorye undi uyang-yang u fel gyo bendi abongale be kong igie ima.
44002007	Le bwo 'i ma kwu ābe he 'uhwo kangg, be maa fel kong ha bende le: "Bendi aben be be lè he Ugalili a.
44002008	Ná 'i shi ngwu be fel kong igie ityan a?
44002009	Bel aben li ba lè he Upatia, lè Umidia, lè Ilam, lè Umesipotemia, lè Ujudia, lè Ukapadosia, lè Upontes, lè Eshia,
44002010	lè Ufrigia, lè Upamfilia, lè Igyept, lè 'igie Ulibia ashi he Usarin. Bel besuso li ba lè he Urom a.
44002011	Bel besuso lì yi Ijuus a; besuso be shi Ijuus a ye, ukpor be ndor iten Ijuus. Besuso be ba lè he Ukrit lè Arebia. Mà na or, bel puu li gyo ābe be kong igie ityan; be kong gbe lè bikwele-uhwo abi Unim a shi."
44002012	Ki kwu ābe he 'uhwo, be fel tyāng ashi 'i ze. Be bii bende le: "Ashi 'imen ashin 'i ze le ana?"
44002013	Bendi besuso be fel nyan bendi abongale, be de le be bwom 'utyuo a.
44002014	Ipita a kung bo 'inaa he liwu bebwaa-isom Ujeso abe lihwo lè undi ken, kong ha bendi le: "Men bendi Ujudia lè bendi puu abe mà yi ndē he Ujeruselem, mà ndor 'utyung gyo mi mî de men àshi ashin 'i ze.
44002015	Li bwom ibwom a ná ma gim ana ye. Kì so liti 'ì go. Inde idyong-inde na i fel i.
44002016	Ashin na 'ì yi àshi Unim a ma kong leěti gbe ha Ujowell, unwaa angwu u tye ugie 'isom 'ima.
44002017	Ujowell a de le: 'Unim a de le ashi u be shi he 'unyong ahwu igye i ndo be mbee, kì yi le u ba som Ukatia Kunyong uma hwaa lè bendi puu. Bebwaa-men bengikye or, abe bengingye or, be ba kpa 'isom lè ha Unim kong; Unim u be tyung ishomate īmen bifem; bekaashi bēmen be be kong itam.
44002018	He 'unyong 'umen ana u ba som Ukatia Kunyong uma hwaa lè bengikye or, bengingye or, abe be fe-e. Be ba kpa 'isom 'ima kong.
44002019	U ba sha bikwele-uhwo he 'usi; u be shi bikwele-uhwo abi bı tyung ikeb ima he igye i. Anung lè 'inde lè angyu bi ba kwa bitaa hen igye.
44002020	Libwee li ba gya 'ifufebb, kufell 'u be bung fel ná anung, mà ukpong Liti likaandi angi Atyetyan Unim u be tyung ikeb ima li hà be.
44002021	He 'unyong 'umen ana undi uyang-yang angwu a be ko he lizen Atyetyan Unim u ba kwa lè likpan 'unyong.'
44002022	"Men bendi Izwell, mà dang 'utyung gyo igie anyin.Ujeso angwu Unazaret a ma yi undi angwu Unim a som a. Unim a kung tyung amen ashin gbe he bikwele-uhwo abi a ma shi gbe ha ahe. Men-agyang ma ma ngye ashin likorye 'i ma shi ha amen inyin a.
44002023	Unim ugyang a ma ngye le be ba kwa Ujeso lè ka amen, ma shi bendi-iban be maa gwu-e bee he 'ikpakpaa, u bong le bè shí āshi.
44002024	Ukpor Unim a wum he lè he lihwu. A shi-e a hwaa lè he 'utor lihwu, gbé lihwu li ma yi lè ikeb angi lı kwu-e ndor mbee ye.
44002025	Udebid a ma kong lishi Ujeso le: 'Atyagi, mi ngye le wò yi utung ha ami mbee 'unyong. Wò yi he 'ubwo lizen 'ugi le ufung ù waa mi ye.
44002026	Ashin 'i shi-m mi fel lè igor he lityam. Ungwu ugi u shi lè ipee. Mà na mi fel undigye a or, mi kwa lè lishi andorale,
44002027	le wo ba tyang 'ūnyōng 'ugi le 'ù hwō ngyor he 'usu behwu, ngwu wò be tyang i-mi Unwaa-gang angwu wo waa le likwom ligi lì hwee ye.
44002028	Wo tyung mi 'ukwo ahwu mı gbe kwu lè likpan. Wo sha-m mi shwa lè igor le bwo wò yi utung ha ami.'
44002029	"Bebuye, kì yi kpe-kpe le mì kong ha amen porr gbe lè Udebid angwu a ma yi atietyan. A ma hwō, be ngi. Likwun lima lì yi ha abel nyin 'unyin i or.
44002030	A maa tya ugie 'isom Unim a, u mbee ngye ashi Unim a kyebb ndor he. Unim a ma ke ùkyèbb le u ba kwa igia Udebid ken 'usu nya a na Udebid a ma yi.
44002031	Udebid a ma nde ashi Unim u be shi. Kife na akung kong gbe lè awumale Ujeso Ukristi, Undi-likpan, le: 'A ma hwō ngyor he 'usu behwu ye. Inyiahwo ima or i ma hwee ye.'
44002032	Bel puu li naa ushada le Unim a wum Ujeso umen i lè he lihwu.
44002033	Unim a kpe-e gye he 'usi lè fem he he 'ubwo lizen 'uma. Unim u ke-e Ukatia Kunyong uma. Ashi ma nde, ma gyo 'unyin i, kì yi 'uke ahwu Unim a kyebb ahwu Ujeso a som hwaa lè bel a.
44002034	Udebid ufe-gyang a ma gye he lifung-atabe ye. A maa kong gbe lè Ujeso, nyong a de le: 'Unim a de Atyagi le: "Be kwu ha ami 'ubwo lizen
44002035	kpamm mi gbe tem bendi-linaa begang abee fe he itang." '
44002036	"Men bendi Izwell puu, mà ngye ashin dangg le Ujeso umen angwu ma ma maa gwu bee he 'ikpakpaa i na Unim a shi-e a fel Atyetyan, u shi Ukristi." (Ukristi na Unim a kyebb le u ba som ba he igye anyin le ù kwu Undi-likpan.)
44002037	He 'unyong ahwu bendi abena be ma gyo ashi a kong, be fel lè ufung awaale kangg. Be kung bii Ipita lè bebwaa-isom Ujeso abe be teng le: "Bebuye, lì hà shi ná a?"
44002038	Ipita a kung fan ābe le: "Undi-undi ù shi beshi he biban, u tyang ābi ashele, be kib amen he umbwo he lizen Ujeso Ukristi, hè Unim ù tyang biban ke men, mà ma kpa 'uke Unim ahwu 'ù yi Ukatia Kunyong uma.
44002039	Unim a ma shi úkyébb umen i ke men lè bebwaa-men lè igia īmen angi ı be lè há 'ushu. Atyetyan Unim a ke úkyébb umen i hwaa lè bendi puu abe u be ko le bè be hwaa lè he."
44002040	Ipita a gye 'ushu kong kangg de be le, bè baa 'uhwo-bell lè he bendigye bebibi i.
44002041	Bendi gbamm be bong 'isom 'ima, be kib ābe he umbwo.He liti limen ana bendi abe be fel bong utung ha abe be maa mbee asi lisi 'ugbe 'adyong-ifee.
44002042	Bebwaa-isom Ujeso be maa fel hwua ābe biwom 'unyong 'uyang-yang. Be maa sha biwom utung ha bendi abongale besuso. Nyong be zī lizi abwo ipel, be bun ibred zī hè be bè well gbe lè lihwu Atyetyan Ujeso, be kong ha Unim or utung ha abe.
44002043	Bebwaa-isom Ujeso be maa sha bikwele-uhwo gbamm abi bı tyung ikeb Unim, bi shi bendi be fel he 'ushell, be gung he ungwu.
44002044	Bendi abongale puu be maa gya 'ushu sha biwom he utyang ken, be kung biwom bibell fe ukem.
44002045	Be maa kung biwom bibell ndyebb za. Be kung únde umen ana kwuu hwua nya a na 'ifong undi-undi 'ì yi kwom.
44002046	Liti liyang-yang be maa kpee liwu he Ushom Unim. Be tem gye he ishu bende lè bun ibred zī hè be bè well gbe lè lihwu Atyetyan Ujeso. Be zī azi lè igor lè ugim ken.
44002047	Be maa pee Unim. Be shi nyin bendi puu. Mbee ati puu Atyetyan Unim a maa ba lè bendi abe u kpan lè he biban le bè fel bong utung ha abe.
44003001	He liti ken Ipita befe lè Ujon be maa nda àshì gya he Ushom Unim he inde ikie lè ishu hè be bè lè kong ha Unim nya a na be shaa shi.
44003002	Bendi besuso be kung ungikye angwu a ma hwō abee lè há lifung anam lè ndor há he ungwu likong Ushom Unim angwu be ko le Ungwu likong 'unung. Be maa kung he la ndor há liti liyang-yang he-e ù nyong únde lè ha bendi abe be gbe gye he Ushom Unim.
44003003	A nde Ipita befe lè Ujon be gya he afee Ushom Unim, a nyong ābe 'iwom.
44003004	Be nde-e kporr. Ipita a kung de-e le, "Nde li."
44003005	A bel àshì nde be lè lishi andorale le be ka he 'iwom.
44003006	Ipita a kung de-e le: "Mì yi lè únde ye gbangg, ukpor ashi mì yi lè shi mi kung ka-a. He lizen Ujeso Ukristi angwu Unazaret, mi da-a le wò bo ndo tan."
44003007	A kung 'ubwo kwu-e he 'ubwo lizen bo 'inaa. Nya 'ukwo-ukwo abee ama lè bityung abee bima bi fel kang-kang.
44003008	A tie bo 'inaa, u fel tan. A gbe utung ha abe gye he afee Ushom Unim, u fel geb lè he 'usi, u pee Unim.
44003009	Bendi puu be nde-e u fel tan litan, u pee Unim.
44003010	Be shob le undi angwu u shaa kwu he ungwu likong Ushom Unim nyong inyong a. Ki kwu ābe he 'uhwo kangg gbe lè limbee limen ana.
44003011	Ungikye anwuna a maa fel kwa Ipita befe lè Ujon abwo. Ki kwu bendi he 'uhwo kangg, be fel buu la hwaa lè be he Ushom Unim he 'ipi be maa ko le Kigigyo Usolomon.
44003012	Ipita a nde be. A bii ābe le: "Men bendi Izwell, kibang a, 'ı kwu amen he 'uhwo, ma fel ndě li 'itaa i? Ma kong le li shi ungikye anwun a tan gbe he ikeb lè 'inunung ashi 'ityan 'igyang â? Kì yi ná ye.
44003013	Unim angwu ù yi Unim Ebraham lè Azik lè Ujekob lè betietyan puu na a fem Unwaa-ma Ujeso. Má kung he ke bekaandi. Ma swan he he ashi Upalet he 'unyong ahwu Upalet a shi ugim le u tyang he abwo or.
44003014	Men ma mor undi ununung angwu ù yi kpa-kpa he ashi Unim. Ma de Upalet le ù waa undi-ihwu a tyang abwo.
44003015	Ma gwu undi angwu u ke likpan, ukpor Unim a tem lè he wum lè he lihwu. Li naa ushada ashin.
44003016	Ikeb lizen Ujeso lè abongale ha ahe na i shi ungikye umen i a mbee, fel kang-kang ná men puu ma nde i.
44003017	"Bebuye, mi ngye le men lè bekaandi bēmen ma ma shi āshi le ma ngye ye a.
44003018	Leěti Unim a ma kong gbe ha bendi abe be tye ugie 'isom 'ima le Ukristi, Undi-likpan, u ba kpa 'ingie. A shi āshi 'i shi gbe ha amen.
44003019	Ma shi beshi he biban, ma tyang ābi ashele, be hwaa lè Unim he-e ù kpe kung biban bīmen wu lè hell, u kwu utung ha amen he-e ù fe men ingie, u som Ujeso angwu ù yi Ukristi, Undi-likpan ùmén angwu a waa ndor ke men.
44003021	Kì yi kpe-kpe le Ujeso ù kwu he lifung-atabe kpamm 'unyong 'u gbe fel ahwu Unim ù tem lè biwom igye anyin puu shi bì fel ná bi ma yi lè he ukpi-ikwu. Ashin na Unim a ma kong gbe ha bendi abe be tye ugie 'isom 'ima leěti.
44003022	Umosis a ma de le: 'Atyamen Unim u ba som undi angwu u tye ugie 'isom 'ima hwaa lè men ná a som mi. U ba kwa undi ūmen ugyang a. Mà dang 'utyung gyo 'iwom 'iyang-yang ashi u be de men.
44003023	Kì yi le undi uyang-yang angwu u dang 'utyung gyo ashi u kong ye, be ba waa he lè he liwu bendi Unim, be gwu-e.'
44003024	Usamuwell lè bendi abe be tye ugie 'isom Unim abe be ma pwom he puu be ma kong gbe lè ati anyin.
44003025	Men mà yi igia bendi abe be tye ugie 'isom Unim a. He ashin, kiwom ashi Unim a ma kong ndor ha betiemen or 'ì yi ke men a. A ma kong ndor ha Ebraham le: 'Mi ba ka bendi puu he igye 'ukwun gba ha igia igang.'
44003026	Unim a waa Unwaa-ma som hwaa lè men a 'ushu le ù be ke men 'ukwun gbe he ashele ūmen le mà bel lè he bibibi bīmen."
44004001	Ipita befe lè Ujon be maa so-i kong ha bendi he 'unyong ahwu bendi abe be shang Unim lè ukaandi bendi abe be kang Ushom Unim lè Isadusis be be hwaa lè be.
44004002	Lityam li maa nyung ābe likorye bebwaa-isom Ujeso bemen befee ana be maa hwua bendi le Ujeso a tem wum lè he lihwu, ashi 'i tyung le bendi abe be hwō be ba wum.
44004003	Likwulukwu li ma gyebb. Be kwu ābe lè fe he igaadye taa ashi.
44004004	Bendi gbamm abe be ma gyo 'isom 'imen ana be bong. Bengikye befe-befe be maa mbee asi lisi 'ugbe lihwo lè 'ugbe afee.
44004005	Ashi a taa, besu Ijuus lè bekaandi abe he 'ubong lè bendi abe be hwua bendi Iten be gbong liwu he Ujeruselem.
44004006	Be lè kpee ha Anas angwu ù yi Usu bekaandi abe be shang Unim lè bendi 'ikwu-lihwan 'ima lè Ukayafas lè Ujon lè Alezanda.
44004007	Be kpe baà Ipita be naa ābe he 'ushu. Be bii ābe le: "Ayang a de men le mà shi 'imen ashi ma shi i? Ma shi āshi he lizen ayang a?"
44004008	Ipita angwu a ma kong gbe he ikeb Ukatia Kunyong Unim a de be le: "Bekaandi,
44004009	má bii li gba lè 'inunung ashi li shi ha uhwo-abee anwun lè 'itaa li shi-e a mbee â?
44004010	Gbe ná a, men lè bendi Izwell puu mà ngye le ungikye angwu ma nde-e a naa nyin a mbee gbe he ikeb Ujeso Ukristi angwu Unazaret angwu ma maa gwu bee he 'ikpakpaa, Unim a wum he lè he lihwu a.
44004011	Ujeso na be ma fee gbe lè he le: 'Kukor ahwu men abe ma tye ushom ma swan āhwu le 'u ngbebb he ushom atyele ye, kufe na 'u tem fel kwu ushom naa genn.'
44004012	Ufe-ufe na u kee-kee kpan li. Kì nem yi lè undi ususo he igye anyin puu angwu Unim a ke le ù kpan li ye."
44004013	Bìkēm ukoto bi nde ná Ipita befe lè Ujon be kong porr faale 'ushell. Ki kwu ābe he 'uhwo kangg likorye bengye le Ipita lè Ujon be ngye 'ushia ye a. Be ndè shob le be maa tan utung ha Ujeso a.
44004014	Kì tem yi lè ashi be kong ye, likorye ugyang angwu a mbee ù yi naa nya.
44004015	Be de Ipita lè Ujon le bè gye he igye. Be keb azu ashele.
44004016	Be bii bende le: "Lì shi bendi aben ná a? Undi uyang-yang he Ujeruselem a ngye le befe na be shi 'ikwele-uhwo ashi 'i dyam kangg nyin. Lì hà ndo fung āshi ye.
44004017	Lì ngywo fe be, li tye ābe uten le bè tem kong gbe lè Ujeso ye teng bendi gbamm be gyo gba lè he."
44004018	Be tem lè be ko, de be le bè tem kong likong or, ngwu bè hwua bendi or he lizen Ujeso ye.
44004019	Ipita befe lè Ujon be kung de be le: "Men-agyang mà gim àshi 'i ngbebb he ashi Unim hwò. Lì fe amen â, hà lì fe Unim á?
44004020	Bel lì hà ndo tyàng akongale ashi li ndè, lè ashi li gyo ye."
44004021	Bìkēm ukoto ana bi mbee kung kong ha abe linaa-linaa. Be hà tyang ābe abwo. Be ngye 'ukwo ahwu be kwu abwo ke be 'ingie ye, likorye bendi puu be maa pee Unim he 'ikwele-uhwo ashi 'i shi.
44004022	Ungikye umen angwu a ma mbee nyin a ma gbe gyong aze asi afee.
44004023	Be tyang Ipita befe lè Ujon abwo tyang-tyang, be tem lè de bebell àshi bekaandi abe be shang Unim lè abe he'ubong be kong ha abe.
44004024	He 'unyong ahwu bebell be gyo ashi be kong, be keb akongale ha Unim he utyang ken le: "Unim Atyetyan angwu ashi lifung-atabe lè itang lè umbwo ukaandi lè bendi or, inyia or, lè biwom puu abi bì yi hen!
44004025	Gbe ha Ukatia Kunyong Unim wo ma kong gbe ha atietyan Udebid angwu a ma yi ha awo 'ubwo le: 'Ingywo angi bendi abe bè yi Ijuus a ye be ma fel lè ngi i ma yi 'idideng; kiwom 'ibibi ashi bendi be ma tim 'i shi 'idideng.
44004026	Besu abe he igye anyin be kam, bekaandi be gbong ukem tim 'ibibi fe Atyetyan Unim lè Ukristi, Undi-likpan uma.'
44004027	Kì yi 'igyang a le Uherod befe lè Upontiyes Upalet lè bendi Izwell lè abe bè yi Ijuus a ye be gbong ukem hen Ujeruselem a tim 'ibibi fe Ujeso, Unwaa-gang angwu wo waa le ù kwu Undi-likpan.
44004028	Be gbong hè be bè shi 'iwom ashi wo-gyang wo kong ndor gbe he ugim ugang lè ikeb igang le 'ì shi.
44004029	Atyetyan Unim, hā gyo ashi be kong ha abel linaa-linaa. Lì yi ha awo 'ubwo. Shi li hè li lì bun 'isom 'igang faale 'ushell.
44004030	Som ikeb igang angi ı mbee bendi, wò kpell li hè li lì shi bikwele-uhwo gbe he lizen Ujeso, Unwaa-gang angwu wo som be he igye anyin."
44004031	Be kong ha Unim wee puu, ushom angwu be ma be kpee a maa fel nyung. Befe puu be kpe Ukatia Kunyong Unim. Be fel bun igie Unim faale 'ushell.
44004032	Bendi abongale puu be ma yi ugim ken lè lityam ken. Undi ken or a maa gim le 'iwom ashi ù yi lè shi ì yi 'ima ufe-ufe a ye. Kiwom ūndi uyang-yang 'i ma fel ābe ukem.
44004033	Bebwaa-isom Ujeso be gye 'ushu bun de bendi lè ikeb kangg gbe lè awumale Atyetyan Ujeso. Unim a ke be befe puu 'ukwun 'ukaandi.
44004034	Ki ma yi lè undi há he liwu libell angwu 'i ma nem gben he ye. Undi uyang-yang angwu a ma yi lè itang or, ishom or, a maa ndyebb ābi za ba lè únde ka bebwaa-isom Ujeso.
44004035	Be maa hwua únde umen ana ka undi-undi ná igben ima ì yi kwom.
44004036	Ki ma yi lè ungikye ken lè he 'ikwu-lihwan Ulibai angwu be maa ko le Ujosef. Be ma hwan he he Usaipres a. Bebwaa-isom Ujeso be ma kwu-e lizen le Ubanabas ashi 'i ze le Undi angwu u fe ingie.
44004037	Ufe or titi a ma ndyebb itang ima zi be lè únde uma ke bebwaa-isom Ujeso.
44005001	Ungikye ususo angwu be maa ko le Ananayas angwu be maako ungye-ma le Usafara, ufe or titi a ma ndyebb itang ima zi.
44005002	U waa únde ndor 'uhwo-ma kung 'igem be fe bebwaa-isom Ujeso he abwo. Ungye-ma a ma ngye gbe lè shi.
44005003	Ipita a bii he le: "Ananayas, ki shi ná a, wo tyang Usetan, usu bibibi, a kpe kung-a lityam, u shi-a wo bè uman de Ukatia Kunyong Unim, ki shi le wo waa 'igem únde ndor he item?
44005004	Mà ukpong wo hà ndyebb itang imen ana zi, i ma yi igang a. Ná wo ndyebb āngi zi nyin or, únde ángi ù yi ugang a. Ki shi ná a, wo gim le hang wo shi 'itaa i? Wo bè uman de bendi a ye, wo bè de Unim a."
44005005	Ananayas a gyo igie anyin gyo-gyo, a mbu hwō. Bendi puu abe be gyo ashi 'i shi be fel lè 'ushell kangg.
44005006	Ishomate i be kung 'ihwom nii he gbe lè he gye he igye lè ngi.
44005007	Awa a gbe akie, ungye-ma a be. A ngye ashi 'i shi háye.
44005008	Ipita a kung bii he le: "Únde angwu men ha ukyegang ma ndyebb itang zi puu nyin a?" A bong le ufe a.
44005009	Ipita a kung de-e le: "Ki shi ná a, ngwu men ha ukyegang ma gim le hang ma lam Ukatia Kunyong Unim? Ndè, bendi abe be ngi ukyegang bè yi naa he ungwu lishi. Bendo kung-a wo or la ngya."
44005010	Nya 'ukwo-ukwo a mbu hwō he 'ushu Ipita. Ishomate imen ana i be nde-e a hwō; i kung he lè ngi gwaa ha ukyema.
44005011	Liwu bendi abongale abe be ma yi há puu lè abe be teng àbe be gyo igyo or be fel lè 'ushell kangg.
44005012	Bebwaa-isom Ujeso be maa sha bikwele-uhwo abi bı tyung ikeb Unim he ashi bendi. He 'unyong 'umen ana bendi abongale be maa kpee he Ushom Unim he 'ipi ashi be ko le Kigigyo Usolomon.
44005013	Bendi abe he item be maa shell ná be lè hwaa lè be, ukpor befe puu be maa pee bendi abongale.
44005014	Bengikye gbamm lè bengingye gbamm abe be bong ha Atyabell Ujeso be maa fel he liwu libell.
44005015	Kiwom ashi bebwaa-isom Ujeso be shi 'i shi bendi be fel ba lè bendi-angmam ba kie he igaa he 'ukwo le gbe Ipita a be gbe, kushun 'uma 'ufe-ufe or 'ù shī besuso hè be bè mbee.
44005016	Bendi gbamm be maa ba lè bendi-angmam lè abe ikeb ibibi ì yi ha abe lè he ashi 'ubong angi a ndē gwaa ha Ujeruselem. A maa mbee ābe puu.
44005017	Usu bekaandi abe be shang Unim lè Isadusis angi ì yi utung ha ahe be fel bung ashi ha bebwaa-isom Ujeso. Be shi ugim ashi be shi ābe.
44005018	Be kwu ābe lè fe he igaadye.
44005019	Nya 'usu 'umen ana udengell Unim a be buu àshì igaadye. U kpe kung bebwaa-isom Ujeso gye lè be he igye de be le:
44005020	"Mà gye lè naa he Ushom Unim de bendi gbe lè likpan lifufe anyin."
44005021	Be bong. Ashi a taa-taa, be gbe gye he Ushom Unim lè hwua bendi biwom. Usu bekaandi abe be shang Unim lè bendi-utung bema be ko bìkēm ukoto liwu. Be kung idashanda som gye há he igaadye le bè lè be lè Ipita befe lè Ujon.
44005022	He 'unyong ahwu idashanda i nde bebwaa-isom Ujeso háye, be tem lè de bekaandi le:
44005023	"Li lè wu há, li ndè be ngib àshì. Bendi puu abe be kang ungwu likong be shi há. Ukpor li buu lishi, li ndè undi ha afee ye."
44005024	He 'unyong ahwu ukaandi bendi abe be kang Ushom Unimlè bekaandi abe be shang Unim be gyo ashin, be fel tyāng ná bebwaa-isom Ujeso be shi.
44005025	Ungikye ususo a hà be de be le bendi abe be fe he igaadye bè yi naa he Ushom Unim, be hwua bendi.
44005026	Ukaandi umen ana a bo lè bendi bema lè kwu bebwaa-isom Ujeso be lè be. Be kwu ābe he ikeb a ye, likorye be shell le hà bendi bè kpe bebwaa-isom Ujeso 'utyong maa akor gwu ābe or.
44005027	Be de be le bè be naa há he ashi bikem ukoto. Usu bekaandi abe be shang Unim a bii ābe bibibi.
44005028	A hà de be le: "Li bè tye men uten le mà tem hwua bendi he lizen ungikye anwun ye. Ma nde ashi ma shi a? Ma tan lè he hwua bendi Ujeruselem puu. Ma kee le ma kung uben lihwu lima swa li bel a?"
44005029	Ipita lè bebwaa-isom Ujeso abe be teng be kung kong le: "Kì yi kpe-kpe le lì fe Unim a, lì fe bendi a ye.
44005030	Unim bétietyan na a wum Ujeso angwu men ma ma maa gwu bee he 'ikpakpaa.
44005031	Unim a kpe-e gye he 'usi lè fem he ha ahe 'ubwo lizen le ù kwu Ukaandi, u mbee kwu Undi-likpan, he-e ù ke bendi Izwell libwo hè be bè shi beshi he biban bibell, bel àtyám abell lè he abi, Unim u tyang ke be.
44005032	Bel lè Ukatia Kunyong angwu Unim u ke bendi abe be fe-e li tyung bendi le biwom abin bì yi 'igyang a."
44005033	He 'unyong ahwu bìkēm ukoto bi gyo ashin, ki nyung ābe he atyam, be tim le bè gwu ābe.
44005034	Ki ma yi lè undi ken há he liwu libell angwu be maako le Ugamaliyell. Ufe or a ma yi he likwu Iferesis. A ma yi undi angwu u hwua bendi Iten a. Bendi puu be maa ka he ife. A bo 'inaa de le, bè gye lè bebwaa-isom Ujeso he igye, be kwu há 'unyong zangg.
44005035	A hà de liwu bikem ukoto le: "Men bendi Izwell, mà baa he 'iwom ashi ma laa shi bendi aben.
44005036	Ítī ungikye angwu be ko le Utyudas a ma be pwom ungwu le ufe ù yi undi ukaandi a. Bendi abe be mbee asi lisi be maa fel tan utung ha ahe. Bendi-iso be ma gwu-e. Bendi-utung bema puu be ma paa wu mbee bipi. Undi a ma tem gyo gbe lè liwu limen ana ye.
44005037	Ashin 'i shi gbe, Ujudas angwu a maa be lè he Ugalili a mbee fem he 'unyong ahwu be bo bendi. Bendi gbamm be maa fel tan utung ha ufe or. Bendi-iso be ma gwu-e ufe or. Bendi-utung bema puu be paa wu mbee bipi.
44005038	Kanaa-anaa i mi da amen le mà shi bendi aben 'iwom ye. Gbe be shi biwom abin he ikeb undi a, liwu libell li ba paa.
44005039	Gbe be shi ābi he ikeb Unim a, mà yi lè ikeb le ma kwom ābe 'ukwo ye. Hà ma ndo ha Unim a." Bìkēm ukoto bi bong àshi Ugamaliyell a kong.
44005040	Be ko bebwaa-isom Ujeso be he afee. Be kpam ābe. Be tye be uten le bè nem kong 'iwom he lizen Ujeso ye. Be hà tyang ābe abwo.
44005041	Be gbe lè há he ukoto lè igor le Unim a gim le be kpè le bendi bè bia ābe he 'uhwo Ujeso.
44005042	He liti liyang-yang be maa gya 'ushu kwa he Ushom Unimlè ishaale bendi bun 'isom 'inunung le Ujeso ù yi Ukristi angwu Unim a waa le ù kwu Undi-likpan. Be mbee hwua ābe.
44006001	Nya he 'unyong 'umen ahwu 'ugii bendi abe be pwom Ujeso 'u maa kaa ana, Ijuus angi ı kong igie Igrik i maa fel nem fa Ijuus angi ı kong igie ibell, Ihibru, le be nyim bengye-uhwuu bebell lizi liti liyang-yang he 'unyong ahwu be hwua azi.
44006002	Bebwaa-isom Ujeso abe lihwo lè be befee be ko liwu bendi abongale be he 'iteng ken kung de be le: "Ki ngbebb le lì mor igie Unim abunale hè li lì fel hwua azi ye.
44006003	Bebuye, mà waa bendi bedyong-ifee lè he liwu līmen abe ma ngye le bè yi gelalala, be shi lè Ukatia Kunyong Unim, be bi lishi, hè li lì kung aki àmén i ke be.
44006004	Bel ufe li kung 'unyong kong ha Unim, li bun igie ima."
44006005	Ugim anwun a ngbebb liwu anyina. Be waa Ustibin angwu a bong ha Ujeso kangg, u shi lè Ukatia Kunyong Unim. Be mbee waa Ufilip, lè Uprokores, lè Unikanor, lè Utimon, lè Upaminas, lè Unikolas angwu a maa be lè he Antiyok. A ma yi ugaandi angwu a bel fel undi angwu u pwom Unim nya a na Ijuus i shi.
44006006	Be be lè bendi aben hwaa lè bebwaa-isom Ujeso. Be kong ha Unim, be pwom ābe abwo.
44006007	Be ma gye 'ushu bun igie Unim mbee bipi puu. Kugii bendi abe be pwom Ujeso he Ujeruselem 'u maa go igo igo. Bendi gbamm abe be shang Unim be bong ha 'isom ashina.
44006008	Ustibin angwu Unim a ma ke-e 'ukwun lè ikeb, a maa sha bikwele-uhwo abi bı tyung ikeb Unim he liwu bendi.
44006009	Bendi besuso be ma yi kwu he ushom angwu be kwu liwu angwu be maa ko le Ushom bendi abe be fel porr. Bendi bemen i be ma yi Ijuus angi ı be lè he Usarin lè Alezandria a. Befe lè bendi Ijuus besuso abe be maa be lè he Usilisia lè Eshia be ma keb fe ifung ha Ustibin.
44006010	Be fung hwo-e ye, likorye Ukatia Kunyong Unim a ke-e lishi abyele.
44006011	Be ndyebb abwo lè bendi le bè de le be gyo he a kong bia Umosis lè Unim.
44006012	Ashin 'i shi bendi abe be ma yi sho há lè bekaandi abe he 'ubong lè abe be hwua bendi Iten be fel he ingywo. Be kwu-e lè ke bìkēm ukoto.
44006013	Be be lè bendi le bè be bè iman fe-e. Be de le: "Ungikye anwun u kong ban Ushom angwu li ndor ta-ta ke Unim, u kong ban Iten Umosis.
44006014	Li gyo he a de le, Ujeso umen angwu Unazaret i u ba tya Ushom Unim utyan wa he itang, u gie li akpe angi Umosis a hwua li."
44006015	Bìkēm ukoto puu abi bi ma yi sho há, be nde 'ushu Ustibin 'u fel taa ná ahwu udengell Unim nà.
44007001	Usu bekaandi abe be shang Unim a kung bii he le: "Be kong 'igyang â?"
44007002	Ustibin a kung fan le: "Betyagi lè bebuye, mà dang 'utyung gyo mi. He 'unyong ahwu atietyan Ebraham a ma so ndē he Umesipotemia mà ukpong u hà lè ndē he 'ubong ahwu be ko le Uharan, Unim angwu lı fe-e a be hwaa lè he.
44007003	A de-e le ù bo tyang 'ikwu-lihwan 'ima lè 'ubong 'uma gye he 'ubong ahwu u lè tyung he.
44007004	Ebraham a kung bo lè he Ukaldia lè ndē he Uharan. A kwu há kpamm atyam a gbe hwō. Unim a hà de-e le ù be ndē he 'ipi men ma fel ndē 'unyin i.
44007005	Unim a ma wa gem āshi zangg or ke-e le 'ì kwu 'ima 'igyang ye. Unim a ma ke-e úkyébb le u ba kung āshi ka he. A ma mbee de-e le, kipi 'imen i 'i ba kwa 'ibell, befe lè igia ima a. He 'unyong ahwu Unim a ma ke-e úkyébb umen i a ma wa yi lè unwaa ye.
44007006	Unim a ma de-e le: 'Igia igang i ba la ndā he 'ubong bendi. Be ba fel ifee a há. Be ba kpa 'ingie aze asi lisi.
44007007	Mi ba kung 'ingie ka bendi abe be be shi igia igang lifee. Saa be hà be lè há 'ubong 'umen ana be fe-m he 'iteng ashin.'
44007008	Unim a hà de Ebraham le ù ten bebwaa-ma abe bengikye hè 'ì tyung 'itaa 'iwom ashi a kong ndor ha abe. Ebraham a hwan Azik. A ten he he liti ledyong-ikie. Azik a ten unwaa-ma, Ujekob. Ujekob u ten bebwaa-ma lihwo lè be befee abe bè yi betietyan.
44007009	"Ujekob a kwu unwaa ken le Ujosef. Bebwanam be maa bung àshì ha ahe. Be kwu-e ndyebb zi ha bendi abe be te lè he le ù lè kwu ufee he 'ubong Igyept. Unim a ma yi utung ha ahe;
44007010	a fem he lè he bingie puu. Unim a shi Ujosef a shi nyin Ufero, Usu Igyept, u mbee ke Ujosef lishi abyele. Ufero a kung 'ubong Igyept puu lè 'ikwu-lihwan 'ima ke Ujosef le ù kwu ukaandi.
44007011	"Ubwaa a ma be kwu kangg. Bendi abe he 'ubong Igyept lè abe he Ukenan be ma kpe 'ingie kangg. Betietyan be maa nda lizi za ye.
44007012	He 'unyong ahwu Ujekob a gyo le lizi lì yi he Igyept, a som bebwaa-ma abe bè yi betietyan le bè lè ndyebb be lè ngi.
44007013	Be te 'ugbe ahwu lefee, Ujosef a de be le ù yi unwandabell a. U mbee shi Ufero u ngye 'ikwu-lihwan 'ima.
44007014	Ujosef a som ko atyam, Ujekob, lè bendi bema puu le bè be he Igyept. Puu ubell be ma yi bendi asi akie lè bendi lihwo lè be bedyong.
44007015	Ujekob a gye he Igyept. Nya na befe lè bebwaa-ma be ndē kpamm be gbe hwō.
44007016	Ki gbe 'igbe, mà ukpong bendi be hà gye lè akwom abell he Ushekem lè kie he ubung angwu Ebraham a ma ndyebb lè ha bebwaa Uhamor ndor le ù kwu likwun.
44007017	"He 'unyong ahwu 'i ma fel kpee-kpee le Unim u ndo sha ukyebb uma angwu a ma ke Abraham, betietyan abe bè yi he Igyept be maa fel go 'ugii kangg.
44007018	Kunyong 'u be fel ahwu bendi Igyept be kwu usu ususo angwu a ngye Ujosef ye.
44007019	A fel sha betietyan biwom beshu-beshu, u mbee ban lityam ha abe. A maa sha ābe be tyang bebwaa-bell ndor he igye hè be bè hwō.
44007020	Nyin he 'unyong 'umen i na be ma hwan Umosis. A ngbebb 'unung kangg he ashi Unim. Bendi bema be kwob he he ushu ubell afell akie.
44007021	Be hà te lè he lè ndor he igye. Unwaa Ufero angwu ungingye a nde-e, kung he gye lè he lè kwob le a fel unwaa-ma.
44007022	Be hwua he biwom puu abi bendi abe be bi lishi he Igyept be ngye. A fel undi ukaandi he likong or, aki ashele or.
44007023	"He 'unyong ahwu a ma fel aze asi afee, a shi ugim le u la kong lè bebwende Izwell.
44007024	A lè ndè undi Igyept ken u ndò ha undi Izwell. A lè kpell he, kwu angwu Igyept gwu. (
44007025	A maa kong le bebwende be nda shob le Unim u ba som he le ù lè kpan ābe, ukpor be nde shob ye.)
44007026	He liti angi lefee a nde bendi Izwell befee be ndò. A lè kwu ābe abwo. A de be le: 'Mà yi bebwanam bende a. Ki shi ná a, ma ndo?'
44007027	Angwu a maa zī libi a nyii he gye he item, bii he le: 'Ayang a ka-a ikeb le wò ndè gbe lè bel, wo maa li ushe?
44007028	Kì yi-a le wò gwu-m ná uhwuhwo wo ma gwu angwu Igyept a?'
44007029	Nyong Umosis a gyo ashin, a buu gye he 'ubong Umidyan. A hwan bebwaa há befee.
44007030	"Aze asi afee a gbe. He liti ken Umosis a ma yi he libeb gwaa ha ukwell angwu be ko le Usanai. Udengell Unim a be kong ha ahe lè he úkwán angwu 'ìndē 'i maa mor.
44007031	Umosis a nde shi, ki kwu-e he 'uhwo kangg. A die te he-e ù lè nde shi 'inunung. A gyo lingmam Atyetyan Unim lè há le:
44007032	'Mì yi Unim betiegang a. Mì yi Unim Ebraham lè Azik lè Ujekob.' Umosis a fel he 'ushell, u tung for-for. A nem kaa or le u bel àshì nda ye.
44007033	Atyetyan Unim a kung de-e le: 'Waa ikwob igang lè he abee likorye wò yi naa he ashi agi, mi Unim a.
44007034	Mi nde 'ingie ashi bendi begi be kpe he Igyept dangg. Mi gyo 'ukye 'ubell. Mi be le mî kpan ābe. Bé 'anaa-anaa i, mî som-a gye he Igyept.'
44007035	"Umosis umen i na bendi Izwell be ma mor he, be bii he le, 'Ayang a ka-a ikeb le wò nde gbe lè bel, wo maa li ushe?' Ufe na Unim a ma som udengell angwu a maa kong ha ahe lè he úkwán angwu 'ìndē 'i maa mor, hwaa lè he le ù kwu usu ubell lè undi-likpan ubell.
44007036	A ma shi bikwele-uhwo abi bı tyung ikeb Unim he Igyept lè he umbwo ukaandi angwu be ko le Umbwo Ubwaa lè he libeb aze asi afee, he 'unyong ahwu a maa be lè bendi lè he Igyept.
44007037	Umosis umen i na a ma de bendi Izwell le: 'Unim u ba som undi angwu u tye ugie 'isom 'ima hwaa lè men ná a som mi. U ba kwa undi ūmen ugyang a.'
44007038	Ufe na a ma yi utung ha bendi Izwell he 'ipi be ma gbong liwu he libeb. A ma yi utung ha udengell angwu a ma kong ha ahe he ukwell Usanai, u shi utung ha betietyan. A ma kpe 'isom Unim ke li, ashi 'i tyung li ná lı kpe likpan.
44007039	"Betietyan be ma ke-e ife ye. Be bel lè ha ahe fel keē le hang be tem gye he Igyept a.
44007040	He 'unyong ahwu Umosis a ma yi he ukwell 'usi be de Eron le: 'Shi li litelakpa angi lì teng li. Li ngye ashi 'i shi Umosis angwu a be lè bel lè he Igyept ye.'
44007041	He 'unyong 'umen ana be shi 'atelakpa bi 'igundu, be fel shang āke. Be shi 'ipam, be gor igor he 'iwom ashi befe-gyang be shi.
44007042	Unim a bel lè ha abe, u tyang ābe le bè ndo fe ikpen angi he lifung-atabe nya a na undi angwu a maa tye ugie 'isom Unim a ma fee leěti le Unim a de le: 'Men bendi Izwell, ma maa gwa bityuale shang i-mi a he libeb aze asi afee ye.
44007043	Ma maa so 'ubuu Umolok angwu ù yi ùnīm ūmen lè 'atelakpa ake ma shi bi ukpen angwu ù yi ùnīm ūmen angwu ma ko le Urefan. Ma ma shi litelakpa anyin hè men mà fe a. He atan-lengi anwun mi ba ndō amen gba gyong Ubabilon.' "
44007044	Ustibin a mbee kong gye 'ushu le: "Betietyan be ma yi lè 'ubuu ahwu be kung bihwom lè ikwob inyia shi, ahwu 'u tyung le Unim a ma yi utung ha abe há he libeb. Be ma shi āhwu nya a na Unim a ma tyung Umosis le ù shi.
44007045	Aze a gbe gbamm, betietyan be kung 'ubuu 'umen i ke igia ibell. Igia ibell i kung āhwu gye lè hwu he 'unyong ahwu Ujoshua a ma teng ābe le bè be kpe itang angi Unim a ndeb lè abong angi a ma yi há, kung itang imen ana ke be. Kubuu 'umen ana 'u ma ngyor kwu há kpamm lè kwom he 'unyong ahwu Udebid a ma fel usu.
44007046	Udebid a shi nyin Unim. A ma de Unim angwu ù yi Unim Ujekob le ù ke-e ikeb he-e ù tye-e ushom.
44007047	Ukpor unwaa-ma Usolomon na a ma tye-e.
44007048	"Unim angwu ù yi lè ikeb puu u kwa he ushom angwu undigye a tye a ye.
44007049	Atyetyan Unim a kong gbe ha undi angwu u tye ugie 'isom 'ima le: 'Lifung-atabe lì yi 'idem 'usu 'igi; igye anyin i shi he 'ipi mi pwom abee agi. Kibang 'itaa ushom ashi wo be tye-m? Mi ba shwa 'unyong hung a?
44007050	Mi-gyang na mi shi biwom bimen i puu ye a?' "
44007051	Ustibin a gye 'ushu kong le: "Ma kpo lishi. Àtyám āmen a teb; ma dang 'utyung gyo 'isom Unim ye. Mà yi nya a na betiemen a. Ma ndo ha Ukatia Kunyong Unim mbee 'unyong.
44007052	Kì yi lè undi angwu u tye ugie 'isom Unim ken or angwu betiemen be ma mor he 'ingie akele ye. Be maa gwa bendi-isom Unim angwu be ma kong leěti le Unwaa-ma ununung u ba ba. A be, ma kwu-e ndyebb zi ha bendi besuso le bè gwu-e.
44007053	Men na ma kpe iten angi Unim a ma ke gbe ha idengell ima, ukpor ma ndor āngi ye."
44007054	Bekaandi Ijuus be gyo ashin, ki nyung ābe lityam, be zī he ungwu fe-e.
44007055	Ustibin angwu a ma yi lè ikeb Ukatia Kunyong Unim kangg, a kung àshì gye he lifung-atabe, a nde 'ikung-gbo Unim 'i taa, u nde Ujeso ù yi naa he 'ubwo lizen Unim.
44007056	A de le: "Mi nde lifung-atabe lì yi hwuo. Unwaa Undigye ù yi naa he 'ubwo lizen Unim."
44007057	-
44007058	Be gyo ashin gyo-gyo, be kwom 'ihwee tem-tem-tem shī abwo he atyung. Be bo liwu-liwu kwu-e gbe lè he lifung-ushu lè maa akor gwu-e. Bendi abe be naa ushada be waa aliga abell ke ungikye angwu be ko le Usorl le ù kwu ābe.
44007059	Nya a na be maa Ustibin akor, a maa kong le: "Atyagi Ujeso, kung 'ūnyōng 'ugi."
44007060	A bel tim anung he itang, u kong gboo le: "Atyagi, shi bo 'iban ashin fe be ye." A hà hwō. (1) Ki nyin Usorl ná be gwu-e.
44008001	Kung lè há liti limen i, liwu bendi abongale he Ujeruselem be ma kpi 'ingie akpele kangg. Bendi abongale bemen ana be ma paa wu mbee Ujudia lè Usameria puu, kee-kee teng bebwaa-isom Ujeso befe-befe.
44008002	Bendi besuso abe be fe Unim be kung Ustibin lè ngi, be kung ki-e.
44008003	Usorl a maa kaa le he-e ù paa liwu bendi abongale. A maa gya mbee ishom puu la swà lè bengikye or, bengingye or, la fa he igaadye.
44008004	Bendi abongale abe be ma paa he abwo, be gye mbee bipi bun 'isom 'inunung.
44008005	Ufilip a gye he lishi Usameria, a fel bun da bendi há gba lè Ukristi, Undi-likpan angwu Unim a som be he igye anyin.
44008006	Bendi gbamm be dang 'utyung gyo ashi Ufilip u bun. Befe puu be gyo he, be mbee ndè bikwele-uhwo abi a ma shi.
44008007	Ikeb ibibi i fem lè ha bendi gbamm lè 'ikukung he ungwu. Bigwun bendi or, bi mbee.
44008008	Bendi Usameria be fel lè igor kangg.
44008009	Ungikye ususo a ma yi há angwu a maa shi anong a kwu bendi Usameria he 'uhwo. Be maa ko he le Usaimun. A maa lam bendi le ufe na a mbee igye.
44008010	Bekaandi or, bebwan or, be maa dang 'utyung gyo he le bwo 'i gbe 'igbe ná a maa shi anong a kwu ābe he 'uhwo. Be de le: "Ikeb angi be ko le Ikeb Unim angi i dyam na i be fel undigye nyin."
44008012	He 'unyong ahwu bengikye or, bengingye or, be bong àshi Ufilip a bun gbe lè 'isom 'inunung gbe lè Kusu Unim lè Ujeso Ukristi, a kib ābe he umbwo.
44008013	Usaimun ugyang or a bong. A kib he he umbwo, u ngyor kwu utung ha Ufilip. Ki maa kwa he he 'uhwo ná u ndè Ufilip u shi bikwele-uhwo.
44008014	Bebwaa-isom Ujeso abe bè yi he Ujeruselem be gyo le bendi Usameria be kpe 'isom 'inunung. Be kung Ipita befe lè Ujon som hwaa lè be.
44008015	-
44008016	Há he 'unyong 'umen ana Ukatia Kunyong Unim ufe a ma wa be hwaa lè bendi abongale ye. Be kee-kee kib ābe he umbwo he lizen Atyetyan Ujeso a. Ipita befe lè Ujon be lè wu há wu-wu, be kong ha Unim le ù ke bendi abongale Ukatia Kunyong uma.
44008017	Be pwom ābe abwo he lishi; be kpe Ukatia Kunyong Unim.
44008018	Usaimun a nde le be kpe Ukatia Kunyong Unim he 'unyong ahwu bebwaa-isom Ujeso be pwom ābe abwo. A lè be lè únde he-e ù ke be.
44008019	A de be le: "Ke-m, mi or titi, ikeb imen i hè gbe mì pwom undi uyang-yang abwo, he-e ù kpe Ukatia Kunyong Unim."
44008020	Ipita a kung de-e le: "Linim lì kwu ke men ha únde ugang likorye wo gim le wo nya ndyebb 'uke Unim indyebb.
44008021	Wò yi lè libwo he aki atyan ye, likorye lityam ligang lì yi kpa-kpa he ashi Unim ye.
44008022	Bel lityam ligang lè he agimale 'ibibi ashin, wo kong ha Unim le ù tyang ugim ubibi ugang ka-a.
44008023	Mi ndè lityam ligang li sho lè ashi abungale, wo shi ufee 'iban."
44008024	Usaimun a kung de be le: "Men mà kong ha Atyamen ke-m hè biwom abi ma kong nyin, ken or 'ì shi-m ye."
44008025	Ipita befe lè Ujon be bun 'isom Atyetyan Unim de bendi. Be hà tem gye he Ujeruselem. Be lè fel he 'ukwo, be nda àshì gya he Ujeruselem, be bel he ashi Usameria gbamm bun 'isom 'inunung da ābe.
44008026	Udengell Unim a be de Ufilip le ù bo gbe he 'ukwo ahwu 'u be lè he Ujeruselem gye he Ugaza. (Bè nem gba he 'ukwo 'umen i ye.)
44008027	Ufilip a kung bo 'inaa gbe ndo há. Ungikye Itiopia a ma yi undi ukaandi angwu a maa kam ungingye angwu ù yi usu Itiopia únde a. Be maa ko usu umen i le Ukandas. Ungikye ana a tem lè he Ujeruselem he 'ipi a ma lè fe Unim, u nda àshì gya he ushu.
44008028	Nya a na a maa pwom utrok uma angwu 'ukaa-inyia 'u su lè he, a maa bo 'ushia ahwu Azaya, undi angwu a maa tye ugie 'isom Unim, a ma fee.
44008029	Ukatia Kunyong Unim a kung de Ufilip le ù lè tan gwaa ha utrok ana.
44008030	Ufilip a buu tel he, a gyo ungikye ana u bo 'ushia Azaya. A kung bii he le: "Ashi wo bo ana, ki nung-a há a?"
44008031	Ukaandi anwuna a kung bii he le: "Kì ha nung mi ná a, faale undi angwu u hwua mi?" A kung de Ufilip le ù mbo hwaa lè he.
44008032	Ashi a maa bo lè he 'ushia, ki ma yi le: "A ma yi ná ùtiā angwu be kwu le be la gwa; u shi ná unwaa utia angwu u kwu womm he 'unyong ahwu be shia he indib. A ma kong 'iwom ye.
44008033	Be ma shi-e a fel he ashi ilaa-ilaa; be tang ushe uma 'inunung ye. A hwō lihwu likpo, he ashin a shi ūbū ye. Ayang ù ha be kong gbe lè he?"
44008034	Ukaandi ana a kung bii Ufilip le Azaya a maa kong gba lè ayang á? A maa kong gba lè 'uhwo-ma â, hà a maa kong gba lè undi ususo a?
44008035	Ufilip a keb abunale 'isom 'inunung de-e gbe lè Ujeso, kung lè há he lishi 'ushia limen angi á yii bo ana.
44008036	Be te lè 'ukwo lè 'ukwo lè nde lishor. Ukaandi Itiopia a kung de Ufilip le: "Ndè umbwo. Kibang 'ı mbee kwuu mi 'ukwo umbwo akibale?" [
44008037	Ufilip a kung de-e le, gbe a bong lè lityam lima puu, u kib he he umbwo. Ufe a kung de le a bong le Ujeso Ukristi ù yi Unwaa Unim a.]
44008038	Ukaandi ana a shi 'ukaa-inyia ahwu 'u su lè utrok 'u naa. Puu abe befee be gbe gye he afee lishor. Ufilip a lè kib he he umbwo.
44008039	Be fem tang he igye. Ukatia Kunyong Unim a kung gbe lè Ufilip lè há. Ungikye Itiopia a nem nde-e ye. A gbe ligye igor-igor.
44008040	Ufilip a nde le ù fel yi he Azotes a. A gye 'ushu bun 'isom 'inunung de bendi he ashi angi à yi há kpamm be wu he Usesaria.
44009001	Usorl a maa so-i kong fa bendi abe be bong ha Atyetyan Ujeso 'ushell le u ba gwa ābe. A lè hwaa lè usu bekaandi abe be shang Unim.
44009002	A de-e le ù fee 'ushia he-e ù lè ke bekaandi abe he ishom angi Ijuus ı kwu liwu angi he Udamasikos, gbe a ndè bendi abe be pwom 'ukwo Atyetyan Ujeso há, he-e u kwu lè ikeb kwu ābe gye lè be he Ujeruselem.
44009003	A lè fel he 'ukwo le u ndo wa he Udamasikos. Kikung-gbo 'i taa lè he lifung-atabe fe-e nya imbul-imbul.
44009004	A mbu shī he itang; u gyo lingmam li kong ha ahe le: "Usorl, Usorl, kibang a, wo ke-m 'ingie?"
44009005	Usorl a kung bii le: "Wo ayang a, Atyagi?" Gyo lingmam anyina le: "Mi Ujeso angwu wo ke-m 'ingie a.
44009006	Bo 'inaa gye he lifung-ushu lè kwu nyong undi angwu u be da-a ashi wò shi."
44009007	Bendi abe be ma yi utung ha ahe be fel naa kporr faale likong. Be maa gyo lingmam, ukpor be ndè undi ye.
44009008	Usorl a ma bo 'inaa. Atong-shi ama a ma yi peē, ukpor a maa nda ye. Be fel kwu-e abwo he 'ubwo, gye lè he he Udamasikos.
44009009	Ashi ama a ma hwuà ati akie. U zī lizi or, ngwu u ngwo umbwo or ye.
44009010	Undi abongale ususo a ma yi há he Udamasikos. Be ko he le Ananayas. Atyetyan Ujeso a hà be fem ko he le: "Ananayas." A fan he le: "Atyagi, nde-m mì yi nyin."
44009011	Atyetyan Ujeso a de-e le: "Kam ha-a a gye he 'ukwo ahwu be ko le Kukwo ahwu 'u nong sii, wo gye he ushom Ujudas lè bii gbe lè ungikye angwu u be lè he Utaasos angwu be ko le Usorl. U kong ha ami há.
44009012	Mi tyung he undi angwu be ko le Ananayas. A be pwom he abwo hè atong-shi ama à buu."
44009013	Ananayas a de-e le: "Atyagi, bendi gbamm be de-m gbe lè biwom bibibi puu abi ungikye anwun a shi ha bendi begang abe he Ujeruselem.
44009014	A kpe ikeb lè ha bekaandi abe be shang Unim he-e ù be kwu bendi lè he Udamasikos abe be bong ha awo."
44009015	Atyetyan Ujeso a de-e le: "Ndo te likorye mi waa Usorl le ù kwu-m undi angwu u ke-m ife, u de bendi abe lè he abong asuso lè besu bebell lè bendi Izwell puu gbe lè mi.
44009016	Mi ba tyung he 'itaa ashi u be kpe 'ingie kangg he 'uhwo 'ugi."
44009017	Ananayas a kung bo gye há he ushom umen ana lè pwom he abwo. U de le: "Unwandagi Usorl, Atyetyan Ujeso angwu wo ndè he 'unyong ahwu wó yii ndè àshì be nyin na a som mi. A som mi le mì be shi-a wo mbee ndè, wo mbee kpe Ukatia Kunyong Unim."
44009018	A kong ashin kong-kong, biwom bi bor Usorl lè ha atong-shi ná bibubor ukwan tyang he itang. U fel ndà. A bo 'inaa, be kib he he umbwo.
44009019	A zī lizi tem fel kang-kang. A ngyor kwu utung ha bendi abongale he Udamasikos he inwaa ati zangg.
44009020	A gbe ligbe-ligbe gye he ishom angi Ijuus ı kwu liwu lè bun gbe lè Ujeso le ù yi Unwaa Unim a.
44009021	Bendi puu abe be gyo he, ki kwu ābe he 'uhwo kangg. Be fel bii le: "Ungikye anwun na u gwu bendi abe be bong ha Ujeso ye a? A be nyin he-e ù be kwu bitaa bendi bimen i lè ke bekaandi abe be shang Unim a ye a?"
44009022	Usorl u fel bun da ābe lè ikeb kangg. A tyung bendi Ijuus abe be ma yi ndē he Udamasikos le Ujeso ù yi Ukristi, Undi-likpan angwu Unim a waa som a. Be nem fan he ye, likorye biwom abi a kong gbe lè Ujeso bi hwò ābe ungwu.
44009023	Ati a gbe gbamm, Ijuus i gbong ukem tim le bè gwu-e.
44009024	A gyo ashi be kam le be sha he. Be maa kang ingwu likong 'ubong, ishu or, kusu or, hè be bè kwu-e gwu.
44009025	Ukpor he liti ken lè 'usu bendi-utung bema be hà kung he fe he 'itetel, be tye indi fe shi, be ngyu gbe lè he he uwindo uging lè ndor he itang lè he igye.
44009026	Usorl a gye he Ujeruselem lè kaa le he-e u kwu utung ha bendi abongale abe há he Ujeruselem. Be maa shell he likorye be ma bong le ufe or ù yi undi abongale a ye.
44009027	Ubanabas a hà kpe-e lè hwaa lè bebwaa-isom Ujeso. A bun de be ná Usorl a ndè Atyetyan Ujeso he 'unyong ahwu a maa nde àshì gye he Udamasikos, u de be le Ujeso a kong ha Usorl, u de be ná Usorl a bun 'isom faale 'ushell he lizen Ujeso he Udamasikos.
44009028	Usorl a maa fel tan utung ha abe mbee Ujeruselem bun 'isom Unim he lizen Atyetyan Ujeso porr.
44009029	A fung ha Ijuus angi ı kong igie Igrik. Be fel kaa hè be bè gwu-e.
44009030	Bendi abongale be gyo ashin. Be kpe-e gye lè he he Usesaria. Be lè wu há, be de-e le u ndo gye he Utaasos.
44009031	Bendi abongale puu he Ujudia or, he Ugalili or, he Usameria or, be fel lè ikwun. Be maa go 'ugii kangg gba he ikeb Ukatia Kunyong Unim. Be maa ka Atyetyan Unim ife.
44009032	Ipita a maa tan mbee bipi. He 'unyong ken a hà lè kong lè bendi abe bè yi ke Unim abe he Ulida.
44009033	A nde ungikye ususo há angwu be maa ko le Anias. A ma yi 'ikwu itang aze adyong-ikie likorye a ma hwō abee.
44009034	Ipita a de-e le: "Anias, Ujeso Ukristi a mbee-a. Bo 'inaa ha-a à kung unong ugang." A kung bo 'inaa nya 'ukwo-ukwo.
44009035	Bendi Ulida lè abe he Usheron gbamm be nde-e. Be bel àtyám ke Atyetyan Ujeso.
44009036	Ungingye ususo angwu a bong ha Ujeso a ma yi he Ujopa. Be maa ko he le Utabita. Bendi Igrik be maa ko he le Udokas ashi 'ı ze le ùtyùng. Mbee 'unyong kpamm a maa sha binunung, u kpell bendi-likaa.
44009037	A hà mbu lingmam hwō. Be kwob he umbwo te lè he lè kie he ushom 'usi.
44009038	Bendi abongale abe há he Ujopa be gyo le Ipita ù yi he Ulida. (Ki ma yi lè 'igbe kung lè he Ujopa gye he Ulida ye.) Be kung som bendi befee hwaa lè he le ù te akikye.
44009039	Ipita a kung kam gbe utung ha abe. A lè wu há wu-wu, be kpe-e gye há he ushom 'usi. Bengye-uhwuu be kaa kel-kel fe Ipita, be kya. Bè yii tyung he aliga angi Udokas a ma kpi ke be he 'unyong ahwu a ma so uwum.
44009040	Ipita a ndō abe, befe puu, gye igye. A tim anung he itang kong ha Unim. A bel àshì ndè likwom, a de le: "Utabita, bo 'inaa." A buu àshì ndè Ipita, u bo bel kwu ko.
44009041	Ipita a lè kwu-e abwo bo 'inaa. A ko bendi abongale lè bengye-uhwuu, tyung ābe áhe uwum.
44009042	Bendi Ujopa puu be gyo gbe lè shi. Bendi gbamm be bong ha Atyetyan Ujeso.
44009043	Ipita a ngyor kwu he Ujopa gbe 'igbe he ushom Usaimun angwu a maa kung ikwob inyia shı biwom.
44010001	Ki ma yi lè ungikye ususo he Usesaria angwu be maa ko le Ukoleniyes. A ma yi ukaandi liwu ishogya angi be ko le Liwu Itali.
44010002	A ma yi undi angwu u fe Unim a. Ufe-gyang lè 'ikwu-lihwan 'ima be maa shell Unim. A maa kpell bendi Ijuus abe be mbu likaa kangg. A maa kong ha Unim mbee 'unyong.
44010003	He liti ken Unim a tyung he 'iwom lè ishu he inde ikie. A ndè udengell Unim dangg, a be fem ko he le "Ukoleniyes."
44010004	Ukoleniyes a bel àshì nde-e kporr, u fel he 'ushell. A kung bii he le: "Kibang a, Atyagi?" Udengell Unim a de-e le: "Unim a gyo ná wo kong ha ahe. A ndè binunung abi wo shi; u well-a.
44010005	Ndo som bendi gye he Ujopa le bè lè ko-a ungikye ken angwu be ko le Usaimun angwu be mbee ko le Ipita.
44010006	Ù yi he ushom Usaimun angwu a ndē gwaa ha ungwu umbwo ukaandi. Ungikye umen i ù yi undi angwu u kung ikwob inyia shì biwom a."
44010007	Udengell Unim anwuna a kung gbe ligye. Ukoleniyes a kung ko bebwaa ushom bema befee lè undi ishogya angwu u fe Unim, u shi-e aki mbee 'unyong.
44010008	A de be ashi 'i shi; u som ābe gye he Ujopa.
44010009	Ashi a taa, be lè fel kpee-kpee ha Ujopa. Ipita a kung mbo gye he ushom 'usi nya lè ishu he-e ù lè kong ha Unim.
44010010	Itung i maa fel ndo he; u fel gim le hang a ndè lizi zī. Nya a na be maa shi lizi há abwo, Unim a tyung he 'iwom.
44010011	A nde lifung-atabe lì yi hwuo. U nde 'iwom 'i be lè he lifung-atabe ná be kwu 'ihwom abwo he ashi ama puu ande tyang be he itang.
44010012	Bishishi inyia puu angi abee ande or, angi ı su lifung he itang or, linyun or, bi ma yi he afee áshi.
44010013	A gyo lingmam li de-e le: "Ipita, bo 'inaa gwu ha-a à zī."
44010014	Ipita a kung de le: "Dia, Atyagi. Mi wa zī 'iwom ashi iten i kong le 'ì yi lè abel ngye ye."
44010015	A mbee gyo lingmam le: "Kiwom ashi Unim a de le 'ì yi gelalala, wo-ò shi ko āshi le 'iwom abel ye."
44010016	Kimen ashin 'i ma shi 'ugbe 'akie. Kihwom ashina 'i kung tem gye he lifung-atabe.
44010017	Nya a na Ipita a maa tyāng gbe lè ashi 'iwom ashi a ndè 'i ze, bendi abe Ukoleniyes a som, be bii gyo he 'ipi ushu Usaimun ù yi. Be be naa he ungwu likong.
44010018	Be ko bii le: "Ugaandi ù yi nyin nyin angwu be ko le Usaimun Ipita a?"
44010019	Ipita a maa so-i tyāng gba lè 'iwom ashi a ndè he 'unyong ahwu Ukatia Kunyong Unim a de-e le: "Ndè! Bendi bekie be shun-a há he igye.
44010020	Ndo kam ha-a à gye há he liten. Shī kam kamm he agyele utung ha abe ye, likorye mi na mi som ābe."
44010021	Ipita a kung gye há he liten lè de be le: "Mi na ma shun. Kibang a, ma kee mi?"
44010022	Be kung de-e le: "Ukaandi angwu be ko le Ukoleniyes na a som li. Ù yi undi ununung a, u ke Unim ife. Ijuus puu i ka he ife. Udengell Unim a de-e le ù shī ko-a gye ha ahe ushom he-e ù gyo ashi wo kong."
44010023	Ipita a kpe be gye he afee ushom. Be lè ngyor há taa ashi. Ashi a taa-taa, a kam gbe utung ha abe. Bendi abongale besuso lè he Ujopa be te utung ha abe.
44010024	Ashi a mbee taa, be wu há he Usesaria. Ukoleniyes lè bendi bema lè bedim-ma abe a ma ko, be ma yi kwu há, be nyong Ipita.
44010025	Nya a na Ipita a maa ndo gye he afee ushom, Ukoleniyes a be kpee lè he, u bel tim anung he itang, u keb lishi he itang fe-e.
44010026	Ipita a de-e le: "Bo 'inaa atye, mi or titi mì yi undigye a."
44010027	Nya a na be maa gye he afee, Ipita a ma kong ha ahe. A lè nde bendi bè yi sho há kangg.
44010028	A kung de be le: "Men-agyang ma ngye dangg le iten Ijuus i bong le undi Ijuus ù gbe kpee bendi 'ubong 'ususo ye. Ukpor Unim a tyung mi 'iwom he-m mì nem de le undi uyang-yang ù yi undi abel a ye.
44010029	He atan-lengi anwun he 'unyong ahwu ma som ko mi, mi kam kamm he abele ye. Kanaa-anaa i, mà de-m àshi ma som ko mi."
44010030	Ukoleniyes a kung de-e le: "Ati a gbe akie ná 'igbe ashin, mi maa kong ha Unim ná mi shaa shi lè ishu. Undi angwu a shī aliga angi a taa, a be naa mi he 'ushu nya imbul-imbul;
44010031	a de-m le: 'Ukoleniyes, Unim a gyo ná wo kong ha ahe. A ndè 'inunung ashi wo shi, u well-a.
44010032	Som bendi gye he Ujopa hè be bè lè ko-a ungikye angwu be ko le Usaimun Ipita. Ù yi he ushom Usaimun angwu ù yi ndē gwaa he ungwu umbwo ukaandi. Ungikye umen i u kung ikwob inyia shà biwom.'
44010033	Mi kung bendi som nya 'ukwo-ukwo. Wo or wo shi 'indee-indee ná wo bong be. Bel puu lì yi sho nyin he ashi Unim. Li nyong-a hè li lì gyo ashi Atyetyan Unim a da-a le wò kong."
44010034	Ipita a kung de be le: "Kanaa-anaa i mi ngye dangg le 'ì yi 'igyang a le bendi puu bè yi Unim nya 'itaa a ken.
44010035	Undi uyang-yang lè he 'ubong 'uyang-yang angwu u shell Unim, u shi 'inunung na u shi nyin Unim.
44010036	Má ngye 'isom ashi Unim a ma som hwaa lè bendi Izwell le be fel lè ikwun gbe ha Ujeso Ukristi angwu ù yi Atyam bendi puu.
44010037	Kì yi kpe-kpe le mì de men ashi 'i ma shi kung lè he Ugalili mbee lè 'ubong Ujudia puu he 'unyong ahwu Ujon a ma kib bendi he umbwo ye. Má ngye shi.
44010038	Ma mbee ngye gbe lè Ujeso angwu Unazaret lè 'itaa ashi Unim a ma ke-e Ukatia Kunyong uma lè ikeb. Le bwo Unim a ma yi utung ha ahe, a maa tan mbee bipi sha binunung, u mbee bendi abe bè yi he abwo usu bibibi.
44010039	Bel li nde biwom abi a maa shi he 'igie Ijuus lè Ujeruselem hè li lì bun de men. Be ma maa gwu-e bee he 'ikpakpaa.
44010040	Unim a ma wum he lè he lihwu he liti lekie, u shi-e u fem hè bendi bè nde-e.
44010041	Bendi puu na be ma nde-e ye. Bel abe Unim a waa le lì bun gbe lè he befe-befe na li ma nde-e. Li ma zī, li ngwo utung ha ahe he 'unyong ahwu a ma wum lè he lihwu.
44010042	A de li le lì bun 'isom 'inunung de bendi, li mbee de be le ufe na Unim a waa le ù tang ushe bendi bewum lè abe be hwō.
44010043	Bendi abe be tye ugie 'isom Unim puu be kong gbe lè he leěti le undi uyang-yang angwu a bong ha ahe, Unim u tyang biban bima ka he gbe he ikeb lizen lima."
44010044	Nya a na Ipita a maa so-i kong ashin, Ukatia Kunyong Unim a be hwaa lè bendi abe be maa gyo 'isom 'imen i.
44010045	Bendi Ijuus abe be ma yi bendi abongale abe be be utung ha Ipita, ki kwu ābe he 'uhwo ná Unim a ke bendi abe bè yi Ijuus a ye or 'uke 'uma ahwu Ukatia Kunyong uma.
44010046	Be gyo ābe be kong igie angi be hwua āngī ye, be gyo ābe be pee Unim angwu a dyam. Ipita a kung de be le:
44010047	"Bendi aben be kpe Ukatia Kunyong Unim a ná li ma kpe a. Undi u nya mbee kwuu ābe 'ukwo umbwo akibale a?"
44010048	A kung de le bè kib ābe he umbwo he lizen Ujeso Ukristi. Be hà de-e le ù kwu ha abe há he inwaa ati zangg.
44011001	Bebwaa-isom Ujeso lè bendi abongale puu abe he Ujudia be gyo le bendi abe bè yi Ijuus a ye or be gyo igie Unim, be kpe ngi.
44011002	Ipita a gye he Ujeruselem. Bendi Ijuus abe be gim le 'ì yi kpe-kpe le bendi abe bè yi Ijuus a ye bè ten, be fel ben he le,
44011003	a gye he ushom bendi abe bè yi bididim, u zī lizi or utung ha abe.
44011004	Ipita a kung bun biwom puu abi bi shi kung lè há ukpi-ikwu de be.
44011005	A kong le: "He liti ken mi maa kong ha Unim he Ujopa. Unim a tyung mi 'iwom 'isuso ná 'ihwom 'i be lè he lifung-atabe ashi be kwu abwo he ashi ama puu ande be fel ha ami nyin.
44011006	Mi shun àshì há he afee. Mi nde bityuale lè inyia libeb lè angi ı su lifung he itang lè linyun.
44011007	Mi kung gyo lingmam li kong ha ami le: 'Ipita, bo 'inaa gwu ha-a à zī.'
44011008	Mi-i kung kong le: 'Dia, Atyagi. Kiwom ashi iten ityan i kong le 'ì yi lè abel 'i wa gbe ha ami ungwu ngye ye.'
44011009	Mi mbee gyo lingmam lè he lifung-atabe le: 'Kiwom ashi Unim a de le 'ì yi gelalala, wo-ò shi ko āshi le 'iwom abel ye.'
44011010	Kimen ashin 'i ma shi 'ugbe 'akie. Biwom abin puu bi kung tem gye he lifung-atabe.
44011011	He 'unyong 'umen ana bendi bekie abe be ma som hwaa lè mi lè he Usesaria, be kung fel há he 'ipi mi ma yi.
44011012	Ukatia Kunyong Unim a kung de-m le mì te utung ha abe faale ungwu atimale. Bebuye abe bedyong-ken nyin or be gye há he Usesaria utung ha ami. Bel puu li lè wu he ushu ungikye umen ana.
44011013	A de li ná a ndè udengell Unim a be naa ha ahe ushom de-e le: 'Som bendi gye he Ujopa lè ko ungikye angwu be ko le Usaimun Ipita.
44011014	U ba da-a ná men lè bendi begang mà shi hè men mà kwu lè likpan 'unyong.'
44011015	Nya a na mi maa kong ha abe, Ukatia Kunyong Unim a be hwaa lè be ná a ma be hwaa lè bel he ukpi-ikwu.
44011016	Mi kung well le Atyetyan Ujeso a ma de le: 'Ujon a maa kib bendi he umbwo a, ukpor Unim u ba kib amen he Ukatia Kunyong uma.'
44011017	Ki nung nwongg le Unim a ke bendi abe bè yi Ijuus a ye or 'itaa 'uke ahwu a ma ke li he 'unyong ahwu li bong ha Atyetyan Ujeso Ukristi. Ayang ù hà yi-m mi angwu mı kaa le mi kwom Unim 'ukwo he ashi a kee le u sha?"
44011018	Be gyo ashin gyo-gyo, be tyǎng he abenale. Be fel pee Unim da le: "Unim a ke bendi abe bè yi Ijuus a ye libwo le bè bel àtyám lè he biban hè be bè kwu lè likpan 'unyong."
44011019	Bendi abongale be ma paa wu mbee bipi gbe he 'ingie ashi 'i ma be he 'unyong ahwu be ma gwu Ustibin. Besuso be ma gye he Ufenishia, besuso be gye he Usaipres, besuso be gye he Antiyok. Be maa bun igie Unim da Ijuus ife-ife a.
44011020	Bendi abongale besuso abe be maa be lè he Usaipres lè abe be be lè he Usarin be ma gye he Antiyok lè bun 'isom 'inunung gbe lè Atyetyan Ujeso de bendi abe bè yi Ijuus a ye or titi.
44011021	Ikeb Atyetyan Ujeso i ma yi ha abe. Bendi gbamm be bong, be bel àtyám ke Atyetyan Ujeso.
44011022	Liwu bendi abongale angi lì yi he Ujeruselem li gyo ashin, be kung Ubanabas som gye há he Antiyok.
44011023	A lè wu há, a nde ná Unim a ke be 'ukwun, a fel lè igor. A fe be ingie le bè kwu bendi abe be kung 'uhwo-bell ke Atyetyan Ujeso lè àtyám abell puu.
44011024	Ubanabas a ma yi undi ununung angwu a ma yi lè ikeb Ukatia Kunyong Unim kangg, u shi lè abongale. Bendi gbamm be kung 'uhwo-bell fe Atyetyan Ujeso he abwo.
44011025	Ubanabas a hà gbe ndo he Utaasos le u la shun Usorl.
44011026	A lè nde-e; a kpe-e be lè he he Antiyok. Puu abe befee be kwu há he liwu bendi abongale lize libo hwua bendi gbamm. Nyin he Antiyok i na be kpi 'ikwu ko bendi abongale le bendi Ukristi.
44011027	Nya he 'unyong 'umen ana bendi abe be tye ugie 'isom Unim be bo lè he Ujeruselem gye he Antiyok.
44011028	Undi ken lè he liwu libell angwu be maa ko le Agabes a bo 'inaa kung kong gbe he ikeb Ukatia Kunyong Unim le baale ubwaa ubibi u kwu bendi hen igye puu. (Ubwaa umen i a kwu he 'unyong Ukeladiyes a ma yi Usu ukaandi he Urom.)
44011029	Bendi abongale be tim le undi-undi ù ke 'iwom ashi ù yi lè shi hè be bè kpe fe ukem lè ke bebell abe he Ujudia.
44011030	Be dye puu, be hà kung som Ubanabas befe lè Usorl le bè lè ke bekaandi abe be nde gbe lè liwu bendi abongale he Ujudia.
44012001	Nyin he 'unyong 'umen i Usu Uherod a maa fel teb lè bendi abongale besuso.
44012002	A kong, be kung 'ashwia gwu Ujems, unwanam Ujon.
44012003	A nde le 'i nyin Ijuus. A mbee kong, be kwu Ipita. (Ashin 'i shi he 'unyong ahwu be maa shi 'ipam ashi be zī ibred angi i mbwee ye a.)
44012004	Be kwu Ipita lè fe he igaadye. Be ma som ishogya lihwo lè ngi idyong-ken le ì lè kang he he bēndè-bēndè. Uherod a gim le gbe Kipam Agbele-gyong 'i mbee, u ba lè he ka Ijuus.
44012005	Nya he 'unyong ahwu Ipita a ma yi he igaadye, bendi abongale be maa kong ha Unim kangg ka he.
44012006	He 'usu ahwu 'u ma yi le ashi a taa Uherod u kung he ka bendi, Ipita a ma mbu 'unde ndē he 'udyan ishogya ifee. Be ma fe-e ashishilika afee; ishogya i shì he ungwu likong i kang.
44012007	Kikung-gbo 'i kung taa há he 'ipo igaadye. Udengell Atyetyan Unim a fem há imbul-imbul. A yii Ipita 'ubwo he 'igbong, a wum. A kung de-e le: "Bo 'inaa akikye." Ashishilika a wung he lè he abwo.
44012008	Udengell a kung de-e le: "Kung ukwob ugang bua, wo kung ikwob abee fe." A kung fe. A mbee de-e le ù kung aliga shī, pwom he.
44012009	Ipita a gbe lè há igaadye utung ha udengell. A ngye le 'ì yi 'igyang a ye. A maa kong le itam na ı shi-e.
44012010	Be gbe ukpi-ikwu likwu ishogya angi ı kang igaadye; be gbe ángi lefee. He umbee-likel be be fel he ungwu likong angwu be gbe gye he lifung-ushu. Be shì lishi 'índe a shī há. Lishi limen ana li buu lè 'uhwo-ngi; be gbe tang he igye. Be lè fel he 'ukwo fel-fel, udengell ana a nyong gbe tyang Ipita.
44012011	Ki kung buu Ipita nwongg, a hà ngye 'iwom ashi 'i shi. A kung kong le: "Kanaa-anaa i mi ngye dangg le Atyagi Unim na a som udengell uma le ù be kpan mi lè he abwo Uherod, u kpan mi lè he biwom abi Ijuus i kam le i sha-m."
44012012	Nya a na a gim gbe lè ashin, a gbe ndo he ushu Umeri angwu ù yi anam Ujon Umak. Bendi abongale gbamm be ma yi sho há; be kong ha Unim.
44012013	Ipita a be naa he ungwu likong kem abwo he lishi. Unwaa ushom angwu be maa ko le Uroda a be he-e ù ndè angwu há.
44012014	A shob igie Ipita; a fel lè igor; a tem buu lishi or ye. A buu tem lè de abe be teng le Ipita ù yi naa he ungwu likong.
44012015	Be de-e le: "Wo ngyor lityuo." A de be le u kong 'igyang a. Gyo ābe le: "Ufe a ye, udengell Unim angwu u ndè gbe lè he a."
44012016	Ipita ù yii kem abwo he lishi. Be hà buu lishi nde-e; ki kwu ābe he 'uhwo kangg.
44012017	A yor abwo de be le bè kwun atyung, u de be ná Atyetyan Unim a fem he lè he igaadye. A de be le bè lè de Ujems lè bendi abongale abe be teng or. A hà gbe lè há ndo he 'iteng 'isuso.
44012018	Ashi a taa, ishogya angi ı kang igaadye i maa fel waa ufung, i tyāng ashi 'i shi. Be bii le: "Ipita a shi ná a?"
44012019	Uherod a de ishogya le ì lè shun he. I lè shun he, ukpor i nde-e ye. Uherod a de le bè bii ishogya angi ı kang igaadye bibibi. A hà de be le bè gwu ishogya imen i. Uherod a gbe lè he Ujudia lè kwu he Usesaria.
44012020	He 'unyong ken Uherod a ma ngywo fe bendi Utaya lè abe Usaidon. Be hà te liwu-liwu le be la hwaa lè he. Be kpi 'ikwu kpe kung Ublastus hwaa lè 'uhwo-bell. Ublastus umen i na a maa ndè gbe lè ushom usu. Bendi abena be hà lè hwaa lè Usu Uherod le bè shi ikwun likorye 'ubong 'ubell 'u kpa lizi lè he 'ubong 'uma a.
44012021	He liti angi be ma ndor, Uherod a kung bigbor usu bima shī lè kwu he 'idem 'usu keb akongale ha bendi.
44012022	Be fel gaa kong le: "Undigye na u kong ye, Unim a."
44012023	Udengell Atyetyan Unim a shi Uherod a mbu lingmam nya 'ukwo-ukwo, likorye a ke Unim ife ye. Īnyiǎ i zī gwu-e.
44012024	Bendi abongale be gye 'ushu bun igie Unim mbee bipi puu. Bendi gbamm be bong ha Ujeso.
44012025	Ubanabas befe lè Usorl be mbee aki abell. He Ujeruselem be kpe Ujon Umak gye lè he he Antiyok.
44013001	Bendi abe be tye ugie 'isom Unim lè bendi abe be hwua bendi be ma yi he liwu bendi abongale he Antiyok. Azen abell na à yi nyin: Ubanabas lè Usimiyen (angwu be maa ko le Undi ùshì) lè Ulusiyes (angwu u be lè he Usarin) lè Usorl lè Umanayen (angwu be ma kwob utung ha Usu Uherod).
44013002	Nya a na be maa fe Atyetyan Unim, be fe ukaa kong ha ahe lè itung andoale, Ukatia Kunyong Unim a de be le: "Mà waa Ubanabas befe lè Usorl ndor ta-ta ke-m hè be bè shi aki angi mi ko ābe le bè shi."
44013003	Be kong ha Unim lè itung andoale. Be pwom ābe abwo de be le bè ndo te.
44013004	Le bwo Ukatia Kunyong Unim a som Ubanabas lè Usorl, be bo ndo he Uselusia lè ngwee 'inong lishor lè há gye he 'ubong Usaipres ahwu 'ù yi he 'udyan umbwo.
44013005	Be lè wu há, be gye he lifung-ushu Usalamis; be bun igie Unim he ishom angi Ijuus ı kwu liwu. Ujon Umak a ma yi utung ha abe he-e ù lè kpell ābe.
44013006	Be gbe mbee ashi 'ubong ahwuna puu, be hà gye wu he lishi Upafos. Be nde undi-anong ususo há angwu be ko le Ubaa-ujeso. A ma yi undi Ijuus a, u lam bendi le ufe ù yi undi angwu u tye ugie 'isom Unim a.
44013007	A ma yi udim úkaandi angwu be maa ko le Usagiyes Uporles angwu u nde gbe lè 'ubong 'umen ana a. Ukaandi umen i a bi lishi kangg. A ko Ubanabas befe lè Usorl lè hwaa lè he le bwo a kee le u gyo igie Unim.
44013008	Undi-anong umen i a fung fe be. (Be maa ko undi-anong umen i he igie Igrik le Elimas.) A maa kaa he-e ù shi ukaandi ana ù bong ha Ujeso ye.
44013009	Usorl umen angwu be fel ko le Uporl, angwu a ma yi lè ikeb Ukatia Kunyong Unim kangg, a bel àshì nde-e kporr.
44013010	A de-e le: "Wo unwaa Usetan, wò yi linaa ha 'iwom 'iyang-yang ashi 'ì yi 'inunung. Wo sho lè bitaa beshu bebibi puu ha awo lityam. Mbee 'unyong kpamm wo kaa ha-a à shi biwom Atyetyan Unim abi bì yi 'igyang bì fel iman.
44013011	Atyetyan Unim u ndo ba ka-a 'ingie 'anaa-anaa nyin. Wo ba hwuà ashi; wò nem nda libwee ye he ati zangg." Nya 'ukwo-ukwo 'ifufebb 'i kung gye Elimas he atong-shi kpenn, u fel wua mbee bipi keē undi angwu u kwu-e abwo he 'ubwo teng he.
44013012	Ukaandi umen ana a nde ashi 'i shi, a bong ha Ujeso. Ashi be ma hwua bendi gbe lè Atyetyan Ujeso 'i kwu-e he 'uhwo.
44013013	Uporl befe lè bendi-utung bema be ngwee 'inong lishor lè he Upafos lè shul he Upaga he 'ubong Upamfilia. Ujon Umak ufe a gbe tyang ābe lè há tem gye he Ujeruselem.
44013014	Be bo lè he Upaga gye he lishi Upisidia angi be ko le Antiyok. He liti uwell Ijuus be lè kwu he ushom angwu Ijuus ı kwu liwu.
44013015	Bekaandi abe be nde gbe lè ushom umen ana be bo lè he ashia Iten Umosis lè ashia bendi abe be tye ugie 'isom Unim puu, be som undi de baa Uporl le: "Bebuye, gbe mà yi lè igie angi ma bun de bendi hè be bè kwu lè ingie, mà bun."
44013016	Uporl a kung bo 'inaa yor ābe abwo le bè tyang 'ihwee, u keb akongale le: "Men bendi begi Izwell lè begaandi puu abe ma fe Unim, men puu mà gyo mi.
44013017	Unim angwu bendi Izwell be fe-e a ma waa kung betietyan, u shi ābe be dyam he 'unyong ahwu be ma yi begaandi he 'ubong Igyept. Unim a fem ābe lè há gbe he ikeb ima angi i dyam.
44013018	Be shi tor he nya a na u nde gbe lè be he libeb aze asi afee.
44013019	A ndo 'ukye hwò abong adyong-ifee he Ukenan kung itang ibell ke bendi Izwell.
44013020	"He 'unyong ahwu be ma kwu há aze asi lisi lè aze asi afee lè ngi lihwo, a ke be bekaandi abe be maa ābe ushe kpamm be kwom he 'unyong ahwu Usamuwell a maa tye ugie 'isom Unim.
44013021	He liti ken be de le Unim ù ke be usu. He ashina Unim a kung Usorl, unwaa Ukish, angwu ù yi he 'ikwu-lihwan Ubenjamen le ù kwu usu ubell. Usorl a kam ābe aze asi afee.
44013022	He 'unyong ahwu Unim a waa he, a kwu Udebid 'usu le ù kpe 'idem 'usu Usorl. Unim a kong gbe lè he le: 'Mi nde le Udebid, unwaa Ujesi, na ù yi 'itaa undi ashi 'ı shi nyin mi he lityam. Ù yi undi angwu u be shi biwom puu abi mi kee he le ù shi a.'
44013023	Udebid umen i na Unim a shi igia ima, Ujeso, le ù kwu Undi-likpan bendi Izwell nya a na a ma ke úkyébb.
44013024	Mà ukpong Ujeso u hà keb bendi ahwuale, Ujon a maa bun da bendi Izwell puu le bè bel àtyám lè he biban bibell, be be he-e ù kib ābe he umbwo.
44013025	Nya a na Ujon a maa ndo mbee aki ama, a maa da bendi le: 'Mā gim le mì yi undi angwu ma baa lishi á. Mi ufe a ye. Ufe u pwom mi lè há. Mi kpee he he 'ubee or ye.' "
44013026	Uporl a mbee gye 'ushu kong le: "Bebuye, men igia Ebraham lè begaandi puu abe ma fe Unim, kisom 'imen ashi gbe lè likpan 'unyong i 'ì yi ke li bel a.
44013027	Bendi abe he Ujeruselem lè bekaandi bebell be ngye le Ujeso ù yi Undi-likpan a, ngwu igie bendi abe be tye ugie 'isom Unim angi be bo he liti uwell liyang-yang ì nung ābe ye. Ukpor be shi igie angi bendi abe be tye ugie 'isom Unim be ma fee i shi gbe he amaale ushe le bè gwu Ujeso.
44013028	Mà na be maa ndè 'iwom ashi a shi hè be bè gwu-e ye or, be de Upalet le ù de bè gwu-e.
44013029	He 'unyong ahwu be ma shi-e biwom abi be fee gbe lè he he 'ushia Unim leěti puu, be shul he lè he 'ikpakpaa lè ngì.
44013030	Unim a wum he lè he lihwu.
44013031	Bendi abe be ma be utung ha ahe lè he Ugalili be he Ujeruselem be nde-e ati gbamm. Kanaa-anaa i be fel bun da bendi Izwell gba lè he.
44013032	Li be hè li lì bun 'isom 'inunung a de men le, kiwom ashi Unim a ma ke betietyan úkyébb le u sha, a shi āshi ke li, bel abe lì yi igia ibell, gbe he awumale Ujeso lè he lihwu. Ashi Udebid a ma fee he 'ushia Usam lishi angi lefee, kì yi àshi Unim a kong a, kì yi le: 'Wò yi Unwaa-gi a. Kunyin mi fel Atia a.'
44013034	Unim a maa kong gba lè awumale Ujeso lè he lihwu, angwu likwom lima lì hà ndo hwee ye a, he 'unyong ahwu a de le: 'Ki shi na ana mi ba ka-a 'ukwun ahwu mi ma kyebb ndor Udebid.'
44013035	Udebid a mbee kong he 'iteng 'isuso há he 'ushia Usam lishi Ujeso le: 'Wo ba tyang i-mi, Unwaa-gang angwu wo waa, le likwom ligi lì hwee ye!'
44013036	He 'unyong ahwu Udebid a ma so uwum, a maa sha ashi Unim a kee. A hwō; be ngi-e gwaa ha betiema; likwom lima li hwee.
44013037	Likwom undi angwu Unim a ma wum lè he lihwu li hwee ye.
44013038	Bebuye, men puu mà ngye dangg le Ujeso na be bun 'isom ashi gbe lè biban atyangale ke gbe ha ahe i de men.
44013039	Mà ngye le undi uyang-yang angwu a bong ha ahe u fel porr lè he biban abi Iten Umosis i ma tyang ke ye.
44013040	Mà baa teng 'iwom ashi bendi abe be tye ugie 'isom Unim be ma kong 'i sha ha amen. Be de le:
44013041	'Men bendi inyan, mà nde, ufung ù waa gwu amen. Aki angi mı shi nyin nya a na mà so bewum i, à yi aki angi undi u de men gbe lè ngi or, hang ma bong ye á.' "
44013042	He 'unyong ahwu Uporl befe lè Ubanabas be maa ndo gbe lè há he ushom angwu Ijuus ı kwu liwu, bendi be de be le bè tem be he liti uwell angi li pwom lè ngi, hè be bè mbee de be gbe lè biwom bimen i.
44013043	He 'unyong ahwu bendi be maa ndo gye, bendi Ijuus gbamm lè bendi abe be bong nya a na Ijuus i bong be gbe pwom Uporl befe lè Ubanabas. Bebwaa-isom Ujeso bemen i be kong ha bendi, be fe be ingie le bè gye 'ushu fe Unim angwu a tyung inung ha abe.
44013044	He liti uwell angi li pwom lè ngi, ki teng zangg hang bendi puu há he lishi limen ana be be hè be bè gyo igie Unim.
44013045	Bendi Ijuus be nde liwu bendi, be fel lè ashi abungale. Be maa fel kong ban àshi Uporl a kong, be kong bia he.
44013046	Uporl befe lè Ubanabas be hà bun faale 'ushell de Ijuus le: "Ki ma yi kpe-kpe le lì bun igie Unim de men a 'ushu. Ukpor bel li tyang amen lè hwaa lè bendi abe bè yi Ijuus a ye, likorye ma swan āngi, ma mbee gim le ma kpè le ma kwa lè likpan angi lı ngyor igye ye.
44013047	Uten angwu Atyetyan Unim a ke li ù yi le: 'Mi kung amen ndor ná 'ikung-gbo ashi 'ì taa tyung bendi abe bè yi Ijuus a ye 'ukwo ahwu bendigye puu bè gbe kwu lè likpan 'unyong.' "
44013048	Bendi abe bè yi Ijuus a ye be ma yi lè igor he 'unyong ahwu be gyo ashin; be mbee pee Unim he 'isom 'imen i. Bendi puu abe Unim a ma waa le bè kwu lè likpan angi lı ngyor igye be bong ha Ujeso.
44013049	Be bun igie Atyetyan Unim mbee bipi puu há he 'igie 'imen ana.
44013050	Bekaandi abe be ndè gbe lè 'ubong lè bengingye abe be fem lizen abe be maa fem Unim, Ijuus i fe be ingie le bè ke Uporl befe lè Ubanabas 'ingie. Be ndeb lè be lè ha abe 'igie.
44013051	Uporl befe lè Ubanabas be hà shell 'umbulmbul lè he abee wu há hè 'ì kwu 'itaa tyung bendi há le be shi 'iban, gbe ndo he Ikoniyem.
44013052	Bendi abongale he Antiyok be ma yi lè ikeb Ukatia Kunyong Unim lè igor kangg.
44014001	Ki shi 'itaa a ken he Ikoniyem. Uporl befe lè Ubanabas be gye he ushom angwu Ijuus ı kwu liwu lè bun igie Unim lè ikeb kangg le bendi Ijuus gbamm lè begaandi be bong ha Ujeso.
44014002	Ukpor Ijuus angi i bong ha Ujeso ye i ma fe begaandi ingie le bè bel fel linaa ha bendi abongale.
44014003	Uporl befe lè Ubanabas be kwu há gbe 'igbe kangg. Be maa kong gboo gba lè Atyetyan Unim angwu a tyung le 'isom ashi be bun gbe lè inung ima 'ì yi 'igyang a, gbe he akele ubell ikeb le bè shi bikwele-uhwo.
44014004	Liwu limen he lishi ana li tang he abwo. Besuso bè yi ke Ijuus; besuso be shi ke Uporl befe lè Ubanabas.
44014005	Bendi Ijuus lè bekaandi bebell lè begaandi be tim le bè shi ābe lifee, be maa ābe akor.
44014006	Bebwaa-isom Ujeso bemen i be gyo gbe lè shi; be buu gye he ashi Ulaikonia angi be ko le Ulistra lè Udaabi lè abong angi a ndē kel-kel fe Ikoniyem.
44014007	Be bun 'isom 'inunung mbee abong amen ana puu.
44014008	Ungikye ususo a ma yi he Ulistra angwu a maa tan mbee ye. A ma hwō abee lè há lifung anam a.
44014009	A dang 'utyung gyo igie angi Uporl u bun. Uporl a nde-e kporr, u ngye le ungikye anwun a fel lè abongale le Unim ú nya mbee he.
44014010	Uporl a kung kong lè ikeb de-e le: "Bo naa 'inaa kpa-kpa." Ungikye ana a tie bo 'inaa keb litan atanale.
44014011	Liwu bendi be nde ashi Uporl a shi, be fel gaa he igie ibell angi Ulaikonia le: "Inīm i bel fel bendigye be hwaa lè bel."
44014012	Be kung ābe kwù ikem ibell. Be kwù Ubanabas lizen le Uzus, be kwù Uporl le Uhemiz, likorye ufe na a maa kong de be.
44014013	Undi angwu u shang Uzus angwu 'iteng ashangale 'ima 'ì yi he item uging, a be lè ìkyēbb bigundu lè bibubo ikwan be naa he ungwu likong. Ufe or, liwu bendi or, be kee le be shang bebwaa-isom Ujeso.
44014014	He 'unyong ahwu Ubanabas befe lè Uporl, bebwaa-isom Ujeso, be gyo ashi be kam le be sha, be shwia gie aliga abell hè 'ì tyung le 'i ngbebb ābe ye. Be buu gye há he liwu bendi keb agaale.
44014015	Be kong lè ikeb le: "Bebuye, kibang a, ma shi ashin? Lì yi bendigye nya a na men mà yi a. Li be nyin hè li lì be de men 'isom 'inunung hè men mà bel lè he biwom ilaa hè men mà ndè àshì hwaa lè Unim angwu ù yi uwum a. Unim umen i na a shi lifung-atabe lè abi bì yi há, itang lè abi bì yi hen, lè umbwo ukaandi lè abi bì yi há.
44014016	Lè he 'unyong ahwu 'u ma gbe lè he item a maa tyàng bendi abe he abong puu le bè shi ashi be kee.
44014017	Ukpor a tyung 'uhwo-ma gbe he binunung abi u shi. U sha umbwo u ndor lè he lifung-atabe. U sha ìtiá īmen i mbwa he 'unyong ahwu 'ù yi kpa-kpa, hè men mà kwu lè lizi angi mà zi gwul. U shi àtyám āmen a sho lè igor."
44014018	Mà na bebwaa-isom Ujeso be kong ashin de be or, bendi be maa la tyàng ābe ashangale ye.
44014019	Bendi Ijuus besuso be ma be lè he lishi Upisidia angi be ko le Antiyok; besuso be be lè he Ikoniyem. Be shi bendi abena be tem fel linaa ha Uporl. Befe puu be maa Uporl akor; be su lè he lè há lifung-ushu lè tyang he igye. Be maa kong le a hwō.
44014020	Bendi abongale be be kaa kel-kel fe-e. A bo 'inaa tem gye há he lifung-ushu. Ashi a taa, befe lè Ubanabas be tem gye he Udaabi.
44014021	Uporl befe lè Ubanabas be lè wu há he Udaabi, be hà bun 'isom 'inunung de bendi. Bendi gbamm be bong ha Ujeso. Be hà tem gye he Ulistra. Be bo lè he Ulistra gye he Ikoniyem. Be hà gye he lishi Upisidia angi be ko le Antiyok.
44014022	Be maa fa bendi abongale ingie le bè tyang abongale ha Unim ye, be naa genn. Be hwua bendi le: "Kì yi kpe-kpe le lì kpe bingie gbamm mà ukpong li hà ngwee Kiteng-usu Unim."
44014023	Be gye he liwu bendi abongale liyang-yang lè waa bekaandi abe be ndè gbe lè be, ka ābe. Be kung àbe be bong ha Atyetyan Ujeso fe-e he 'ubwo gbe he akongale ha Unim lè itung andoale.
44014024	Be tan mbee Upisidia puu. Be hà gye he 'ubong Upamfilia.
44014025	Be bun igie Unim de bendi he lishi Upaga, be hà gye he Atalia.
44014026	Be ngwee 'inong lishor lè há gye he lishi Usiria angi be ko le Antiyok he 'ipi bendi abongale be ma kung ābe fe Unim he 'ubwo le bè shi aki angi be lè shi a mbee nyin.
44014027	Be lè wu he Antiyok, be gbong bendi abongale be he 'iteng ken. Be de be biwom puu abi Unim a shi gbe ha abe; be mbee de be gbe lè libwo angi Unim a shi ke bendi abe bè yi Ijuus a ye le befe or bè bong ha Ujeso.
44014028	Be kwu ha liwu bendi abongale he Antiyok gbe 'igbe kangg.
44015001	Bendi besuso abe be bo lè he Ujudia be he Antiyok be hwua bendi abongale le bè hà ndo kwa lè likpan 'unyong faale afaale be ten ná Iten Umosis i kong ye.
44015002	Uporl befe lè Ubanabas be fung fe be kangg gbe lè shi. Be shi ugim le Uporl befe lè Ubanabas lè bendi besuso lè há Antiyok bè gye he Ujeruselem lè kong ha bebwaa-isom Ujeso lè bekaandi gbe lè likong limen i.
44015003	Liwu bendi abongale li som ābe gbe. Nya a na be maa lè gbe he Ufenishia lè Usameria be maa bun da bendi ná bendi abe bè yi Ijuus a ye be bel àtyám hwaa lè Unim. Kisom ashin 'i shi bendi abongale puu be fel lè igor kangg.
44015004	Be lè wu he Ujeruselem. Bebwaa-isom Ujeso lè bendi abongale lè bekaandi bebell be kpe be lè igor. Uporl befe lè Ubanabas be de be biwom puu abi Unim a ma shi gbe ha abe.
44015005	Bendi abongale besuso abe bè yi he likwu bendi abe bè yi Iferesis be bo 'inaa kung kong le, kì yi kpe-kpe le bè ten bendi abe bè yi Ijuus a ye, be de be le bè ndor Iten Umosis.
44015006	Bebwaa-isom Ujeso lè bekaandi bendi abongale be lè kpee hè be bè shi ugim gbe lè likong anyin.
44015007	Be kong gbe 'igbe. Ipita a hà bo 'inaa kong le: "Bebuye, má ngye le leěti Unim a ma waa mi lè he liwu līmen le mì bun 'isom 'inunung de bendi abe bè yi Ijuus a ye hè be bè gyo, be mbee bong ha Ujeso.
44015008	Unim umen angwu a ngye àtyám bendi puu i, a tyung le a kpē be gbe he akele ubell Ukatia Kunyong uma nya a na a ma ke li.
44015009	A shi li lì yi atyetye lè ha abe ye. A tyang biban bibell ke be, le bwo be bong ha Ujeso.
44015010	Kibang a, ma haa gil Unim gbe he akungale bèngbébb so bendi abongale? Bèngbébb bemen i, betietyan or be ma so ābe mbee, ngwu bel or lì so ābe mbee ye.
44015011	Bel li bong le li fel lè likpan 'unyong gbe he inung Atyetyan Ujeso nya a na befe be kwu lè ngi."
44015012	Liwu limen ana li kwun atyung shangg. Be dang 'utyung gyo ná Uporl befe lè Ubanabas be de be bikwele-uhwo abi Unim a shi gbe ha abe he abong bendi abe bè yi Ijuus a ye he-e ù tyung ikeb ima.
44015013	Be kong 'i mbee puu, Ujems a kung kong le: "Bebuye, mà gyo mi.
44015014	Usaimun a kong ná 'i shi nyong Unim a be hwaa lè bendi abe bè yi Ijuus a ye he-e ù waa kung bendi lè ha abe le bè kwu bema.
44015015	Ashin 'i tem lè keè ha igie angi bendi abe be tye ugie 'isom Unim be fee fe he 'ushia Unim leěti. Be ma fee le:
44015016	'Unim a de le, mi ba tem ba. Mi ba tem lè 'ikwu-lihwan Udebid ashi 'i paa, gbong ukem; mi be tem lè 'ùsù ke undi 'ikwu-lihwan Udebid.
44015017	Mi ba sha biwom abin hè bendi abe bè yi Ijuus a ye, abe mi ko le bè kwu begi begyang, bè be kee i-mi, Atyabell Unim.
44015018	Unim angwu a ma shi bendi be ngye gbe lè shi leěti a kong āshi.' "
44015019	Ujems a gye 'ushu de le: "Bendi abe bè yi Ijuus a ye, abe be be hwaa lè Unim, ugi ugim ù yi le lì shī ke be 'ingie ye.
44015020	Lì fee 'ushia hwan hwaa lè be de be le, bè zī biwom ūkèm ye likorye bì yi biwom abel a, bè ndor 'uhwo-bell betaa-betaa lè he akpela atanale, be zī inyia angi be ngib gwu he abwo ye, be zī anung inyia ye.
44015021	Lì de be biwom abin, likorye kung lè há item na li keb lı bo gbe lè bi lè he ashia Iten Umosis he ishom ityan angi lı kwu liwu he liti uwell liyang-yang. Li bun igie ima mbee biteng puu."
44015022	Bebwaa-isom Ujeso lè bendi abongale puu lè bekaandi bebell be tim waa bendi lè he liwu libell som le bè te utung ha Uporl befe lè Ubanabas gye he Antiyok. Be waa Ujudas angwu be maa mbee ko le Ubasabas befe lè Usalas. Bendi bemen befee i be ma yi bendi abe bendi abongale be fe lityam ha abe a.
44015023	Be som ābe lè 'ushia ahwu be fee le bè lè ke. Be fee le: "Bel bebwandamen abe lì yi bebwaa-isom Ujeso lè bendi abongale lè bekaandi li kong lè men, bendi abongale abe mà yi Ijuus a ye abe he Antiyok lè Usiria lè abe he Usilisia.
44015024	Li gyo le bendi besuso lè he liwu lityan be be hwaa lè men há, be ke men 'ingie, be kong biwom abi bı waa amen ufung. Bel na li som ābe ye.
44015025	Bel puu li kwu liwu tim le lì waa bendi som hwaa lè men. Be ba utung ha Ubanabas befe lè Uporl abe 'i nyin li lè be,
44015026	abe be kung likpan libell ndor he begyong hè be bè shi aki Atyetyan Ujeso Ukristi.
44015027	Li som Ujudas befe lè Usalas hwaa lè men hè be bè be de men biwom abi li fee lè ungwu lè ungwu.
44015028	Bel lè Ukatia Kunyong Unim li bong le lì so amen bèngbébb besuso fem iten angi ì yi kpe-kpe nyin tyang ye.
44015029	Mà zī biwom ūkèm ye; mà zī anung inyia ye; ma zī inyia angi be ngib gwu he abwo ye; mà ndor 'uhwo-men betaa-betaa lè he akpela atanale. Gbe ma ndor 'uhwo-men lè he biwom abin puu, hà ma shi 'inunung. Ki fel mbee ati."
44015030	Bebwaa-isom bemen i be bo ndo he Antiyok. Be lè gbong bendi abongale sho he 'iteng ken kung 'ushia ana ke be.
44015031	Bendi abena be bo 'ushia 'umen i. Be fel lè igor he 'isom ashi 'i fe be ingie nyin.
44015032	Ujudas befe lè Usalas abe be ma yi bendi abe be tye ugie 'isom Unim a, be kong ha abe, fe be ingie gbe 'igbe kangg.
44015033	Be kwu ha abe há gbe 'igbe. Ki ma fel le be ndo gya, bendi abongale be de be le bè gye lè 'ukwun lè hwaa lè bendi abe be som ābe. [
44015034	Ukpor Usalas a shi ugim le u ngyor kwa há.]
44015035	Uporl befe lè Ubanabas be ngyor kwu he Antiyok. Befe lè bendi besuso gbamm be bun 'isom gbe lè Atyetyan Ujeso de bendi; be mbee hwua ābe.
44015036	Ati a gbe, Uporl a de Ubanabas le: "Lì tem lè kong lè bendi abongale he 'iteng 'iyang-yang he 'ipi li bun 'isom gbe lè Atyetyan Ujeso hè li lì ndè ná bè yi há."
44015037	Ubanabas a bong, ukpor a kee le bè te lè Ujon Umak há.
44015038	Uporl a gim le bè te lè he ye, likorye a ma kwu utung ha abe lè kwom he umbee-likel aki abell ye. A ma gbe tyang ābe lè he Upamfilia.
44015039	Be fung fe bende kangg. Be hà tang he abwo lè ha bende. Ubanabas a kpe Umak gbe lè he lè ngwee 'inong lishor gye he Usaipres.
44015040	Uporl u waa kung Usalas gbe. Bendi abongale be kung ābe fe Unim he 'ubwo le ù ke he 'ukwun.
44015041	Baà Uporl be lè gbe he Usiria lè Usilisia fe awu bendi abongale ingie.
44016001	Uporl befe lè Usalas be gye 'ushu tan gbe he Udaabi lè Ulistra. Undi abongale ususo a ma yi há he Ulistra. Be ko he le Utimoti. Anam or a bong ha Ujeso, ù yi undi Ijuus. Átyám u shi Igrik.
44016002	Bendi abongale gbamm he Ulistra lè Ikoniyem be maa kong 'inunung gba lè Utimoti.
44016003	Uporl a kee le u kpa he he-e ù fel tan utung ha ahe. A ten he, le bwo bendi Ijuus puu abe bè yi he biteng bimen ana be ngye le ātyām Utimoti a ma yi Igrik a.
44016004	Nya a na be maa tan mbee he ashi atyetye-atyetye, be maa bun iten da bendi abongale. Iten imen i na bebwaa-isom Ujeso lè bekaandi abe he Ujeruselem be ma ke. Be de be le bè ndor iten imen i.
44016005	Awu bendi abongale a fel lè ingie, kugii bendi abongale 'u fel go igo igo.
44016006	Be lè gbe he bigie abi Ifrigia lè Ugalesha. Ukatia Kunyong Unim a bong ābe le bè bun igie Unim he 'ubong Eshia ye.
44016007	Be lè wu he Umisia. Be kaa le be gya he Ubitinia, ukpor Ukatia Kunyong Ujeso a bong ābe ye.
44016008	Be fel gbe há he Umisia ana gye he Utrowas gwaa ha umbwo ukaandi.
44016009	Nya he 'usu 'umen ana Unim a tyung Uporl 'iwom. A ndè undi Umasedonia a be naa, u tim he anung le: "Hā be he Umasedonia ha-a à be kpell li."
44016010	Nya 'ukwo-ukwo, mi Uluk, mi bo utung ha abe ndo he Umasedonia, likorye li gim le Unim a kee le lì lè bun 'isom 'inunung de bendi há.
44016011	Li ngwee 'inong lishor lè he Utrowas gbe ligbe-ligbe gye he 'ubong Usamotras ahwu 'ù yi he 'udyan umbwo. Ashi a kung fem taa, li gye he Uniapolis.
44016012	Li bo lè há gye he Ufilipai. Ufilipai a ma yi lishi angi li dyam kangg he 'ubong Umasedonia. Be ma yi he abwo Urom. Li kwu há zī ati.
44016013	He liti uwell li gbe lè há he lishi gye he ungwu umbwo he 'ipi li maa kong le Ijuus i kong ha Unim há. Li bel kwu ko; li kong ha bengingye abe bè yi kwu há.
44016014	Ungingye ken angwu be ko le Uledia a ma yi há. A maa ba lè he Utayitara a. A maa ndyebb bihwom bibwaa za. A ma yi undi angwu u fe Unim a. Atyetyan Unim a hà shi-e le ù dang 'utyung gyo ashi Uporl a maa kong.
44016015	Ufe-gyang or, bendi bema or, li kib ābe he umbwo. A kung de li le: "Gbe ma gim le mi bong ha Atyetyan Ujeso 'igyang a, mà be kwu ha ami ushom." A fe fe li kangg le lì te. Li te há.
44016016	He liti ken li maa gya he 'iteng ashi be kong ha Unim, li kpee lè unwan ungingye angwu a ma yi ufee. Ikeb ibibi i shi ha ahe. I maa sha he u kong ashi 'ı be shi. A maa sha únde kangg ka bekaandi bema gba he adele bendi ashi 'ı be shi fe be.
44016017	A maa tan pwom li, bel baà Uporl, ù yii gaa kong le: "Bendi aben bè yi bebwaa Unim angwu ù yi lè ikeb puu a. Be da amen 'itaa mà shi, ma hà kwu lè likpan 'unyong."
44016018	A ma shi ná he ati gbamm. Ki hà nyung Uporl he lityam. A bel àshì, u de ikeb ibibi imen ana le: "Mi da-a le wò fem lè ha ahe he lizen Ujeso Ukristi." Ikeb imen ana i fem lè ha ahe nya 'ukwo-ukwo.
44016019	Bendi abe bè yi lè he be nde le ù nem sha únde ka ābe mbee ye. Be kwu Uporl befe lè Usalas, su lè be lè hwaa lè bekaandi he ushokwo 'ate.
44016020	Be te lè be lè hwaa lè bekaandi Urom. Be de le: "Bendi aben bè yi Ijuus a. Bè yii sha linaa ha abel 'ubong.
44016021	Be hwua bendi akpe angi iten ityan i bong le lì shi ye. Lì hà ndo sha akpe amen i ye, likorye bel lì yi bendi Urom a."
44016022	Liwu bendi li fe abwo he linaa limen ana. Bekaandi be shwia gie ābe aliga; be de bendi le bè kpam ābe.
44016023	Be kpam ābe kangg. Be hà te lè be lè fe he igaadye. Be de undi angwu u kang igaadye le ù nde be 'inunung.
44016024	A te lè be lè ngib fe he 'ipo ashi lè he afee-afee, a fe be afung he abee nya a na be tebb he.
44016025	He 'ididyan 'usu, Uporl befe lè Usalas be maa kong ha Unim, be gyam agyam pee Unim. Igaadye angi i teng i fel kwu gyo ābe.
44016026	Itang i nyung he abwo nya imbul-imbul. Lìshií ushom igaadye or li nyung he abwo. Àshì puu a kung buu nya 'ukwo-ukwo; ashishilika a waa igaadye puu lè he abwo.
44016027	Undi angwu u kang igaadye a wum lè he 'unde. A ndè àshì à yi hwuo, u kong le igaadye i paa nim. A shwia waa 'ashwia le u gwa 'uhwo-ma.
44016028	Uporl a kung gaa kangg de-e le: "Shī do 'uhwo-gang ye. Lì yi nyin puu."
44016029	Undi angwu u kang igaadye a de le bè be lè 'imor-inde. A buu gye há afee lè tim anung he 'ushu Uporl befe lè Usalas; ù yii tung.
44016030	A bo kpe be gye lè be he igye. U de be le: "Bekaandi, mì shi ná a, mî kwu lè likpan 'unyong?"
44016031	Be de-e le: "Bong ha Atyetyan Ujeso, mà men lè 'ikwu-lihwan 'igang ma kwa lè likpan 'unyong."
44016032	Be lè bun 'isom gbe lè Atyetyan Ujeso de be, befe lè bendi bema abe be teng.
44016033	Nya lè 'usu undi umen angwu u kang igaadye ana a lè to ābe bibaa bibell. Ufe-gyang or, bendi bema or, be ma kib ābe he umbwo nya 'ukwo-ukwo.
44016034	A kpe Uporl befe lè Usalas gye lè be ha ahe ushom lè ke be lizi be zī. Ufe-gyang lè 'ikwu-lihwan 'ima bè yi lè igor likorye be bong ha Unim.
44016035	Ashi a taa, bekaandi Urom be som idashanda le ì lè de undi angwu u kang igaadye le ù lè de baa Uporl bè ndo gye.
44016036	Undi umen ana a lè de Uporl le: "Bekaandi Urom be som isom le mì tyang amen abwo. Mà ndo gye unwaa-men or."
44016037	Uporl a kung de abe idashanda le: "Kpaa ye. Be kpam li ikwun he udyeshi faale ashi li shi; be te lè bel lè fe he igaadye; ki shi le lì yi bendi Urom a. Kanaa-anaa i be kee le be nyia inyia fem li. Befe-gyang bè be fem li."
44016038	Idashanda i te lè igie anyin lè de bekaandi Urom. He 'unyong ahwu bekaandi be gyo le Uporl befe lè Usalas bè yi bendi Urom a, be fel he 'ushell.
44016039	Be be tim ābe anung le bè tyang ke be. Be fem ābe lè he igaadye. Be de be le bè gbe lè há he 'ubong.
44016040	Uporl befe lè Usalas be gbe gye he ushom Uledia. Be ndè bendi abongale há; be fe be ingie. Be hà gbe lè há.
44017001	Be tan lè gbe he Amfipolis lè Aporlonia be he Utesalonaika he 'ipi ushom angwu Ijuus ı kwu liwu ù yi.
44017002	Uporl a ma gbe gye há nya a na u shaa shi. A maa kung ati uwell akie fung fa bendi gba lè biwom abi be ma fee ndor he 'ushia Unim leěti.
44017003	A maa bun da ābe, u tyung ābe le 'i ma yi kpe-kpe le Ujeso Ukristi ù kpe 'ingie hwō, u wum lè he lihwu. Uporl a de be le: "Ujeso umen angwu mı de men i ù yi Ukristi, Undi-likpan angwu Unim a som be he igye anyin a."
44017004	Bendi Ijuus besuso lè bendi Igrik gbamm abe be fe Unim lè bekaandi bengingye or be bong àshi Uporl a kong, be fel utyang ha Uporl befe lè Usalas.
44017005	Bendi Ijuus abe be bong ye be ma fel he ashi abungale. Be lè gbong bendi bebibi abe be hwun lihwun be sho liwu. Be shi 'ihwee 'i fel há 'ubong 'umen ana. Be gye he afee ushom Ujesen lè ikeb hè be bè lè kee kwu Uporl befe lè Usalas ke bendi.
44017006	Be be, be nde be ye. Be su lè Ujesen lè bendi abongale besuso lè hwaa lè bekaandi abe he 'ubong, be gaa le: "Uporl befe lè Usalas be tan lè linaa mbee bipi puu. Kanaa-anaa i be fel hen ha abel 'ubong.
44017007	Ungikye umen angwu be ko le Ujesen i, a kpe be ndor ha ahe ushom. Puu ubell be ban iten Usu ukaandi angwu Urom a, nyong be de le usu ususo ù yi nyin, be ko le Ujeso."
44017008	Be kong ashin kong-kong, liwu bendi lè bekaandi bebell be gie he abwo lè ingywo.
44017009	Bekaandi be de Ujesen lè abe be teng le bè ke únde. Be hà tyang ābe abwo.
44017010	Kusu 'u gye-gye, bendi abongale be de Uporl befe lè Usalas, bé gye he Beria. Be lè wu há. Be gye he ushom angwu Ijuus ı kwu liwu.
44017011	Bendi abe he Beria be ngbèbb àtyám hwò abe he Utesalonaika. Be dang 'utyung gyo igie Unim lè 'igyor. Be maa bo ashia Unim angi be fee leěti mbee ati kpamm hè be bè nde le biwom abi Uporl u kong bì yi 'igyang â?
44017012	Bendi Ijuus gbamm lè bendi Igrik abe bengikye lè abe bengingye bebell abe be fem lizen be bong ha Ujeso.
44017013	Bendi Ijuus abe bè yi he Utesalonaika be gyo le Uporl u bun igie Unim da bendi he Beria or. Be be há, be shi bendi abena be fel lè Uporl he linaa.
44017014	Bendi abongale be gbe lè Uporl nya 'ukwo-ukwo gye he ungwu umbwo ukaandi. Ukpor Usalas befe lè Utimoti be ngyor kwu há he Beria.
44017015	Bendi abe be gye le be la teng Uporl be lè wu he Atens. Be tem lè de Usalas befe lè Utimoti le Uporl a de le bè pwom he akikye.
44017016	Nya a na Uporl a ma yi kwu he Atens, u nyong Usalas befe lè Utimoti, ki ban he he lityam ná a nde 'ubong 'umen ana 'u sho lè ikem.
44017017	A maa fung fa Ijuus lè bendi besuso abe be fe Unim he ushom angwu Ijuus ı kwu liwu; u mbee fung fe bendi he ushokwo 'ate liti liyang-yang.
44017018	Bendi besuso abe be hwua bendi or titi be fung fe-e, be pwom ahwuale akwu bendi angi be ko le Epikyuriyen lè Istoik. Besuso be bii le: "Ukong-likong undi umen i u kong gba lè 'ibang a?" Besuso be de le: "Pisoye u kong gba lè ìnīm 'ubong 'ususo a." Be maa kong ná le bwo Uporl a maa bun gbe lè Ujeso lè awumale lè he lihwu.
44017019	Be kung Uporl gye lè he he 'ipi bekaandi be kwu ukoto angwu be ko le Aliapages. Be de-e le: "Li kee le li ngya uhwuale ufufe angwu wo kong gbe lè he i.
44017020	Biwom bisuso abi li gyo-a wo kong bì yi li bifufe. Li kee le li ngya àshi bi ze."
44017021	(Bendi Atens puu lè begaandi abe bè yi ndē há be kee le be kung 'ùnyong 'ubell gyo gba lè biwom bifufe biyang-yang, be mbee kong gbe lè bi.)
44017022	Uporl a bo naa há he ukoto angwu be ko le Aliapages kung kong le: "Men bendi abe he Atens, mi ndè le ma kaa le ma fa inim īmen gba he biwom puu abi ma shi.
44017023	Nya a na mı tan gbe ha amen 'ubong, mi nde biteng abi ma fe inim īmen; mi mbee nde 'iteng ashangale ashi ma fee bee há le: 'Ashin 'ì yi ke ùnīm angwu li ngye-e ye a.' Unim angwu ma fe faale afaale ma ngye-e na mı bun de men gbe lè he i.
44017024	Unim umen angwu a shi igye lè biwom puu abi bì yi hen i na ù yi lè lifung-atabe lè itang. U nda he ishom angi be tye ngi he abwo a ye.
44017025	Ki fong he lè 'iwom 'iyang-yang ashi undigye u shi gbe he aki ashele ke-e ye. Ufe-gyang na u ke bendigye likpan lè 'ūnyōng ahwu 'u dim lè biwom puu abi bi teng.
44017026	A shi bendigye puu lè ha undi a ken a. A shi ābe be ndē mbee igye puu. Ufe-gyang na a ma ndor 'unyong lè biteng abi be be ndē.
44017027	A ma shi bendi puu le bè kee he, hè be bè ndè le be ndǎ he, he 'unyong ahwu be shun he. Unim ù yi 'igbe-igbe lè ha abel ye,
44017028	likorye 'Ufe na u ke li likpan lè 'iken lè 'ūnyōng.' Kì yi nya a na bendi bēmen abe be bi lishi be ma kong a. Be ma de le: 'Bel or titi lì yi bebwaa-ma a.'
44017029	Gbè lì yi bebwaa-ma a, lì shī gim le Unim ù yi 'atelakpa ake undigye a kung igold lè isiliba lè akor shi gbe he lingye lima lè ugim uma a ye.
44017030	Unim a maa kpam àshì wa biban bendi he 'unyong ahwu be ma wa ngye-e ye, ukpor 'anaa-anaa i a de le bendi puu he 'iteng 'iyang-yang bè bel lè he bibibi bibell.
44017031	A ndor liti angi u be tang ushe bendigye puu kpa-kpa gbe ha undi angwu a waa ndor ta-ta. A tyung le ashin 'ì yi 'igyang a gbe he awumale undi umen i lè he lihwu."
44017032	Be gyo Uporl a kong gbe le awumale lè he lihwu; besuso be fel nyan he. Besuso be de-e le: "Li kee le wò mbee bun likong anyin de li 'unyong 'ususo."
44017033	Uporl a kung gbe lè há he liwu bendi.
44017034	Bendi besuso be fel utyang ha ahe, be bong ha Ujeso. Udayonisiyes angwu a ma yi he liwu bekaandi abe be kwu ukoto angwu be ko le Aliapages lè ungingye angwu be maa ko le Udamaris lè bendi besuso be ma yi he liwu bendi abongale limen i.
44018001	Uporl a hà gbe lè he Atens gye he Ukorint.
44018002	A lè nde undi Ijuus há angwu be ko le Akwila. Be ma hwan he he Upontes a. Befe lè ungye-ma, Uprisila, be ma hà be lè he 'ubong Itali ibe, likorye Usu ukaandi Urom angwu be ko le Ukeladiyes a ma ke uten le Ijuus puu ì gbe lè he Urom. (Urom ù yi he 'ubong Itali a.) Uporl a te le u la kong lè be.
44018003	A ngyor kwu shi aki utung ha abe likorye be maa sha ishom bihwom nya a na ufe or a maa shi a.
44018004	A maa gya he ushom angwu Ijuus ı kwu liwu he liti uwell Ijuus liyang-yang la fa ifung hè Ijuus or, Igrik or, bè bong àshi u kong.
44018005	Usalas befe lè Utimoti be be lè he Umasedonia. Uporl a kung 'ùnyōng 'uma puu bun 'isom Unim, u de Ijuus le Ujeso ù yi Ukristi, Undi-likpan angwu Unim a som be he igye anyin a.
44018006	Bendi Ijuus be tel he, be kong ban he. A kem 'umbulmbul lè ha ahe aliga, u de be le: "Gbe ma nim, uben u kwa umen ugyang a. Abwo agi à yi ataa. Mi ndo gya he bendi abe bè yi Ijuus a ye a."
44018007	A gbe lè há lè ngwee he ushom Utitiyes Ujestes. A ma yi ugaandi angwu u fe Unim a. Ushom uma a ma yi gwaa ha ushom angwu Ijuus ı kwu liwu.
44018008	Ukrispes angwu a ma yi ukaandi há he ushom angwu Ijuus ı kwu liwu befe lè 'ikwu-lihwan 'ima be bong ha Atyetyan Ujeso. Bendi besuso gbamm he Ukorint be gyo 'isom 'inunung, be bong ha Ujeso, be kib ābe he umbwo.
44018009	He liti ken lè 'usu itam i shi Uporl le Unim a de-e le: "Shī shell ye. Gye 'ushu bun igie igi. Shī tyàng ye.
44018010	Mì yi utung ha awo. Undi ù hà ndo do-a ye, likorye bendi gbamm he 'ubong 'umen i bè yi begi a."
44018011	Uporl a ngyor kwu há lize ken lè afell adyong-ken hwua bendi igie Unim.
44018012	Ugalio angwu ù yi undi Urom a fel usu Akaya. He 'unyong 'umen ana bendi Ijuus be gbong liwu lè kwu Uporl gye lè he he ukoto.
44018013	Be de usu le: "Ungikye anwun a kaa he-e ù shi bendi bè fel fe Unim he 'ukwo ahwu iten ityan i bong ye a."
44018014	Uporl a kung he-e ù kong likong, Ugalio a de Ijuus le: "Men Ijuus, kì kwu le a gwu undi or, ù shi 'itaa 'iban 'isuso a or, hang mi dang 'utyung gyo amen 'inunung.
44018015	Ukpor bwo 'ì yi ifung gbe lè akpe lè azen āmen agyang lè iten īmen a, men-agyang ma kong āshi. Mi-i maa bitaa ishe abina ye."
44018016	A ndō ābe lè há ukoto.
44018017	Puu ubell be kwu Usosteniz angwu a ma yi ukaandi há he ushom angwu Ijuus ı kwu liwu kpam há he ukoto. Ugalio a kpam àshì wu àshi be shi.
44018018	Uporl a ngyor kwu ha bendi abongale he Ukorint gbe 'igbe. A hà gbe tyang ābe lè há gye he lishi Usinkria utung ha Uprisila befe lè Akwila. Be lè wu há, Uporl a hwaā lishi lima, likorye a ma ke Unim ùkyèbb. Saa be hà ngwee 'inong lishor gye he 'ubong Usiria.
44018019	Be lè wu he Efesos. Uporl a gbe tyang Uprisila befe lè Akwila. A gye he ushom angwu Ijuus ı kwu liwu lè fung fe be.
44018020	Be de-e le ù kwu ha abe há zī ati. A swan.
44018021	He 'unyong ahwu a maa ndo gbe ligye, a de be le: "Gbe 'ì yi ugim Unim a, mi ba tem ba." A hà lè ngwee 'inong lishor lè he Efesos gye.
44018022	A lè wu he Usesaria. A gbe gye he Ujeruselem lè kong lè liwu bendi abongale. A hà gbe gye he Antiyok.
44018023	A kwu há he 'anwaa 'unyong zangg a, hà gbe lè há. A lè gbe he 'igie Ugalesha lè Ufrigia fe bendi abongale ingie.
44018024	Undi Ijuus angwu be maa ko le Aporlos a ma be he Efesos. A maa ba lè he Alezandria a. A ngye ná ù kong likong 'indee-indee, u ngye gbe lè igie Unim angi be ma fee leěti kangg.
44018025	Be ma hwuá he 'ukwo Atyetyan Ujeso. A maa hwua bendi 'igyang gba lè Ujeso lè lityam ken, mà na a ngye gbe lè uhwuale Ujon lè umbwo akibale uma ufe-ufe a or.
44018026	A keb 'iwom akongale he ushom angwu Ijuus ı kwu liwu porr. Uprisila befe lè Akwila be gyo he; be kpe-e gye lè he he ushu mbee lè bun de-e 'inunung gbe lè 'ukwo Unim.
44018027	Aporlos a shi ugim le hang a gye he Akaya. Bendi abongale be kpell he gbe he afeeale 'ushia hwaa lè bebell abe há he Akaya de be le gbe a be, bè kpe-e. A lè wu há, a kpell bendi abe be bong ha Ujeso gbe he inung Unim.
44018028	A fe ifung hwò Ijuus he udyeshi gbe he atyungale ubell lè he ashia Unim angi be fee leěti le Ujeso ù yi Ukristi, Undi-likpan angwu Unim a waa som a.
44019001	He 'unyong ahwu Aporlos a ma yi he Ukorint, Uporl a ma gbe afee-afee be wu he Efesos. A ndè bendi abongale besuso há.
44019002	A bii ābe le: "Gbé ma bong ha Ujeso, ma kpe Ukatia Kunyong Unim ngye a?" Be de-e le: "Li gyo gbe lè Ukatia Kunyong Unim ngye ye."
44019003	Uporl a kung bii ābe le: "Be hà kib amen he umbwo angwu hung a?" Be de-e le: "Umbwo akibale angwu Ujon a."
44019004	A de be le: "Ujon a maa kib bendi abe be bel àtyám lè he biban a he umbwo. A maa da bendi Izwell le bè bong ha undi angwu u pwom he lè há angwu be ko le Ujeso."
44019005	Be gyo ashin gyo-gyo, be kib ābe he umbwo he lizen Atyetyan Ujeso.
44019006	Uporl a kung abwo pwom ābe; Ukatia Kunyong Unim a be hwaa lè be; be fel kong igie 'ubong 'ususo, be kpe 'isom lè ha Unim kong.
44019007	Be maa mbee bendi lihwo lè be befee.
44019008	Uporl a gye he ushom angwu Ijuus ı kwu liwu. A kong ha abe porr afell akie; u fung fe be; u kaa he-e u hwua ābe gbe lè Kusu Unim.
44019009	Besuso be kpo àshi, be kee le be bong ye; be kong ban 'ukwo Atyetyan Ujeso há he liwu bendi. Uporl a kpe bendi abongale gbe lè be lè há. A ko bendi le bè be azu he ushom angwu undi angwu be ko lè Utiranes u hwua bendi.
44019010	A shi ashin aze afee. Bendi Eshia puu abe be ma yi Ijuus or, begaandi or, be gyo 'isom gbe lè Atyetyan Ujeso.
44019011	Unim a shi bikwele-uhwo lè ikeb kangg gbe ha Uporl.
44019012	Akatifu lè ábeé 'ihwom angi a gbe tyua Uporl or, be maa kung la ka bendi-angmam lè abe ikeb ibibi ì yi ha abe; be mbee, ikeb ibibi i gbe lè ha abe.
44019013	Bendi Ijuus besuso abe be maa tan mbee bipi ndō ikeb ibibi or, be maa kaa le be fel sha āshi he lizen Atyetyan Ujeso a. Undi-undi a de ikeb ibibi le: "Mi ndo-a he lizen Ujeso angwu Uporl u bun gbe lè he."
44019014	Bebwaa úkaandi angwu be ko le Usiba angwu u shang Unim na be maa shi 'imen i. Be ma yi bedyong-ifee.
44019015	Ikeb ibibi ana i kung de be le: "Mi ngye Ujeso, mi mbee ngye gbe lè Uporl. Ayang ù hà yi amen ufe?"
44019016	Ungikye umen angwu ikeb ibibi i ma yi ha ahe ana a buu lè kwu ābe he abwo kpam. A hwò ābe ikeb. Be fel bibaa-bibaa; bihwom bibell bi gie. Be fel buu ibuu shul lè há he ushom ungikye anwuna.
44019017	Bendi Ijuus puu lè begaandi he Efesos be gyo gbe lè shi, be fel he 'ushell. Bendi be mbee fem lizen Atyetyan Ujeso.
44019018	Bendi abongale gbamm be be, kong de bendi he 'ugbo gbe lè biwom bibibi abi be maa shi mà ukpong be hà bong ha Ujeso.
44019019	Besuso gbamm abe be maa shi anong be gbong àshia anong abell he ukem ting shī 'inde he ashi bendi puu. Be ma kwuu únde ashia amen ana, a ma yi igaa ikwudi asisilisi asisilisi.
44019020	Be gye 'ushu bun igie Atyetyan Unim mbee bipi puu lè ikeb kangg. Bendi gbamm be bong ha Ujeso.
44019021	Biwom abin bi shi gbe puu, Uporl a hà shi ugim le hang a lè gbe he Umasedonia lè Akaya gye he Ujeruselem. A de le: "Gbe mi lè wu há, mi gya he Urom or titi."
44019022	A waa Utimoti befe lè Irastes lè he liwu bendi-utung bema som gye he Umasedonia. Ufe-gyang a ngyor kwu he Eshia.
44019023	Nya he 'unyong 'umen ana na linaa li ma yi he Efesos kangg he 'uhwo bendi abe be pwom 'ukwo Atyetyan Ujeso.
44019024	Ungikye angwu be maa ko le Udemitriyes angwu a maa shi aki isiliba a ma kung isiliba shi inwaa litelakpa ná 'atelakpa ake 'à yi he ushom únīm angwu be ko le Atemis. Aki ama a ma be lè únde ke bendi aki bema.
44019025	A ko ābe puu lè bendi abe be maa shi 'itaa aki 'ibell be sho he 'iteng ken, u de be le: "Bebuye, ma ngye le ligbo lityan li be lè he aki amen i a.
44019026	Men-agyang ma ndè, ma mbee gyo ashi ungikye angwu be ko le Uporl i u shi. A de le litelakpa angi bendi be shi he abwo lì yi Unim a ye; u shi bendi gbamm hen he Efesos or, he 'ubong Eshia or, be gie igim ibell.
44019027	Ki sha 'inunung ye, aki atyan a ba lè lizen libibi. Ashina 'ife-ife a ye, ki sha 'inunung ye, ushom únīm angwu be ko le Atemis u ba fel 'idideng, bedyan únīm umen angwu bendi Eshia puu kpe mbeè igye puu be fe-e be ba ban."
44019028	Be gyo he a kong ashin. Lityam li nyung ābe; be fel gaa le: "Atemis angwu he Efesos a dyam!"
44019029	Kihwee 'i ma yi mbeè Efesos puu. Bendi bemen gbamm ana be kwu Ugayas befe lè Alistakes. Bendi bemen befee i be maa ba utung ha Uporl lè he Umasedonia a. Be buu gbe lè be gya he ushokwo.
44019030	Uporl a kung he-e ù gye há he liwu, bendi abongale be bong he le ù te ye.
44019031	Bekaandi 'ubong besuso abe be ma yi bedim-ma be som bendi le bè lè tim he anung le ù shi gye há he liwu ye.
44019032	Bendi puu be maa so-i hwee 'ihwee. Puu ubell, undi-undi a maa kong 'ima, undi-undi u kong 'ima. Bendi gbamm be ngye ná 'i baā nyong be fel há or ye.
44019033	Besuso be de le Alezanda na u tan lè shi likorye Ijuus i ma be lè he, be naa he 'ushu. Alezanda a yor abwo de be le bè tyang lè 'ihwee he-e ù kong ke Ijuus he ashi bendi.
44019034	Be nde shob le ù yi Ijuus a. Be keb agaale kong 'itaa 'iwom a ken le: "Atemis angwu he Efesos a dyam." Be gaa kpamm lè kwom he awa afee.
44019035	He umbee-likel undi angwu a ma yi akawu há he 'ubong na a hà ndo shi ābe be kwun atyung. A kong le: "Men bendi abe he Efesos, bendi puu bé ngye le bendi abe hen he Efesos be fa ùnīm angwu be ko le Atemis angwu a dyam kangg. Ushom uma u yi hen. Há he ushom umen ana na be ma ndor 'ukor ahwu 'u ma mbu lè he lifung-atabe or.
44019036	Undi ù hà ndo fung biwom abin ye. Mà kwun atyung. Mà shi 'iwom faale ugim ye.
44019037	Má kwu bendi aben be lè be nyin. Ki shi le bē zì biwom he ishom Unim a or, ngwu wò ko le be kong ban ùnīm utyan ye.
44019038	Gbe Udemitriyes befe lè bendi aki bema bè yi lè ushe ha undi, kì yi lè ati angi be maa ushe, ki shi lè bendi abe be maa ushe. Bè lè kpee há kong ban bende.
44019039	Gbe 'iwom 'isuso 'ì yi há he afee pel àshi ma kee, mà kwu kpamm bendi Efesos be kpee hè be bè maa ushe, be kong amen áshi.
44019040	Gbe li shi 'inunung ye, bekaandi Urom be ben li le li shi linaa nyin 'unyin. Kì yi lè atan-lengi angwu hang 'ihwee 'i kwu 'itel i ye. Gbe be bii li, li ngya atan-lengi angwu lì ke be ye."
44019041	A kong āshi puu, a hà de be le bè ndo gye.
44020001	Linaa anyin li mbee puu, Uporl a hà ko bendi abongale be he 'iteng ken. A fe be ingie, u de be le: "Ishu ì so." A gbe ndo he Umasedonia.
44020002	A lè tan mbee bipi há he 'igie 'imen ana bun biwom ingie de bendi.
44020003	A gye he Akaya lè kwu há afell akie. He 'unyong ahwu a maa kam le u gya he 'ubong Usiria, a gyo le Ijuus i kam le i gwa he; a shi ugim le u fel la gba he Umasedonia a, gya he Ufilipai.
44020004	Usopata, unwaa Upayires angwu a maa be lè he Beria, a te utung ha ahe. Alistakes befe lè Usekundes abe be be lè he Utesalonaika, lè Ugayas angwu u be lè he Udaabi lè Utikikes befe lè Utrofimes abe be be lè he Eshia be te utung ha ahe lè Utimoti.
44020005	Be lè wu he Ufilipai he 'ipi, mi Uluk, mi ma yi. Puu ubell be ma gbe 'ushu lè kwu he Utrowas nyong li.
44020006	Nyong be mbee lè 'ipam ibred angi i mbwee ye, li hà ngwee 'inong lishor lè he Ufilipai pwom ābe gye há he Utrowas. Li wu há he liti ledyong. Li ngyor kwu há ati adyong-ifee.
44020007	He ukpi-ikwu liti utyong leekwulukwu li lè kpee he 'iteng ken hè li lì bun ibred zī, li well gbe lè lihwu Atyetyan Ujeso nyong lı zī lizi abwo ipel. Uporl a kong ha bendi kpamm lè wu he 'ididyan 'usu lè ugim le ashi a taa u gba lè há.
44020008	Bimor-inde bi ma yi há he ushom 'usi he 'ipi li ma yi.
44020009	Ushomate ususo a ma yi há, be ko le Uyutikes. A ma yi kwu he uwindo. Le bwo Uporl a kong ha bendi gbe 'igbe, Uyutikes a mbu 'unde. Kunde 'u shi-e a mbu lè há he ushom 'usi angwu lekie be he itang. Be lè kung he, a fel likwom a.
44020010	Uporl a shul gye há lè mbu kpo he; u mam kwu-e. A de abe be sho há le: "Ufung ù be men ye. A tem wum."
44020011	A tem mbo gye he ushom 'usi lè bun ibred zī. A kong ha abe kpamm ashi a gbe taa. A hà gbe lè há.
44020012	Bendi be gbe lè ushomate angwu a ma mbu lè he uwindo ana uwum gye lè he he ushu. Bè yi lè igor kangg.
44020013	Li gbe lè ngwee 'inong lishor gye he Asos le li la kung Uporl. A de li le lì lè kwu há nyong he likorye ufe u tan ha abee a gya há.
44020014	A be tel li he Asos. Li kpe-e gye lè he he Umitilini.
44020015	He liti angi lefee li gye lè nya he 'inong lishor lè gbe gwaa ha Ukiyos. Ki zī liti ken, li kung be he Usamos. Ashi a mbee fem taa, li wu he Umalites.
44020016	Uporl a shi ugim le u ngwee 'inong lishor là gba he Efesos abee-abee teng u la ban 'unyong há he Eshia. A maa buu he-e ù nde le u wa he Ujeruselem he liti Kipam Upentikos a.
44020017	Uporl a som 'isom lè he Umalites gye he Efesos le bekaandi bendi abongale bè be hwaa lè he.
44020018	Be be. A de be le: "Má ngye ná mi shi aki lè 'ùnyong 'ugi kung lè há he ukpi-ikwu liti angi mi ma be he Eshia.
44020019	Mi shi aki agi nya a na undi angwu u fe Unim ù shi lè 'uhwo ambwele lè àkye he ashi lè bingie abi mi maa kpe le bwo bendi Ijuus be kam le be gwa-m.
44020020	Ma ngye le mi ma mor amen adele 'iwom 'iyang-yang ashi mi ngye le 'i kwa lè lifem ka amen ye. Mi bun igie Unim de men, mi hwua amen he udyeshi or, he ishaale īmen or.
44020021	Mi bun de Ijuus or, begaandi or, le bè bel lè he biban hwaa lè Unim, be bong ha Atyetyan Ujeso.
44020022	Kanaa-anaa i mi ndo ka Ukatia Kunyong Unim ife gya he Ujeruselem. Mi hà ngye 'iwom ashi 'ı be shi-m há or ye.
44020023	Ashi mi kee-kee ngye 'ì yi le 'ubong 'uyang-yang ahwu mı gye, Ukatia Kunyong Unim u da-m le mi ba gya igaadye, mi kpe bingie há.
44020024	Mi di le likpan ligi lì yi-m he 'ukpo ye gbangg, mi kee-kee kee le mì mbee aki angi Atyagi Ujeso a kung ke-m le mì shi. Aki angi há à yi le mì bun 'isom gbe lè inung angi Unim a tyung li gbe ha Ujeso.
44020025	"Mi maa tan mbee 'ubong 'ūmen bun gba lè Kusu Unim. Kanaa-anaa i mi ngye le mà nem ba nda-m ye.
44020026	He atan-lengi anwun mi da amen 'unyin i le gbe undi ken or a waa nim lè he liwu līmen, hà uben ù nem yi ugi a ye.
44020027	Mi mor le mi de men gbe lè ugim Unim puu ye.
44020028	Mà baa 'uhwo-men lè bendi puu abe Ukatia Kunyong Unim a ke men. Bè yi nya a na ìtiā. Mà kam bendi abe Unim a shi ābe be fel bema begyang gbe he lihwu Unwaa-ma.
44020029	Mi ngye le mi gba lè nyin, bendi-ilam be ba ba he liwu līmen, hè be bè lam amen mà tyang abongale. Bè yi nya a na inyia ibibi angi ı gwu ìtiā.
44020030	Kunyong 'u mbee ba lè há ahwu bendi besuso lè ha amen liwu be be bè iman hè be bè shi bendi abongale bè bel fel pwom ābe befe a.
44020031	Mà kwu lè 'akang. Mà well le mi hwua amen lè àkye he ashi mbee 'unyong kpamm lè wu he aze akie.
44020032	"Kanaa-anaa i mi kung amen fe Unim lè igie inung ima he 'ubwo. Ù yi lè ikeb le u sha amen ma naa genn, u ke men 'ukwun ahwu a ndor ke bendi bema puu.
44020033	Mi bell únde undi or, ngwu mì bell inditen undi or ye.
44020034	Men-agyang ma ngye le aki angi mi-gyang mi shi lè abwo agi na a hwua igben ityan, bel ha bendi-utung begi.
44020035	Mi tyung amen gbe he biwom puu abe mı shi le gbe he ashele aki 'itaa i li kpell bendi abe bè yi lè ukpell ke 'uhwo-bell ye. Lì well igie angi Atyetyan Ujeso ugyang a kong le: 'Igor i ba lè he 'iwom akele hwa akpēle.' "
44020036	Uporl a kong puu, a hà tim anung he itang kong ha Unim utung ha abe puu.
44020037	Puu ubell be maa kya nya a na be maa gaǎ he lè uko le u ndo gya.
44020038	Igie angi a ma de be le bè nem ba nda he ye na i maa ban ābe kangg. Be teng he lè wu he 'ipi ù ngwee 'inong.
44021001	Li de be le ishu ì so; li gbe ligye. Li ngwee 'inong lishor gbe ligbe-ligbe gye he Ukos. Ashi a taa, li wu he Urodes. Li bo lè há gye he Upatara.
44021002	Li ma nde 'inong há ashi 'ı ndè àshì gye he Ufenishia he 'ubong Usiria. Li lè ngwee āshi gbe.
44021003	Li lè wu he 'ipi lı naa ndè Usaipres; li gbe he 'igie Usaipres ashi he lizen ndo he 'ubong Usiria. Li lè shul he Utaya he 'ipi be maa ndo lè fem bigbor lè he afee 'inong.
44021004	Li ndè bendi abongale besuso há. Li ngyor kwu ha abe há zī ati adyong-ifee. Be de Uporl gbe he ikeb Ukatia Kunyong Unim le ù shī gye he Ujeruselem ye.
44021005	Kùnyong 'utyan ahwu le lì kwu ha abe nya 'u mbee, li gbe lè há gye 'ushu. Befe puu lè bengye-bell lè bebwaa-bell be teng li. Bel puu li tim anung he itang gwaa ha 'ibam kong ha Unim.
44021006	Li hà de bende le ishu ì so. Bel li lè ngwee 'inong; befe be tem gye he ushu.
44021007	Li bo lè he Utaya he 'inong lishor lè wu he Utolemayes. Li shul lè kong lè bendi abongale abe bè yi há; li kwu ha abe liti ken.
44021008	Ashi a taa, li bo lè há gye he Usesaria. Li gye he ushu Ufilip angwu a maa bun 'isom 'inunung mbee bipi lè kwu ha ahe há. A ma yi he liwu bendi bedyong-ifee abe be ma waa he Ujeruselem le bè hwua lizi ke bendi abongale.
44021009	A ma yi lè bebwaa bengingye bèndè abe be ma wa gye abee ye. Bebwaa-ma bemen ana be maa kpa 'isom lè ha Unim kong.
44021010	Li kwu há zī ati. Undi angwu u tye ugie 'isom Unim angwu be ko le Agabes a be lè he Ujudia.
44021011	A be hwaa lè bel. A kung ukwob Uporl bua 'uhwo-ma abwo lè abee; u de le: "Ukatia Kunyong Unim a de le, 'Kitaa i na Ijuus ı be bua undi angwu ù yi lè ukwob anwun he Ujeruselem, be kung he ke bendi abe bè yi Ijuus a ye.' "
44021012	Bel lè bendi abe be teng li tim Uporl anung le ù gye he Ujeruselem ye.
44021013	A de li le: "Ma sha 'ibang a? Ma kya nyin le mì wee abwo â? Mi kam le bè bua mi indi ife-ife a he Ujeruselem ye. Mi kam le bè gwu-m igwu or he 'uhwo Atyetyan Ujeso."
44021014	Li kong na ana a bong ye. Li tyang he: li de le: "Kì shi nya a na Unim a kee."
44021015	Li kwu há gbe 'anwaa 'igbe, li hà kam biwom bityan gbe ndo he Ujeruselem.
44021016	Bendi abongale besuso lè he Usesaria be te utung ha abel. Be te lè bel gye he ushaale undi angwu be ko le Unesen angwu 'ı ma yi le lì lè kwu ha ahe. Unesen umen i a maa ba lè he Usaipres a. A bong ha Ujeso kung lè há ukpi-ikwu a.
44021017	Li lè wu he Ujeruselem. Bendi abongale be kpe li lè igor.
44021018	Ashi a taa, Uporl a gbe utung ha abel le u la ndà Ujems. Bekaandi bendi abongale or be ma yi há.
44021019	Uporl a kong lè be; u de be biwom puu abi Unim a shi ha bendi abe bè yi Ijuus a ye gbe he aki angi a shi.
44021020	Puu ubell be pee Unim he 'unyong ahwu be gyo he. Be de Uporl le: "Unwandatyan, wo-gyang wo ndè ná Ijuus gbamm or i bong ha Ujeso. Ki shi le be ndor Iten Ijuus kangg.
44021021	Be gyo le wo hwua Ijuus mbee abong bendi besuso puu mbee 'unyong le bè tyang Iten Umosis, bè nem ten bebwaa-bell or, ngwu bè shi akpe angi befe Ijuus be shi or ye.
44021022	Ki shi na ana be ba gyo le wo be. Wò ha sha ná a?
44021023	Shi 'iwom ashi lı da-a le wò shi. Bendi bè yi i nyin bèndè abe be shi ukyebb ke Unim.
44021024	Te ha-a à lè shi 'uhwo-gang wò fel utaa-utaa utung ha abe nya a na Iten ityan, bel Ijuus, i kong. Wo-ò ke únde angwu 'ì yi le bè ke hè be bè hà hwaā ābe lishi nya a na bendi be shi nyong be ke úkyébb anwun. Gbe wo shi ná, mà undi uyang-yang u ngya le biwom abi be gyo gbe lè wo bì yi uman a. Undi uyang-yang u ngye le wo-o ndor Iten Umosis.
44021025	Bendi abe bè yi Ijuus a ye abe be fel bendi abongale befe, li fee 'ushia de be le li shi ugim le bè zī biwom ūkèm ye, be zī anung inyia or, ngwu inyia angi be ngib gwu he abwo or ye, be mbee ndor 'uhwo-bell betaa-betaa lè he akpela atanale."
44021026	Ashi a taa, Uporl a gbe lè bendi abena, lè shi 'uhwo-ma he-e ù fel utaa-utaa utung ha abe nya a na Iten ityan, bel Ijuus, i kong. A kung gye he Ushom Unim; u la da bendi 'ugii ati angi a teng gye he umbee-likel liti mà ukpong be hà shang Unim ke be.
44021027	He 'unyong ahwu ati amen adyong-ifee i a maa ndo mbee, bendi Ijuus besuso abe be be lè he Eshia be nde Uporl he Ushom Unim. Be shi bendi puu abe bè yi há be fel he ingywo fe Uporl. Be lè shwia kwu-e.
44021028	Be gaa le: "Men bendi Izwell, mà be kpell li. Ungikye anwun na u tan mbee bipi kong ban bendi betyan lè Iten ityan lè Ushom Unim anwun. A mbee be lè bendi abe bè yi Ijuus a ye or he Ushom Unim be ban 'iteng ashi 'ì yi ndor ta-ta ke Unim!"
44021029	(Be kong ashin likorye be ma ndè Utrofimes angwu u be lè he Efesos há he lifung-ushu utung ha Uporl. Be kong le Uporl a gye lè he há he Ushom Unim.)
44021030	Ki fel há he 'ubong yia-yia-yia. Bendi be buu lè kwu Uporl; be shwia gbe lè he lè há he Ushom Unim. Nya 'ukwo-ukwo be shī àshì he Ushom Unim.
44021031	He 'unyong ahwu be maa fel kaa le be gwa Uporl, bendi besuso be som undi le ù lè de ukaandi ishogya angi Urom le linaa likaandi lì yi mbeè Ujeruselem puu.
44021032	Nya 'ukwo-ukwo ukaandi anwuna a kpe bekaandi besuso lè ishogya ibell buu lè be gye há. Bendi be nde-e utung ha ishogya, be tyang Uporl ikwun akpamale.
44021033	Ukaandi anwuna a lè kwu Uporl; u de le bè fe-e ashishilika afee. A bii liwu anyina le: "Ungikye umen i u ba lè hung a? A shi 'ibang a?"
44021034	Puu abe há he liwu, undi-undi a maa gaa da he 'ima, undi-undi u gaa de-e 'ima. Kihwee 'i ma go gbe le ukaandi anwuna a gyo 'iwom ashi Uporl a shi ye. A hà de le bè gye lè Uporl he ushaale ishogya.
44021035	Be gye lè he lè wu he 'ipi be mbo gye he afee, ishogya i fel kung he ikung likorye liwu bendi li ma yi lè ingywo kangg.
44021036	Bendi puu be kwuo pwom ābe, bè yii gaa le: "Mà gwu-e! Mà gwu-e!"
44021037	He 'unyong ahwu be maa ndo mbo gye he afee, Uporl a kung de ukaandi ishogya le: "Mì nya da-a 'iwom a?" Ukaandi a bii he le: "Wo kong igie Igrik mbee a?
44021038	Ki ze le wò yi ungikye Igyept angwu íti a ma gbong bendi asi lisi 'ugbe lihwo abe be kam 'ukye gye he libeb a ye a?"
44021039	Uporl a fan he le: "Mì ye ufe a ye. Mì yi undi Ijuus a. Be hwan mi he lishi Usilisia angi be ko le Utaasos angi lì yi he 'ukpo a. Kusi hā tyang mi mî kong ha bendi aben."
44021040	Ukaandi anwuna a bong. Uporl a bo naa 'inaa há he ungwu likong, yor abwo de be le bè kwun atyung. Be kwun atyung. Uporl a kung kong ha abe he igie Ihibru le:
44022001	"Betyagi lè bebuye, mà dang 'utyung mî de men gbe lè 'uhwo-gi."
44022002	Be gyo he u kong he igie Ihibru. Be hà kwun atyung shangg. Uporl a gye 'ushu kong le:
44022003	"Mì yi undi Ijuus a. Be hwan mi he lishi Usilisia angi be ko le Utaasos a. Hen he Ujeruselem na mi ma kwu kpè. Ugamaliyell na a ma hwua mi iten betietyan kangg. Mì yi lè 'igyor he ashele aki Unim nya a na men abe ma sho nyin a.
44022004	Mi maa ka bendi abe be pwom 'ukwo Ujeso Ukristi 'ingie kpamm be gbe hwō. Mi kwu bengikye or, bengingye or, fe igaadye.
44022005	Usu bekaandi abe be shang Unim lè bekaandi abe be teng be naa mi ushada le mi kong 'igyang a. Be ke-m ashia le mì lè ke betyan Ijuus he Udamasikos. Mi kung bo ndo há, he-m mì lè kwu àbe be pwom 'ukwo Ujeso Ukristi, mi fe be ashishilika be lè be he Ujeruselem be ke be 'ingie."
44022006	"Nya a na mi maa tan be fel kpee-kpee ha Udamasikos he libwee 'udyan lishi, kikung-gbo ashi lè he lifung-atabe 'i kung taa imbul-imbul fe-m kel-kel kpe lishi.
44022007	Mi mbu tyang he itang, mi gyo igie i da-m le: 'Usorl, Usorl, 'ibang a, wo ke-m 'ingie?'
44022008	Mi-i kung bii le: 'Atyagi, wo ayang a?' A kung de-m le: 'Mi Ujeso angwu he Unazaret angwu wo ke-m 'ingie a.'
44022009	Bendi abe be ma yi utung ha ami be ndè 'ikung-gbo, ukpor be gyo igie undi angwu a maa kong ha ami ye.
44022010	Mi kung bii le: 'Atyagi, mì shi ná a?' Atyagi Ujeso a de-m le: 'Bo 'inaa gye he Udamasikos. Nya na be be da-a biwom puu abi Unim a kee le wò shi.'
44022011	Bendi-utung begi be kwu-m abwo gye lè mi he Udamasikos likorye 'ikung-gbo 'imen ana 'i ma hwuǎ mi àshì.
44022012	"Ungikye ususo a ma yi há angwu be ko le Ananayas. A ma yi undi angwu u fe Unim, u ndor Iten ityan a. Ijuus puu he Udamasikos i maa ka he ife.
44022013	A be naa gwaa ha ami, u de-m le: 'Unwandagi Usorl, fel ndè.' Nya 'ukwo-ukwo mi fel nda. Mi bel àshì nde-e.
44022014	A de le: 'Unim betietyan a waa kung-a le wò ngye ugim uma, wo ndè Unwaa-ma ununung, wo gyo igie ima igyang angi u kong.
44022015	Wo ba naá he ushada gba he abunale de bendi puu biwom abi wo ndè lè abi wo gyo.
44022016	Wo mbee kwa nyong 'ibang a? Bo 'inaa hè be bè kib-a he umbwo hè Unim u to taa-a lè he biban bigang ná wo kong ha ahe.' "
44022017	"Mi tem gye he Ujeruselem. He liti ken nyong mi ma yi he Ushom Unim mi maa kong ha Unim, Unim a tyung mi le Atyagi Ujeso a be de-m le:
44022018	'Gbe lè hen he Ujeruselem akikye likorye bendi be ba bong kpa àshi wo be bun de be gbe lè mi ye.'
44022019	Mi kung fan le: 'Atyagi, bé ngye dangg le mi maa gya he ishom angi Ijuus ı kwu liwu la kwa bendi abe be bong ha awo, mi kpam ābe.
44022020	He 'unyong ahwu be ma gwu Ustibin angwu a maa bun gbe lè wo, mi or mi ma yi há. Mi ma bong le bendi abe be gwu-e be shi 'i ngbebb, mi kpē aliga abell kwu ābe.'
44022021	Atyagi a kung de-m le: 'Ndo te, mi som-a gya hwaa lè bendi abe bè yi Ijuus a ye he 'ipi 'ì yi lè 'igbe.' "
44022022	Bendi abena be dang 'utyung gyo Uporl kpamm a gbe kong ashin. Be keb agaale le: "Mà gwu-e. A kpè le u kwa uwum ye."
44022023	Be maa gaa, be yor bihwom bibell, be shi 'umbulmbul 'u teb gye he 'usi.
44022024	Ukaandi umen angwu lè he Urom ana a de bendi bema le bè gye lè he he afee ushaale ishogya, bè kpam he he-e ù de be atan-lengi angwu Ijuus ı gaa fe-e 'itaa i.
44022025	Be bua he indi le be ndo kpam he. Uporl a bii undi ishogya angwu ù yi naa há le: "Uten a bong le wò kpam undi Urom angwu be wa maa he ushe le a shi 'iwom a or ye a?"
44022026	Undi ishogya anwuna a gyo ashin, a lè bii ukaandi le: "Kibang wo la shi nyin? Ungikye anwuna ù yi undi Urom a."
44022027	Ukaandi a lè bii Uporl le: "De-m, wò yi undi Urom â?" Uporl a bong.
44022028	Ukaandi umen ana a kung de le: "Mi-i ma ke únde a go kangg, mi hà fel undi Urom." Uporl a de-e le: "Undi Urom na a hwan i-mi."
44022029	Bendi abe be ma be le be bii Uporl bibibi be tem item. Ukaandi angwu a gyo le Uporl ù yi undi Urom a ana, u fel he 'ushell likorye a fe-e ashishilika.
44022030	Ukaandi umen angwu lè he Urom ana a kee le u ngya 'iwom kpa-kpa ashi Ijuus i de le Uporl a shi. Ashi a taa, a kong, be waa Uporl ashishilika; u de bekaandi abe be shang Unim lè bìkēm ukoto abi bi teng le bè lè kpee ukem. A kpē Uporl lè naa ābe he 'ushu.
44023001	Uporl a ndè bìkēm ukoto kporr. A hà de be le: "Bebuye, ugim ugi ù yi-m utaa-utaa gbe lè biwom puu abi mı shi he ashi Unim kpamm be wu 'unyin nyin."
44023002	Ananayas angwu ù yi Usu bekaandi abe be shang Unim a de bendi abe bè yi naa gwaa ha Uporl le bè kpam he 'ubwo he ungwu.
44023003	Uporl a kung de-e le: "Wo angwu wo ngbèbb item, ban afee, Unim u ba kpam-a awo or titi. Wò yi kwu há ana le wo maa mi ushe ná Iten i kong, ukpor wo-o ban Iten a nyong wo de le bè kpam mi ana."
44023004	Bendi abe be naa gwaa ha Uporl be de-e le: "Taa! Shī kong ban ukaandi ye."
44023005	Uporl a kung de be le: "Bebuye, mi ngye le ù yi Usu bekaandi abe bè shang Unim a ye. Be ma fee ndor he 'ushia Unim leěti le: 'Undi ù kong ban ukaandi angwu u nde gbe lè bendi ye.' "
44023006	Uporl a ndè le bendi besuso há he liwu be ma yi Isadusis, besuso be shi Iferesis. He atan-lengi anwun a kung gaa há he liwu libell le: "Bebuye, mi-ì yi Iferesis a, mi shi unwaa Iferesis a. Mì yi he ukoto nyin, le bwo mi ndor lishi le bendi abe be hwō be ba wum a."
44023007	A kong ashin kong-kong, Iferesis befe lè Isadusis be fel shwan lè bende. Liwu anyina li ma tang he abwo.
44023008	(Bendi Isadusis be de le bendi be ba wum lè he lihwu ye. Be mbee de le idengell Unim or ì yi, nyong ihwutang ì yi ye. Iferesis ife i bong le bimen bikie nyin bì yi.)
44023009	Be fel gaa kangg. Bendi besuso abe be hwua bendi Iten abe bè yi he likwu Iferesis be bo 'inaa, be fel gaa fe be le: "Li ndè 'ibibi ashi ungikye anwun a shi ye. Pisoye udengell Unim a kong ha ahe 'igyang a; pisoye uhwutang a."
44023010	Be fel shwan kangg. Ukaandi ishogya a fel he 'ushell le hà nyin bè shwia wal Uporl abwo or. A som ishogya ima gye há he liwu bendi le bè lè kpe Uporl lè ikeb gbe lè he lè há gye he ushaale ishogya.
44023011	Kusu 'u gye, Atyetyan Ujeso a be naa gwaa ha Uporl de-e le: "Shī shell ye. Wo ma bun de bendi gbe lè mi he Ujeruselem. Wo ba bun da bendi abe he Urom or titi."
44023012	Ashi a taa leèti, bendi Ijuus be lè kpee ukem shi ugim ná bè be shi. Be tam le kì yi lè 'iwom ashi 'ì hà ndo shi ābe bè zī lizi or, ngwu bè ngwo umbwo or ye kpamm be gbe gwu Uporl.
44023013	Bendi abe be ma tam ashin be maa gba gyong asi afee.
44023014	Be lè hwaa lè bekaandi abe be shang Unim lè bekaandi abe he 'ubong, de be le: "Bel puu li kwu he 'iteng ken tam le li za lizi ye kpamm li gbe gwu Uporl.
44023015	Kanaa-anaa i men lè bìkēm ukoto puu mà som 'isom hwaa lè ukaandi ishogya angwu u be lè he Urom le ù be lè Uporl hwaa lè men. Mà lam he le ma kee le ma mbee gyo he 'inunung. Li ba la gwa he há he 'ukwo mà ukpong u hà wu hen."
44023016	Unwaa unwanam Uporl a gyo le be tim le bè gie he 'ukwo nyong he. A gye há he ushaale ishogya lè de Uporl gbe lè shi.
44023017	Uporl a kung undi ishogya ken ko. A de-e le: "Te lè ushomate anwun lè hwaa lè ukaandi ugang. U yi lè 'iwom ashi a kee le u da ukaandi."
44023018	Angwu ishogya ana a kpe-e gye lè he he 'ipi ùkaandi. A de ukaandi le: "Undi igaadye angwu be ko le Uporl ana a ko mi. A de-m le mì be lè ushomate anwun be hwaa lè wo likorye ù yi lè ashi u la da-a."
44023019	Ukaandi ana a kwu-e abwo he 'ubwo, gbe lè he gye he ufaa lè bii he le: "Wò yi lè 'ibang a le wo da-m?"
44023020	A fan he le: "Ijuus i tim le, kuhwo bè be lam-a le wò te lè Uporl hè bìkēm ukoto bì mbee gyo he 'inunung.
44023021	Shī dang 'utyung gyo ābe ye, likorye bendi bè yi há, be gba gyong asi afee abe nyin be ndyell he 'ukwo nyong Uporl. Puu ubell be tam le be za lizi or, ngwu bè ngwo umbwo or ye kpamm be gbe gwu-e. Bè fel yi kwu, be nyong-a awo a le wò bong."
44023022	Ukaandi ishogya anwuna a de-e le ù de undi le a be bun ashin de-e ye. A hà de-e le ù ndo gye.
44023023	Ukaandi ana a hà ko ishogya ima, bendi befee, de be le: "Mà lè be lè ishogya asi lihwo. Mà be lè bendi asi akie lè be lihwo abe be pwom bekaa-inyia lè bendi asi lihwo abe be kwu akung. Mà de be le bè kam hè be nyin bè bo he inde idyong-inde lè 'usu gye he Usesaria.
44023024	Mà shun bekaa-inyia ke Uporl he-e ù pwom; ma te lè he lè ke Ukaandi Ufelis faale 'idoale."
44023025	Ukaandi umen ana a kung 'ushia fee hwaa lè Ufelis le:
44023026	"Ufelis ukaandi utyan, mi Ukeladiyes Ulisias, mi kong lè wo.
44023027	Bendi Ijuus be ma kwu ungikye anwun, be kaa he agwele. Mi ma gyo le ù yi undi Urom a. Bel ha ishogya igi li lè kpan he.
44023028	Mi gye lè he hwaa lè bìkēm ukoto bibell, likorye mi kee le mi ngya 'iwom 'ibibi ashi be de le a shi.
44023029	Mi nde le a shi 'iwom ashi 'i kpè le bè gwu-e or, ngwu bè fe-e he igaadye or ye. Kiwom ashi be kee-kee kong fe-e 'ì yi 'iwom gbe lè iten ibell ife-ife a.
44023030	Undi a be de-m le Ijuus i kam le i gwa he. Mi hà shi ugim le mi som he hwaa lè wo. Mi de bendi-linaa bema le bè te lè ushe uma lè hwaa lè wo."
44023031	Ishogya i lè shi ashi a de be. Be te lè Uporl nya lè 'usu lè wu he Antipatris.
44023032	Ashi a taa, ishogya angi he abee i tem gye he ushu le angi he bekaa-inyia bè ndo te lè Uporl.
44023033	Be te lè he lè wu he Usesaria. Be kung 'ushia or, Uporl or, ke ukaandi.
44023034	Ukaandi ana a bo 'ushia. A hà bii Uporl 'ubong ahwu u be. Uporl a de-e le u ba lè he Usilisia a.
44023035	Ukaandi a de-e le: "Bendi-linaa begang be ba, mà mi gyo-a." A hà de le bè gye lè Uporl he ukoto Uherod, be kang he há.
44024001	Ati a gbe adyong, Ananayas angwu ù yi Usu bekaandi abe be shang Unim befe lè bekaandi besuso lè Utateles angwu a ma yi uloya be gye he Usesaria. Be lè hwaa lè Ufelis hè be bè de-e 'ibibi ashi Uporl a shi.
44024002	Be ko Uporl, Utateles a fel kong fe-e le: "Ukaandi, le bwo wo bi lishi, li fel lè ikwun 'i gbe 'igbe. Wo gie biwom gbamm ha abel 'ubong hè hwu 'ù kwu 'ununung.
44024003	Mbee 'unyong kpamm lì yi lè igor he ashin mbee bipi puu. Li pee-a kangg.
44024004	Mi kee le mi ban-a 'unyong gba gyong ye. Mi tim-a anung le wò hā kwu lè inung ha-a à dang 'utyung gyo li he 'anwaa 'unyong zangg.
44024005	Ungikye anwun ù yi undi linaa ashele kangg a. A kpi linaa ashele he liwu Ijuus angi ì yi mbee igye puu. Ufe na u teng likwu bendi abe be ko le Unazarin likorye be bong ha Ujeso angwu u be lè he Unazaret.
44024006	A maa kaa le he-e ù ban Ushom Unim. Li hà kwu-e. [Li ma kam le li maa he ushe keè ha iten ityan,
44024007	ukpor Ulisias angwu a ma yi ukaandi ishogya a ma be shwia kpe kung he lè ha abel lè ikeb kangg.
44024008	Ulisias a hà ke uten le bendi-linaa bema bè be hwaa lè wo.] Wò bii he bibibi, mà wo-gyang wo ndà biwom abi lı kong fe-e i."
44024009	Ijuus i kong fe-e, be bong le abin puu bì yi 'igyang a.
44024010	Ukaandi anwuna a yor abwo de Uporl le ù ndo kong igie ima. Uporl a kung kong le: "Mì yi lè igor ná mi ndo maa ushe ugi he ashi agang nyin, likorye mi ngye le 'i fel aze gbamm ná wo kwu ná undi angwu u maa bendi 'ubong ahwun ushe.
44024011	Bendi or be ba da-a le ati lihwo lè ngi afee a gbe ná mi ma gye he Ujeruselem, mí-ì lè fe Unim.
44024012	Ijuus i ma nde-m mi fa undi ifung he Ushom Unim or, ngwu bè nde-m mi shi linaa ha bendi he ishom ibell angi be kwu liwu or, ngwu he 'iteng 'iyang-yang or ye.
44024013	Bè yi lè 'iwom ashi bè hà ndo shi tyung le ashi be kong fe-m 'ì yi 'igyang a ye.
44024014	Ashi mi da-a 'ì yi le be kong 'igyang a le, mi-i fa Unim betietyan he 'ukwo ahwu befe be de le 'ù yi dell-dell ye. Ukpor mi bong biwom puu abi be fee he 'ushia Iten Umosis lè ashia bendi abe be tye ugie 'isom Unim.
44024015	Kitaa ashi befe be bong le bendi puu abe benunung or, abe bebibi or, be ba wum lè he lihwu, kitaa 'imen na mi bong.
44024016	He atan-lengi anwun mi kaa he 'unyong 'uyang-yang hè ugim ugi ù kwu-m utaa-utaa ha Unim or, bendigye or.
44024017	"Mi ma kwu lè 'igbe lè he Ujeruselem he aze gbamm. Mi hà tem gye há lè únde le mi la shang Unim, mi mbee kpell bendi begi.
44024018	He 'unyong ahwu mi maa shi 'imen ashin na be nde-m he Ushom Unim, mi ma mbee lè ashele 'uhwo-gi le mì fel utaa-utaa nya a na Iten ityan i kong. Bendi gbamm be ma yi utung ha ami há ye; linaa li shi há ye.
44024019	Ukpor bendi Ijuus besuso abe be maa be lè he 'ubong Eshia be ma yi há. Bè kwu lè 'iwom ashi bè kong fe-m, hang befe na be be naa-a he 'ushu kong ashi mi shi.
44024020	Gbe ná a ye, wo de abe bè yi nyin le bè kong 'ibibi ashi be ma nde le mi shi he 'unyong ahwu mi ma naa he ashi bikem ukoto,
44024021	fem 'iwom ken ashi mi ma gaa kong há tyang. Mi gaa le: 'Má maa mi ushe 'unyin i likorye mi bong le bendi abe be hwō be ba wum.' "
44024022	Ufelis angwu a ngye dangg gbe lè 'ukwo Ujeso a fe likong Uporl lishi le: "Ukaandi angwu be ko le Ulisias u ba, mà mi tang-a ushe."
44024023	A de undi ishogya angwu u kang Uporl le ù kang he, ukpor ù tyang he he-e ù kwu porr 'unyong 'ususo, u tyang bedim-ma bè be kong lè he, be kpell he.
44024024	Ati a gbe, Ufelis a be lè ungye-ma angwu a ma yi Ijuus, be ko le Udrusila. A kong, be be lè Uporl. A dang 'utyung gyo Uporl ná u bun gbe lè abongale ha Ujeso Ukristi.
44024025	Ukpor he 'unyong ahwu Uporl a gye 'ushu bun gbe lè 'inunung ashele lè 'uhwo akwele lè Liti Ushe Unim angi lı be, Ufelis a fel he 'ushell. A de-e le: "Ndo gye. Mi ndà 'unyong, mà mi mbee ko-a."
44024026	U kong ashin, ù yii ndor lishi le Uporl u ndyebb abwo lè he. He atan-lengi anwun a maa ko he akikye-akikye kong ha ahe.
44024027	Aze a gbe afee, Uporshus Ufestes a fel ukaandi lishi Ufelis. Ufelis a ma tyang Uporl he igaadye likorye a kee le u sha nyin Ijuus.
44025001	Ki zī ati akie ná Ukaandi Ufestes a be wu he Usesaria. A bo lè há gye he Ujeruselem.
44025002	Bekaandi abe be shang Unim lè bekaandi Ijuus be be de-e gbe lè ushe ubell ha Uporl. Be tim Ufestes anung le,
44025003	ù shi nyin ābe gbe he asomale ko Uporl be he Ujeruselem. Be kee le ù shi ashin likorye be kam le be la gie he 'ukwo gwa he.
44025004	Ufestes a kung de be le: "Uporl ù yi he igaadye angi he Usesaria a. Ki shi le baale mì tem gye há.
44025005	Gbe 'ì yi le a shi 'iwom 'ibibi, mà tyang bekaandi bēmen bè fe utung ha ami gye há he Usesaria lè kong 'iwom ashi a shi."
44025006	Ufestes a kwu há lè wu he ati adyong-ikie or, lihwo or, u hà bo ndo he Usesaria. Ashi a taa, a lè kwu he ukoto. A som ko Uporl.
44025007	Uporl a be. Bendi Ijuus abe be be lè he Ujeruselem, be be naa kel-kel fe-e keb akongale biwom bibibi gbamm fe-e. Be ma yi lè 'iwom ashi 'ı tyung le abi be kong bì yi 'igyang a ye.
44025008	Uporl a kung maa ushe uma le: "Mi shi 'iban fe Iten Ijuus or, ngwu mì shi fe Ushom Unim or, ngwu mì shi fe Usu ukaandi angwu he Urom or ye."
44025009	Ufestes a ma kee le u sha nyin Ijuus. Kife na 'i shi-e a bii Uporl le: "Wo kee le wo gya he Ujeruselem, mî lè maa-a ushe há he abi be kong fa-a nyin a?"
44025010	Uporl a de-e le: "Mi-ì yi naa he ukoto Usu ukaandi Urom he 'ipi 'ì yi le bè maa mi ushe a. Wo-gyang wo ngye dangg le mi shi Ijuus 'iwom 'ibibi ye.
44025011	Mì bia uten, mi shi 'iwom ashi le 'ì kpè le bè gwu-m, hang mi swan lihwu ye. Gbe abi be kong fe-m bì yi 'igyang a ye, hà 'ì yi lè undi angwu ù hà ndo kung mi ke be ye. Mi kpo ushe gye he 'ipi Usu ukaandi angwu he Urom."
44025012	Ufestes a shi azu ha bendi bema puu. A hà de Uporl le: "Wo kpo ushe gye he 'ipi Usu ukaandi angwu he Urom. Há na wo be gye."
44025013	Ki zī ati, usu ususo angwu be ko le Agripa befe lè Ubanis be be le be ba kong lè Ufestes.
44025014	Be kwu há zī ati. Ufestes a de usu gbe lè Uporl le: "Ungikye ususo ù yi hen angwu Ufelis a ma tyang he fe he igaadye.
44025015	He 'unyong ahwu mi ma gye he Ujeruselem, bekaandi Ijuus abe be shang Unim lè abe he 'ubong be ma be hwaa lè mi, kong biwom gbamm fe-e. Be de-m le mì bong le bè gwu-e.
44025016	Mi de be le undi Urom ù hà ndo kung undi angwu be de le a bia uten ka faale afaale a ndè bendi-linaa abe be kong 'imen i fe-e, u maa ushe ha abe ye.
44025017	Befe puu be be. Ashi a taa, mi bo faale 'unyong abanale lè kwu he ukoto, mi som ko Uporl.
44025018	Bendi-linaa bema be bo 'inaa kong, ukpor biwom abi be ma kong fe-e bi ma yi biwom bibibi abi mi gim he lityam ligi le be kong a ye.
44025019	Be maa kee-kee fung fá he gba lè akpe abell lè ungikye ususo angwu be maa ko le Ujeso angwu a ma hwō angwu Uporl u de le ù yi uwum a.
44025020	Mi ma tyāng ná mì tang ushe umen i. Mi hà kung bii Uporl le a kee le u gya he Ujeruselem mî lè maa he ushe há a?
44025021	Uporl a kpo ushe. A de le bè ngyor lè he kwu he igaadye kpamm hè Usu ukaandi hwan ù tang ushe uma. Mi de le bè kang he kpamm mi gbe som le bè te lè he he 'ipi Usu ukaandi Urom."
44025022	Agripa a de Ufestes le: "Mi-í kee le mi gyo ungikye umen i." Ufestes a kung de-e le: "Kuhwo mà wo gyo he."
44025023	Ashi a taa, Agripa befe lè Ubanis be be 'ugwu-ugwu be he afee ukoto he 'ipi bekaandi ishogya lè bekaandi he 'ubong be sho. Ufestes a ma ke ikeb le bè be lè Uporl.
44025024	Ufestes a kung kong le: "Usu Agripa lè men puu abe mà yi utung ha abel nyin, mà nde ungikye angwu Ijuus puu he i nyin or, he Ujeruselem or, be de-m biwom bibibi gbe lè he. Befe puu be kung gaa kong le bè gwu-e.
44025025	Ukpor mi ndè ashi a shi ngwu mì de le bè gwu-e ye. Le bwo ufe-gyang a kpo ushe gye he 'ipi Usu ukaandi angwu he Urom, mi de le mi kong hè be bè te lè he há.
44025026	Mì yi lè 'iwom kpa-kpa ashi mì fee de Usu ukaandi Urom gbe lè he ye. Mi be lè he le ù be naa amen he ashi le ha-a wo Usu Agripa, wò maa he ushe ha-a à de-m ashi mì fee.
44025027	Mi gim le 'ì yi 'inunung a le mì som undi igaadye lè hwaa lè Usu ukaandi Urom faale afeeale biwom bibibi abi be kong fe-e ye."
44026001	Agripa a kung de Uporl le: "Wo fel lè libwo le wo maa ushe ugang." Uporl a yor 'ubwo 'uma kong lè usu, u keb akongale le:
44026002	"Usu Agripa, mi ndè le mi zī 'ufe a ná mi naa he ashi agang, mi maa ushe he biwom bibibi puu abi Ijuus i de le mi shi.
44026003	Le bwo wo ngye dangg gbe lè akpe Ijuus lè ifung ibell, mi tim-a anung le wò mbu 'uhwo dang 'utyung gyo mi.
44026004	"Bendi Ijuus puu be ngye ná mi ma yi kung lè há he 'isun 'igi. Bé ngye le mi kwu he 'ubong 'ugi lè he Ujeruselem a kung lè he ukpi-ikwu.
44026005	Befe-gyang be ngye le mi ma yi he likwu Iferesis angi lı ndor iten 'indee-indee a. Gbe 'ì yi le be bong ibong, befe-gyang or be da-a gba lè shi.
44026006	Mi naa i le mà maa mi ushe, le bwo mi ndor lishi ha úkyébb angwu Unim a ma ke betietyan le u wum bendi lè he lihwu a.
44026007	Úkyébb umen i na bendi puu he ashi atyan lihwo lè ngi afee be ndor lishi le be kpa nya a na be fe Unim ishu or, kusu or. Usu, Ijuus i kong abin puu fa-m, le bwo mi ndor lishi ha úkyébb umen i a.
44026008	Ki shi ná a, men Ijuus, ma bong le Unim u wum bendi lè he lihwu ye?
44026009	"Mi-i maa kong le 'ì yi kpe-kpe le mì kaa he 'ukwo 'uyang-yang le mì shi ban lizen Ujeso angwu Unazaret.
44026010	Kife na mi maa shi he Ujeruselem. Mi ma kpe ikeb lè ha bekaandi abe be shang Unim lè kwu bendi gbamm abe be bong ha Ujeso fe he igaadye. He 'unyong ahwu be maa de le bè gwu ābe, mi bong utung ha abe.
44026011	Mi maa ka ābe 'ingie he ishom puu angi be kwu liwu mbee 'unyong kpamm. Mi kaa le mì shi ābe bè tyang abongale ha Ujeso. Mi maa ngywa fa ābe 'indee-indee le mi maa gya he abong bendi or la ka ābe 'ingie."
44026012	"Kimen ashin na 'i ma shi-m mi ma kpe ikeb lè 'isom lè ha bekaandi abe be shang Unim gye he Udamasikos le mi la kwa bendi abongale.
44026013	Usu, he 'unyong ahwu mi ma nde àshì gye há he libwee 'udyan lishi na mi ma nde 'ikung-gbo lè he lifung-atabe ashi 'ı taa hwò libwee, ki taa kel-kel fe li, bel ha bendi abe li ma yi utung.
44026014	Bel puu li mbu shī he itang. Mi-i gyo igie i kong ha ami he igie Ihibru le: 'Usorl, Usorl! Kibang a, wo ke-m 'ingie? Wo do 'uhwo-gang gba he 'ingie ashi wo ke-m ná 'igundu ashi 'ı ti 'ubee fe he unwaa ukwan undi angwu ù yi lè shi nà.'
44026015	Mi kung bii le: 'Atyagi, wo ayang a?' Atyagi Ujeso a kung de-m le: 'Mi Ujeso angwu wo ke-m 'ingie a.
44026016	Bo naa 'inaa. Mi be hwaa lè wo mî waa kung-a ha-a à shi aki ke-m. Kì yi le wò de bendi biwom abi wo ndè lè ha ami 'unyin lè abi mi mbee be tyung-a.
44026017	Mi ba som-a hwaa lè bendi abe bè yi Ijuus a ye; mi be kpan-a lè he abwo abell, befe lè bendi Izwell.
44026018	Kì yi le wò be buu ābe àshì, wo shi ābe bè bel lè he 'ifufebb be he 'ikung-gbo, be bel lè he ikeb Usetan be hwaa lè Unim he-e ù tyang biban bibell ke be gbe he abongale ha ami, hè be bè kwu lè 'iteng he liwu bendi abe Unim a waa ndor ta-ta ke 'uhwo-ma.' "
44026019	Uporl a gye 'ushu kong le: "Usu Agripa, mi ma bia igie angi Ujeso a ma be kong ha ami lè he lifung-atabe ana ye.
44026020	Mi bun igie Unim de bendi puu le bè bel àtyám lè he biban, be hwaa lè Unim, be shi biwom abi bı tyung le be bel àtyám lè he biban. Mi kpi 'imen ashin he Udamasikos lè Ujeruselem, mi hà gye mbee 'ubong Ujudia puu lè abong bendi abe bè yi Ijuus a ye.
44026021	Kife na 'i ma tan lè shi ngwu Ijuus i ma kwu-m he Ushom Unim le be gwa.
44026022	Unim a kpell mi kung lè há kpamm be wu he liti angi 'unyin i he-m mì bun 'isom de bendi puu, bekaandi or, bebwani or. Kiwom ashi bendi abe be tye ugie 'isom Unim lè Umosis be ma de le 'i ba sha na mı kong i. Be ma de le:
44026023	'Kì yi kpe-kpe le Ujeso Ukristi, Undi-likpan, ù be kpe 'ingie hwō, u kwu ukpi-ikwu undi angwu u wum lè he lihwu he-e ù de Ijuus or, bendi abe bè yi Ijuus a ye or, gbe lè 'ikung-gbo ashi likpan 'unyong.' "
44026024	Nya a na Uporl a maa maa ushe uma, Ufestes a kong ikaa-ikaa le: "Uporl, wo fel ngyor lityuo. Lingye ligang li shi-a wo fel ngyor lityuo."
44026025	Uporl a kung de-e le: "Ukaandi Ufestes, mi ngyor lityuo ye. Igie angi mı kong i ì yi 'igyang a, inyin a ye.
44026026	Usu Agripa, mi kong ha awo porr likorye wo ngye gbe lè biwom bimen i. Mí ngye dangg le wo kwu àshì ábi puu likorye biwom bimen i bi ma shi he 'undyell a ye.
44026027	Usu Agripa, wo bong àshi bendi abe be tye ugie 'isom Unim be fee a? Mi ngye le wo bong."
44026028	Usu Agripa a kung bii Uporl le: "Wo kong le wo sha-m mi fel undi Ukristi he 'anwaa 'unyong aken a?"
44026029	Uporl a de-e le: "Mi kong ha Unim le mà he 'anwaa 'unyong zangg or, mà lè 'igbe or, men lè bendi puu abe ma gyo mi i mà fel ná mì yi, fem ashi le be fe-m ashishilika he igaadye tyang!"
44026030	Usu Agripa lè Ukaandi Ufestes lè Ubanis lè abe be teng puu be bo 'inaa gbe he igye.
44026031	Be hà de bende le: "Ungikye anwun a shi 'iwom ashi bè gwu-e or, ngwu bè fe-e he igaadye or ye."
44026032	Usu Agripa a de Ufestes le: "Ungikye anwun ù kpo ushe gye he 'ipi Usu ukaandi Urom ye, hang wo tyang he abwo."
44027001	Be hà tim le bè som Uporl gye he Itali. Mi Uluk or, mi gye utung ha abe. Be kung Uporl lè bendi igaadye abe be teng fe Ujuliyes he 'ubwo. Ujuliyes umen i a ma yi ukaandi ishogya angi be ko le Liwu ishogya Agestes, Usu ukaandi Urom.
44027002	Li lè ngwee he 'inong lishor ashi 'i maa ndo gbe lè he Adramitiyem lè gbe he Eshia gye he abong angi he 'ibam. Alistakes angwu a maa be lè he 'iteng Umasedonia ashi be ko le Utesalonaika a ma yi utung ha abel.
44027003	Ashi a taa, li wu he Usaidon. Ujuliyes a ma yi lè inung ha Uporl, u tyang he le ù lè kong lè bedim-ma abe be ke-e biwom abi bi baa he.
44027004	Li bo lè há ana gye 'ushu. Le bwo 'ufem 'u maa shi ndè àshì hwaa lè bel, li gbe lè 'inong gwaa ha 'ubong Usaipres ahwu 'ù yi he 'udyan umbwo he 'igie ashi 'ufem 'u maa shi kangg ye.
44027005	Li lè gbe gwaa ha Usilisia lè Upamfilia be he lishi Ulisia angi be ko le Umayira.
44027006	Ukaandi ishogya a ma ndè 'inong há ashi 'i maa ndè àshì be lè he Alezandria gye he Itali. A de le lì lè ngwee āshi.
44027007	Li te tyuo-tyuo ati gbamm. Li kpe 'ingie kpamm li gbe gwaa ha Unades. Kufem 'u nem bong li li te 'ushu ye. Li hà fel lè gbe gwaa ha 'ubong Ukrit ahwu 'ù yi he 'udyan umbwo he 'igie ashi 'ufem 'u maa shi kangg ye. Li lè gbe gwaa ha Usalmoni.
44027008	Li maa gba gwaa he 'ibam; lì yii kpa 'ingie kangg kpamm li gbe be wu he 'ipi be ko le 'ibam ashi 'ı ngbebb ndor binong. Ki ma yi lè 'igbe lè he Ulasia ye.
44027009	Li kwu há kpamm 'i gbe fel li lè begyong he agyele 'ushu likorye 'ifong 'i shul. Uporl a ke be utebb le:
44027010	"Bendi begi, mi gim le kung lè nyin gye 'ushu litan lityan li ba kwa lè begyong. Bigbor abi bì yi hen he afee 'inong or, 'inong 'igyang or, bi ba ban; bendi be be hwō."
44027011	Ukaandi ishogya a bong àshi ugyang 'inong befe lè undi angwu u naa 'inong be kong, fem utebb angwu Uporl a ma ke tyang.
44027012	Kiteng 'imen ashi be ndor binong ana 'i ma ngbebb ashi be kwu lè 'ifong ye. He atan-lengi anwun bendi gbamm he liwu libell, ki ngbebb ābe le bè kaa hè be bè ndè le be nya wa he Ufinis angwu ù yi he 'ubong Ukrit umen ana a? Ki ngbebb ashi be ndor 'inong há lè 'ifong likorye 'ufem 'u maa sha há kangg ye.
44027013	Kanwaa 'ufem 'a keb ashele lè he 'igie umbwo. Bendi abena be maa kong le 'i ngbebb le bè gye 'ushu. Be shwia lè bínde abi bı shi 'inong 'ı naa fe gye he afee 'inong. Be bo litan. Be gbe gwaa ha ungwu 'ibam ashi he Ukrit 'ife-ife-ife.
44027014	He 'anwaa 'unyong zangg 'ufem 'ukaandi 'u keb ashele lè he ugo-igye. Kufem 'umen i, be ko āhwu he igie Beke le northeastern.
44027015	Ku shi kung 'inong. Li maa nem naa āshī gba he 'ufem mbee ye. Li tyang āshi le 'ufem 'ù ndo te lè shi he 'ipi 'u kee.
44027016	Li gbe gwaa ha kakiti 'ubong ake 'à yi he 'udyan umbwo ake be ko le Ukorda he 'igie ashi 'ufem 'u maa shi kangg ye. Li kpe 'ingie shwia lè unwaa 'inong lè fe he 'inong 'ikaandi.
44027017	Be hà bua āshī indi ikaandi kel-kel kpe lishi hè shi 'ì ngie. Kitapwell ashi be ma gyam tye fe 'inong lè he 'usi 'i shi 'ufem 'u maa kung 'inong gye he 'ushu. Le bwo be shell le 'inong 'ibell 'i ba tim fa he 'uyia gwaa ha Ulibia, be pell 'itapwell be he itang le 'ufem 'ù tem kung 'inong 'ikaa-ikaa ye.
44027018	Kufem 'ukaandi 'u shi kpamm ashi a gbe taa. Be hà keb biwom abungale lè he afee 'inong wu gye he umbwo le 'inong 'ì fel fěē.
44027019	Àshì a mbee fem taa, be mbee bung bigbor 'inong wu he umbwo lè 'uhwo-bell.
44027020	Kufem 'ukaandi 'u shi kpamm li ndè libwee or, ngwu ikpen or ye gbe 'igbe kangg. He umbee-likel li wee abwo le li ndo nim.
44027021	Bendi abena be zī lizi ye gbe 'igbe. Uporl a bo 'inaa de be le: "Bendi begi, hang ma ma dang 'utyung gyo mi nyong li ma so he Ukrit. Mà gyo mi, hang li pam biwom abi bi shi fe li nyin.
44027022	Kanaa-anaa i mi tim amen anung le mà wee abwo ye. Undi ken or lè he liwu lityan u ba nim fem 'inong tyang ye.
44027023	Unim angwu mì yi ha ahe 'ubwo, mi fe-e, a som udengell uma hwaa lè mi uhwuhwo lè 'usu.
44027024	A de-m le: 'Uporl, shī shell ye. Kì yi kpe-kpe le wò be lè hwaa lè Usu ukaandi angwu he Urom. He 'uhwo 'ugang Unim angwu ù yi lè inung u ba kpan bendi abe bè yi utung ha awo he 'inong.'
44027025	Bendi begi, mà wee abwo ye, likorye mi fe lityam ha Unim le 'i ba kwa nya a na udengell uma a be de-m.
44027026	Kinong 'i ba la tim fa he ungwu 'ibam 'ubong 'ususo ahwu 'ù yi he 'udyan umbwo."
44027027	He ati lihwo lè ngi ande 'ufem 'ukaandi 'u maa kung li 'inong gye 'ushu he umbwo ukaandi angwu be ko le Umeditereniyen. He 'ididyan 'usu bendi abe be naa 'inong be tyāng le li ndo fel kpee-kpee he ugo-igye.
44027028	Be kung undindi tye fe 'iwom ashi 'ı ngbebb tyàng gye há he umbwo. Be ndè kung lè hen he likwu lè wu he liten umbwo 'i ma yi abee asi adyong-ken. He 'anwaa 'unyong zangg be mbee shi 'itaa 'iwom ken. Be ndè le 'i fel abee asi ande lè ngi lihwo a.
44027029	Be maa shell le nyin 'inong 'i la tya fa he akor akaandi. Be kung bínde bìndè abi be fe bi indi ikaandi tyuu he item 'inong tyàng gye há he umbwo hè bi bì shi 'inong 'ì naa. Be maa fel kong ha Unim le ashi a taa akikye.
44027030	Bendi besuso abe be naa 'inong be kaa hè be bè paa. Be kung unwaa 'inong tyàng he umbwo. Be lam li le be kung bínde a tyàng lè he 'ushu 'inong.
44027031	Uporl a kung de ukaandi ishogya lè ishogya angi i teng le: "Gbe bendi aben be ngyor kwu hen he 'inong ye, hà ma kpan ye."
44027032	Ishogya ana i kung tang indi angi ı kwu unwaa 'inong naa. Unwaa 'inong a kò gbe.
44027033	Ashi a maa ndo taa, Uporl a tim ābe anung le bè zī lizi. A de be le: "Ki fel ati lihwo lè ngi ande ná ma kwu faale lizi azele.
44027034	Mi tim amen anung le mà hā zī lizi. Kì yi kpe-kpe le mà zī lizi hè men mà hwō ye. Udal ugil ken or u ba nim lè ha amen lishi ye."
44027035	Uporl a kong ashin puu, a kung ibred kwu he 'ubwo; u pee Unim he ashi bendi puu, u hà kung bun zī.
44027036	Be fel lè ingie. Befe puu be zī lizi.
44027037	Puu utyan há he afee 'inong li ma yi bendi asi lihwo lè asi bendi akie lè bendi lihwo lè be bedyong-ken.
44027038	Be zī lizi puu, be hà bung bigem azi abi bi teng wu gye he afee umbwo hè 'inong 'ì fel fěē.
44027039	Ashi a taa, bendi 'inong be ndè itang, ukpor be shob āngi ye. Be nde 'iteng ashi umbwo a nyii gye he ugo-igye a. Kiteng 'imen ana 'i ma yi 'uyia-uyia. Be tim le bè kaa hè be bè nde le be nya ta lè 'inong há a?
44027040	Be kung indindi bínde abi bı shi 'inong 'ı naa tang tyàng gye he umbwo. Be pell indi angi be bua bikpakpaa 'inong hè be bè nong āshi 'ushu gye he 'ipi be kee. Be gyam 'itapwell ashi lè he 'ushu 'inong hè 'ufem 'ù nyii kung āshi gye he 'ushu. Be bo ndo he ugo-igye.
44027041	Kinong 'i lè tim fe he 'uyia he afee umbwo. Kushu 'inong 'u lè gbe fe he 'uyia, kù nem fem lè há ye. Kufem 'ukaandi 'u shi; ushob umbwo a paa item 'inong.
44027042	Ishogya i shi ugim le ì gwu igaadye teng i kwob umbwo gya he ugo-igye, i paa nim.
44027043	Ukaandi ishogya a swan likorye a kee le u gwa Uporl ye. A de bendi abe be kwob umbwo mbeè le befe hwan bè geb tye he umbwo 'ushu hè be bè kwob umbwo gye he ugo-igye,
44027044	hè abe be teng bè kwu abwo he bigie bikpakpaa pwom ābe lè he item. Nyin 'itaa i na bel puu li gbe tang he ugo-igye.
44028001	Li tang he ugo-igye, li bii gyo le be ko 'ubong 'umen ahwu 'ù yi he 'udyan umbwo ana le Umalta.
44028002	Bendi 'ubong 'umen ana be ma yi lè inung ha abel kangg. Umbwo a maa ndo ndor; ligwu lì yii sha. Be hwee 'inde ndor li bel puu le lì gwee.
44028003	Uporl a tor ìkwán fong he 'ubwo be fe he 'inde. Kinde 'i shī ùshiı angwu a ma yi há he ikwan, a fem be ngmam Uporl he 'ubwo ngyor tyuu há.
44028004	Bendi abe há he 'ubong 'umen ana be nde ùshiı ù yi tyuú he he 'ubwo. Be de bendi le: "Kì shi na ana ungikye anwun ù yi undi-ihwu a. Mà na a hwaa lè he umbwo ukaandi or, u hwa he 'ibibi ashi a shi."
44028005	Uporl a mbi ùshiı tyàng he 'inde. Ùshiı a shi-e 'iwom ye.
44028006	Be baa lishi ná 'ubwo 'uma 'u mbwee kaa; be baa ná u mbu hwō kaa. Be baa lishi gbe 'igbe hè be bè ndè ná 'iwom ashi 'i wa shi ngye ye, kı shi-e. Be nde ye, be gie ugim ubell. Be fel da le ù yi unim a.
44028007	Itang ungikye angwu be ko le Upubliyes i ma yi há kpee-kpee. Ungikye umen i a ma yi usu 'ubong 'umen ana a. A kpe li gye lè bel ha ahe ushaale lè shi li ngbebb-ngbebb. Li kwu há ati akie.
44028008	Ātyām Upubliyes umen i a ma yi gogo ye. Inyiahwo i maa shá he; kutaa 'u taa he. Uporl a gye ha ahe 'ipo lè kong ha Unim ke-e; u pwom he abwo, a mbee.
44028009	He 'unyong ahwu ashin 'i shi, bendi-angmam gbamm be be há, be mbee.
44028010	Be ke li beke gbamm. He 'unyong ahwu li maa ndo gye, be fe li biwom gbamm he 'inong abi bì lè kpell li he litan.
44028011	Afell akie a gbe, li ngwee 'inong ashi 'i ma yi há lè 'ifong. Kinong 'imen ana 'i maa ba lè he Alezandria a. Be ko āshi le Ìnīm angi ì yi bégbé.
44028012	Li gbe lè he 'ubong Umalta lè wu he Usirakuz. Li kwu há ati akie.
44028013	Li ngwee 'inong lè há gye he Uregyem. Ashi a taa, kufem 'u keb ashele lè he 'igie umbwo. He liti angi lefee li wu he Uputiyoli. Li shul lè he 'inong.
44028014	Li ndè bendi abongale besuso há. Be ngie fe li le lì kwu ha abe há ati adyong-ifee. Li hà gbe ndo he Urom ha abee.
44028015	Bendi abongale abe há he Urom be gyo le li fel he 'ukwo. Be be kwu he 'ate ake he Apiyes lè lishi angi be ko le Ìshōm begaandi ikie, nyong li. Uporl a nde be; a pee Unim; u fel lè ingie.
44028016	Li lè wu he Urom. Ukaandi ishogya a ke Uporl ikeb le befe lè undi ishogya angwu u kang he bè kwu he ushom angwu ù yi ta-ta.
44028017	Ati a gbe akie, Uporl a ko bekaandi Ijuus abe be ndē he Urom be he 'iteng ken. Be be puu. A de be le: "Bebuye, mà na mi shi 'iwom ban bendi betyan or, ngwu itetel angi li kpe lè ha betietyan ye or, be kwu-m fe he igaadye he Ujeruselem. Be kung mi ke bendi Urom.
44028018	Bendi Urom be bii mi bibibi. Be maa la tyang mi abwo, likorye be ndè 'iwom ashi mi shi ngwu bè gwu-m ye.
44028019	Ijuus i swan ashin. He atan-lengi anwun, ki ma yi-m kpe-kpe le mì kpo ushe gye he 'ipi Usu ukaandi angwu he Urom, mà na mi ma yi lè 'iwom ashi mì kong fe bendi begi ye or.
44028020	Atan-lengi angwu mi ko amen mî kong ha amen ù yi le be fe-m ashishilika anyin, likorye mi bong ha undi angwu bel, bendi Izwell, li ndor lishi nyong he a."
44028021	Be hà de-e le: "Li wa kpē 'ushia ahwu Ijuus i fee lè he Ujudia gbe lè wo ngye ye. Bendi betyan or be wa be lè há, be kong 'ibibi gbe lè wo ngye ye.
44028022	Li kee le li ngya àshi wo-o gim gbe lè 'imen i. Lí ngye le bendi be kong ban likwu bendi bemen abe wò yi he liwu libell i mbee bipi puu."
44028023	Befe lè Uporl be kung liti ndor. Bendi abe be ma be he 'ipi Uporl a ma yi nya he liti limen ana be fel go hwò abe lè he ukpi-ikwu. A bun 'isom 'ima ashi gbe lè Kusu Unim de be, kung leèti gyebb likwulukwu. A maa kaa he-e ù shi ābe bè bong ha Ujeso gbe he aboale lè he ashia Iten Umosis lè ashia bendi abe be tye ugie 'isom Unim.
44028024	Besuso be bong gbe he ashi a kong, ukpor besuso be bong ye.
44028025	Be gbe lè há lè ifung ha bende. Ashi 'i shi ābe be gbe lè há lè ifung 'ì yi le Uporl a de le: "Ukatia Kunyong Unim a ma kong 'igyang a, he 'unyong ahwu a ma kong ha betiemen gbe ha Azaya, undi angwu u tye ugie 'isom Unim.
44028026	A ma de le: 'Lè de bendi bemen i le Unim a de le, "Ma ba gyo agyoale ufe-ufe-ufe, ukpor 'i nung amen ye; ma nde andele ufe-ufe-ufe, ukpor ma shob ye."
44028027	Unim a de ashin, likorye be teb àtyám, be kpo 'utyung, be shi àshì kpi-kpi. Gbe 'ì yi ná a ye, kiwom 'i nung ābe, be gyo, be nde shob, mà be bel hwaa lè mi Unim, mà mi kpan ābe.' "
44028028	Uporl a mbee de be le: "Mi kee le mà ngye le Unim a som 'isom 'ima ashi gbe lè likpan 'unyong hwaa lè bendi abe bè yi Ijuus a ye. Be ba dang 'utyung gyo āshi." [
44028029	Uporl a kong ashin puu, Ijuus i gbe lè há, ì yi fa ifung ha bende kangg.]
44028030	Uporl a kwu aze afee he ushom angwu a ma kpē. A gor kpē bendi puu abe be maa be le be ba kong lè he.
44028031	A maa bun 'isom 'inunung gba lè Kusu Unim, u hwua bendi gbe lè Atyetyan Ujeso Ukristi. A maa kong porr faale 'ushell.
45001001	Mi Uporl, angwu mì yi uboyi Ujeso Ukristi, na mı fee 'ushia ahwun. Unim a waa kung mi le mì kwu unwaa-isom uma, u som mi le mì lè bun 'isom 'inunung Unim.
45001002	Kisom 'inunung 'imen i na leěti Unim a ma ke úkyébb gbe ha bendi abe be tye ugie 'isom 'ima, befe be fee āshi he 'ushia Unim.
45001003	Kisom 'inunung 'imen i 'ì yi gbe lè Atyetyan Ujeso Ukristi angwu ù yi Unwaa-ma á. Ná undigye, a be ūbū lè he 'ikwu-lihwan Udebid á.
45001004	Ná Unim, kife na a wum lè he lihwu gbe he ikeb Ukatia Kunyong Unim. Ashina 'i tyung gboo le ù yi Unwaa Unim a.
45001005	Gbe ha ahe, Unim a tyung inung ima ha ami, u waa mi le mì kwu unwaa-isom uma le he lizen lima mî be lè bendi lè he abong puu be be bong ha ahe, be ke-e ife.
45001006	Men or titi mà yi he liwu bendi abe Unim a ko le bè kwu bendi Ujeso Ukristi.
45001007	Mi fee 'ushia ahwun hwaa lè men puu he Urom abe 'i nyin Unim lè men, abe a waa kung le mà kwu bendi bema. Unim Atyetyan lè Atyetyan Ujeso Ukristi bè hā ke men 'ukwun, be shi 'ì kwun amen he atyam kpatiaa.
45001008	He lizen Ujeso Ukristi, mi pee Unim ugi he 'uhwo 'umen, likorye bendi mbee igye puu be gyo ná ma bong ha Ujeso Ukristi.
45001009	Unim angwu mı shi-e aki lityam ken he abunale 'isom 'inunung gbe lè Unwaa-ma, a naa mi ushada le mi kong ha ahe mbee 'unyong ka amen.
45001010	Mbee 'unyong puu mi kong ha Unim, mi bii he le gbe 'i ngbebb he, ù ma buu mi 'ukwo mî be ha amen há.
45001011	Mì yi lè 'igyor kangg le hang mi nde men, hè abele ugi há ù be lè 'ukwun lè ha Ukatia Kunyong Unim ke men, 'u shi amen ma naa genn fe Unim.
45001012	Àshi mı kong ana 'i ze le, mi kee le bel lè men lì kpell bende, ugi abongale u fa amen ingie, umen u fe-m mi ingie.
45001013	Bebuye, mi kee amen le mà ngye le, kpamm be wu 'unyin i, mi kaa le mî be ha amen há, mi nda 'unyong ye. Mi kee le mi ba há, mi shi aki angi a kwu lè lifem linunung he liwu līmen ná mi shi he abong angi a teng.
45001014	Kì yi kpe-kpe le mì bun 'isom 'inunung de bendi puu. Kì yi le mì bun āshi de bendi abe be buu àshì, lè abe bè so àshì kpi-kpi, mì bun de abe be ngye 'ushia, lè abe be ngye 'ushia ye.
45001015	He ashin, mì yi lè 'igyor kangg le mi bun 'isom 'inunung da amen abe he Urom or titi.
45001016	Ishwia i sha-m he abunale 'isom 'inunung ashin ye. Gbe he 'isom 'inunung 'imen i na Unim u kpan bendi puu abe be bong ha ahe. Be bun āshi de Ijuus, saa be hà bun de abe bè yi Ijuus a ye.
45001017	Kisom 'inunung 'imen i 'i tyung ná 'anaa-anaa i Unim u shi bendi be fel benunung he ashi ama kee-kee gbe he abongale ufe-ufe, gbe he 'isuso pel ha abongale ye. Kì yi nya a na be fee he 'ushia Unim a le: "Undi angwu Unim a shi-e a fel ununung he ashi ama likorye a bong ha ahe na u kwu lè likpan ligyang angyell."
45001018	Unim u tyung le ù yi lè ingywo ha biban lè bibibi abi bendi be shi, likorye 'ibibi 'ibell 'i shī ndyell 'igyang.
45001019	Unim a ke be 'ingie, likorye be shi 'iban mà na be ngye gbe lè Unim or, likorye Unim ugyang a tyung ābe abin.
45001020	Kung lè há 'unyong ahwu Unim a shi igye anyin puu, biwom abi a shi bi tyung bendi gboo 'itaa Unim ù yi, mà na be nde-e lè atong-shi ye or. Bi tyung gboo le ikeb ima ì yi 'itaa ken ngyor igye, bi tyung le ù yi Unim ugyang angwell a. He atan-lengi anwun, bendi-biban abena bè yi lè ashi be kwu 'ubwo hwaa ingywo Unim ye.
45001021	Mà na be ngye gbe lè Unim or, be ke-e ife angi i keè ha ahe or, ngwu bè pee he or ye. Igim ibell i fel 'idideng, be fel he 'ifufebb, ashi 'ì yi kpa-kpa 'ì tem nung ābe ye.
45001022	Be kong le bè yi dangg, ukpor bè yi bikwo a.
45001023	Àshi le bè fe Unim angwu a dyam, u hwō ye, be tem fel fa litelakpa angi be tān ná bendigye abe be hwō, lè linyun, lè inyia, lè bishishi biwom puu abi bı su lifung he itang a.
45001024	He ashina Unim a tyang ābe abwo le bè ndo shi bibibi abi be kee, be mbee shi biwom ishwia ha bende.
45001025	Be swan 'igyang ashi gbe lè Unim, be fel tàn he akwo iman. Be fa biwom abi Unim a shi a, fem Unim ugyang angwu a shi biwom puu tyang. Ki shi le Unim a kpè le bè pee he ngyor igye kpamm. Kì ngyor ná Unim a kong.
45001026	He atan-lengi anwuna Unim a tyang ābe abwo le bè ndo shi biwom ishwia abi bì yi bigyor bibell. Bengingye bebell or be tyang bengikye tem fel gbà ipel ha bende ashi 'i tel Unim kangg.
45001027	Bengikye or titi, be tyang andēle ipel ha bengingye tem fel nda ipel ha bende. Biwom abi be shi bì yi ishwia-ishwia. Be ba lè ushe Unim angwu a keè nya swa 'uhwo-bell he lishi.
45001028	Bwo be fe ukaa swan le be ka Unim ife ye, Unim a tyang ābe abwo le bè ndo pwom igim ibibi ibell he biwom ashele abi bì yi le undi ù shi ye.
45001029	Àtyám abell à yi sho lè biban lè bibibi, be ndor lishi biwom bendi, be sha 'ibibi ha bende, be ban lityam fe 'iwom undi, be gwu bendi, be shwan 'ushwan, be ndo 'undo, be lam bendi, be bell bendi 'ibibi, be kèm bende,
45001030	be kong bia bendi, be shi bendi-linaa Unim, be kaa lishi, be dim idim, be pwom ungwu, mbee 'unyong puu be gim 'ukwo 'ufufe ahwu bè shi 'iban, be fa betyabell or, ngwu bendabell or ye.
45001031	Bè tem ngya atyetye 'inunung lè 'ibibi ye, be ndor íkyébb ibell ye, bè yi lè inung or, ngwu beshi or, ha bendi ye.
45001032	Mà na be ngye le Unim a de le bendi abe be shi bitaa biwom abina be ba lè lihwu ka 'uhwo-bell or, bè so-i gya 'ushu sha ābi. Ashina 'ife-ife a ye, nyong bendi be shi biwom abin, befe be bong le be shi 'i ngbebb.
45002001	Udim-gi, wo angwu wo de le bendi abe be teng be sha 'i ngbebb ye, ndè le wo ngye le wo-gyang or wò yi lè ashi wo kwu 'ubwo hwaa ingywo Unim ye? Nyong wo de le undi-iso a shi 'i ngbebb ye, hà wo de le wo-gyang na wo shi 'i ngbebb ye, likorye wo-gyang wo sha bimen abi befe be shi ana.
45002002	Li ngye le nyong Unim u maa ushe tang libi ke bendi abe be shi bitaa biwom bimen ana, ushe uma ù yi kpa-kpa.
45002003	Wo da le bendi abe be shi biwom abi 'itaa ana be shi 'i ngbebb ye, ukpor wo-o sha biwom bimen ana. Wo-o gim le wo ba hwaa ushe Unim bee?
45002004	Pisoye wo gim le, le bwo Unim a ngbebb inung kangg, u shi lè lityam angibale, ù tem ba maa-a ushe ye. Ndè le wo ngye le atan-lengi angwu Unim ù yi lè inung lè beshi ha awo ù yi le he-e ù ka-a 'ukwo ha-a à gie lè he akwo agang?
45002005	Ukpor wo kaa lishi, wo swan le wo gie lè he akwo agang ye, wo shì 'ingie 'igang 'i fel ba dyam kangg. Wo ba kpa 'ingie 'igang ana nyá Liti angi Unim u be tyung ingywo ima gboo, u maa bendi puu ushe dell-dell.
45002006	Nya Liti limen ana Unim u ba ka undi uyang-yang 'uke keè ha ashi angwu há a shi.
45002007	Bendi abe be gye 'ushu shi 'inunung, be kung àshì abell ndor he ifem lè ife lè likpan angi lı ngyor igye, Unim u ba ka ābe likpan angi lı ngyor igye kpamm.
45002008	Bendi besuso be gim 'uhwo-bell 'ufe-ufe a, be kpē 'igyang ye, be shi bibibi he akwo ayang-yang. Befe na Unim, he ingywo ima, u ba ka ābe 'ingie 'i gba itie.
45002009	Bendi puu abe be shi 'iban, be ba kpa 'ingie 'i dyam kangg, mà bè kwu Ijuus or, mà bè kwu Ijuus a ye or.
45002010	Ukpor Unim u ba dyam bendi puu abe be shi 'inunung, u fem ābe, u shi ābe be kwu he ikwun, mà bè yi Ijuus or, mà bè yi Ijuus a ye or.
45002011	Bendi puu bè yi Unim 'itaa ken.
45002012	Bendi abe bè yi Ijuus a ye, be ngye Iten Umosis ye; mà na or, gbe be shi 'iban, be nim likpan 'ūnyōng libell faale ushe amaale gbe he Iten imen ana. Bendi Ijuus abe be ngye Iten imen ana or titi, gbe be shi 'iban, Unim u maa ushe ka ābe libi, likorye be ngye Iten imen ana ukpor be ndor āngi ye.
45002013	Unim u kpā undi le ù yi ununung le bwo a gyo Iten imen ana a ye, u fel ununung he ashi Unim le bwo a ndor āngi a.
45002014	Nyong bendi abe bè yi Ijuus a ye, abe be ngye Iten imen ana ye, be shi nya a na Iten imen ana i kong, be tyung le be ngye he atyam abell ashi 'ì yi kpa-kpa le bè shi, mà na be ngye Iten imen ana ye or.
45002015	Abi be shi bi tyung le Iten imen ana ì yi he atyam abell. Igim ibell i tyung ābe ashi 'i ngbebb lè ashi 'i ban. I da ābe nyong be shi ashi 'i ngbebb lè nyong be shi ashi 'i ban.
45002016	Kitaa ana na Unim u be maa bendi ushe gbe ha Ujeso Ukristi nya Liti limen angi u be maa bendi ushe he biwom 'undyell abi be shi. U ba sha ashin nya a na mi bun de men he 'isom 'inunung ashi mı bun.
45002017	Kì yi lè bendi há liwu līmen abe be de le, befe bè yi Ijuus a. Wo 'itaa undi 'imen ana, wo da le 'i kwun-a awo he 'uhwo, likorye wo ngye Iten imen ana, wo pwom ungwu le wo-ò yi undi Unim a.
45002018	Wo ngye ashi Unim a kee le wò shi, bwo be hwua-a Iten imen ana; wo fel ngye ashi 'i ngbebb, wo ngye ashi 'i ngbebb ye.
45002019	Wo gim ha awo lityam le wo kpè angwu wo tyung uhwua-ashi 'ukwo, wo kwu 'ikung-gbo ke abe bè yi he 'ifufebb;
45002020	wo gim le wo kpè angwu wo tebb àbe bè yi kpel-ye, wo hwua àbe be wa ngye 'iwom ye. Wo gim le Iten imen ana i ka-a lingye, i fem 'igyang tyung-a.
45002021	Ki ngbebb! Bwo wo na wo hwua àbe be teng, kibang a, wo hwua 'uhwo-gang ufe ye? Wo-o bun da bendi le, bè zì 'azi ye. Hà wo ufe? Wo zà a?
45002022	Wo da bendi le bè kee ungye undi ye. Hà wo ufe? Wo kee ungye undi a? Wo da bendi le bè shi ikem ye. Wo zì kung biwom lè he ishom ikem a?
45002023	Wo pwom ungwu le wo ngye Iten imen ana. Kibang a, wo be lè ibia ke lizen Unim gbe he abanale Iten imen ana a?
45002024	Kì yi nya a na be fee he 'ushia Unim a le: "Bendi abe bè yi Ijuus a ye be kong bia lizen Unim gba he likpe līmen Ijuus."
45002025	Lìten lì yi 'itaa ashi 'ı tyung le men Ijuus mà yi bendi Unim a, gbe ma ndor Iten imen ana; ukpor gbe ma ban āngi, hà lìten līmen lì yi 'idideng. Mà ndo tyang atenale 'ugbe ken.
45002026	Gbe undi a ten ye, ukpor u ndor Iten imen ana, Unim u kpa he le ù yi undi uma nya a na abe be ten a.
45002027	Kitaa ana na bendi abe be ndor Iten imen ana, mà na be ten ye or, be tyung gboo le men abe ma ngye Iten ma zī libi. Men ma ngye Iten imen angi be fee fe he 'ushia, ma mbee ten, ukpor ma ndor Iten imen ana ye.
45002028	Mà undi ù ten or, ashina 'i shi-e a fel undi Ijuus ugyang angwell a ye. Lìten ligyang angyell lì yi 'iwom ashi be ndè lè atong-shi a ye.
45002029	Undi Ijuus ugyang angwell ù yi undi angwu Unim a gié he lìtyám gbe ha Ukatia Kunyong uma a, gbe he Iten a ye. Undi angwu 'itaa ana, Unim na u pee he, undigye a ye.
45003001	Nyong 'ì yi nyin, kibang 'ì hà yi lifem le undi ù kwu Ijuus? Kibang 'ì hà yi lifem le undi ù ten?
45003002	Kì yi lè lifem he akwo gbamm. Ukpi-ikwu, bendi Ijuus na Unim a ma kpi 'ikwu kung igie ima fe be he 'ubwo.
45003003	Bwo bendi Ijuus besuso be shi ashi Unim a kong ye, kutyung akwomale 'ubell 'ú nya shi Unim le ù tem shi ashi a kong le u sha ye a?
45003004	Dia! Mà bendi puu he igye anyin bè swan le be fa Unim ye or, mbee 'unyong puu Unim ufe u sha ashi a kong. Kì yi nya a na be fee he 'ushia Unim a le: "Wo Unim, kunyong 'uyang-yang wo kong igie, ki nung nwongg le igie igang ì yi 'igyang. Nyong be kaa-a ndè, mbee 'unyong puu wo hwà."
45003005	Ukpor pisoye bendi besuso be da le 'ibibi ashi lı shi 'i sha bendi be ndà 'inunung Unim, hà ashina 'i ze le ana a? Ki ze le Unim u sha 'ibibi a, nyong u ke li 'ingie he biban bityan a?
45003006	Dia! Abi bendi be tan kong ana. Gbe Unim ù yi ununung ye, u ba tang bendigye ushe ná a?
45003007	Pisoye undi-iso u da le uman uma u sha bendi be nda 'igyang Unim gboo, be pee Unim. He ashina, kibang a, Unim u tang libi ke-e le ù yi undi-iban a?
45003008	Bitaa bendi abena be da le: "Bwo 'ì yi 'itaa ana a, mà lì gye 'ushu shi 'ibibi le hè bendi bè ndè 'inunung Unim." Bendi besuso be fel bà iman or le bel na li kong ashina. Unim u ka ābe 'ingie ashi 'i keè nya dell-dell.
45003009	Fe, bel Ijuus ife lì yi he libwo linunung hwò bendi abe be teng a? Kpaa ye! Mi bè kong mà le, bendi puu, mà Ijuus or, mà bendi abe be teng or, befe puu bè yi 'itaa ken, puu ubell bè yi he abwo 'iban.
45003010	Kì yi nya a na be fee he 'ushia Unim a le: "Kì yi lè undi ken or angwu ù yi ununung he ashi Unim ye.
45003011	Kì yi lè undi angwu 'igyang 'i nung he ye. Kì yi lè undi angwu u pwom 'ukwo Unim ye.
45003012	Undi uyang-yang a swan 'ukwo Unim. Befe a puu be fel 'idideng. Undi ken-ken or a teng angwu u shi 'inunung ye.
45003013	Igie ibell i ban ná likwun ungwu hwuo. Be lam bendi lè iman angi i sho he ingwu ibell gbamm. Igie ibell i do nya a na bezu ūshiı a.
45003014	Ingwu ibell i sho lè àtyé, i sho lè igie ibibi.
45003015	Be buù he abee mbee bipi hà do bendi, be gwu bendi.
45003016	He 'iteng 'iyang-yang be gye, be tan lè 'utor lè linim ka bendi.
45003017	Be ngye ná be kwu ikwun-ikwun ye gbangg.
45003018	Be shell Unim or ye."
45003019	Li ngye le Iten angi Unim a ma ke, ì yi ke bendi abe a ke be ángi a. He ashina 'ì yi lè 'iwom ashi undi u kwu 'ubwo hwaa ye; undi uyang-yang u ba naa maa ushe he 'ushu Unim.
45003020	Kì yi lè undi angwu a ndor Iten he-e ù kwu ununung he ashi Unim ye. Àshi Iten ife i shi 'ì yi le i tyung undi 'iban 'ima a.
45003021	Ukpor 'anaa-anaa i Unim a tyung gboo 'ukwo ahwu u shi bendi be fel benunung he ashi ama. Kukwo ahwun 'u gbe kpee Iten Umosis ye, mà na Iten imen ana lè bendi abe be tye ugie 'isom Unim be ma kong gbe lè hwu or.
45003022	Unim u sha bendi be fel benunung he ashi ama gba he abongale ubell ha Ujeso Ukristi a. U sha ashin ka bendi puu abe be bong, mà bè yi Ijuus or, mà bè yi Ijuus a ye or, kì yi lè atyetye ye.
45003023	Bendi puu be shi 'iban, be gyan ìfém Unim.
45003024	Ukpor gbe he inung Unim lè beshi bema, u shà bendi be tem fel benunung gba ha Ujeso Ukristi angwu a pong li 'uke.
45003025	Unim a kung he ke le bè shang, le gbe he anung ama Unim ù tyang biban bityan ke li, bel abe li bong ha ahe. Unim a shi ashin he-e ù tyung 'inunung 'ima a. Leěti a maa ngib lityam nda biban bendi gba àshì wa.
45003026	Ukpor 'anaa-anaa i a shi 'ukwo ahwu u tyang biban ke bendi, u tyung le ù yi ununung, u mbee tyung le u sha undi uyang-yang angwu a bong ha Ujeso u kwa ununung.
45003027	He ashina, kì nya yi lè 'iwom ashi bel lì kung pwom ungwu a? Kpaa ye! Kì yi le bwo li ndor Iten imen ana na lì yi benunung i ye, kì yi le bwo li bong ha Ujeso Ukristi a.
45003028	Ki nung nwongg le undi u fel ununung he ashi Unim, gbe a bong ha Ujeso Ukristi a, ki gbe kpee Iten Umosis ye gbangg.
45003029	Unim ù yi ke Ijuus ife-ife â? Ù yi ke bendi abe be teng befe ye a? Ù yi ke bendi puu,
45003030	bwo Unim ù kee-kee yi a ken a. U kpa bendi Ijuus abe be ten le bè yi benunung, gbe be bong ha Ujeso Ukristi a. Kitaa a ken, u kpe bendi abe be ten ye le bè yi benunung, gbe be bong ha Ujeso Ukristi.
45003031	Bwo 'ì yi le undi u fel ununung he ashi Unim gba he abongale a, ashin 'i ze le Iten ife i mbee â? Dia, li tyung bendi ashi 'ì yi 'ikwu Iten a.
45004001	Hà Ebraham angwu ù yi atietyan, bel Ijuus ufe? Unim a ma kpe-e le ù yi ununung le bwo a shi aki â?
45004002	Kì be kwu le Unim ù kpē Ebraham le ù yi ununung he áshi a shi a, hang ù yi lè ashi u pwom ungwu gbe lè shi. Ukpor ù yi lè ashi u pwom ungwu gbe lè shi he ashi Unim ye.
45004003	Be fee he 'ushia Unim le: "Ebraham a ma fe lityam ha Unim, he ashina Unim a kpe-e ná undi ununung he ashi ama."
45004004	Nyong undi u shi aki, be ka he únde he aki angi a shi. Ashina 'ì yi 'uke a ye, ki yi he 'ingie 'ima a.
45004005	Gbe undi u fe lityam he aki angi ufe-gyang a shi a ye, ukpor u fe lityam ha Unim angwu u shi bendi-iban be fel benunung a, Unim u kpa undi umen ana le ù yi ununung gbe he abongale uma.
45004006	Udebid or a kong 'itaa a ken, nyong a kong gbe lè igor angi ì yi ke undi angwu Unim a kpe-e ná undi ununung he ashi ama fem aki ama tyang.
45004007	A de le: "Igor ì yi ke bendi abe Unim a tyang biban bibell ke be, u mbee lè bibibi bibell.
45004008	Igor ì yi ke undi uyang-yang angwu biban bima, Unim u tem well ābi ye."
45004009	Bendi abe be ten befe-befe na igor imen i ì yi ke be a, hà ì yi ke abe be ten ye or titi? Li bè kong mà le Unim a ma kpē Ebraham le ù yi ununung gbe he abongale uma a.
45004010	He 'unyong ahwu a ma kpe Ebraham le ù yi undi ununung ana, a ma ten mà a? Dia, nya he 'unyong 'umen ana a ma wa ten ye.
45004011	He 'unyong ahwu a ma so 'ididim, a ma bong ha Unim; he ashina Unim a ma kpe-e le ù yi ununung. Unim a hà kung de-e le ù ten hè 'ì kwu 'itaa le Unim a kpe-e le ù yi ununung. Kitaa ana na Ebraham a fel ātyām bendi puu abe be bong ha Unim, Unim u kpe be le bè yi benunung, mà na be ten ye or.
45004012	U mbee shi ātyām bendi abe be ten, gbe be bong ha Unim ná Ebraham a ma bong kung lè há 'unyong ahwu a ma so 'ididim.
45004013	Leěti Unim a ma ke Ebraham lè igia ima úkyébb le u ba kung igye anyin fa abe he 'ubwo. Unim a ma ke be úkyébb anwun le bwo be ndor Iten Umosis a ye, a ma ke be ahe le bwo Ebraham a bong ha ufe Unim a, he ashina Unim a kpe-e ná undi ununung he ashi ama.
45004014	Kì be kwu le abe be ndor Iten Umosis na be kpe abi Unim a kyebb, hang ashin 'i ze le abongale ù yi 'idideng, úkyébb Unim u shi lè lifem ye.
45004015	Gbe undi a ngye Iten Umosis, hà ban āngi, u kpa 'ingie. Ukpor he 'ipi iten ì yi ye, bendi be ban iten ye.
45004016	He ashina, gbe he abongale na undi u kpe úkyébb Unim hè 'ì tyung gboo le 'ì kee-kee yi he inung Unim na a ke li úkyébb uma. U sha úkyébb anwun ka igia Ebraham puu 'uke, u kee-kee ka igia angi i ndor Iten Umosis a ye, u ka angi i bong ha ufe Unim ná Ebraham a ma bong. Ebraham ù yi atyetyan, bel puu abe li bong ha Unim.
45004017	Kì yi nya a na be fee he 'ushia Unim a le Unim a de Ebraham le: "Mi sha-a wo fel ātyām abong gbamm." Ebraham a kpē úkyébb anwun nya he ashi Unim ugyang a, Unim angwu ufe a bong ha ahe. Unim umen i na u wum akwom, u ko bendi abe be wa hwan ābe ye or le bè kwu bendi bema, u kung ābe fel ná be hwan ābe mà á nà.
45004018	Ebraham a ma gye 'ushu fe lityam ha Unim, mà na àshī Unim a kyebb he 'i maa ndo gba ishu or. He ashin Ebraham a ma fel ātyām abong gbamm nya a na Unim a de-e. Be fee he 'ushia Unim le Unim a de Ebraham le: "Igia igang i ba go 'ugii kangg ná ikpen he 'usi."
45004019	Nya he 'unyong 'umen ana Ebraham a maa ndo fel aze asi adyong, a ma ndè 'uhwo-ma a fel ná likwom nà, u ngye le ungye-ma a gbe ìshù lihwan. Mà na or, a ma gye 'ushu fe lityam ha Unim.
45004020	A ma fel igim ifee gbe lè úkyébb Unim ana ye. A ma tem fel pee Unim a. He ashina a ma fel fe lityam ha Unim fel gbe gyong.
45004021	A ngye dangg le Unim ù yi lè ikeb le u sha nya a na a ke úkyébb.
45004022	Gbe he abongale uma na Unim a ma kpe-e le ù yi ununung.
45004023	Ukpor Ebraham ufe-ufe na Unim a kpe-e le ù yi ununung ye,
45004024	a kpe li bel puu titi ná. U kpa li le lì yi benunung, gbe li bong ha ufe Unim angwu a wum Atyetyan Ujeso lè he lihwu.
45004025	Ujeso umen i na leěti be ma gwu-e he 'uhwo biban bityan, ukpor Unim a wum he lè he lihwu le he-e ù shi li lì fel benunung he ashi ama.
45005001	Le bwo 'ì yi le Unim a kpe li le li fel benunung gbe he abongale utyan, li fel ikwun ha Unim gbe ha Atyetyan Ujeso Ukristi.
45005002	Ujeso Ukristi na a buu li 'ukwo le lì ngye inung Unim gbe he abongale utyan ha ahe. U tyung inung Unim ha abel, bel li yal gor, likorye li ndor lishi le li ba kwa ipel ha Unim he ifem ima.
45005003	Li yal gor he bingie or titi, likorye li ngye le 'ingie 'i sha li li naa genn,
45005004	anaale genn u shi li li kaa kpè, akaale kpè u shi li li kwu lè lishi andorale ha Unim le u sha ná a kyebb.
45005005	Gbe lì yi lè lishi andorale 'itaa ana, lishi andorale lityan li kwa 'idideng ye, likorye Unim a ke li Ukatia Kunyong uma angwu u shi li lı kwu lè benyin Unim he atyam atyan kangg.
45005006	He 'unyong ahwu li ma yi lè ukpell ke 'uhwo-tyan ye, Ujeso Ukristi a ma be hwō ke li bel bendi-iban he 'unyong ahwu Unim a ndor.
45005007	Kì yi lè 'ingie ná undi u bong hwō ke undi ununung or. Pisoye undi u nya mba lityam kam le u hwa ka undi angwu a ngbebb.
45005008	Ukpor Ujeso Ukristi a hwō ke li bel, nyong li ma so bendi-iban. Kitaa ana na Unim a tyung ná 'i nyin he lè bel 'indee-indee.
45005009	Le bwo Unwaa-ma, Ujeso Ukristi, a wu anung he 'uhwo 'utyan, Unim a kpe li le lì yi benunung. He ashina, kì yi faale ifung le u fel kpan li lè he ingywo Unim.
45005010	Nyong li ma yi bendi-linaa Unim a, gbe he lihwu Ujeso Ukristi a shi li li fel ikwun ha Unim. Bwo 'anaa-anaa i li fel ikwun ha Unim a, Ujeso angwu ù yi uwum u ba kpan li mbee akekel puu.
45005011	Ashin 'ife-ife a ye. Li yal gor he 'uhwo ashi Unim a shi ke li gbe ha Atyetyan Ujeso Ukristi, angwu a shi li li fel ikwun ha Unim.
45005012	Leěti undi ken angwu ù yi Adam a ma shi 'iban. He ashina 'iban 'i fel he igye anyin, ki be lè lihwu. Kitaa ana na lihwu li keb li fel gwu bendi puu likorye bendi puu be shi 'iban.
45005013	Ki nung nwongg le 'iban 'i ma fel hen he igye mà ukpong Unim u hà ke Umosis Iten. Ukpor he 'ipi uten ù yi ye, be bo 'iban fa undi ye.
45005014	Kpi kung lè he 'unyong ahwu Adam a shi 'iban kpamm be wu he 'unyong Umosis na lihwu li keb li fel gwu bendi puu, mà besuso bè yi lè abwo he abanale uten Unim ipel ha Adam ye or. Mà lì ndè ná Adam ù yi 'itaa ken ha undi angwu Unim a kyebb le u ba ba.
45005015	Bè yi lè atyetye. Adam a be lè 'iban, ukpor Ujeso Ukristi a be lè inung Unim. Bwo Adam a shi 'iban, lihwu li fel gwa bendi. Ukpor inung Unim i dyam gbe gyong. Undi ken angwu ù yi Ujeso Ukristi na a be lè inung Unim imen ana ke li 'uke.
45005016	Lifem 'iban Adam lì yi atyetye lè ha lifem inung Unim. He 'uhwo 'iban Adam 'imen ana, Unim a tang bendi puu ushe le be zī libi, ukpor mà na bendi be shi biban gbamm or, he 'uhwo inung Unim, be fel benunung he ashi ama.
45005017	He 'uhwo 'iban undi ken, lihwu li keb li fel gwa bendi he 'uhwo undi umen ken ana. Ukpor àshī undi angwu ken, Ujeso Ukristi, a shi 'i dyam gbe gyong. Bendi puu abe be kpe inung Unim 'uke, Unim a shi ābe be fel benunung he ashi ama, be ba kwa lè likpan angi lı ngyor igye, be be kwu besu gbe ha ufe, Ujeso Ukristi.
45005018	Li ndè le nya a na 'iban undi ken 'i be lè linim be ke bendi puu, kitaa 'imen na gbe he inung undi ken, bendi be hwaa lè he linim, be fel lè likpan 'unyong.
45005019	Le bwo undi ken a kpo utebb Unim, bendi puu be fel bendi-iban. Kitaa 'imen na le bwo undi angwu ken a ke Unim ife, a shi bendi be fel benunung he ashi Unim.
45005020	Unim a hà kung Iten ke Umosis, he ashina bendi bè ha fel sha biban gba gyong. Nya a na bendi be fel shi biban gbe gyong, Unim or u tyung inung ima lè beshi bema ha abe kangg.
45005021	Nya a na ikeb 'iban i be lè lihwu, na inung Unim ì yi lè ikeb le i sha li li fel benunung, li kwu lè likpan 'unyong angi lı ngyor igye kpamm gbe ha Atyetyan Ujeso Ukristi.
45006001	Ashin 'i hà ze le ana a? Lì ndo gye 'ushu shi 'iban le hè Unim ù gye 'ushu tyung inung ima lè beshi bema ha abel a?
45006002	Dia! Bwo li tang he abwo lè he 'iban mà, ki nya sha ná a, lı tem geb lè abwo tye há 'iban?
45006003	Ndè le má ngye le nyong be ma kib li he umbwo, li tyung le li ma gwaa 'uhwo-tyan ipel ha Ujeso Ukristi a? He ashina li hwō ipel ha ahe.
45006004	Nyong li ma gwaa 'uhwo-tyan ipel ha Ujeso Ukristi, li hwō ipel ha ahe, be ngi li ipel ha ahe, le hè nya a na Unim Atyetyan a ma wum Ujeso Ukristi lè he lihwu gbe he ikeb ikaandi ima, na bel or lı be kwu lè likpan lifufe.
45006005	Bel li gwaa 'uhwo-tyan ipel ha ahe he lihwu lima. He ashina, faale ifung li ba wum lè he lihwu utung ha ahe.
45006006	Li ngye le be ma maa gwu likpe lìtım lityan angi lı shi li lı shi likpe libibi bee he 'ikpakpaa ipel ha ahe, le hè udaa 'iban ù hwō gbangg, hè li lì tem kwu he abwo 'iban ye,
45006007	likorye undi angwu a hwō a mbee lè abwo lè he 'iban.
45006008	Li bong le nya a na li hwō ipel ha Ujeso Ukristi na lı be kwu bewum ipel ha ahe titi.
45006009	Li ngye le Ujeso Ukristi a ma wum lè he lihwu, ù tem hwa ye. Lihwu lì tem yi lè ikeb le li gwa he ye.
45006010	Nyong a hwō, kiban 'ì tem yi lè ikeb angi 'ı shi-e 'iwom ye, a kung likpan lima fe Unim he 'ubwo.
45006011	Men or titi mà well le nyong ma hwō ipel ha Ujeso Ukristi, ma mbee lè abwo lè he 'iban mà. Há 'unyong 'umen ana ma kung likpan līmen fe Unim he 'ubwo gbe ha Ujeso Ukristi.
45006012	He atan-lengi anwun, mà ndè le ma bong 'iban 'ì kpe men ityuu ye, teng 'i nyii amen fa abwo he ashele bigyor bibibi. Mà well le inyiahwo īmen, baa ı hwō.
45006013	Mà ndè le ma kung ligwo līmen ken or keb ke he 'ibibi ashele ye. Mà keb āngi ke Unim hwan, bwo mà yi ná bendi abe be hwō, be tem wum nà. Mà kung ligwo līmen liyang-yang shi 'inunung.
45006014	Kì yi le 'iban 'ì kpe men ityuu ye, likorye mà tem kaa le hè men mà kwu benunung gbe he andorale Iten a ye, ukpor ma fel benunung gbe he inung Unim a.
45006015	Ashin 'i hà ze le ana a? Ki nya ze le lì ndo fel shi 'iban zii le bwo lı fel benunung gbe he inung Unim a, gbe he Iten a ye a? Dia!
45006016	Má ngye dangg le gbe undi a keb 'uhwo-ma fel ufee undi le hè-e ù ke-e ife, ashin 'i ze le a fel ufee undi umen angwu u ke-e ife ana a. Ù hà ndo kwa ufee 'iban, u kwu ufee Unim nya 'ugbe ken ye. Gbe ù yi ufee 'iban a, lifem áshi lì yi lihwu. Ukpor gbe ù yi ufee he akele Unim ife a, lifem áshi lì yi le Unim u kpa he le ù yi ununung.
45006017	Ipee ì kwu ke Unim, likorye leěti ma ma yi ifee 'iban, ukpor 'anaa-anaa i ma ke ife lè lityam līmen puu he biwom abi li hwua amen.
45006018	Nyong ma mbee lè abwo lè he 'iban, ma fel ifee Unim hè men mà shi 'inunung.
45006019	Mi kung biwom igye anyin paa tyung amen le hè 'ì nung amen nwongg a, likorye ná bendigye, biwom bi shwie nung amen ye. Leěti ma maa keb inyiahwo īmen puu ka 'iban lè 'ibibi le hè men mà shi bibibi gye 'ushu. Kanaa-anaa i ufe, mà ndè le ma keb 'uhwo-men puu ke he 'inunung ashele le hè men mà kwu bendi Unim a 'igyang-igyang.
45006020	Leěti nyong ma ma yi ifee 'iban, ma ma yi lè abwo he 'inunung ashele ye.
45006021	Bibibi abi bi fel amen ishwia-ishwia 'unyin i, kibang 'i ma yi lifem līmen nyong ma maa shi ābi? Lifem ábi lì yi lihwu a.
45006022	Ukpor 'anaa-anaa i ma mbee lè abwo lè he 'iban, ma fel ifee Unim a. Lifem ashina lì yi le ma fel bendi Unim a 'igyang-igyang. He ashin, he umbee-likel ma be kwu lè likpan angi lı ngyor igye kpamm.
45006023	Lifem 'iban lì yi lihwu, ukpor 'uke Unim 'ù yi likpan akwele ngyor igye kpamm gbe he agwaale ipel ha Atyetyan Ujeso Ukristi.
45007001	Bebuye, mi kong ha amen ná bendi abe be ngye gbe lè uten a. Faale atyangale men ma ngye le uten u kee-kee bua undi nyong ù yi uwum a.
45007002	Hà iten libee ife? Uten a bua ungingye le ù tyang ukyema ye, lè 'igbe ná ukyema ù yi uwum. Ukpor gbe ukyema a hwō, ù ha fel porr lè he uten angwu a de le ù tyang ukyema ye ana.
45007003	Ashin 'i ze le, gbe a tyang ukyema nya gye lè bee lè ungikye ususo, hà u tan akpela a. Ukpor gbe ukyema a hwō, ù ha fel porr lè he uten angwu a bua he ana. Gbe a fel gye libee, hà a tem tan akpela a ye.
45007004	Bebuye, kì yi 'itaa ken ke men or titi. Iten Umosis i tem bua amen ye, likorye ma ma hwō ipel ha Ujeso Ukristi. Kanaa-anaa i ma fel ke Ujeso Ukristi angwu Unim a wum lè he lihwu, le hè li bel puu lì shi aki anunung ke Unim.
45007005	Leěti mà ukpong li hà ngye Unim, Iten Umosis i maa wum bigyor bibibi abi bì yi ha abel, bi shi li li shi bibibi abi bı be lè lihwu gwu li.
45007006	Ukpor 'anaa-anaa i, li fel porr lè he Iten Umosis angi leěti i ma bua li fe he lifee, li tem kaa le lî pwom Unim gbe he andorale Iten angi be fee fe he 'ushia ana a ye, ukpor lì fel pwom he he 'ukwo 'ufufe gbe ha Ukatia Kunyong Unim hwan.
45007007	Ashin 'i hà ze le ana a? Ki nya ze le Iten Umosis ì yi ibibi â? Dia! Ukpor, kì be kwu le Iten ana i be ye, hang mi ngye 'iban ye. Uten a de le: "Bell 'iwom undi ye." Kì be kwu le uten ù kong ná ye, hang mi ngye úbéll ye.
45007008	Ukpor he 'uhwo uten umen ana, kiban 'i ndè libwo shi-m mi fel bell mbee bishishi biwom puu. Kì be kwu lè uten a ye, hang 'iban 'ì yi lè ikeb ye.
45007009	Ki ma yi lè 'unyong 'ususo ahwu mi ma ngye uten ye. Ukpor nyong mi be ngye uten Unim, kigyor 'iban ashele 'i wum, mi hwō.
45007010	Unim a ma ke Iten le hè bendi bè kpan a, ukpor i fel be lè lihwu a gwu-m mi.
45007011	Gbe he uten umen ana, kiban 'i ndè libwo lam mi fe abwo he 'ibibi ashele, ki tan lè lihwu gwu-m.
45007012	He ashin, ki nung nwongg le Iten Umosis i be lè ha Unim a, uten uyang-yang ù yi gelalala, u shi kpa-kpa, u shi lè ukpell ke bendi.
45007013	Fe ashin 'i ze le 'iwom 'imen ashi 'i ngbebb i na 'i be lè lihwu gwu-m a? Dia! Iten na i be lè lihwu ye, kiban a. Gbe he Iten inunung anyina na 'iban 'i be lè lihwu gwu-m hè 'ì tyung gboo ashi 'i ze le 'iban. He ashin, gbe he uten Unim 'i nung nwongg le 'iban 'i ban ná afong-afong.
45007014	Li ngye le Iten ana i be lè ha Unim a, ukpor mi ufe mì yi undigye a, mi shi ufee 'iban.
45007015	Biwom abi mi-gyang mı shi or bì nem nung mi ye, likorye mi sha binunung abi mi kee le mi sha a ye, mi bel sha bibibi abi mi kee ye a.
45007016	Bwo mi kee le mi sha bibibi abi mı shi i a ye, ashin 'i tyung le mi bong le Iten ana i ngbebb a.
45007017	Ashin 'i ze le mi-gyang na mi fe ukaa shi bibibi bimen ana ye, kiban ashi 'ì yi ha ami lityam na 'ı shi-m mı shi ābi.
45007018	Mi ufe ná undigye, mi ngye le 'ì yi lè 'inunung ha ami lityam ye. Mi sha ugim ufe le mî shi ashi 'ì yi 'inunung, ukpor mì yi lè ikeb angi mı shi āshi ye.
45007019	Mi sha 'inunung ashi mi kee a ye, mi tem bel sha 'ibibi ashi mi kee ye a.
45007020	Bwo mı shi 'ibibi ashi mi kee ye a, ashin 'i tyung le mi-gyang na mı shi ye, kiban àshī.
45007021	He ashin, mi ndè shi 'i fel a ná uten a le 'unyong 'uyang-yang mı kee le mi sha 'inunung, kiban 'i bong mi ye.
45007022	Ha ami unwaa lityam, Iten Unim i nyin mi kangg.
45007023	Ukpor mi ndè ha ami inyiahwo, kiwom 'isuso 'i ndo 'ukye ha ashi ugim ugi a ngye le 'i ngbebb. Kiban ashi 'ì yi ha ami lityam a, kife na 'ı shi-m mì yi ufee 'iban.
45007024	He ugim ugi ufe, mi ka Iten Unim ife, ukpor bwo mì yi undigye a, mi ka iten 'iban ife. Mi nim 'i mbee! Ayang ù nya kpan mi lè he 'ukwo ahwu 'u be lè lihwu? Ipee ì kwu ke Unim! Ufe na u kpan bendi gbe ha Ujeso Ukristi Atyetyan.
45008001	He ashina, bendi abe be gwaa 'uhwo-bell ipel ha Ujeso Ukristi, kì tem yi lè linim ke be ye,
45008002	likorye ikeb Ukatia Kunyong Unim angwu a be lè likpan gbe ha Ujeso Ukristi, a fem kung li lè he abwo 'iban lè lihwu.
45008003	Iten i ma yi lè ikeb le i kpan li ye, likorye bel bendigye li ma yi lè ikeb angi lı ndor āngi ye. Ukpor Unim a shi ashi Iten ana i maa shi mbeè ye. A shi āshi gbe he asomale Unwaa-ma angwu be hwan ná bel abe lı shi 'iban i. Unwaa-ma umen i a mbee lè ikeb 'iban ashi 'ì yi ha abel.
45008004	Unim a shi ashin le lî fel benunung ná Iten i kee li le lì kwu. Li kwa ná gbe lì mā ma tan ná Ukatia Kunyong Unim u teng li a, li tan ná bigyor agwo atyan bı teng li a ye.
45008005	Bendi abe be tan ná bigyor agwo abell bı teng ābe a, be kee-kee gim ná be shi nyin 'uhwo-bell ufe-ufe a. Ukpor bendi abe be tan ná Ukatia Kunyong Unim u teng ābe a, be kee-kee gim ná be shi ashi Ukatia Kunyong Unim a kee a.
45008006	Bendi abe be kung igim ibell ndor he bigyor agwo abell a, be tan lè lihwu gwa 'uhwo-bell. Ukpor bendi abe be kung igim ibell ndor ha Ukatia Kunyong Unim a, be kwa lè likpan lè ikwun ngyor igye kpamm.
45008007	Undi angwu u tan ná bigyor agwo ama bı teng he a, u kwa undi-linaa Unim a, likorye u ka Iten Unim ife ye. Ù hà ndo kwa lè ikeb ka āngi ife ye.
45008008	Kigyang-igyang, bendi abe be tan ná bigyor agwo abell bı teng ābe a, bè hà ndo sha nyin Unim ye.
45008009	Ukpor men ufe, gbe 'ì yi le Ukatia Kunyong Unim ù yi ha amen atyam 'igyang, ma tan ná bigyor agwo āmen bı teng amen a ye, ma tan ná Ukatia Kunyong Unim u teng amen a. Undi uyang-yang angwu ù yi lè Ukatia Kunyong Ukristi ha ahe lityam ye, hà ù yi ke Ujeso Ukristi a ye.
45008010	Gbe Ujeso Ukristi ù yi ha amen atyam a, mà na inyiahwo īmen ı be hwō he 'uhwo 'iban or, Ukatia Kunyong Unim u ba ka amen likpan 'unyong likorye Ujeso a shi amen ma fel benunung he ashi Unim.
45008011	Unim angwu a wum Ujeso lè he lihwu, gbe Ukatia Kunyong uma ù yi ha atyam āmen, hà 'i nung nwongg le ufe angwu a wum Ujeso Ukristi lè he lihwu u ba wum amen or titi lè he lihwu gba he ikeb Ukatia Kunyong uma umen angwu ù yi ha amen ana.
45008012	Bebuye, he ashin, kì yi kpe-kpe le lì bong bigyor agwo bì teng li ye.
45008013	Gbe ma bong bigyor agwo bi teng amen, hà ma hwa. Ukpor gbe ma kung ikeb Ukatia Kunyong Unim gwu bigyor agwo, ma kwa lè likpan ligyang angyell.
45008014	Bendi puu abe Ukatia Kunyong Unim u teng ābe, bè yi bebwaa Unim a.
45008015	Ukatia Kunyong Unim angwu ma kpē, a shi amen lifee a, ngwu ù shi amen le mà fel he 'ushell a ye. A shi amen ma fel bebwaa Unim a. Ufe na u shi li lı ko Unim le: "Ada, Adida."
45008016	Kitaa ana na Ukatia Kunyong Unim u de li he atyam atyan le lì yi bebwaa Unim a 'igyang-igyang.
45008017	Bwo lì yi bebwaa-ma a, bel or li ba kpa àbi a kam ndor bendi bema. Bel lè Ujeso Ukristi li ba kpa àbi a kam ndor he, likorye gbe li bong kpē 'ingie utung ha ahe, hà li ba kwa he ífém utung ha ahe.
45008018	Mi ngye dangg le bingie abi lı kpē 'anaa-anaa i bi kpee ìfém angi Unim u be ke li ye.
45008019	Biwom puu abi Unim a shi he igye anyin bi fel ngib lityam a kwa nyong 'unyong ahwu Unim u be tyung ìfém bebwaa-ma he igye gboo.
45008020	Biwom abi Unim a shi bi fel faale lifem. Bife-gyang na bi kee le bi kwa faale lifem ye, ukpor Unim na a de le bì kwu ná. Unim a shi ugim ndor fel kwu u nyong 'unyong ahwu u pell biwom puu abi a shi tyang abwo lè he ushang ubibi, le hè bi bì tem ban ye. Bi ba fel porr, Unim u fem ābi ná u fem bebwaa-ma.
45008022	Li ngye le kpamm be wu 'unyin i, biwom abi Unim a shi bi kpa 'ingie lè lishi andorale ná ungingye angwu u shi uzwaa nà.
45008023	Biwom abi bi teng iteng abi Unim a shi bife-bife na bı kpe 'ingie ye, ukpor bel-agyang abe a ke li Ukatia Kunyong uma ná ukpi-ikwu 'uke 'uma or lì yi lè 'ibebebb he lityam nyin i ná li kwu lı nyong le ù tyung gboo le lì yi bebwaa-ma a. Li mbee kwu lı nyong 'unyong ahwu u be kpan inyiahwo ityan lè he lihwu i.
45008024	Bel abe li fel lè likpan 'unyong mà, li fel lè lishi andorale he biwom abin. Gbe li kpē 'iwom mà, lì tem ndor lishi a le lî kwu lè shi ye. Ki nya sha ná a, undi u mbee ndor lishi 'iwom ashi a fel lè shi?
45008025	Ukpor bwo li ndor lishi 'iwom ashi li wa fel lè shi ye a, li ngib lityam kwa nyong āshi.
45008026	Kitaa 'imen na Ukatia Kunyong Unim or u kpell li likorye lì yi kang-kang he 'ukwo Unim ye. Li ngye ná lì kong ha Unim ná hang 'ì yi le lì kong or ye. Ukpor Ukatia Kunyong Unim u kong ha Unim he 'uhwo 'utyan, u kong igie angi undigye u kong mbee ye.
45008027	Unim angwu a ngye àtyám atyan, a mbee ngye ugim Ukatia Kunyong uma. Ukatia Kunyong Unim u kong ha Unim ka bendi Unim, nya a na Unim ugyang a kee a.
45008028	Li ngye le 'iwom 'iyang-yang ashi 'ı shi, Unim u sha āshi 'i ba lè 'inunung ka bendi abe 'i nyin abe lè he, abe a ko le bè shi ashi a kee.
45008029	Bendi abe Unim a ma gia le bè kwu bema, a kam ndor or mà le be ba kwa ná Unwaa-ma, le hè Unwaa-ma ana ù kwu ukpi-ikwu unwaa he liwu bebwende gbamm.
45008030	Abe a shi ābe be fel ta-ta ke-e, u ko ābe le be fel bema. Abe a ko ābe le be fel bema, u shi ābe be fel betaa-betaa he ashi ama. Abe a shi ābe be fěl he betaa-betaa, u shi ābe be kwu he ifem utung ha ahe.
45008031	Kibang 'i teng le lì kong? Gbe Unim ù yi li he item, ki gbeě li lè angwu u tel li ye.
45008032	Unim a nyim li Unwaa-ma ye, a kung he ke li puu. He ashin, faale ifung u ka li biwom puu 'uke.
45008033	Ayang ù nya tyung li bel bendi abe Unim a gia kung 'ubwo he 'iban? Unim ugyang na a de le lì yi-e betaa-betaa gelalala.
45008034	Ayang ù nya de le li zī libi? Kì yi Ujeso Ukristi a ye! A hwō ke li, Unim a wum he lè he lihwu, kanaa-anaa i ù yi kwu he 'ubwo lizen Unim, u kya fa Unim he 'uhwo 'utyan.
45008035	Kibang 'ì nya tang li he abwo lè ha Ujeso Ukristi angwu 'i nyin he lè bel? Mà 'ì kwu ugilale or, ki kwu 'ingie or, be teb lè bel or, li kwu itung or, li kwu uten-ibong or, li kwu he begyong or, ki kwu lihwu or, abin puu, kì yi lè ashi 'ì tang li he abwo lè he benyin Ujeso Ukristi ye a kpamm!
45008036	Kì yi nya a na be fee he 'ushia Unim a le: "He 'uhwo 'ugang, wo Unim, na be gwu li mbee 'unyong puu. Be kung li ná ìtiā angi be lè gwu nà."
45008037	Ukpor he biwom abin puu, bel li hwò mbee akekel puu gbe ha Ujeso Ukristi angwu 'i nyin he lè bel.
45008038	Mi ngye dangg le 'ì yi lè ashi 'ì tang li he abwo lè he benyin Ujeso Ukristi ye. Mà likpan or, mà lihwu or, mà idengell Unim or, mà biwom bisuso abi bì yi lè ikeb he lifung-atabe or, mà biwom abi 'anaa-anaa i or, mà abi lè he 'ushu or,
45008039	mà abi he lifung-atabe or, mà abi he 'usu behwu or, kì yi lè ashi 'ì yi lè ikeb le 'i tang li he abwo lè he benyin abe Unim ù yi lè be ha abel gbe ha Atyetyan Ujeso Ukristi ye a kpamm.
45009001	Igie angi mi ndo kong i, mì yi ke Ujeso Ukristi a, mi kong 'igyang a, mi bà uman a ye. Ugim ugi a naa mi ushada, Ukatia Kunyong Unim u tyung le 'ì yi ná.
45009002	Lityam ligi li sho lè 'imbwee lè 'utor ahwu 'u tor mi ishu or, kusu or,
45009003	gbe lè bendi begi, Izwell. Gbe 'ì nya kpell ābe, hang mi kong ha Unim bii he le ù ke ushang ubibi fe-m mi hwan, u tang mi he abwo lè ha Ujeso Ukristi.
45009004	Bè yi bendi Izwell a, Unim a waa kung ābe le bè kwu bebwaa-ma, u kung ìfém ima tyung ābe, u kong ndor ha abe, u ke be Iten ima, u tyung ābe 'ukwo 'ugyang ahwu be fe-e, u ke be íkyébb.
45009005	Be shi igia betietyan a abe gbel. Umizaya ugyang, undi angwu a hwan he, ù yi 'ubong 'ubell 'ugyang a. Ufe angwu ù yi Unim angwu a hwò puu, ipee ì kwu ke-e ngyor igye kpamm. Kì ngyor ná li kong.
45009006	Mà na bendi Ijuus be gyo Unim ye or, ashin 'i ze le Unim a ndor úkyébb uma ye a ye. Bendi Izwell puu na bè yi igia ima igyang-igyang, ngwu igia Ebraham or, puu na ì yi igia ima igyang angyell a ye. Unim a ma de Ebraham le: "Igia unwaa-gang Azik na ı be kwu igia igang igyang angyell."
45009008	Ashin 'i ze le, bebwaa abe be ma hwan he úkyébb Unim na bè yi bebwaa Unim, abe be hwan faale úkyébb Unim a ye.
45009009	Nyong Unim a ma ke Ebraham úkyébb, a ma kong igie anyin: "Ùzé 'igbe ashin mi ba tem ba ka ungye-gang Usara unwaa-ngikye."
45009010	Ashin 'ife-ife a ye. Uribeka ungye Azik a ma shi lizam, hwan begbe. Ātyām begbe ana na ù yi Azik.
45009011	Nyong be ma wa hwan ābe or, ngwu bè shi 'iwom or mà ye, mà 'ibibi or, ngwu 'inunung or ye, Unim a ma de Uribeka le: "Angwu gbel u ba kwa he 'ubwo angwu 'isun a." Ashin 'i tyung le Unim ugyang u gia ugia he ugim uma, ki gbe kpee àshi bendi be shi ye.
45009013	Kì yi nya a na be fee he 'ushia Unim a le: "Mi gia kung Ujekob, ukpor mi swan Isor."
45009014	Ashin 'i ze le Unim ù yi ubibi â? Kpaa ye!
45009015	Leěti a ma de Umosis le: "Mi kwa lè inung lè beshi ha undi angwu mi-gyang mi kee."
45009016	Ashin 'i tyung le ūgia angwu Unim u gia a gbe kpee igim bendigye or, ngwu aki abell or ye, u kee-kee ba lè he beshi bema a.
45009017	Be fee he 'ushia Unim le Unim a ma de Ufero, Usu Igyept le: "Mi kwa-a 'usu le mî kung-a shi 'asu 'agi 'à fem mbee igye puu a."
45009018	Ki nung nwongg le Unim a tyung beshi ha undi nyong ufe a kee, u shi undi u teb lityam nyong ufe a kee.
45009019	Pisoye undi-iso u bii mi le: "Gbe Unim u gia bendi 'itaa a kee a, kibang a, Unim ù ha ben bendi he ashi be shi, bwo 'itaa Unim a shi undi le ù kwu na u kwu?"
45009020	Udim-gi, ayang ù yi-a wo angwu wo mbe lityam bii Unim 'ibibi? Kiki 'i nya bii undi angwu a mbe shī le: "Ki shi ná a, wo mbe-m 'itaa i?" a?
45009021	Undi angwu u mbe biki ù yi lè ikeb le u mba biki bifee lè he ūbībī limbe ken. U mba ashi ken 'i kwa ka 'unyong 'ipam, u mbe ashell 'i kwu àshi ke liti liyang-yang.
45009022	Kì yi 'itaa ken ha Unim. Mà na Unim a kee le ù tyung ingywo ima ha abe be waa ndor linim hè be bè ndè ikeb ima or, ù so-i ngib lityam a ndor ābe.
45009023	U ngib lityam le he-e ù tyung inung ikaandi ima ha bendi abe ù yi lè beshi ha abe, abe a kam sa-sa ndor le bè kwu he ifem ima a.
45009024	Bel na lì yi bendi bemen abe a gia le bè kwu bema i. A gia li lè he bendi Ijuus ufe-ufe a ye, a gia bendi lè he abong angi a teng or titi.
45009025	He 'ushia Uhozaya, be fee le Unim a de le: "Bendi abe leěti be ma yi bendi begi a ye, mi ba ko ābe le, 'Bendi begi.' Kubong ahwu leěti 'i ma nyin mi lè hwu ye, mi fel ko ābe le, 'Kùnyin-mi.'
45009026	Bendi he 'iteng ashi mi ma de be le, 'Mà yi bendi begi a ye,' bendi bemen ana na be be de be le, 'Mà yi bebwaa Unim angwu ù yi uwum a.' "
45009027	Azaya angwu a maa tye ugie 'isom Unim a ma kong gbe lè bendi Izwell le: "Mà na bendi Izwell be go 'ugii ná ayia lishor or, bendi zangg na be teng.
45009028	Unim ù tem ban 'unyong ye, u ndo tang ushe igye puu a."
45009029	Azaya a ma mbee kong le: "Kì be kwu le Unim ikeb puu ù be teng ubu utyan zangg or ndor ye, hang li mbee kò lishi ná 'ubong Usodem lè Ugomora."
45009030	Ashin 'i hà ze le ana a? Kì yi le bendi abe bè yi Ijuus a ye, abe be maa bè kaa ikaa or le hè be bè kwu benunung ye, Unim a kpe be le bè yi benunung likorye be bong ha Ujeso Ukristi.
45009031	Ukpor bendi Izwell abe be maa kaa ndor Iten Umosis le hè be bè kwu benunung, be ma ndor Iten imen ana mbeè ye.
45009032	Kibang a, be ma fel benunung ye? Be ma fel benunung ye, likorye be maa kaa le hè be bè kwu benunung gbe he andorale Iten a, gbe he abongale ha Ujeso Ukristi a ye. Be ma gbaa limbu he 'ukor ahwu undi-iso a fee gbe lè hwu he 'ushia Unim le Unim a de le: "Ndè, mi beb 'ukor he Uzayon ahwu 'u shi bendi be gbaa mbu. Ukpor undi uyang-yang angwu a bong ha ufe angwu ù yi 'ukor 'umen ana, u lam he ye."
45010001	Bebuye, mì yi lè 'igyor he lityam kangg le bendi begi, Izwell, bè kwu lè likpan 'unyong. Mi kong ha Unim le ù kpan ābe.
45010002	Mi ngye le 'i nyin ābe lè Unim 'igyang-igyang, ukpor 'igyang 'i nung ābe ye.
45010003	Kukwo ahwu Unim u shi bendi be fel benunung he ashi ama, 'u nung ābe ye. Ukpor be kaa lè 'uhwo-bell le hè be bè fel benunung he ashi Unim. He ashin be swan le be keb 'uhwo-bell ka Unim he-e ù shi ābe bè fel benunung ye.
45010004	Bwo 'ì yi le Ujeso Ukristi a be mbeè shi ashi 'i ma yi le hang Iten ana ì shi, le hè undi uyang-yang angwu a bong ha ahe ù fel ununung he ashi Unim.
45010005	Leěti Umosis a ma fee gbe lè 'ukwo ahwu undi u fel ununung he ashi Unim gbe he andorale Iten. A fee le: "Gbe undi a ndor Iten puu u kwa lè likpan."
45010006	Ukpor be fee he 'ushia Unim gbe lè 'ukwo ahwu undi u fel ununung he ashi Unim gbe he abongale le: "Shī bii 'uhwo-gang 'ibibi ashin ye. 'Ayang ù nya mbo gye he 'usi lifung-atabe?' " (Ashin 'i ze le be fel gim le 'ì yi kpe-kpe le undi ù gye he lifung-atabe le he-e ù lè be lè Ujeso Ukristi he itang.)
45010007	Be mbee fee le: "Shī bii 'uhwo-gang 'ibibi ashin ye. 'Ayang ù nya shul gye he 'usu behwu?' " (Ashin 'i ze le, be fel gim le 'ì yi kpe-kpe le undi ù shul gye he 'usu behwu le he-e ù wum Ujeso Ukristi lè he lihwu.)
45010008	Ashi be fee he 'ushia Unim na 'ì yi le: "Kisom Unim 'i fel kpee-kpee ha amen. Kife na bendi be kong gbe lè shi, be gim gbe lè shi he atyam abell." Kisom 'imen i 'ì yi 'isom gbe lè abongale ashi lı bun a.
45010009	Gbe wo buu ungwu ugang kong gboo le Ujeso ù yi Atyetyan a, wo bong lityam ken le Unim a wum he lè he lihwu, wo kwa lè likpan 'unyong.
45010010	Gbe undi a bong ha Ujeso Ukristi lityam ken, Unim u kpa he le ù yi ununung. Gbe undi a buu ungwu uma kong gboo le Ujeso ù yi Atyetyan a, u kwa lè likpan 'unyong.
45010011	Be fee he 'ushia Unim le: "Undi uyang-yang angwu a bong ha ahe, u lam he ye."
45010012	Ashin 'ì yi ke undi uyang-yang, mà ù yi Ijuus a or, mà ù yi Ijuus a ye or. Unim a ken ù yi Atyabell puu 'itaa ken. Bendi puu abe be bii he ukpell, u ka ābe 'ukwun kyoo.
45010013	Kì yi nya a na be fee he 'ushia Unim a le: "Undi uyang-yang angwu a bii Atyetyan ukpell, u kwa lè likpan 'unyong."
45010014	Ki nya sha ná a, bendi be bii Atyetyan Ujeso Ukristi ukpell gbe be wa bong ha ahe ye? Ki nya sha ná a, be bong ha ahe gbe be wa gyo gbe lè he ye? Ki nya sha ná a, be gyo gbe lè he faale afaale undi a lè bun de be?
45010015	Ki nya sha ná a, undi u lè bun de be faale angwu a som he? Kì yi nya a na be fee he 'ushia Unim a le: "Abele unwaa-isom a ngbebb he ashi bendi abe be kpē 'isom 'inunung."
45010016	Ukpor undi uyang-yang angwu a gyo 'isom 'inunung na a kpē shi ye. Azaya angwu u tye ugie 'isom Unim a de le: "Atyetyan, nyong 'ì yi i, ayang a hà kpē ashi li bun?"
45010017	Ki nung nwongg le bebwaa-isom be bun 'isom gba lè Ujeso Ukristi, mà ukpong bendi be hà gyo āshi. Bendi be gyo 'isom ana, mà ukpong be hà bong ha ahe.
45010018	Mi-i bii le, kì nya yi 'igyang a le bendi Izwell be wa gyo 'isom 'inunung ye a? Dia, be gyo. Kì yi nya a na be ma fee he 'ushia Unim a le: "Kisom ashi bebwaa-isom bema be bun 'i gye mbee ugugem uyang-yang puu he igye i."
45010019	Mi mbee bii le, kì nya yi 'igyang a le 'isom 'imen i 'í nya nung bendi Izwell ye a? Ki nung ābe. Ukpi-ikwu mî kung igie Umosis fan 'ibibi. Umosis a kong le Unim a de le: "Mi Unim, mi ka bendi abe bè yi he 'ukpo ye 'ukwun, le hè 'ì ban amen he atyam. Mi mbee ka bendi abe bè yi kpel-ye 'ukwun, le hè men nà ngywo."
45010020	Azaya or titi a kong gboo faale 'ushell le Unim a de le: "Mi fem 'uhwo-gi tyung bendi abe be maa shun mi ye. Abe be maa shun mi ye, be nde-m."
45010021	Ukpor Azaya a kong gbe lè bendi Izwell le Unim a de le: "Kung leèti kpamm gye 'usu, mi ndaa abwo le mî kpe bendi begi fe he 'uhwo, ukpor be kwom 'utyung, be swan le be gyo mi ye."
45011001	Mî mbee bii 'ibibi 'isuso. Unim a nya zob bendi bema gbang-gbang a? Kpaa ye! Mi-gyang ufe, mì yi undi Izwell a, mi be ubu lè ha atyetyan Ebraham a, mi shi 'ikwu-lihwan Ubenjamen a.
45011002	Unim a zob bendi bema ye, a waa kung ābe kung lè há linde a. Ma naa lityam ashi be fee he 'ushia Unim gbe lè Ilaja a? Be fee le he 'unyong ken a maa kya da Unim gba lè bendi Izwell.
45011003	A de Unim le: "Atyetyan, bendi aben be gwu bendi abe be tye ugie 'isom 'igang, be gyebb 'imbe ashi be shang-a. Mi ututeb na mi fel teng angwu mı fa-a, be tan kee mi le hè be bè gwu."
45011004	Unim a ma hà fan he le ana? A ma fan he le: "Mi kam bengikye ndor 'uhwo-gi abe be wa fe ukem ukaandi angwu be ko le Ubal ye. Bè yi bengikye asi lihwo 'ugbe adyong he biteng bidyong-ifee."
45011005	Kitaa 'imen na 'ì yi 'unyin i, ki gia teng lè bendi Izwell zangg abe Unim a gia kung gbe he inung ima lè beshi bema.
45011006	Bwo Unim a gia kung ābe gbe he beshi bema lè inung ima a, ashin 'i ze le a gia ābe gbe he ashi befe be shi a ye. Ù be gia ābe gbe he ashi be shi a, hang inung ima imen i ì yi inung igyang a ye.
45011007	Lì hà de le ana? Bendi Izwell be ndè ashi be maa kee ye. Inwaa bendi zangg bemen abe Unim a gia na be nde shī. Unim a shi abe be teng iteng be kwom 'utyung.
45011008	Kì yi nya a na be fee he 'ushia Unim a le: "Unim a shi ābe be fel faale ugim lè lityam. A shi ābe be fel ná bendi abe be hwuà àshi, be kwom 'utyung kpamm be ná 'unyin i."
45011009	Udebid or titi a kong le: "Unim ù shi ābe bè mbu he bikpam nyong be shi bipam, bè mbu, Unim ù ke be 'ingie he ashi be shi.
45011010	Atong-shi à hwua hè be bè tem ndè ye, ù so ābe bengbebb abe be keb ābe ugang ngyor igye kpamm ngyor igye kpamm."
45011011	Mi mbee bii le, ashin 'i ze le bendi Izwell be mbu le hè be bè tem bo 'inaa ye a? Dia! Le bwo bendi Izwell be shi 'iban, Unim a buu 'ukwo ke bendi abe be teng le bè kwu lè likpan 'unyong, hè 'ì shi bendi Izwell bè kee likpan limen i.
45011012	Bwo 'iban 'ibell 'i be lè 'inunung ke bendi abe be teng he igye anyin, umbeb ubell u be lè 'inunung ke bendi abe bè yi Ijuus a ye, nyong bendi Izwell puu be be ke Unim ife, ná Unim u be ke bendi 'ukwun 'ù go lè kwom?
45011013	Men abe mà yi Ijuus a ye, na mi ndo kong ha amen i. Mì yi unwaa-isom Ujeso Ukristi angwu Unim a som le mì bun 'isom de men, mi kung aki anyin le à yi he 'ukpo kangg.
45011014	Pisoye mi sha bendi begi, Izwell, be fel he ubell abellale le hè be bè fel lè likpan 'unyong.
45011015	Nyong Unim a ma zob bendi Izwell, ashina 'i ma shi 'ukwo ke bendi abe be teng puu he igye i be fel ikwun ha Unim. Ná 'ı be kwu nyong Unim u be tem kpe be le be fel bema a? Ki ba kwa a ná bendi be hwō tem wum a.
45011016	Gbe undi a te lè ūhwaā 'iwom lè ha ahe utia lè ke Unim, ashin 'i ze le ashi 'i teng puu or 'ì yi ashi Unim a. Gbe idaa ukwan 'ì yi angi Unim a, hà ibubu or ì yi angi Unim a.
45011017	Kì yi lè ùkwán angwu be ko le olif. Be ma già ibubu ima kpi tang wu lè hell, be be lè ibubu bífee ukwan umen ana lè he libeb, be tim gwaa nya le hè ngi ì kpan. Men abe mà yi Ijuus a ye na mà yi ná ibubu bífee ukwan angi be tim gwaa ana, men ma fel kpa 'ukwun lè he idaa ukwan ugyang.
45011018	Bwo ashin 'ì yi 'itel i a, mà ndè le ma kong bia abe bè yi ná ibubu igyang angi be kpi tang ana ye. Kibang a, ma dim? Men na ma kwu idaa naa ye, idaa na ı kwu amen naa.
45011019	Pisoye ma da le bè kpi tang ibubu imen ana wu lè hell, le hè be bè bé lè men tim gwaa nya a.
45011020	Kì yi ná 'igyang. Be kpi tang ibubu imen ana angi ì yi bendi Izwell, likorye be bong ha Ujeso Ukristi ye a. Men ufe, be tim amen gwaa nya ukwan likorye ma bong ha Ujeso Ukristi a. He ashin, mà kwu lè idim ye, mà kwu lè 'ushell hwan.
45011021	Bendi Izwell bè yi a ná ibubu ukwan ugyang a. Gbe Unim a ma bia ābe, men ma gim le u ba tyang amen, gbe ma tem bong ha Ujeso Ukristi ye a?
45011022	Ashin 'i tyung li ná Unim a ngbebb inung, u shi ukaa-ukaa. Ù yi ukaa-ukaa ha bendi abe be tyang 'ukwo 'uma; u ngbebb inung ha amen, gbe ma gye 'ushu ngyor kwu he 'ukwo 'uma. Ukpor gbe ná a ye, u kpya tang amen or titi.
45011023	Bendi Izwell or titi, gbe be tyang abwo lè 'utyung akwomale, tem bong ha Ujeso Ukristi, Unim u tem lè be tim gwaa nya he ukwan he 'ipi be ma yi, likorye ù yi lè ikeb angi u shi ná.
45011024	Men abe mà yi Ijuus a ye, mà yi ná ibubu bífee ukwan, lī ndè le Unim ù yi lè ikeb angi a tang amen lè há be tim gwaa he ukwan ugyang. He ashin li ngye dangg le ù yi lè ikeb angi u tem lè bendi Izwell abe bè yi ná ibubu ukwan umen ana ugyang be tim gwaa nya kaa ye.
45011025	Bebuye, mi kee le likong likaandi angi Unim a fem tyung he igye gboo nyin lì nung amen nwongg, teng ma sha gim le ma ngye mbee biwom puu. Likong angi há lì yi le bendi Izwell be kwom 'utyung ngyor igye kpamm a ye. Unim a gia abe be teb lityam le bè kwom 'utyung kpamm bendi abe bè yi Ijuus a ye, abe 'ì yi le bè kwu lè likpan, be gbe sho 'ugii.
45011026	Kitaa i na bendi Izwell puu be be kwu lè likpan 'unyong nya a na be fee he 'ushia Unim. Be fee le: "Undi-likpan u ba ba lè he Uzayon, u ba mbee lè 'ibibi puu lè ha igia Ujekob.
45011027	Ashin na mi kong ndor le mi ba sha ka ābe, nyong mi mbee lè biban bibell."
45011028	Bendi Izwell be fel bendi-linaa Unim a, likorye be swan le be kpa 'isom 'inunung ye. He ashina, men abe mà yi Ijuus a ye ma ndè libwo fel lè likpan. Ukpor Unim a waa kung ābe le bè yi bema a, kì so-i nyin he lè be he 'uhwo úkyébb angwu a ke betiebell.
45011029	Gbe Unim a waa kung bendi le bè kwu bema, u ke be 'ukwun, ù tem gie ugim uma ye.
45011030	Leěti men abe mà yi Ijuus a ye ma maa ka Unim ife ye, ukpor 'anaa-anaa i Unim a tyung beshi ha amen likorye bendi Izwell be ka he ife ye.
45011031	Kitaa 'imen na bendi Izwell be kpo utebb Unim le hè Unim ù be kwu lè beshi ha abe he umbee-likel nya a na ù yi lè beshi ha amen 'unyin i.
45011032	Unim a ngib bendi puu fe, be fel ná igaadye a he 'utyung akwomale 'ubell, le he-e ù be tyung beshi bema ha abe puu.
45011033	Inung Unim i dyam, u bi lishi kangg, u ngye biwom puu. Ayang ù nya ngye ashi Unim a fe he lityam? Ayang ù nya shob igbaakwo Unim?
45011034	Kì yi nya a na be fee he 'ushia Unim a le: "Ayang a ngye ugim Unim? Ayang a nya kpè le ū tebb Unim?
45011035	Ayang a ke Unim 'iwom fe-e lihwua?"
45011036	Unim na a shi biwom puu, ufe na u kam ābi puu, puu abi bi shi ke-e ufe a. Ipee ì kwu ke-e ngyor igye kpamm. Kì ngyor ná mi kong.
45012001	Bebuye, bwo Unim a tyung beshi ha abel kangg, mi tim amen anung le mà kung 'uhwo-men bewum shang gbangg ke Unim ná 'ityuale ashi be gwu shang he nà. Mà kung 'uhwo-men ndor ta-ta ke-e ufe-ufe, mà shi ngbebb he. Kitaa i na 'ì yi 'ukwo 'ugyang ahwu ma fe-e.
45012002	Mà hwua kpe kung likpe bendi abe bè yi ke igye i ye; mà tyang Unim ù gie igim īmen hè men mà fel bendi befufe. Mà ha ngya àshi Unim a kee amen le mà shi. Ma hà ngye ashi 'i ngbebb Unim, ma ngye ashi 'i nyin he, lè ashi 'ì yi kpa-kpa.
45012003	Le bwo Unim a ke-m libwo likaandi he inung ima, mi da amen puu le, undi ù dyam 'uhwo-ma gbe gyong libwo angi Unim a ndor he ye, ù shun 'uhwo-ma ngbebb-ngbebb hwan le he-e ù ngye 'uke ahwu Unim a ke-e gbe he abongale uma.
45012004	Má ngye le undigye ù yi lè agwo gbamm, ligwo liyang-yang lì yi lè ama aki atyetye-atyetye.
45012005	Ashin 'ì yi 'itaa ken ha abel or titi, mà na bel abe li gwaa 'uhwo-tyan ipel ha Ujeso Ukristi lì yi gbamm or, li fel ná inyiahwo undi ken a, bel puu li fel ke bende.
45012006	Unim, he inung ima, a ke li beke gbamm, mà lì shi aki lè be. Undi angwu Unim a ke-e 'uke aki ashele le ù bun 'isom 'ima a, ù bun 'isom ana ná Unim a ke-e abongale kwom.
45012007	Angwu 'úma 'ù yi le ù kpell bendi abe be bong ha Unim a, ù kwu 'iken kpell. Angwu 'úma 'ù yi le ù hwua bendi 'iwom a, ù kwu 'iken hwua ābe.
45012008	Angwu 'úma 'ù yi le ù fe bendi ingie a, ù fe be ingie; angwu 'úma 'ù yi le ù ke bendi-likaa 'uke a, ù ke faale 'akwukwell. Angwu 'úma 'ù yi le ù kam bendi a, ù shi aki kangg; angwu 'úma 'ù yi le ù shi 'inunung ha bendi a, ù shi āshi igor-igor.
45012009	Kì nyin amen lè bende lityam ken, mà tel 'ibibi, ki nyin amen lè 'inunung.
45012010	Kì nyin amen lè bende kangg ná bebwanam bende. Undi uyang-yang ù gim unde-ma hwan 'ushu.
45012011	Mà shi aki kang-kang, mà hwun lihwun ye. Mà fe Unim lityam ken, ma kwu 'iken kangg shi-e aki.
45012012	Lishi andorale līmen he úkyébb Unim lì shi amen mà yal gor. Mà ngyor naa genn nyong bingie bı be hwaa lè men; mà kong ha Unim mbee 'unyong.
45012013	Mà kpell bebwandamen, bendi Unim, he 'unyong 'uyang-yang 'i gben ābe. Mà kpe begaandi be he ishu īmen igor-igor.
45012014	Mà bii Unim le ù ke bendi abe be shi 'ibibi ha amen 'ukwun, mà bii he le ù ke be 'ukwun hwan, mà ke ushang ubibi a fe be ye.
45012015	Mà yal gor utung ha bendi abe be yal gor, mà mbwee utung ha bendi abe be mbwee.
45012016	Mà zī 'ihwan ha bendi puu 'itaa ken, mà dim idim ye, ma ngwee utyang bendi abe bè yi mbiloo, mà gim le ma bi lishi 'indee-indee ye.
45012017	Gbe undi a shi amen 'ibibi, mà tem he utyang ye, mà shi ashi undi uyang-yang a bong le 'i ngbebb hwan.
45012018	Mà kaa kangg kwu ikwun ha bendi puu.
45012019	Bedim-gi, gbe undi a shi amen 'ibibi, mà tem he utyang ye, mà tyang he hè Unim hwan ù ke-e 'ingie. Be fee he 'ushia Unim le Unim a de le: "Utyang atemale ù yi ugi a, mi ba tem utyang."
45012020	Mà shi ashi be fee he 'ushia Unim hwan. Be fee le: "Gbe itung ı ndo undi-linaa ūmen, mà ke-e lizi; gbe umbwo u gyor he, mà ke-e umbwo. Gbe ma shi 'itaa ana, hà ma kwuo akee-indee a wu-e he lishi, he-e ù fel lè ishwia."
45012021	Mà bong 'ibibi 'ì kpe men ityuu ye, ukpor mà shi 'inunung hè men mà hwò āshi.
45013001	Undi uyang-yang ù keb 'uhwo-ma ke abe bè yi atie-lishi 'ubong, likorye Unim nà a ndor ābe nya. Bendi puu abe bè yi atie-lishi 'ubong, Unim na a waa ābe ndor nya.
45013002	Ashin 'i ze le undi angwu a swan ābe, hà a swan àshi Unim a kong a. Undi angwu a ke be ife ye, u kpa ushe Unim swa 'uhwo-ma he lishi.
45013003	Undi uyang-yang angwu u shi 'inunung, u shell abe bè yi atie-lishi 'ubong ye, ukpor undi angwu u shi 'ibibi na u shell ābe. Undi angwu a kee le u shell atie-lishi 'ubong ye, ù shi 'inunung, mà atie-lishi 'ubong u pee he,
45013004	likorye atie-lishi 'ubong u sha aki Unim he 'inunung 'īmen a. Ukpor gbe undi a shi 'ibibi, ù shell ābe, likorye Unim a ke be ikeb le bè ke undi angwu a shi 'ibibi 'ingie. Nyong be ke undi angwu a shi 'ibibi 'ingie, be sha aki Unim a.
45013005	He ashin, undi uyang-yang ù ndè le a keb 'uhwo-ma ke atie-lishi 'ubong he 'ushell 'ingie ufe-ufe a ye, ù keb ke be le bwo a ngye he lityam le 'ì yi kpa-kpa le ù shi ná á.
45013006	Ashin na 'ì yi atan-lengi angwu ù yi le mà tye ukpanda or titi, likorye abe be kpe ukpanda or be sha aki Unim a.
45013007	He ashin, mà tye ukpanda angwu ù yi le mà tye. Mà tye bitaa ikpanda puu abi bì yi le mà tye. Bendi abe 'ì yi le bè shell ābe, be ke be ife, mà ndè le ma shell ābe, ma ke be ife.
45013008	Mà zī undi lihwua ye. Lihwua angi ma kee-kee zī na lì yi le 'ì nyin amen lè bende. Undi angwu 'i nyin he lè unde-ma, hà a ndor mbee Iten puu.
45013009	Iten Unim ì yi le: "Kee ungye undi ye. Gwu undi ye. Zì 'azi ye. Ban lityam fe 'iwom undi ye." Iten Unim anyin lè angi i teng puu i fe lishi le: "Kì nyin-a lè unde-gang ná 'i nyin-a lè 'uhwo-gang."
45013010	Undi angwu 'i nyin he lè unde-ma, ù hà ndo sha he 'ibibi ye. He ashin, undi angwu 'i nyin he lè unde-ma, hà a ndor mbee Iten puu.
45013011	Mà ndo shi biwom abin puu, likorye ma ngye le 'unyong 'u fel ahwu ma wum lè he 'unde, bo 'inaa. Kunyong ahwu Unim u kpan li 'u fel kpee-kpee hwò 'unyong ahwu li ma kpi 'ikwu bong ha Ujeso Ukristi.
45013012	Kusu 'u gye 'igbe-igbe, ashi a ndo taa. He ashin, lì kung abwo lè he bibibi abi bendi abe be tan he 'ifufebb be shi. Bel lì yi bendi 'ikung-gbo a, mà lì kung bigbor 'ukye bityan kwu he abwo.
45013013	Lì shi likpe angi li keè le bendi 'ikung-gbo bè shi; li gbe lè abwo fe he awu abibi angi à yi awu ibwom ana ye. Lì mbee kung abwo lè he akpela, lè ashele 'ibibi faale abwo akwele. Lì kung abwo lè he 'ushwan lè ashi abungale.
45013014	Mà tyang Atyetyan Ujeso Ukristi ù shī ndyell amen. Mà bong shì bigyor bibibi bīmen abi bi be lè he ugim ūmen ana ye.
45014001	Undi angwu a bong ha Ujeso Ukristi, mà kpe-e he liwu līmen, mà na a wa kaa kpè he 'ukwo Unim ye or. Mà kwell fe-e he ashi a gim le 'ì yi kpe-kpe le bendi Unim bè shi ana ye.
45014002	Bendi besuso be bong le be tel 'iwom ye, be za 'iyang-yang; ukpor besuso abe be wa kaa kpè he 'ukwo Unim ye, be tel inyia puu.
45014003	Undi angwu u zī 'iwom 'iyang-yang, ù ben angwu u tel āshi ana ye. Kitaa a ken, angwu u tel 'iwom ù ben angwu u zī āshi ana ye, likorye Unim a kpe be a puu.
45014004	Ayang ù yi-a wo angwu wo kong bia undi aki undi? Atyam ugyang na 'ì yi le ù pee he or, u ben he or, he ashi a shi. U mbeb 'ukwo ye, likorye Atyetyan Ujeso ù yi lè ikeb le u kpell he.
45014005	Undi-iso u gim le liti lisuso li dyam hwò angi a teng; ususo u gim le ati puu à yi 'itaa ken. Undi uyang-yang ù naa genn he ashi a ngye le 'ì yi kpa-kpa.
45014006	Undi angwu liti lisuso li dyam he hwò angi a teng u sha ná he-e ù ke Unim ife a. Angwu 'iwom 'ı tel he ye, u zī 'iyang-yang, u shi ná he-e ù ke Unim ife a, likorye u pee Unim. Angwu 'iwom 'ı tel he, u sha ná he-e ù ke Unim ife a. Ufe or titi u pee Unim.
45014007	Bel puu, kì yi lè undi angwu u kwu uwum ke 'uhwo-ma ututeb ye; ki shi lè angwu u hwō lihwu ke 'uhwo-ma ututeb ye.
45014008	Gbe lì yi bewum, li kwa bewum le lî fe Atyetyan a; gbe li hwō, li hwa le lî fe Atyetyan a. He ashin, mà lì kwu bewum or, mà lì hwō or, lì yi ke Atyetyan a.
45014009	Atan-lengi angwu Ujeso Ukristi a hwō, u tem wum, ù yi le he-e ù kwu Usu bendi bewum lè abe be hwō a.
45014010	Bwo abin bì yi 'itel i, ki shi ná a, men besuso ma kong bia unde-men? Ki shi ná a, ma ben he? Má ngye le bel puu li ba naa he 'ushu Unim, he-e ù tang li ushe.
45014011	Be ma fee he 'ushia Unim le: "Atyetyan Unim a de le, 'Mi Unim na mi kong le, undi uyang-yang u ba keb anung he itang ka-m; undi uyang-yang u be kong gboo le mi na mì yi Unim.' "
45014012	Nya he liti limen ana, bel puu, undi uyang-yang u ba naa he 'ushu Unim dǎ he àshi a shi he igye i.
45014013	He atan-lengi anwun, mà lì tem gye 'ushu ben bende ye. Ashi 'i ngbebb le lì shi 'ì yi le lì zam le li sha 'iwom ashi 'ı be lè limbu ke unwandatyan ye.
45014014	Ná undi angwu ù yi ke Atyetyan Ujeso Ukristi, mi ngye dangg le 'ì yi lè 'itaa lizi ashi 'i ban lè 'uhwo-shi ye; ukpor undi angwu a ndè gia le u tel 'itaa lizi 'isuso, ù tyang āngi azēle.
45014015	Gbe wo zī àshi wo ngye le 'i ban ugim unde-gang, hà wò yi lè benyin ha ahe ye. Kiwom 'iyang-yang ashi wo ngye le 'i sha undi angwu Ujeso Ukristi a hwō ke-e u tyang 'ukwo Unim, ndè le wo zī āshi ye.
45014016	Gbe wo ngye le 'iwom 'i ngbebb ka-a le wò shi, gbe wo ngye le 'iwom ashi há 'i ba sha bendi be kong 'ibibi gba lè shi, ndè le wo shi āshi ye.
45014017	Kusu Unim 'ù yi he bizizi azele a or, ngwu bingwungwo angwele a or ye. Kù yi he 'inunung ashele, lè ikwun lè igor á. Abin puu bi ba lè ha Ukatia Kunyong Unim a.
45014018	Undi uyang-yang angwu u pwom Ujeso Ukristi he 'ukwo ahwun a, u sha nyin Unim, bendigye or be pee he le a shi dell-dell.
45014019	Mbee 'unyong puu, lì kaa hè li lì shi ashi 'ı shi bendi be kwu ikwun, be naa genn fe Unim.
45014020	Shī zī lizi angi lı ban aki angi Unim a shi he lityam unde-gang ye. Kì yi 'igyang a le Unim a bong le lì zī lizi liyang-yang, ukpor wo shi liketye gbe wo zī lizi angi lı shi bendi besuso be tyang 'ukwo Unim.
45014021	Kiwom 'iyang-yang ashi 'ì yi le 'i sha unde-gang u tyang 'ukwo Unim, ki ngbebb le wò shi āshi ye, mà 'ì yi bizizi or, mà bingwungwo or, mà 'ì yi 'iwom 'iyang-yang or.
45014022	Gbe wo bong le Unim a tel bendi bema biwom abina, tyang ashina 'ì kwu ke men ha Unim àshī afee. Igor ì yi ke undi angwu a ngye ashi 'ì yi kpa-kpa ke-e le ù shi, i hà shi āshi faale uben he ugim uma.
45014023	Ukpor gbe undi a ngye dangg ashi 'ì yi kpa-kpa ke-e le ù shi ye, gbe a gye 'ushu shi āshi, hà a shi 'iban he ashi Unim, likorye a shi āshi, mà na a ngye dangg le hà 'i ngbebb le ù shi āshi or, hà 'i ban or ye. Kiwom 'iyang-yang ashi lı shi, gbe li ngye dangg le 'i ngbebb mà ukpong li hà shi āshi ye, hà li shi 'iban a.
45015001	Bel abe li kaa kpè he 'ukwo Unim lì ndè le li kpell àbe be wa kaa kpè he abongale ye, lì kaa le lî shi ngbebb 'uhwo-tyan a ye.
45015002	Bel, undi-undi ù gim àshi 'ì kwu 'inunung ke unde-ma he-e ù kpell he ù naa genn he abongale.
45015003	Ujeso Ukristi ugyang or a maa kee le u sha ngbebb 'uhwo-ma a ye. Kì yi nya a na be fee he 'ushia Unim le a de le: "Unim, ibia angi be ma kong bia-a, mi kpē ngi puu so."
45015004	Biwom abi leěti be ma fee he 'ushia Unim, be fee ābi le bì hwua li 'igyang, bi fe li ingie, bi shi li li naa genn nya a na lì yi lè lishi andorale ha Unim.
45015005	Unim angwu u shi bendi be naa genn, be kwu lè ingie, ù hā kpell amen hè men mà kwu ikwun-ikwun ha bende nya a na Ujeso Ukristi a ma yi,
45015006	le hè men puu ūbībī ken mà kung igie ken pee Unim angwu ù yi Atyam Atyetyan Ujeso Ukristi.
45015007	Nya a na Ujeso Ukristi a kpe men, na men or mà kpē bende, le hè bendi bè pee Unim.
45015008	Mi da amen le Ujeso Ukristi a fel undi aki Ijuus le he-e ù tyung le Unim u bel igie ye he-e ù shi 'ì kwu nya a na Unim a ma kyebb betiebell.
45015009	Atan-lengi ususo u shi le hè bendi abe bè yi Ijuus a ye or titi bè pee Unim he 'uhwo beshi bema. Kì yi nya a na be fee he 'ushia Unim a le: "He ashin, mi ba pee-a he liwu bendi abe bè yi Ijuus a ye, mi gyam agyam pee-a."
45015010	Be mbee fee le: "Men abe mà yi Ijuus a ye, mà yal gor utung ha bendi Unim."
45015011	He 'iteng 'isuso nya he 'ushia Unim be mbee fee le: "Men puu abe mà yi Ijuus a ye, mà pee Unim, men bendi abong puu, ma pee he."
45015012	Azaya u de le: "Igia Ujesi u ba ba, u ba he-e ù tyung bendi abe bè yi Ijuus a ye 'ukwo likpan, be ba ndor lishi ha ufe a le ù kpan ābe."
45015013	Unim angwu ufe na u ke bendi lishi andorale, ù hā shi àtyám āmen à sho lè igor lè ikwun nya a na ma bong ha ahe, hè men mà gye 'ushu kwu lè lishi andorale sho yilelele gbe he ikeb Ukatia Kunyong uma.
45015014	Bebuye, mi bong le mà yi benunung, ma ngye 'iwom dangg le ma fel hwua bende or mbeè.
45015015	Ukpor igie isuso he 'ushia ahwu mi fee hwaa lè men i, mi kong angi ì yi ikaa-ikaa faale 'ushell le hè men mà naa lityam ángi ye. Mi fee kong abin faale 'ushell likorye Unim, he inung ima, a waa mi,
45015016	le mì bun 'isom 'inunung gbe lè Ujeso Ukristi de men abe mà yi Ijuus a ye. Mi sha aki abunale 'isom 'inunung nya a na bendi ashangale be shi aki abell. Mi sha ashin le hè men abe mà yi Ijuus a ye, Unim ù kpe men ná 'uke ahwu 'u ngbebb he, likorye Ukatia Kunyong Unim a shi amen ma fel ta-ta ke-e.
45015017	Ná undi angwu ù yi ke Ujeso Ukristi, mì yi lè igor he aki Unim angi mı shi.
45015018	Mi kee-kee kong porr gba lè ashi Ujeso Ukristi a shi gbe ha ami he abele lè bendi abe bè yi Ijuus a ye le bè fel fe Unim a. Mi kong gbà lè abi a shi lè abi a kong.
45015019	A shi biwom abin gbe he bikwele-uhwo abi bı tyung ikeb ima, u shi gbe ha Ukatia Kunyong uma. Kung lè he Ujeruselem lè wu he Ilirikem, mi bun 'isom 'inunung gbe lè Ujeso Ukristi puu.
45015020	Mbee 'unyong puu mi kaa le mi bun 'isom 'inunung he 'iteng ashi undi a wa gyo gbe lè Ujeso Ukristi ye, mî ndè le mi kwa undi angwu u tye ushom he líshiı angi undi-iso na a fe ye.
45015021	Kì yi nya a na be fee he 'ushia Unim a le: "Bendi abe be wa de be gbe lè he ngye ye, be ba ngya he; abe be wa gyo gbe lè he ngye ye, ki ba nung ābe gba lè he."
45015022	Ashin na 'i tan lè shi, mà na mi maa kaa he aze gbamm le mî be ha amen há or, aki a maa ke-m 'ukwo ye. Ukpor 'anaa-anaa i mi mbeè aki agi he 'igie ashin, mi kam le mi ba ha amen há.
45015024	Mi kam le mi ba gya he Usipen, nyong mı gye há, mi kee le mi bel ha amen há, mi kwu há igor-igor zī ati zangg, ma ukpong ma hà kpell mi he litan ligi gye 'ushu.
45015025	Ukpor mi gya he Ujeruselem a 'ushu mî te lè 'uke lè ke bendi Unim abe bè yi há.
45015026	Bendi abongale abe he bigie Umasedonia lè Akaya be ndè shī 'i ngbebb ābe le bè dye úndē le hè be bè lè kpell bendi Unim abe bè yi likaa he Ujeruselem.
45015027	Be shi ashin lè he benyin bebell a, ukpor 'ì yi aki abell a le bè shi ná. Gbe ha bendi Ijuus na bendi lè he abong asuso be fel lè abwo he binunung abi Unim a kyebb le u ka Ijuus. He ashina, kì yi le bendi lè he abong asuso or titi be zī binunung bibell ke bendi Ijuus.
45015028	Gbe mi te lè úndē angwu be dye i lè ke be, mà mì ha ba gba ha amen há gya he Usipen.
45015029	Mí ngye le abele ugi ha amen há u ba ba lè 'ukwun kangg lè ha Ujeso Ukristi ka amen.
45015030	Bebuye, he lizen Atyetyan Ujeso Ukristi lè he 'uhwo benyin abe Ukatia Kunyong Unim a ke men, mi tim amen anung le mà gwaa abwo ha ami kong ha Unim ke-m. Mà bii he le u kpell mi,
45015031	kpan mi lè he abwo bendi Ujudia abe be swan 'isom 'inunung. Mà mbee bii he le ù shi bendi bema abe he Ujeruselem bè kpe 'uke ahwun igor-igor.
45015032	Nyong mi mbee, gbe Unim a bong, mi ba ha amen há igor-igor, mi be sho 'unyong há.
45015033	Ushang angwu mi ke ù yi le, Unim angwu u ke ikwun, ù kwu utung ha amen puu. Kì ngyor ná mi kong.
45016001	Mi kee le mi sha amen mà ngye Ufibi, unwandatyan ungingye. U sha aki kangg he liwu bendi abongale angi he Usinkria.
45016002	Gbe a be ha amen há, mà kpe-e abwo afee-afee, likorye ù yi undi Unim a ná men a. Ma kpe-e nya a na 'ì yi le bendi Unim bè shi. Ma ke-e ukpell uyang-yang angwu a kee lè ha amen. A ke bendi gbamm ukpell, u ke-m mi-gyang i or.
45016003	Mà kong mi lè Uprisila lè Akwila. Be maa sha aki Ujeso Ukristi utung ha ami.
45016004	Be ma bong lihwu or he 'uhwo 'ugi, mi pee ābe kangg, mi-mi a ye, bendi abongale puu abe bè yi Ijuus a ye, be pee ābe titi.
45016005	Mà mbee kong mi lè liwu bendi abongale angi lı kpee ha abe ushom fe Unim. Mà kong mi lè Ipenites, udim-gi lityam. Ufe na a kpi 'ikwu bong ha Ujeso Ukristi 'ushu he 'igie Eshia.
45016006	Mà kong mi lè Umeri angwu a shi aki kangg he liwu līmen.
45016007	Mà mbee kong mi lè Andronikes lè Ujuniyas, bendi 'ubong 'ugi abe be ma yi he igaadye utung ha ami. Bè yi bebwaa-isom Ujeso Ukristi abe be fem lizen a, be bong ha Unim teng mi.
45016008	Mà kong mi lè Ampiatus, udim-gi lityam angwu u fe Atyetyan lityam ken ana.
45016009	Mà kong mi lè Ubanes angwu a maa shi aki Ujeso Ukristi utung ha ami ana. Mà mbee kong mi lè Ustakis, udim-gi lityam.
45016010	Ma kong mi lè Apelis angwu bendi be ngye-e dangg le u fa Ujeso Ukristi lityam ken ana. Ma kong mi lè bendi Alistobulos.
45016011	Ma kong mi lè Uherodiyon, unde-gi undi Ijuus. Mà mbee kong mi lè bendi Unasises abe bè yi ke Ujeso Ukristi.
45016012	Mà kong mi lè Utirafena lè Utirafosa. Bengingye aben be shi Atyetyan Ujeso aki. Ma kong mi lè Upesis, udim-gi lityam. Ungingye anwun or a fe ikeb kangg shi Atyetyan Ujeso aki.
45016013	Mà kong mi lè Urufus angwu Atyetyan a waa kung le ù shi-e aki ana. Ma kong lè anam angwu a kung mi ná unwaa-ma.
45016014	Ma kong mi lè baa Asinkirites, Ufelegon, Uhemiz, Upatrobas, Uhemas, lè bebwandatyan, bendi Unim, abe bè yi ha abe há.
45016015	Mà mbee kong mi lè baa Ufilologes lè Ujulia, Uniriyas lè unwanam ungingye, lè Olimpas lè bendi Unim puu abe bè yi ha abe há.
45016016	Ná bebwanam bende gbe ha Ujeso Ukristi, mà gaa bende lè uko lè uko. Awu bendi abongale puu a kong lè men.
45016017	Bebuye, mi tim amen anung le mà baa bendi abe be tan lè bikwu agieale, be mbeb bendi. Biwom abi bı hwua amen bì yi linaa ha 'igyang ashi ma ngye. Mà gbe kpee bendi abe 'itaa ana ye.
45016018	Atan-leshi ù yi le be fa Atyetyan Ujeso Ukristi a ye, be kee-kee shi ashi 'i ngbebb abe befe-gyang a. Be kung igie inunung kong ngbebb bendi le hè be bè lam kwu bendi abe be ndè shob 'ibibi ye a.
45016019	Bendi puu be ngye le men ma ka igie Unim ife. Mì yi lè igor kangg he 'uhwo 'umen. Ukpor mi kee amen le mà bi lishi he angyele 'inunung. Kìbíbı 'ife, mi hwua amen le mà gbe lè abwo fe há ye.
45016020	Mà Unim angwu u ke ikwun u hwà Usetan, ma tem he abee lishi fa he itang. Ushang ugi ù yi le Atyetyan Ujeso ù ke men puu 'ukwun.
45016021	Utimoti angwu u shi aki utung ha ami a kong lè men. Ulusiyes lè Ujesen lè Usosipate abe lì yi 'ubong ken be kong lè men.
45016022	Mi Utetiyes angwu mi kpell Uporl fee 'ushia ahwun, mi kong lè men ná unde-men, undi Unim.
45016023	Ugayas angwu mi ngwee ha ahe ushom a, liwu bendi abongale or li kpee fa Unim ha ahe ushom a, u kong lè men. Irastes angwu u kam úndē 'ubong lè Ukwates, be kong lè men. [
45016024	Atyetyan Ujeso Ukristi ù hā ke men puu 'ukwun. Kì ngyor ná mi kong.]
45016025	Mà lì kung ipee ke Unim! Ù yi lè ikeb le u sha àtyám āmen a naa genn he 'igyang. Ashin na mi de men nyong mi bun 'isom 'inunung gbe lè Ujeso Ukristi. Ashin na 'ì yi 'igyang ashi Unim a fem āshi tyung he igye gboo. Lè há linde 'i ma yi he 'undyell,
45016026	ukpor 'anaa-anaa i gbe he igie angi bendi abe be tye ugie 'isom Unim be fee he 'ushia Unim, be fem 'igyang 'imen ana tyung he igye gboo. Be bun āshi de bendi mbee abong puu he igye i, nya a na Unim a kong le hè bendi bè kpē shi, be ke shī ife.
45016027	Unim ufe-ufe na a bi lishi! Ipee ì kwu ke-e ngyor igye kpamm gbe ha Ujeso Ukristi. Kì ngyor ná mi kong.
46001001	Mi Uporl angwu Unim a waa kung mi le mì kwu unwaa-isom Ujeso Ukristi, bel ha unwandatyan Usosteniz na lı fee 'ushia ahwun.
46001002	Li fee āhwu hwaa lè men, liwu bendi abongale angi he Ukorint, men puu abe Unim a waa kung le mà kwu bendi bema a, men abe mà yi gwaa ipel ha Ujeso Ukristi nya a na bendi puu he 'iteng 'iyang-yang abe bè yi he 'ubwo Ujeso Ukristi bè yi bendi Unim a. Ujeso Ukristi ù yi Atyabell, u shi Atyetyan or titi.
46001003	Unim Atyetyan befe lè Atyetyan Ujeso Ukristi bè hā ke men 'ukwun, be shi hè 'ì kwun amen he atyam kpatiaa.
46001004	Mbee 'unyong puu, mi pee Unim he 'uhwo 'umen, likorye a ke men 'ukwun kangg gbe he agwaale ūmen ha Ujeso Ukristi.
46001005	Men abe mà yi gwaa ipel ha Ujeso Ukristi, Unim a ke men beke gbamm atyetye-atyetye. A shi biwom bima bi nung amen dangg, u ke men ikeb angi ma bun biwom bimen i de bendi.
46001006	Biwom abi leěti ma keb ma gyo gbe lè Ujeso Ukristi bi kaa kwu idaa he átyám āmen.
46001007	He ashina, kì yi lè 'uke ahwu Unim u ke ahwu 'u gyan lè men ye nyin i ná ma fel kwu ma nyong 'unyong ahwu Atyetyan Ujeso Ukristi u tem be be i.
46001008	Ujeso Ukristi ugyang na u shi amen ma naa genn lè wu he umbee-likel liti igye anyin le nya he Liti limen Atyetyan Ujeso Ukristi u be be ana, hè men mà zī libi ye.
46001009	Unim na a waa kung amen le mà be kwu utyang ha Unwaa-ma Ujeso Ukristi, angwu ù yi Atyetyan. Unim ù yi ingwu ifee ye.
46001010	Bebuye, mi kung Atyetyan Ujeso Ukristi tim amen anung le mà kwu ikwun ha bende, mà tang he abwo fel akwu-akwu ye, mà gwaa ha bende, ma kwu ugim ken. Likong liyang-yang, mà kong āngi igie ken.
46001011	Bebuye, mi kong ashin likorye bendi besuso lè he 'ikwu-lihwan Uklowi be de-m le 'ushwan 'ù yi he liwu līmen.
46001012	Be de-m le ma tang he abwo fel akwu-akwu. Bendi-iso be da le befe bè yi ke Uporl a, besuso be de le befe bè yi ke Aporlos a, besuso be de le befe bè yi ke Ipita a, besuso be de le befe bè yi ke Ujeso Ukristi a.
46001013	Ma kaa le ma kung ikeb Ujeso Ukristi hwua he akwu-akwu â? Mi Uporl na be ma maa bee he 'ikpakpaa he 'uhwo 'umen à? Be ma kib amen he umbwo he lizen ligi, mi Uporl â? Mà de-m.
46001014	Mi pee Unim le mi ma kib undi he umbwo he liwu līmen ye, mi ma kee-kee kib Ukrispes lè Ugayas befe-befe a.
46001015	He ashin, kì yi lè undi angwu ù nya de le mi ma kib amen he umbwo he lizen ligi ye.
46001016	(Kye! Mi well mà, mi ma kib bendi Ustefenas or titi he umbwo. Fem aben tyang, mi gim le mi ma tem kib undi ususo he umbwo ye.)
46001017	Ujeso Ukristi a som mi le mì tan kib bendi he umbwo a ye, a som mi le mì tan bun 'isom 'inunung gbe lè he de bendi a. Nyong mı bun 'isom 'imen ana, mi kong he ungwu abyele a, ngwu mì bun āshi he lishi abyele undigye a ye, hè 'ì nung nwongg le lihwu Ujeso Ukristi he 'ikpakpaa life-life na lì yi lè ikeb.
46001018	Bendi abe bè so he 'ukwo linim, be nda 'isom gba lè lihwu Ujeso Ukristi he 'ikpakpaa ná 'iwom akpel-ye á nà. Ukpor bel abe li fel he 'ukwo likpan 'unyong ufe, li ngye le ikeb Unim i sha aki gba he 'isom 'ima.
46001019	Be ma fee he 'ushia Unim leěti le Unim a de le: "Bendi abe be bi lishi angi igye anyin, mi sha lishi abyele libell li fel 'idideng zii; mi shi bendi abe be ngye 'ushia, kushia angyele 'ubell 'u fel 'iwom likor."
46001020	Bwo ashin 'ì yi 'itaa i, bendi abe be bi lishi angi igye anyin a, lishi abyele libell lì yi 'idideng zii! Bendi abe be hwua bendi Iten Ijuus, lingye libell li ba kpell ābe ye! Bendi abe be fe ifung mbee 'unyong, ifung ibell i ba kpell ābe ye! Unim a tyung le lishi abyele angi igye anyin lì yi umbeb a.
46001021	Unim angwu a ngye biwom puu a ma nde gia le bendi abe he igye i bè ngye-e gbe he lishi abyele libell a ye. Ki ngbebb he le ù kpan bendi abe be bong ha 'isom ashi lı bun, mà na bendi abe he igye i be kung āshi ná 'iwom akpel-ye a or.
46001022	Bendi Ijuus be kee le be nda bikwele-uhwo abi bı tyung le 'isom Unim 'ì yi 'igyang a. Bendi Igrik be kee le be ngya Unim gba he lishi abyele libell ligyang.
46001023	Ukpor, kiwom ashi bel lı bun de bendi 'ì yi gbe lè Ujeso Ukristi angwu be ma maa bee he 'ikpakpaa. Kisom 'imen ana 'i ban bendi Ijuus he lityam kangg, be swan āshi. Bendi abe bè yi Ijuus a ye, be ndà āshi ná 'iwom akpel-ye.
46001024	Ukpor, bendi abe Unim a waa kung le bè kwu bendi bema, mà bè yi Ijuus or, bè yi Ijuus a ye or, bé ngye le Ujeso Ukristi a tyung ikeb Unim, u tyung lishi abyele Unim.
46001025	Kiwom ashi Unim a shi hè bendi bè ndè shi ná akpel-ye nà, kì yi dangg hwò lishi abyele bendigye. Ashi Unim a shi hè bendi bè nde shi le 'ì yi ndyor-ndyor, kì yi lè ikeb hwò ikeb puu angi bendigye bè yi lè ngi.
46001026	Bebuye, mà gim 'itaa bendi abe ma ma yi, ukpong Unim a hà waa kung amen le mà fel bendi bema. He ashi bendigye, bendi lè he liwu līmen abe bè yi dangg be ma go ye. Bendi abe be kpè he ashi bendigye be ma go ye. Abe bendi igye anyin be maa nde be ná besu bendi be ma go ye.
46001027	Men ufe, bendi abe bè yi ke igye i be maa nde men ná bikpel-ye bendi nà. Ukpor Unim a waa kung amen le mà kwu bendi bema, le hè ishwia ì shi abe be kung 'uhwo-bell le be bi lishi ana. U mbee waa kung amen abe mà yi ndyor-ndyor he ashi bendi abe bè yi ke igye anyin le hè ishwia ì shi abe be kung 'uhwo-bell le bè yi lè 'ugogo ana.
46001028	A mbee waa kung bendi abe bendi abe bè yi ke igye be kong bia ābe, be kung ābe he 'ukpo ye, be nyiī ābe ndor gye he ufaa. Bendi bemen ana na Unim a waa kung he-e ù shi bendi abe bè yi 'indee-indee he igye anyin hè be bè ndè shob le bè yi he 'ukpo ye gbangg.
46001029	He ashin, kì yi lè undi angwu u pwom ungwu he 'ushu Unim mbee ye.
46001030	Kì kee-kee yi gbe ha Unim a le bel li fel gwaa ipel ha Ujeso Ukristi. Unim u shi li li fel bi lishi gbe ha ahe. Ufe umen na a pong li lè he lifee 'iban, u shi li li fel kpa-kpa he ashi Unim. He ashina a shi li li fel bendi Unim.
46001031	He abin puu, kì yi nya a na be fee he 'ushia Unim a. Be fee le: "Undi angwu a kee le u pwom ungwu, ù kee-kee pwom ungwu he ashi Unim a shi a."
46002001	Bebuye, leěti he 'unyong ahwu mi ma be ha amen há le mi bun 'undyell ahwu Unim a fem tyung li, mi maa kong he ungwu abyele a ye.
46002002	Kunyong 'umen ahwu mi ma yi he liwu līmen ana, mi ma ndè gia le mi kee-kee gim gba lè Ujeso Ukristi ufe-ufe, mbee-mbee lè lihwu lima he 'ikpakpaa.
46002003	He 'unyong 'umen ana mi ma yi lè ikeb ye, mi ma yi lè 'ushell kangg.
46002004	Nyong mi maa bun 'isom Unim de men, mi ma kung lingye undigye a lam kwu amen ye, ukpor Ukatia Kunyong Unim lè ikeb Unim na bi maa shi 'ı nung amen le 'isom ana 'ì yi 'igyang a.
46002005	He ashin, kikwu abongale ūmen ha Ujeso Ukristi 'ì yi he lingye undigye a ye, kì yi he ikeb Unim a.
46002006	Mà na or, bendi abe Ukatia Kunyong Unim a kam igim ibell, kisom 'ityan 'i sha ābe be bya lishi. Ukpor 'ì yi lishi abyele undigye ná angi besu igye lè bendi abe he igye i bè yi lè ngi i a ye, befe, baale ikeb ibell ı mbee.
46002007	Lishi abyele angi lı bun gbe lè ngi lì yi lishi abyele Unim angi leěti li ma yi he 'undyell a. Leěti mà ukpong igye anyin i hà kpi, Unim a ma kam le 'ì kwu ná le hè li lì be fel lè abwo he Kusu 'uma.
46002008	Biwom bimen Unim a kam ana bi nung besu igye anyin ye gbangg. Bì nung ābe, hang be ma maa Ujeso Ukristi Atyetyan bee he 'ikpakpaa ye, ufe angwu ù yi Usu besu.
46002009	Kì yi nya a na leěti be ma fee he 'ushia Unim a le: "Biwom abi Unim a kam ndor bendi abe 'i nyin ābe lè he, bi dyam gbe gyong 'iwom 'iyang-yang ashi undigye a ndè, u gyo, u gim."
46002010	Unim a tyung li biwom abin gbe ha Ukatia Kunyong uma. Biwom puu bi nung Ukatia Kunyong uma umen ana, mà lè 'undyell Unim or.
46002011	Undi u ngya ugim unde-ma ye; undi ugyang ufe-ufe na u ngye-e. Kitaa a ken undi ù hà ndo ngya ugim Unim ye; Ukatia Kunyong Unim na u ngye-e.
46002012	Ukatia Kunyong Unim angwu Unim a ke li, a be lè há igye anyin a ye, ù yi angwu uma ugyang a. Beke abe Unim a ke li le lì shi aki, Ukatia Kunyong uma umen angwu ù yi ha abel ana na u shi ābe be nung li.
46002013	Ashin 'i ze le, nyong li bun de bendi gbe lè biwom abi Unim a ke li, li bun ābi lè he lingye angi undigye a hwua li a ye, Ukatia Kunyong Unim na a hwua li ábi. Bel li bun biwom Unim da bendi abe Ukatia Kunyong Unim ù yi ha abe a.
46002014	Undi uyang-yang angwu Ukatia Kunyong Unim ù yi ha ahe ye, ù hà ndo kpa biwom abi Ukatia Kunyong Unim u ke ye. U ndà ābi nya a na biwom akpel-ye a, bi nung he ye, likorye Ukatia Kunyong Unim ufe-ufe na u shi ābi bı nung undi.
46002015	Ukpor undi uyang-yang angwu Ukatia Kunyong Unim ù yi ha ahe, u fel ngya likpe biwom abin puu, mà na bendi abe bè yi ke igye anyin, ki nung ābe lè ashi ufe u shi ye or.
46002016	Kì yi nya a na be fee he 'ushia Unim a le: "Kì yi lè undi angwu a ngye ugim Unim ye. Kì yi lè undi angwu u ke Unim utebb ye." Ukpor bel ufe, li fel ngya ugim Ujeso Ukristi likorye Ukatia Kunyong Unim ù yi ha abel.
46003001	Ukpor, bebuye, mà na Ukatia Kunyong Unim ù yi ha amen or, nyong mi ma yi ha amen há, ki maa ndee mi ná mı hwua amen ná hang mì hwua bendi abe bè yi lè Ukatia Kunyong Unim, likorye ma tyang igim īmen agyang á ì so-i teng amen. Mà so 'isun gbe lè biwom Ujeso Ukristi.
46003002	Há he 'unyong 'umen ana, mi maa ka amen àbí a, mi maa ka amen lizi ligyang a ye, likorye ma ma wa kaa kpè he 'ukwo Unim ye. Kpamm be wu 'unyin i or, ma wa kaa kpè ye.
46003003	Mà so-i sha akpe a ná bendi abe bè yi ke igye anyin a. Mā shwan lè bende, ma tel bende 'unyong 'uyang-yang. Ashin 'i nya tyung le igim īmen agyang na ı teng āmen ye a? Akpe āmen à so a ná angi bendi abe bè yi ke igye anyin a!
46003004	Nyong undi-iso he liwu līmen u de le ufe ù yi ke Uporl a, ususo u de le ufe ù yi ke Aporlos a, ma sha akpe bya le ma ngye Ujeso Ukristi or ye.
46003005	Ayang ù yi Aporles? Ayang ù yi Uporl? Bel lì kee-kee yi bebwaa-isom abe Unim a som hwaa lè men le hè men mà bong ha Ujeso Ukristi a. Bel, undi-undi a maa sha aki angi Unim a ma ke-e le ù shi a.
46003006	Bel lì yi ná bendi útia nà; mi kwan íkwan, Aporlos u wu bikwukwan umbwo, ukpor Unim na u shi bikwukwan bı mbi, u shi ābi bi kaā.
46003007	Ki nung nwongg le, undi angwu u kwan íkwan or, angwu u wu bikwukwan umbwo a or, bè yi he 'ukpo ye. Unim ufe-ufe na ù yi he 'ukpo a ken, likorye ufe na u shi bikwukwan bı mbì, u shi ābi bi kaā.
46003008	Undi angwu u kwan íkwan or, angwu u wu bikwukwan umbwo a or, be sha aki ken a. Unim u ba ka undi-undi lifem angi li keè ha aki angi a shi.
46003009	Bel a puu befee li gwu abwo fe 'iteng ken li sha Unim a aki. Men ufe mà yi ná ùtiá Unim a. Men mà mbee yi ná ushom angwu Unim u tye nà.
46003010	Unim a ke-m ikeb angi mı kwu ná undi angwu a ngye ushom atyele dangg. Mi-i tye lìshií, undi-iso u tye ugeng. Undi uyang-yang ù baā ná u tye ushom nya líshiı ana,
46003011	likorye Unim a kung Ujeso Ukristi ufe-ufe a ndor ná lìshií liwu bendi abongale, kì tem yi lè lìshií lisuso pel ha ahe ye.
46003012	Bendi besuso be kung igold lè isiliba lè bínde binunung abi bı taa bitaa atyetye-atyetye tya ushom nya líshiı limen ana; besuso be kung ìkwán lè igwan lè bikpaa-ikwul a tye ushom nya.
46003013	Liti li ba ba angi aki undi uyang-yang a be fem tyung he igye gboo. He Liti limen angi Ujeso Ukristi u be ana, Unim u ba kung 'ìndē gil aki undi uyang-yang, hè bendi bè ndè le a ngbebb à? Kìndē 'i ba tyung 'itaa aki undi uyang-yang, hà à yi anunung or, hà à yi abibi or.
46003014	Gbe ushom angwu undi a tye nya, kìnde 'i shi-e na ana or, a shī ye, Unim u ba ka undi umen ana ashi 'i keè ha aki ama.
46003015	Ukpor, undi uyang-yang angwu ushom uma a shī 'ìnde, Unim u ba ka he 'iwom ye. Mà na or, Unim u ba kpan he, ukpor u ba kpan nya a na undi angwu 'ìnde 'i la shī gwu-e, a fel buù hwaa ihwaa a.
46003016	Men má ngye dangg le mà yi ushom Unim, Ukatia Kunyong Unim u shi ha amen.
46003017	Undi uyang-yang angwu a ban ushom Unim ana, Unim u mbee lè he, likorye Unim a shi ushom ana ù yi ta-ta ke-e ufe-gyang a, ki shi le men-agyang na mà yi ushom umen ana.
46003018	Undi uyang-yang ù lam 'uhwo-ma ye. Gbe 'ì yi lè undi he liwu līmen angwu u kung 'uhwo-ma le ufe a ngye 'iwom 'indee-indee, ù bel fel ná undi angwu a ngye 'iwom ye, he-e ù fel lè lingye ligyang angyell.
46003019	Mi kong ashin likorye he ashi Unim lingye angi igye anyin lì yi akpel-ye ugyang zii. Kì yi nya a na be ma fee he 'ushia Unim a le: "Bendi abe be ngye lingye angi igye anyin, Unim u kwa ābe he beshu bebell."
46003020	Be mbee fee le: "Unim a ngye le igim bendi abe be ngye lingye angi igye anyin ì yi lè lifem ye."
46003021	He ashin mi da amen le undi ù kung undigye pwom ungwu de le ufe ù yi ke anwun a, ufe ù yi ke anwuna a ye, ye. Má ngye le biwom puu bì yi bimen a.
46003022	Mà Uporl or, mà Aporlos or, mà Ipita or, bè yi ke men a. Biwom puu he igye i, likpan or, lihwu or, bì yi ke men a. Biwom abi 'unyin i or, abi 'uhwo or, bì yi ke men a.
46003023	Men ufe, mà yi he 'ubwo Ujeso Ukristi, Ujeso Ukristi u shi he 'ubwo Unim.
46004001	Mi kee le mà ngye dangg le bel li sha aki he 'ubwo Ujeso Ukristi a, ma mbee ngye le Unim a kung 'undyell 'uma fe li he 'ubwo le hè li lì hwua bendi.
46004002	Undi uyang-yang angwu átyám a ke-e aki le ù shi, kiwom ashi 'i dyam hwò puu le ù shi 'ì yi le ù fe átyám he akwo puu.
46004003	Kitaa 'iyang-yang ashi ma gim gbe lè mi, kì yi-m he 'ukpo ye. Kitaa ashi undigye uyang-yang u gim gbe lè mi, ki shi-m he 'ukpo ye. Mi-gyang or mi shi ugim fe-e lishi gbe lè 'uhwo-gi, le hà ashi mı shi 'i ngbebb or, ki ngbebb ye or, ye.
46004004	Mà na mi ngye umbeb uyang-yang angwu mi shi ye, ukpor mi na mı ke 'uhwo-gi likpong ye, Unim na u be tang ushe. Hà ù be ke-m likpong or, hà libi or, mi ngye ye.
46004005	He ashin, mà tem de bendi le, anwun a shi 'i ngbebb, anwuna ufe a shi 'i ngbebb ye, ye. Mà ndor 'unyong ahwu há 'ù be. Há he liti limen Ujeso Ukristi u be be ana, biwom abi 'unyin i bì yi he 'undyell, u ba fem ābi puu tyung he igye gboo, u be lè igim bendigye he igye. Nya liti limen ana, Unim u ba pee undi uyang-yang ná 'ì yi le ù pee he.
46004006	Bebuye, mi kong biwom abin puu gbe lè 'uhwo-gi lè Aporlos le hè men mà hwua gbe ha abel ná ma shi nya a na be fee he 'ushia Unim. Undi uyang-yang he liwu līmen ù fel he ungwu apwomale gbe lè undi ken or, u bia angwell ye.
46004007	Wo gim 'uhwo-gang ha i le wò yi ayang undi a? Kì yi lè 'iwom ashi wò yi lè shi, ashi Unim na a ka-a ye bee? Bwo Unim na a ka-a 'iyang-yang, kibang a, wò ha pwom ungwu fel ná wo-gyang na wo shi abi wò yi lè bi nà?
46004008	Má gim le 'ì tem yi lè ashi 'ı baa amen ye a? Mà de-m. Ma kung 'uhwo-men ná ma fel lè biwom puu a bee? Ma fel kung 'uhwo-men ná besu a, mà na bel ufe li ndè 'uhwo-tyan ná besu a ye a? Mà fel besu 'igyang a, hang 'i ngbebb mi kangg, lî fel besu utung ha amen.
46004009	Kì yi-m ná Unim a ndor li, bel bebwaa-isom Ujeso Ukristi a, he libwo angi li zen hwò puu nà. Lì yi ná bendi abe be tang ushe le bè gwu ābe a. Bel li naa nyin gboo hè idengell Unim or, bendigye or, bè ndè li hè 'ì kwu ābe he 'uhwo.
46004010	He 'uhwo Ujeso Ukristi, bel li fel bikpel-ye he ashi bendigye puu, ukpor men ma gim le ma fel bi lishi 'indee-indee gbe he agwaale ipel ha Ujeso Ukristi. Bel lì yi lè ikeb ye, ukpor men ma gim le mà yi lè ikeb. Bendi be fem amen, ukpor be bia li bel.
46004011	Kpamm be wu 'unyin i, itung i ndo li, umbwo u gyor li, li tan uten-ibong, bendi be kpam li ikwun, li shi lè ùshù ye.
46004012	Li sha aki lè abwo atyan mbee 'unyong. Nyong bendi be buu li atye, li da ābe le: "Unim ù ke men 'ukwun." Nyong bendi be ke li 'ingie, li ngib lityam.
46004013	Nyong bendi be kee li likong, li kaa lî kwu ikwun-ikwun ha abe. Kpam be wu 'unyin i, bè so-i ndà li lì yi a ná abung he itemke a.
46004014	Mi fee biwom abin hwaa lè men le mî fe men ishwia he 'uhwo a ye, mi fee ābi likorye mi kee le mi ka amen utebb ná bebwaa-gi lityam a.
46004015	Mà mà kwu lè bendi asisilisi asisilisi abe be tyung amen 'ukwo Ujeso Ukristi or, atyamen ufe ù kee-kee yi ken a. Mì yi atyamen a, likorye ma gwaa 'uhwo-men ipel ha Ujeso Ukristi gbe he 'isom 'inunung ashi gbe lè Ujeso ashi mi ma bun de men.
46004016	He ashin, mi tim amen anung le mà kung he abee agi.
46004017	Ashina na 'ı shi-m mı som Utimoti be ha amen há, le he-e ù well amen 'itaa mì shi likpe he 'ukwo Ujeso Ukristi. Kitaa 'imen ana na mı hwua awu bendi abongale mbee igegem puu. Mà gyo Utimoti likorye ù yi unwaa-gi lityam he 'ukwo Ujeso Ukristi, u shi undi angwu u fe Atyetyan Ujeso Ukristi lityam ken.
46004018	Bendi besuso há he liwu līmen be fel he idim adimale, hà be gim le mì tem ba ba ha amen há ye a or?
46004019	Gbe Unim a bong, hà baale mı be ha amen há. He 'unyong 'umen ana mi ba ngya dangg le ikeb Unim ì nya yi ha bendi idim bemen ana à, hà be kpa 'ihwee likor a or.
46004020	Unim ù yi Usu he ungwu a ye, ù yi Usu he ashele lè ikeb a.
46004021	Kibang ashi men ma kee? Ma kee le mì be ha amen há lè linaa a, hà ma gie akpe āmen le mì be há he ikwun-ikwun be tyung amen le 'i nyin mi lè men a?
46005001	Kiwom ashi mi gyo 'i kwun mi abwo! Mi gyo le akpela à yi he liwu līmen, undi u nda ipel ha ungye atyam or. Bendi abe be ngye Unim a ye or, be sha 'itete 'ibibi ashina ye.
46005002	Bwo ma ngye 'ibibi 'imen i gia, kibang a, mà so he idim adimale? Ndè le hang 'i ban amen iban? Ki shi le hang ma ma ndō undi umen angwu a shi 'itete 'ibibi ashina lè he liwu līmen nya 'ukwo-ukwo!
46005003	Mà na mì yi ha amen há ye or, lityam ligi life lì yi ipel ha amen. He lizen Atyetyan Ujeso, mi tang likong angi gbe lè undi angwu a shi 'itete 'ibibi ashin nya a na hang mì kwu há liwu līmen. Ashin na 'ì yi le mà shi: mà gbong liwu he lizen Atyetyan Ujeso, lityam ligi li kwa ipel ha amen, mà kung ikeb Atyetyan Ujeso,
46005005	kung undi umen ana fe Usetan he 'ubwo, le hè inyiahwo ima ì ban, le he-e ufe-gyang ù be kpan he Liti angi Atyetyan Ujeso u tem be he igye i.
46005006	Idim īmen i ngbebb ye! Má ngye ityang angi i de le: "Be sha iyist zangg fa he ibred, iyist i gbo kpa mbee ibred puu sha ibred i mbwee."
46005007	He ashin, mà mbee lè 'iban 'imen ana lè he liwu līmen likorye ki gbo ná iyist nà. Mà mbee lè shi hè men mà fel betaa-betaa. Kigyang-igyang men abe ma bong ha Ujeso Ukristi ma fel betaa-betaa likorye Ujeso Ukristi a hwō he 'uhwo 'umen. Ufe ù yi ná ùtiā angwu be gwu shang Unim he 'unyong 'ipam ashi be ko le Kipam Agbele-gyong.
46005008	He ashin, mà lì mbee lè abwo atyan lè he 'iban 'iyang-yang, mà lì kwu betaa-betaa, lì pwom 'ukwo ahwu kpa-kpa lityam ken. He ashina, li ba fel ná ibred angi ì yi lè iyist ye gbangg. Kitaa ana na lı shi 'ipam 'imen ana he 'ukwo ahwu kpa-kpa.
46005009	He 'ushia ahwu mi ma fee hwaa lè men, mi ma de men le mà ngwee utyang ha bendi akpela ye.
46005010	Bendi igye abe be fe Unim ye, abe be tan akpela, be shi lè ukpombell ubwaa, be zì 'azi, be shi ikem, bendi aben na mi kong gbe lè be ana ye. Lè 'igbe ná mà yi he igye i, kì yi lè 'ukwo ahwu ma tang 'uhwo-men lè ha abe ye.
46005011	Ukpor ashi mi de men 'ì yi le, undi angwu a de le ufe ù yi undi abongale a, gbe ù so-i tan akpela, u shi lè ukpombell ubwaa, u shi ikem, u bia bendi, u bwom ibwom, u zì 'azi, mà ngwee utyang uma ye. Mà zī lizi or abwo ipel ha ahe ye.
46005012	Bendi abe bè yi bendi Unim a ye, mì yi lè ikeb le mi da le be shi 'i ngbebb or, be shi 'i ngbebb ye or, ye. Unim na u tang ābe ushe. Bendi Unim na bel lì yi lè ikeb le li da le be shi 'i ngbebb, be shi 'i ngbebb ye. Mà shi nya a na be ma fee he 'ushia Unim le: "Mà ndō undi ubibi lè he liwu līmen."
46006001	Gbe undi he liwu līmen ù yi lè ikpe ha unde-ma, undi Unim, ki nya ngbebb le ù tyang bendi Unim lè ko he ushe ha bendi abe bè yi bendi Unim a ye a? Kì yi le ù mbe lityam shi 'itete 'iwom 'itaa ana ye!
46006002	Ki ze i le má ngye le bendi Unim be ba maa bendi abe bè yi ke igye anyin puu ushe ye a? Bwo men ma bé maa bendi igye anyin ushe, kibang a, ma kong inwaa ikpe anyin lè 'uhwo-men ye?
46006003	Idengell Unim or, bel bendi Unim li ba maa āngi ushe. Bwo lı be maa idengell Unim or ushe, li kpè le li kong ànaà angi he igye i.
46006004	Gbe 'ì nya yi le linaa li be hwaa lè men or, má nya kung āngi lè hwaa lè bendi abe bè yi lè abwo he liwu bendi abongale ye a le bè kong a?
46006005	Ishwia 'ì shi amen! Mi ngye dangg le 'ì yi lè undi he liwu līmen angwu a bi lishi le u kong ikpe he liwu līmen, bendi Unim.
46006006	Fe 'ibang 'ì hà yi atan-leshi angwu men ma ko bende ushe ha bendi abe bè yi bendi Unim a ye?
46006007	Kì yi ibia a ke men le mà ko bende ushe, mà ha amen liwu ligyang or. Ki ngbebb le mà tyang bendi bè shi ban amen hwò ashi le mà ko bende ushe! Ki mbee ngbebb le mà tyang bendi bè shi amen zi! Ashina 'i ngbebb hwò ashi le men mà ko bende ushe.
46006008	Ukpor, ashi le men mà tyang bendi hwan bè shi bibibi ha amen, men na mà ha tem fel shi ban bendi, ma shi ābe zi, ma shi bimen i shi-shi ha bende or.
46006009	Men má ngye dangg le bendi abe be shi bibibi be ba kwa lè abwo he Kusu Unim ye. Mà tyang bè lam amen ye! Bendi abe be tan akpela, bendi abe be shi ikem, bendi abe be ban bengye lè bekyebb bendi, bendi abe be gbe ipel ha bende-bell bengikye,
46006010	bendi abe be zì 'azi, bendi abe be ban lityam fe biwom bendi, bendi abe be bwom ibwom, bendi abe be kong bia bendi, bendi abe be leb kpe biwom bendi, bendi puu abe be shi biwom abin be kwa lè abwo he Kusu Unim ye.
46006011	Leěti men besuso ma maa sha bibibi bimen i, ukpor Unim a tyang biban bīmen ke men, shi amen ma fel betaa-betaa, u shi amen ma fel ta-ta ke-e ufe-gyang. Gbe ha Ujeso Ukristi lè Ukatia Kunyong Unim angwu lı fe-e, men ma fel kpa-kpa he ashi Unim.
46006012	Bendi besuso há liwu līmen be da le 'ì yi lè ashi 'ı tel ābe ye. Kì yi 'igyang a le 'ì yi lè ashi 'ı tel li bel, bendi Unim, ye, ukpor biwom puu na bı kpell li ye. Mi or, kì yi lè ashi 'ı tel mi ye, ukpor mì hà ndo bong 'iwom le 'ì kpe-m ityuu, mi fel ufee áshi ye.
46006013	Bendi besuso be mbee da le, Unim a shi azi ndor 'indakam a, u shi 'indakam ndor azi a. Ashina 'ì yi 'igyang a, ukpor azi or, kindakam or, bi ba mbee. Atan-lengi angwu Unim a shi inyiahwo undigye ù yi le hè undi ù kung āngi tan akpela a ye, ukpor a shi āngi ke undigye le he-e ù kung āngi fe Atyetyan Ujeso Ukristi a, likorye Atyetyan Ujeso Ukristi na u kam inyiahwo undigye.
46006014	Nya a na Unim a ma kung ikeb ima wum Atyetyan Ujeso Ukristi lè he lihwu na u be kung āngi wum li bel or titi lè he lihwu.
46006015	Men má ngye dangg le mà yi agwo he inyiahwo Ujeso Ukristi a. Ki nya ngbebb le undi ù kung ligwo lè he inyiahwo Ujeso Ukristi shi āngi lì fel ligwo he inyiahwo undi akpela a? Kpaa ye o! Unim ù bong ye!
46006016	Undi angwu a gbe ipel ha undi akpela, hà befe a puu befee be fel ná undi ken. Li ngye ashin likorye be ma fee he 'ushia Unim le: "Ungikye lè ungingye abe be gwaa 'iteng ken, be fel anung ken."
46006017	Ukpor undi angwu a gwaa 'uhwo-ma ipel ha Atyetyan Ujeso Ukristi, befe lè ahe be fel lityam ken.
46006018	Bwo ashin 'ì yi 'itel i, mi da āmen le, mà kung abwo āmen gbang-gbang lè he akpela. Biban abi bi teng puu abi undi u shi ābi bi ban inyiahwo ima ye, ukpor undi angwu a tan akpela, u ban inyiahwo ima igyang a.
46006019	Men mà ngye dangg le inyiahwo īmen ì yi ushom angwu Ukatia Kunyong angwu Unim a ke men u kwu a. Men mà tem yi lè 'uhwo-men ye, Unim na a fel lè men,
46006020	likorye a kung anung Ujeso Ukristi a ndyebb amen. He ashin, kì yi le mà kung inyiahwo īmen fem Unim.
46007001	Mî fan amen biwom abi ma fee mi gbe lè bi. Gbe lè libee, gbe undi a ndè gia le ufe u kpebb ungye ye, ashina 'i ngbebb.
46007002	Ukpor, bwo 'ì yi lè 'indee ná bendi abe be kpebb bengye ye be kwu faale akpela atanale, ki ngbebb le ungikye uyang-yang ù kwu lè uma ungye, ungingye uyang-yang ù kwu lè uma ukyebb.
46007003	Kì yi le ùkyēbb ù shi ha ungye-ma he 'ukwo ahwu 'ù yi kpa-kpa le ukyebb ù shi; ki shi le ungye ù shi ha ukyema he 'ukwo ahwu 'ù yi kpa-kpa le ungye ù shi.
46007004	Ungye ù yi lè 'uhwo-ma ye, ù yi he 'ubwo ukyema a; ùkyēbb u shi lè 'uhwo-ma ye, ù yi he 'ubwo ungye-ma a.
46007005	He ashin, ùkyēbb lè ungye bè tang 'igbor andēle gbam ye, kee-kee kwom le gbe befe a puu befee be bong le be sha āshi he 'anwaa 'unyong zangg le hè be bè kung 'ùnyong 'umen ana kong ha Unim. Nyong be mbee, be tem be ukem le hè Usetan ù ndè libwo shi ābe bè shi 'iban ye, likorye be kwa 'uhwo-bell mbee ye.
46007006	Gbe lè likong libee i, mi ke uten a le mà bee kpe-kpe ye. Ashi mi kong 'ì yi le gbe undi a bee, hà 'i ban ye.
46007007	Mi ufe a, ki ngbebb mi gbe undi uyang-yang u kwu faale libee ná mì yi i. Ukpor Unim a mbe undi uyang-yang atyetye; a ke undi-iso ikeb le ù shi ashin, u ke undi-iso ikeb le ù shi ashell.
46007008	Utebb anwun na mi kee le mi ka bengye-uhwuu lè abe bè wa yi lè libee ye: ki ngbebb le bè ngyor kwu faale libee ná mì yi i.
46007009	Ukpor gbe bè nya ngib lityam kwu faale libee mbee ye, bè gye 'ushu bee. Ashi le bè bee 'i ngbebb hwò ashi le 'igyor libee 'ì kpe kung àtyám abell.
46007010	Bendi abe be bee mà, mi ka ābe uten le, ungye ù ban libee lè ha ukyema ye, ukyebb ù ndō ungye-ma ye. Uten anwun, mi-mi na mi tye-e ye, Atyetyan Ujeso Ukristi ugyang na a tye-e. Ukpor gbe ungye a ban libee lè ha ukyema, ù tem gye libee lisuso ye. Gbe 'ì yi ná a ye, hà ù tem lè bee lè ukyema.
46007012	Utebb angwu mı ke bendi abe be teng i ù yi ugim ugi a, Atyetyan Ujeso Ukristi na a tyung mi ye. Mi de le, gbe undi Unim uyang-yang ù yi lè ungye angwu ù yi undi Unim a ye, u kam le u gya 'ushu bee lè he, ù ndó he ye.
46007013	Undi Unim uyang-yang angwu a bee lè ùkyēbb angwu ù yi undi Unim a ye, u kam le u gya 'ushu kpebb he, ù ban libee lè ha ùkyēbb ana ye.
46007014	Mi kong ashin likorye ùkyēbb angwu ù yi undi Unim a ye, Unim a kpe-e ná ùkyēbb ungingye angwu a bong ha ahe a. Ungye angwu ù yi undi Unim a ye, Unim a kpe-e ná ungye ungikye angwu a bong ha ahe a. Kì kwu ná a ye, hang bebwaa-bell bè yi ke Unim a ye, ukpor 'igyang-igyang, Unim a kpe bebwaa-bell 'itaa ana le bè yi ke-e ufe a.
46007015	Ukpor gbe undi angwu ù yi undi Unim a ye ana a kee le u ban libee, mà tyang he ù ban āngi. Gbe a ban āngi, angwu ù yi undi Unim, mà ungikye or, mà ungingye or, a ban uten Unim ye. Ki ngbebb Unim le lì kwu he ikwun.
46007016	Men bengye, mà well le pisoye bekyemen be ba fel lè likpan 'unyong gba he 'uhwo-men. Men bekyebb, mà well le pisoye bengye-men be be fel lè likpan 'unyong gbe he 'uhwo-men.
46007017	Uten angwu mi ke awu bendi abongale puu na ù yi i. Kiwom ashi 'ì yi 'indee-indee 'ì yi le, undi uyang-yang ù tan he 'ukwo ahwu Unim a ke-e ikeb le ù tan, ù ngyor kwu he libwo angi a ma yi nyong Unim a ma ko he le ù pwom Ujeso Ukristi.
46007018	Undi angwu a ma ten ukpong Unim u hà ko he, ù kaa le he-e ù tem fel 'ididim ye. Undi angwu a ma wa ten he 'unyong ahwu Unim a ma ko he ye, ù tem ten ye.
46007019	Mà undi ù ten or, ù ten ye or, kì yi he 'ukpo ye. Ukpor ashi 'ì yi he 'ukpo 'ì yi le, bendi bè shi biwom abi Unim a de le bè shi.
46007020	Undi uyang-yang ù ngyor kwu he libwo angi a ma yi nyong Unim a ma ko he le ù pwom Ujeso Ukristi.
46007021	Undi angwu a ma yi ùfeè a he 'unyong ahwu Unim a ma ko he, kì shi ban he ye. Mà na or, gbe a ndè libwo le u fem lè he abwo lifee, ù fem.
46007022	Ukpor mà ù kwu ufee a he 'unyong ahwu Unim a ma ko he or, ù ngye le Unim a pell he tyang abwo lè he 'iban, likorye a gwaa ipel ha Atyetyan Ujeso Ukristi. Ki mbee shi le undi angwu a ma yi ùfeè a ye he 'unyong ahwu Unim a ma ko he, a fel ùfeè Ujeso Ukristi.
46007023	Men ma fel ke-e ufe a, likorye a pong amen lè anung ama. He ashin, mà tem yi ìfeè bendigye a ye, ma fel ìfeè Ujeso Ukristi a.
46007024	Bebuye, mi da amen le mà ngyor kwu he libwo angi ma ma yi nyong Unim a ma ko amen nya a na mà yi gwaa ipel ha Unim i.
46007025	Mî mbee kong gbe lè ikyebb-akpee lè bengingye abe bè wa yi lè libee ye. Atyetyan Ujeso Ukristi a wa ke-m uten gbe lè be ye, mi de men ugim ugi. Kì yi le mà gyo mi likorye gbe he inung Unim mì yi undi angwu mi kpè le mà fe lityam ha ami.
46007026	Mi gim le 'i ngbebb le undi ù ngyor kwu he libwo angi ù yi. Mi kong ashin likorye bingie bikaa-bikaa bi fel he ati angi 'unyin i.
46007027	Gbe undi a kpebb ungye mà, ù shī ndó he ye. Gbe undi a wa kpebb ungye mà ye, ù tem kpebb ye.
46007028	Mà na mı kong ashina or, gbe undi a de le ufe u kpebb ungye, hà a shi 'iban a ye. Gbe unwan ungingye a de le u gya libee, hà ufe or a shi 'iban a ye. Ukpor bendi abe be bee mà, be kpa bingie he igye anyin. He ashin 'ì yi le mi a, hang mì tebb amen le mà geb lè abwo tye he bingie bimen i ye.
46007029	Bebuye, ashi mı kong 'ì yi le, kunyong ahwu igye anyin ı mbee 'u teng gbungg ye. He ashin, kung lè ha 'unyin, bendi abe bè yi lè bengye bè fe Unim fel ná bè yi lè bengye ye nà.
46007030	Bendi abe be kpe bingie bè fe Unim fel ná be kpa 'ingie a ye nà. Bendi abe be yal gor, bè fe Unim fel ná be yal gor ye nà. Bendi abe be shi ūshī, bè fe Unim ufe-ufe, bè kung àshì ndor he biwom bibell ye.
46007031	Undi uyang-yang angwu ù yi lè biwom abi u shi he igye anyin, ù kung lityam lima ndor he biwom bimen ana ye, likorye igye ná ì yi 'unyin i, baale ı mbee.
46007032	Kì yi-m le biwom bì ke men 'ingie ye. Undi angwu a kpebb ungye ye, ū kung ugim uma ndor he biwom abi Atyetyan Ujeso Ukristi a, ù yii gim ná ù shi nyin he.
46007033	Ukpor undi angwu a kpebb ungye, ū kung ugim uma ndor he biwom abi igye anyin a, ù yii gim ná ù shi nyin ungye-ma.
46007034	He ashin, a fel lè igim ifee ha ahe lityam. Ashi mı kong gbe lè bengikye, kì yi ke bengingye or titi. Ungingye or, unwan ungingye or angwu a gye libee ye, u kung ugim uma ndor he biwom abi Atyetyan Ujeso Ukristi a, ù yii gim ná ù kung lityam lima lè inyiahwo ima puu ke Unim. Ukpor angwu a gye libee, u fel kung ugim uma ndor he biwom abi igye anyin a, ù yii gim ná ù shi nyin ukyema.
46007035	Mi kong biwom abin le mî kpell amen a, mi kaa le mî kwu amen he ikeb a ye. Mi kee amen le mà shi ashi 'ì yi kpa-kpa le hè men mà fe Atyetyan Ujeso Ukristi lityam ken.
46007036	He likong undi angwu u naà ungye, gbe a gim le likpe lima he 'uhwo unwaa angwu ungingye li ngbebb ye, u fel lè 'igyor unwan ungingye ana kangg le a ndè shi le 'ì yi kpe-kpe le bè bee, ù gye 'ushu kpebb he ná 'ì yi he ugim uma. Gbe a shi ná, hà a shi 'iban a ye.
46007037	Ukpor gbe undi ugyang a gie ugim uma lè 'uhwo-ma, zam izam le ù tem kpebb unwaa angwu a naà ana ye, undi-iso na a kwu-e he ikeb ye, ugim anwuna a be lè he lityam lima ligyang, ù ngye dangg le ugim uma ù yi kpa-kpa. Gbe a kpebb he ye, hà a shi 'iban ye.
46007038	Igie igi ì yi le, gbe undi a ndè gia le u kpebb unwaa angwu a naà, a shi 'i ngbebb, ukpor undi angwu a ndè gia le ù tem kpebb he ye, hà a shi 'i ngbebb hwò ashi le ù kpebb he.
46007039	Kì yi le ungye ù ngyor bee lè ukyema lè 'igbe ná ùkyēbb ù yi uwum. Ukpor gbe ùkyēbb a hwō, hà a fel lè libwo le u bee lè ukyebb ususo angwu a nyin he. Gbe angwu há ù yi undi Unim a, mà 'i mbee.
46007040	Mà na or, he ugi ugim, u ngyor kwa faale libee 'i ngbebb he hwà ashi le ù mbee lè bee lè ukyebb ususo. Mi gim le mi kong biwom abin 'itaa Ukatia Kunyong Unim a teng mi a.
46008001	Mi kee le mi mbee kong gba lè biwom abi be kung shang ikem. Men ma de le bel puu lì yi lè lingye. Kì yi 'igyang a, ukpor 'itaa lingye ashina 'i sha undi u fel he idim. Ukpor benyin na be kpell undi u kaa kpè he 'ukwo Unim.
46008002	Undi uyang-yang angwu u kung 'uhwo-ma le a ngye lingye, he ashin 'i tyung le ù yi lè lingye ligyang angyell ye.
46008003	Kiwom ashi 'ì yi 'indee-indee na 'ì yi le 'ì nyin undi lè Unim. Undi angwu 'i nyin he lè Unim na Unim u ngye-e ná unwaa-ma.
46008004	Gbe lè likong azele biwom abi be shang ikem, men ma de le ikem i naa he lizen 'iwom a ye. Ma mbee de le Unim ù kee-kee yi ken a. Bel li ngye le ashin 'ì yi 'igyang a.
46008005	Mà 'ì kwu lè biwom gbamm he 'usi or, he igye i or, abi bendi be fe bi fel ná bì yi Unim a nà, be mbee kung ābi bi fel besu bebell or,
46008006	ukpor bel ufe, li ngye le Unim ù kee-kee yi ken a. Unim umen ana na ù yi Atyetyan angwu a shi biwom puu, ufe umen na a mbe li le lì fe-e. Kì kee-kee yi lè undi ken a angwu ù yi Usu utyan; undi angwu há ù yi Ujeso Ukristi. Unim a shi biwom puu gbe he 'ubwo 'uma a; likpan lityan or li ba lè ha ufe a.
46008007	Bel li ngye le ikem i naa he lizen 'iwom a ye, ukpor 'ì yi lè bendi Unim besuso abe be ngye ashin ye. Bendi abe 'itaa ana abe leěti be maa shi ikem, kì yi abe ná biwom abina bì yi ke ikem a nà. Bwo bè yi igim ifee gbe lè bi, gbe be kung ābi zī, hà be shi 'iban.
46008008	Lizi na lı shi li lı fel benunung he ashi Unim ye. Gbe li zī lizi angi be shang ikem ye, ki do li ye; gbe li zī āngi, ki kpell li ye.
46008009	Kiwom ashi 'ì yi 'indee-indee 'ì yi le, men abe mà yi lè lingye le Unim a ke men ikeb le mà zī 'iwom 'iyang-yang, mà baa hè men mà shi abe bè yi lè lingye Unim limen ana ye bè shi 'iban ye.
46008010	Gbe undi angwu ù yi lè lingye anyin ye a nda-a awo angwu wò yi lè ngi wo zī lizi he abee ūkèm, pisoye 'i sha he u la za 'itaa lizi ana titi.
46008011	Kitaa ana na lingye ligang lı shi undi umen ana u tyang 'ukwo ahwu kpa-kpa. Unwanaa angwu Ujeso Ukristi a hwō ke-e, ki nya sha ná a, wo shi 'iwom ashi 'ı teng he gye he 'ukwo liketye?
46008012	Gbe wo shi ná, hà wo shi 'iban ha bebwanaa, likorye wo shi ābe be shi 'iwom ashi be gim le 'ì yi kpa-kpa ye. He ashin, wo shi ha befe-befe a ye, wo shi ha Ujeso Ukristi or titi.
46008013	He atan-lengi anwun, mi ufe a, gbe 'ì yi le 'iwom ashi mı zī 'i sha unwandagi u mbwa he 'iban, mi tyang 'iwom ashi há azele, mî teng unwandagi gye he 'iban ye.
46009001	Mi-gyang mi ngye le mì yi porr le mi sha 'iwom 'iyang-yang 'itaa mi kee. Men má ngye dangg le mì yi unwaa-isom Atyetyan Ujeso Ukristi angwu mi nde-e lè ashi agi a. Mi na mi be lè men hwaa lè Atyetyan Ujeso Ukristi.
46009002	Mà bendi abe be teng bè swan le mì yi unwaa-isom Atyetyan a ye or, men ufe ma bong le mì yi ufe a. Men mà yi 'iwom ashi 'ı tyung le Unim a ko mi le mì kwu unwaa-isom Atyetyan.
46009003	Gbe undi a swan le mì yi unwaa-isom Atyetyan a ye, kitaa ana na mı fan he.
46009004	Ki nya ngbebb le bè ke-m 'iwom he aki angi mı shi ye a?
46009005	Kì nya yi lè 'iwom ashi 'ı kwuu mi 'ukwo le mì kpebb ungye, lî bel ha ahe lì tan mbee bipi bee? Kitaa ana na Ipita lè bebwaa-isom Atyetyan abe be teng lè bebwanam Atyetyan be shi.
46009006	He liwu bebwaa-isom Atyetyan, bel ha Ubanabas na 'ì yi le lì shi aki lè abwo atyan hà kwob 'uhwo-tyan a?
46009007	Kì yi lè undi ishogya angwu u kwob 'uhwo-ma ye. Kì yi lè undi útiā angwu u zī biwom utia uma ye ye. Ayang undi angwu u tyang bityuale, ukpor u ngwo idung ábı ábī ye?
46009008	Ashi mı kong i 'i be lè he ugim undigye a ye, Iten angi Unim a ke Umosis i kong 'itaa a ken.
46009009	Iten imen ana i de le: "Undi ù ndè le a kung undindi bua 'igundu he ungwu he 'unyong ahwu 'ı shi aki he utia ye." Ashi Unim a kong ana 'ì yi ke bigundu â?
46009010	Dia, ashi a kong 'ì yi ke li bel a. Be fee āshi ndor he 'uhwo 'utyan a. Bel li ngye ashin likorye undi utia angwu u teb abwom, ù teb lè lishi andorale he lifem angi u be kpē. Undi angwu u fem agbudyu, u fem lè lishi andorale he lifem angi u be kpe.
46009011	Nya a na undi u kwan biwom ha ahe utia na bel lı bun igie Unim de men, igie Unim ana i fel lè lifem he likpan līmen. Ki ngbebb kangg le men abe ma ndè lifem lè he aki atyan mà ke li ukwob.
46009012	Gbe men ma bong le abi mà yi lè bi, ma ka bendi likor, ki ngbebb le mà shi li bel hwò ābe. Mà na lì yi lè ikeb le hang li bii amen ukwob he aki angi li shi or, li bii amen ye. Li bong le li kpa 'ingie 'iyang-yang lî nde le li sha 'iwom ashi 'ı kwom bendi 'ukwo le bè be bong ha Ujeso Ukristi ye.
46009013	Men má ngye le bendi abe be shi aki he Ushom Unim, be za lè há Ushom Unim a; bendi abe be waa ābe ndor le bè shang Unim, be za lè he biwom abi be shang Unim a.
46009014	Kì yi 'itaa a ken ke bendi abe be bun 'isom 'inunung gbe lè Ujeso. Atyetyan Ujeso Ukristi a ke uten le, bendi bè ke be ukwob he aki 'isom 'imen ana abunale angi be shi.
46009015	Mà na Atyetyan a ke uten le bè ke bendi abe be bun igie Unim 'iwom keè ná 'i fong ābe or, mi bii amen le mà ke-m 'iwom ngye ye. Ná mi fee i or, mi fee bii amen 'iwom a ye; mi hwa 'i ngbebb mi hwà ashina. Mi kee le mi bia 'uhwo-gi ye.
46009016	Mi kong ashin likorye, mà na mı bun 'isom 'ununung gbe lè Ujeso or, ashina 'i sha-m mi fel he idim ye. Mi-i sha aki angi Unim na a ke-m le mì shi a. Ki kwa 'ibibi ka-m, gbe mi bun 'isom 'inunung 'imen ana ye.
46009017	Kì be kwu le mi-gyang na mi gia kung le mi sha aki anyin, hang mi sha āngi ndor lishi ha lifem. Ukpor mi-gyang na mi gia aki anyin ke 'uhwo-gi ye, Unim na a kung āngi fe-m he 'ubwo le mì shi-e.
46009018	Kibang ashi 'ì hà yi lifem ligi? Mi kpa lifem gba he abunale 'isom 'inunung 'imen ana faale àbiālē 'iwom lè ha undi. Biwom abi mì yi lè ikeb le mi bii bendi le bè ke-m he aki anyin or, mi bii ābe ye.
46009019	Mì yi lè 'uhwo-gi, mì yi he 'ubwo undi ye. Mà na or, mi keb 'uhwo-gi fel he 'ubwo bendi puu, mî nde le mi ba lè bendi gbamm hwaa lè Atyetyan Ujeso Ukristi.
46009020	Nyong mì yi ipel ha bendi Ijuus, mi fel sha likpe Ijuus, mî nde le mi ba lè Ijuus hwaa lè Ujeso Ukristi. Mà na Iten angi Unim a ma ke Umosis i bua mi ye or, nyong mì yi ipel ha bendi abe be ndor Iten imen ana, mi or titi mi fel ndor Iten imen ana, mî ndè le mi ba lè bendi bemen ana hwaa lè Ujeso Ukristi.
46009021	Nyong mì yi ipel ha bendi abe bè yi he 'ubwo Iten angi Unim a ma ke Umosis ye or, mi fel 'itaa ken ha abe, mî ndè le mi ba lè be hwaa lè Ujeso Ukristi. Ashin 'i ze le mì tem kung iten Unim he 'ukpo ye a ye, ukpor mì yi he 'ubwo uten Ujeso Ukristi a.
46009022	Nyong mì yi ipel ha bendi abe be ngye dangg ashi 'ì yi kpa-kpa ke be le bè shi ye or, mi fel 'itaa ken ha abe, mî ndè le mi sha ābe be fa Ujeso Ukristi kpa-kpa. Libwo liyang-yang angi undi ù yi, mi or mi kung 'uhwo-gi ndor he libwo limen ana, mî ndè le mi sha 'iwom 'iyang-yang ashi 'ı be lè bendi hwaa lè Unim he-e ù kpan ābe.
46009023	Mi sha biwom abin puu he 'uhwo 'isom 'inunung gbe lè Ujeso, mî ndè le mi kwa lè abwo he binunung abi 'isom 'inunung 'imen ana 'ı be lè bi ke bendi.
46009024	Men má ngye le nyong bendi be paa akye, bendi gbamm be buu, ukpor undi ken ufe-ufe na u kpē 'uke. He ashin, mà fe ikeb buu kangg hè men mà kpē 'uke 'umen ana.
46009025	Undi angwu a kee le u paa akye, u kam 'uhwo-ma ngbebb-ngbebb. Bendi abe be paa akye be kam 'uhwo-bell buu hè be bè kpē 'uke. Kuke 'umen ahwu be ndor lishi ana 'ù yi ahwu 'u be ban, ukpor bel li kam 'uhwo-tyan buu lî be kpē 'uke ahwu 'u ban ye a, ku ngyor igye kpamm.
46009026	Mi ufe, mi buu ndor àshì sii gya he 'ubi a. Mì yi ná undi angwu u geb gada-gada-gada a ye.
46009027	Mi bong kpa bingie puu likorye mi kee le mi angwu mı bun 'isom 'inunung gbe lè Ujeso de bendi, mi-gyang mì tem be mbu gyan ye.
46010001	Bebuye, mi kee amen le mà well likong betietyan abe be maa pwom Umosis he 'igbaa-libeb. Kibu 'i maa teng ābe, tyung ābe 'ukwo. Befe puu be ma tan he abee gyong umbwo ukaandi angwu be ko le Umbwo ubwaa.
46010002	Nya he 'ibu lè umbwo bimen ana na be ma kib ābe he umbwo. Umbwo akibale anwuna na a tyung le be ma gwaa ipel ha Umosis.
46010003	Befe puu be ma zī lizi angi Unim a ma ke be he 'ukwo ahwu 'u kwu he 'uhwo.
46010004	Befe puu be ngwo umbwo angwu Unim a ma ke be he 'ukwo ahwu 'u kwu he 'uhwo. Umbwo umen be ma ngwo ana a ma be lè he utie-ukor angwu a maa tan utung ha abe. Kukor 'umen ana 'u ma yi Ujeso Ukristi a.
46010005	Mà na Unim a ma shi abin puu ke be or, kugii 'ubell gbamm 'u ma shi biwom abi bi shi Unim a ma fel he ingywo. He ashina, befe gbamm be ma hwō wu mbee bipi há he libeb.
46010006	Biwom abi bi shi fe be bi tuu li 'ubwo he 'utyung le lì kwu lè 'igyor bibibi ashele ná betietyan be maa shi ana ye.
46010007	Befe besuso be maa fa ikem nya a na be ma fee he 'ushia Unim. Be fee le: "Bendi be ma kwu ko shi 'ipam, zī azi, ngwo betyuo, be bo 'inaa ngyor angyor kel-kel fe 'atelakpa." Men ufe, mà fe ikem ye.
46010008	Bel lì gbe lè abwo atyan fe he akpela atanale ye. Besuso be maa fel tan akpela, he ashina, bendi asi lisi 'ugbe asi akie be ma hwō he liti ken.
46010009	Bel lì gil Unim ye. Besuso be ma gil Unim hè be bè ndè ashi u shi, he ashina Unim a ma som ìshiı ibibi, i ma lè ngmam gwu ābe.
46010010	Bel lì nem inem ye. Besuso be maa fel nem inem, he ashina, Unim a ma som udengell uma, a ma lè gwu ābe.
46010011	Biwom abi bi ma shi fe betietyan ana, bì yi utebb a ke bendi. Be fee ābi ndor le hè lì bel abe lì so bewum he 'unyong ahwu igye i ndo mbee i, lì hwua 'iwom lè há a.
46010012	He ashin, undi uyang-yang angwu a de le a naa genn, ù baa 'uhwo-ma he-e ù mbu nyong ugilale u be hwaa lè he ye.
46010013	Kì yi lè ugilale angwu a be hwaa lè men angwu bendi besuso be wa kpe-e ye ye. Unim u sha úkyébb uma, ù hà ndo bong le ugilale angwu a dyam hwò ikeb īmen ù be hwaa lè men ye. U ka amen ikeb angi ma naa genn kpe-e, he ashin, a shi 'ukwo ke men ahwu ma fem lè há.
46010014	Bedim-gi lityam, he 'uhwo biwom abina mi da amen le mà fe abwo he ikem ashele ye.
46010015	Men mà yi bendi abe be ngye 'iwom a. Biwom abi mı kong i, mà shun ābi li-li hè 'ì nung amen le bì yi 'igyang a.
46010016	He 'unyong ahwu lı kpē agwo Unwaa Unim, li kung ugbaala 'utyuo, li pee Unim, li kung ngwo. Nya a na lı ngwo, li gwaa ipel ha Ujeso Ukristi gbe he anung ama. Nyong lı kung ibred bun, li pee Unim, li kung āngi zī. Nya a na lı zī, li gwaa ipel ha Ujeso Ukristi gbe he inyiahwo ima.
46010017	Mà na bel abe lı zī ibred ana li go or, ibred angi lı zī ì yi 'ikem ken a or, ashin 'i tyung le bel lì yi ūbībī ken.
46010018	Mà shi ugim gbe lè likpe 'ubong Ijuus; bendi abe be zī biwom abi be kung shang Unim, be gwaa 'uhwo-bell ipel ha Unim angwu bé shang he biwom bimen ana.
46010019	Ashin 'i hà tyung li le ana? Mi fel kong i le ikem or, abi be kung shang āngi or, bì yi 'iwom â?
46010020	Dia, ukpor ashi mı kong 'ì yi le, nyong bendi ikem be shang āngi, be shang ka ikeb ibibi a, be shang ka Unim a ye. Mi kee amen le mà gwaa 'uhwo-men ha ikeb ibibi ye.
46010021	Undi ù hà ndo ngwa ugbaala Atyetyan, u tem lè ngwo ugbaala angwu ikeb ibibi ye. Undi ù hà ndo kpa agwo Unwaa Unim, u tem lè kpē ángi ikeb ibibi ye.
46010022	Bel lì fe ukaa kee le li sha Unim he-e ù fel he ingywo fe li a? Lì yi lè ikeb le li naa, gbe a ngywo a?
46010023	Men ma da le 'ì yi lè ashi 'ı tel amen ye. Kì yi ná, ukpor biwom puu na bı kpell bendi ye. Kì yi 'igyang a le 'ì yi lè ashi 'ı tel amen ye, ukpor biwom puu na bı kpell bendi hè be bè kaā he likong Unim ye.
46010024	He 'iwom 'iyang-yang ashi undi u shi, ù shi ashi 'ì kpell unde-ma hwan, ù shi ashi 'ì kpell he ufe-gyang ufe-ufe a ye.
46010025	Kì tel amen le mà zī inyia angi be ndyebb zī he 'ate ye. Nyong ma zī āngi, ufung or ù waa amen ye.
46010026	Mi kong ashin likorye be ma fee he 'ushia Unim le: "Igye ì yi he 'ubwo Unim a, biwom puu abi bì yi hen bi shi he 'ubwo Unim a."
46010027	Gbe undi angwu ù yi undi Unim a ye a ko-a lizi, gbe wo bong te, wo zī lizi liyang-yang angi a shi-a. Ndè le wo kwu lè ufung awaale ye.
46010028	Ukpor, gbe undi a shi-a wo ngye le inyia angi be shi-a lizi ì yi angi be shang ukem a, wo shī zī ye, mà na wo-gyang wo ngye le 'i tel ye or. He 'uhwo undi angwu a da-a, wo shī zī ye, likorye ufe u gim le 'ì yi liketye ka-a le wò zi. Pisoye undi-iso u bii le: "Ki shi ná a, kiwom 'i tel mi le bwo undi-iso a de le 'ì yi liketye á?
46010030	Gbe mı pee Unim he ashi mı zī, ki shi ná a, bendi be de le mi shi 'iban a, gbé mı zī àshi mi pee Unim he 'uhwo ashi ána á?"
46010031	Mi fan angwu há le 'i ngbebb, ukpor ù well le, kitaa 'iwom 'iyang-yang ashi u zī lè 'itaa 'iwom 'iyang-yang ashi u ngwo lè 'iwom 'iyang-yang ashi u shi, ù shi āshi he 'ukwo ahwu 'ı be lè ipee ke Unim.
46010032	Ndè le wo shi 'iwom ashi 'ı be lè ingywo ke undi ye, mà Ijuus or, Ijuus a ye or, liwu bendi abongale or.
46010033	Kitaa ana na mi or mi kaà le mî shi nyin undi uyang-yang he 'iwom 'iyang-yang ashi mı shi. Mi sha ashi 'ı kpell i-mi a ye, mi sha biwom he 'ukwo ahwu 'u kpell bendi gbamm hè be bè fel lè likpan 'unyong.
46011001	Men mà pwom abee agi nya a na mi pwom abee Ujeso Ukristi.
46011002	Mi pee amen kangg likorye ma well igie igi he 'iwom 'iyang-yang ashi ma shi, ma mbee shi ihwuale angi mi ma hwua amen.
46011003	Ukpor, mi kee le 'ì nung amen le, Ujeso Ukristi na ù yi lìshī ungikye uyang-yang, ùkyēbb u shi lìshī ungingye uyang-yang, Unim u shi lìshī Ujeso Ukristi.
46011004	Nyong ungikye u kong ha Unim or, nyong u kpē 'isom lè ha Unim kong or, gbe a shī 'iwom he líshī, hà a ke lìshī lima ife ye.
46011005	Ukpor bengingye befe, ungingye uyang-yang angwu u kong ha Unim or, nyong u kpē 'isom lè ha Unim kong or, gbe a shī 'iwom he líshī lima ye, hà a ke lìshī lima ife ye. Gbe a shī 'iwom he líshī ye, kì yi 'itaa ken ha ahwaāle lishi.
46011006	Gbe ungingye a shī 'iwom he líshī lima ye, ki ban a ná hang a kwan lishi á. Bwo li ngye le 'ì yi ibia a ke ungingye gbe a gem igil ima or, gbe a hwaā āngi or, he ashin ù shī 'iwom he líshī lima.
46011007	Atan-lengi angwu 'ì yi le ungikye ù shī 'iwom he líshī ye ù yi le, Unim a mbe-e bi 'uhwo-ma, u mbee tyung ifem Unim, ukpor ungingye ufe u tyung ifem ukyema a.
46011008	Bel li ngye le Unim a ma kung ukeb ungikye a mbe ungingye, a ma kung ukeb ungingye a mbe ungikye ye.
46011009	Unim a ma mbe ungikye a ke ungingye ye, a ma mbe ungingye a ke ungikye.
46011010	Ashin na 'i tan lè shī ungingye ù shī 'iwom he líshī hè 'ì tyung le a ke ukyema ife, hè idengell Unim or ì ngywo ye.
46011011	Mà na 'ì yi 'itaa ana or, bendi abe be bong ha Atyetyan Ujeso bè ngye le, faale ungingye, ungikye u kwa ye, faale ungikye, ungingye u kwa ye.
46011012	Nya a na leěti Unim a ma kung ukeb ungikye a mbe ungingye na 'unyin i ungingye u hwan ungikye. Ukpor lí ngye le Unim na a mbe bendi lè biwom puu.
46011013	Men-agyang mà ndè ashin li-li hè men mà ndè, ki nya ngbebb le ungingye ù kong ha Unim faale 'iwom ashēle he líshī bee?
46011014	Undi uyang-yang a ngye dangg le, kì yi ibia a ke ungikye angwu a ndor igil.
46011015	Ukpor bengingye befe, igil andorale ì yi abe idem a, likorye Unim a ke be igil le hè be bè kwu lìshī litaa ye a.
46011016	Gbe 'ì yi lè undi angwu a fe ifung gbe lè abin, undi angwu há ù ngye le bel or, awu bendi Unim he 'iteng 'iyang-yang or, li bong le undi uyang-uyang ù shi abin he 'ukwo 'ususo fem ahwun tyang ye.
46011017	Kì yi lè likong lisuso angi mi kee le mi ka amen utebb gba lè ngi. He likong limen i mi pee amen ye, likorye nyong ma kpee liwu le ma fa Unim, ma sha akpe angi a ke ukpell a ye, ma sha angi a do amen ido a.
46011018	Ukpi-ikwu linaa lì yi le nyong ma kpee liwu, mi gyo le ma tang he abwo fel akwu-akwu. Mi gim le pisoye 'ì yi 'igyang a.
46011019	Kì yi lè atangale he abwo he liwu līmen hè bendi bè ngye àbe be fe Ujeso Ukristi lityam ken.
46011020	Nyong ma gbong le hè men mà zī lizi ukem, kukwo ahwu ma shi, ma kpā agwo Unwaa Unim a ye.
46011021	Mi kong ashin likorye, nyong ma zī lizi, undi-undi u za lima, bendi-iso bè yi he ibwom, besuso, itung i ndo ābe.
46011022	Aye! Mà yi lè ishom angi mà kwu zī lizi, ngwo 'utyuo ye a ukpor? Kibang a, ma bia bendi Unim, ma be lè ishwia ke abe bè yi lè 'iwom ye? Mì de men he 'imen i le ana a? Mì nya pee amen he ashi ma shi ana a? Kpaa ye, mì hà ndo pee amen ye gbangg.
46011023	Leěti Unim a ma tyung mi 'iwom ashi mi or mi ndo hwua amen i. Kiwom ashi há 'ì yi le, he 'usu ahwu be ma ndyebb Atyetyan Ujeso zi, Atyetyan a ma kung ibred, kwu he 'ubwo,
46011024	u pee Unim. A hà kung āngi bun kung de le: "Ashin na 'ì yi agwo agi angi mi ke he 'uhwo 'umen. Mà gye 'ushu shi ashin le hè men mà well gbe lè mi."
46011025	Be zī 'i mbee puu, nya 'itaa ken, a mbee kung ugbaala 'utyuo kwu he 'ubwo de le: "Kutyuo ahwun 'u tyung 'iwom 'ifufe ashi Unim a kong ndor le u sha ka amen gba he anung agi. Mà gye 'ushu shi ashin 'unyong 'uyang-yang ma ngwo āhwu mâ well gbe lè mi."
46011026	Kife na 'i tan lè shi 'unyong 'uyang-yang ma zī ibred 'itel i, ma ngwo 'utyuo 'itel i, kung lè ha 'unyin i kpamm Atyetyan Ujeso u gbe tem be, mā tyung gboo le a hwō ke li.
46011027	He ashin, undi uyang-yang angwu a zī ibred imen i, u ngwo 'utyuo 'umen i he 'ukwo ahwu kpa-kpa a ye, a bia inyiahwo Atyetyan Ujeso lè anung ama.
46011028	He ashin undi uyang-yang ù kpi 'ikwu shun 'uhwo-ma ndè le ù yi kpa-kpa he ashi Unim, saa u hà zī ibred, u ngwo 'utyuo.
46011029	Undi uyang-yang angwu a zī ibred anyin, u ngwo 'utyuo ahwun faale afaale a kpe bi ná inyiahwo Atyetyan Ujeso, u ba lè ushe Unim a swa 'uhwo-ma he líshī.
46011030	Ashin na 'i tan lè shi bendi gbamm he liwu līmen bè tem yi kang-kang ye, besuso be shi go-go ye, besuso be hwō.
46011031	Ukpor gbe li shun 'uhwo-tyan ngbebb-ngbebb, Unim u ka li 'ingie ye.
46011032	Atan-lengi angwu u ke li 'ingie ù yi le he-e ù tebb li le he 'unyong ahwu u be tang libi ke bendi abe bè yi ke igye anyin, hè li bel lì zī likpong.
46011033	Bebuye, ashina na 'i tan lè shi mi de men le nyong ma gbong le ma za lizi ukem, mà kwu nyong bende.
46011034	Gbe itung ı ndo undi, ù zī lizi lè he ūshù mà ukpong u hà be, le hè men mà be ukem be shi biwom he 'ukwo ahwu 'u be be lè ushe Unim so 'uhwo-men he lishi ye. Gbe lè biwom abi bi teng, nyong mı be be ha amen há, mà mi ka amen utebb gba lè bi.
46012001	Bebuye, beke aki ashele abe Ukatia Kunyong Unim u ke bendi, mi kee le bè nung amen nwongg.
46012002	Men má ngye dangg le leěti nyong ma ma wa bong ha Ujeso Ukristi ye, be maa mbeb amen fel tan lè men som-som he afele ikem, ki shi le ikem ì yi iwum ye.
46012003	He ashin mi kee le 'ì nung amen nwongg le gbe Ukatia Kunyong Unim na a ke undi ikeb le ù kong, ù hà ndo da le, "Kì ban Ujeso shiee!" ye. Ki shi lè undi angwu u de le, "Ujeso ù yi Atyetyan a," faale afaale Ukatia Kunyong Unim na a teng he ye.
46012004	Beke aki ashele abe Ukatia Kunyong Unim u ke bendi bè yi atyetye-atyetye, ukpor ufe-gyang ù kee-kee yi a ken a.
46012005	Aki angi Atyetyan Ujeso a ke bendi le bè shi à yi bitaa atyetye-atyetye, ukpor ufe-gyang ù kee-kee yi a ken a.
46012006	Bendi be sha aki ana he akwo atyetye-atyetye, ukpor Unim angwu a ke be ikeb angi be shi āngi ù kee-kee yi a ken a.
46012007	Ukatia Kunyong Unim u fem biwom tyung undi-undi, u ke be ikeb angi be shi biwom abi há he 'ukwo ahwu 'ı kpell bendi Unim puu.
46012008	Ukatia Kunyong Unim u ka bendi besuso 'uke ahwu be kong biwom gbe he lishi abyele Unim. Ufe umen a ken na u mbee ke bendi besuso 'uke ahwu be kong biwom abi u fem tyung ābe.
46012009	Ukatia Kunyong Unim umen a ken na u ke bendi besuso ikeb angi be bong le Unim u sha bitaa biwom bisuso. Ufe umen a ken u ke bendi besuso ikeb angi be mbee angmam.
46012010	U ka bendi besuso ikeb angi be shi bikwele-uhwo, u ke besuso ikeb angi be kpe 'isom lè ha Unim kong, u ke besuso ikeb angi be ndè shob biwom abi bı be lè ha Ukatia Kunyong Unim lè abi bı be lè ha ufe a ye, u ke besuso ikeb angi be kong igie abong angi be hwua ihwua ye, u ke besuso ikeb angi be bun likpe igie imen ana kong.
46012011	Ukatia Kunyong Unim a ken na u ke undi-undi ikeb angi u shi aki ana, u ke undi-undi 'iwom atyetye ashi u shi, u ka 'itaa 'i ngbebb he ufe-gyang a.
46012012	Men ma ngye le he inyiahwo undigye, inyiahwo ì yi ken a, ukpor ì yi lè agwo gbamm. Mà na agwo à yi gbamm, a gwaa fel 'iwom ken a. Kitaa ana na Ujeso Ukristi or ù yi.
46012013	Bel puu, mà Ijuus or, mà Ijuus a ye or, mà ifee or, mà bebwaa or, nyong li gwaa ipel ha Ujeso Ukristi gbe ha Ukatia Kunyong Unim, li fel inyiahwo ken likorye li kpe Ukatia Kunyong Unim ken.
46012014	He inyiahwo undigye, kì kee-kee yi lè ligwo ken a ye, kì yi lè agwo gbamm.
46012015	Kì be kwu le 'ubee undi ú nya da le, le bwo 'ufe 'ù yi 'ubwo a ye, kù tem yi ligwo he inyiahwo undi a ye. Mà 'ù kong ná or, kù so ligwo he inyiahwo undigye a.
46012016	Kì be kwu le 'utyung ú nya da le, le bwo 'ufe 'ù yi utong-shi a ye, kù tem yi ligwo he inyiahwo undigye a ye. Mà 'ù kong ná or, kù so ligwo he inyiahwo undigye a.
46012017	Kì be kwu le undigye ubo-ubo ù kee-kee yi utong-shi ufe-ufe a, hang u sha ná a, u gyo igyo? Kì be kwu le ù kee-kee yi 'utyung 'ufe-ufe a, hang u sha ná a, u nung inung?
46012018	Ukpor nya a na 'ì yi, Unim a fe ligwo liyang-yang he inyiahwo undigye he 'iteng ashi 'i ngbebb he a.
46012019	Kì be kwu le ligwo lì kee-kee yi ken a, hang 'ì yi lè inyiahwo ye.
46012020	Nya a na 'ì yi, kì kee-kee yi lè ligwo ken a ye, ukpor agwo à yi bitaa atyetye-atyetye angi a gwaa he 'iteng ken, a hà bel fel inyiahwo undigye.
46012021	He ashina, kì yi lè 'ukwo ahwu utong-shi u de 'ubwo le, ki gbee he lè hwu ye ye. Lìshī or, kì yi lè 'ukwo ahwu lı de 'ubee le, ki gbee āngi lè hwu ye ye.
46012022	He inyiahwo undigye, agwo angi à yi li ná à yi kang-kang ná bende-bell ye, afe na lı kwu faale ngi mbee ye.
46012023	Agwo angi lı gim le à yi he 'ukpo ye, afe na lı kam āngi hwò angi a teng. Agwo angi lı kee le bendi bè ndè ngi ye, afe na lı shī ndyell āngi kangg.
46012024	Ukpor agwo angi ishwia ı shi li lè ngi ye, li tyang āngi. Unim a shi inyiahwo he 'ukwo ahwu 'u shi li lı ke agwo angi à yi lè ife ye ife hwò angi a teng.
46012025	A shi ashin le hè agwo à shi linaa ha bende ye, ukpor hè ligwo liyang-yang lì ndè gbe lè bende bizang-bizang.
46012026	Gbe ligwo ken lı kpe 'ingie, angi a teng puu a kpe 'ingie utung ha angi; gbe undi a fem ligwo ken, angi a teng a yal gor utung ha angi.
46012027	Men ufe, mà yi inyiahwo Ujeso Ukristi a; undi-undi ù yi ligwo nya he inyiahwo ima imen ana.
46012028	He liwu bendi abongale, Unim a waa bendi abe be shi aki bitaa atyetye-atyetye. A kpi 'ikwu waa bendi abe be kwu bebwaa-isom Ujeso Ukristi. Utepwom, u waa àbe be kpe 'isom lè ha ufe-gyang kong. He lekie, u waa àbe be hwua bendi igie ima. A waa besuso ke be 'uke ahwu be shi bikwele-uhwo, u ke besuso 'uke ahwu be mbee angmam, u ke besuso 'uke ahwu be kpell bendi, u waa besuso ke be 'uke ahwu be kam liwu, u mbee ke besuso 'uke ahwu be kong igie abong angi be hwua ihwua ye.
46012029	Bendi puu na bè yi bebwaa-isom Ujeso Ukristi ye. Bendi puu na be kpe 'isom lè ha Unim kong ye. Bendi puu na be hwua bendi igie Unim ye. Bendi puu na be shi bikwele-uhwo ye.
46012030	Bendi puu na be mbee angmam ye. Bendi puu na be kong igie abong angi be hwua ihwua ye ye. Bendi puu na be bun likpe igie abong ana kong ye.
46012031	Men ufe, mà ndor lishi ha Unim le ù ke men beke aki ashele abe bè yi 'indee-indee hwò puu. Kiwom ashi 'i dyam hwò biwom puu ashi mi ndo kong gbe lè shi, kì yi benyin.
46013001	Mà mì yi lè ikeb le mi kong igie abong puu lè angi idengell Unim or, ukpor gbe mì yi lè benyin ye, hà mi kpa 'ihwee ná 'igbang-gbang 'itaa lè undelibi a.
46013002	Mà mì kwu lè ikeb le mi kpa 'isom lè ha Unim kong, mà mì ngye biwom puu lè ugim Unim puu, mì kwu lè 'itaa abongale ashi le mi da ukwell le ù kwuo, u kwuo or, ukpor gbe mì yi lè benyin ye, hà mì yi lè lifem ke bendi ye.
46013003	Mà mì kung biwom bigi puu hwua ke bendi-likaa, mà mi kung inyiahwo igi ke le bè ting shī 'inde or, ukpor gbe mì yi lè benyin ye, ki kwa lè lifem ka-m ye.
46013004	Benyin be sha undi u mbwa 'uhwo, u ngbebb inung, u ban lityam fe 'iwom undi ye, u pwom ungwu ye, u dim idim ye.
46013005	Benyin be sha undi u sha likpe liketye ye, u gim 'uhwo-ma ufe-ufe ye, u gbel 'agbugbel ye, u fe 'ibibi he lityam ha undi ye.
46013006	Benyin be sha undi u gor fa bibibi abi bendi be shi ye, be sha undi u gor fa binunung abi bendi be shi a.
46013007	Benyin be sha undi u kpam àshì wu 'iban ashi bendi be shi fe-e mbee 'unyong, u fe lityam ha bendi mbee 'unyong, u ndor lishi binunung mbee 'unyong, u naa genn he biwom puu mbee 'unyong.
46013008	Benyin bè yi ngyor igye kpamm. Ukpor abe be kpe 'isom lè ha Unim kong befe, kunyong 'u ba lè há, ahwu aki abell a mbee. Abe Ukatia Kunyong Unim a ke be ikeb le bè kong igie abong angi be hwua ye, kunyong 'u ba àhwu ashin or 'ı be mbee. Kitaa lingye angi lì yi lè ngi 'unyin i, kunyong 'u ba àhwu life or lı be mbee.
46013009	Biwom abina bi ba mbee likorye 'anaa-anaa i, li wa ngye biwom puu ye, Unim u wa de li biwom puu le lì kong de bendi ye.
46013010	Nya he liti limen ana nyong Unim u shi biwom puu bı sho yilididi, bigem abi li ngye 'unyin i bi mbee.
46013011	Leěti nyong mi ma so unwaasun, mi maa kong likong ná unwaasun, mi gim ugim ná unwaasun, mi ndè 'īndè ná unwaasun. Ukpor nyong mi kaa kpè, mi mbee lè abi 'isun ana.
46013012	Kanaa-anaa i, kukwo ahwu lı nde biwom 'ù yi ná lı nde he 'inde-ushu ashi 'ì yi ndib-ndib nà. Ukpor há he 'unyong 'umen ana li ba nda biwom puu gboo. Kanaa-anaa i, mi wa ngye biwom puu ye, ukpor há he 'unyong 'umen ana mi ba ngya biwom puu yilididi nya a na Unim a ngye-m yilididi.
46013013	Kì yi lè biwom bikie abi bı ngyor igye, bì yi abongale lè lishi andorale lè benyin. He biwom bikie i, benyin be dyam hwò puu.
46014001	He ashina, mà kaa kangg hè men mà kwu lè benyin ha bendi, ma mbee kwu lè 'igyor kangg le Ukatia Kunyong Unim ù ke men ikeb angi ma shi biwom abi bı kpell liwu bendi abongale. Kiwom ashi 'i dyam hwò na 'ì yi le mà kwu lè 'igyor hè men mà kpe 'isom lè ha Unim kong.
46014002	Mi kong ashin likorye undi angwu Ukatia Kunyong Unim a ke-e ikeb u kong igie abong angi a hwua āngi ye, u kong ha Unim a, u kong ha bendigye a ye, likorye igie angi u kong i nung ābe ye. U kong biwom 'undyell Unim gba he ikeb Ukatia Kunyong Unim a.
46014003	Ukpor undi angwu u kpe 'isom lè ha Unim kong, ufe u kong ha bendigye a, hè 'ì kpell ābe, ki fe be ingie, shi ābe bè naa genn.
46014004	Undi angwu u kong igie abong angi a hwua āngi ye, ki kpell he ufe-gyang a, ukpor undi angwu u kpe 'isom lè ha Unim bun kong, ki kpell liwu bendi abongale puu.
46014005	Ki ngbebb mi le gbe he ikeb Ukatia Kunyong Unim mà kong igie abong angi ma hwua āngi ye, ukpor 'i mbee ngbebb mi fel hwò le mà kpe 'isom lè ha Unim bun kong. Undi angwu u kpe 'isom lè ha Unim bun kong ù yi lè lifem ke bendi hwò angwu u kong igie abong angi a hwua āngi ye, gbe 'ì yi lè undi angwu u bun likpe igie ima ana kong ye, le hè 'ì kpell liwu bendi abongale.
46014006	Bebuye, gbe mi nya be ha amen há, mi kong he igie angi ma ngye ye ufe-ufe a, igie igi i nya kpell amen a? I kee-kee kpell amen gbe mi mbee de men 'iwom ashi Unim a fem tyung mi, mi kpe 'isom lè ha Unim bun de men, mi mbee hwua amen igie Unim hè men mà ngye-e gye he 'ushu a.
46014007	Ndor li ndè, biwom ná upipi lè 'igbelemu abi bì yi biwum ye i, gbe undi a gwee he kong likpe ye, u kem āshi kong likpe ye, ki nya sha ná a, undi u ngye likpe ábi?
46014008	Usom or titi, gbe be gwee he kong likpe ye, undi u nya sha ná a, u ngye àshi u kam?
46014009	Kitaa 'imen ana na 'ì yi men or titi. Gbe ma kong igie abong angi ma hwua ye, ma kong igie angi ı nung bendi a ye, ki nya sha ná a, undi u ngye likpe igie imen ana? Ma kong wa 'idideng a.
46014010	Igie abong he igye i, i go gbamm, ukpor iyang-yang ì yi lè likpe.
46014011	Gbe undi a kong abong angi mi ngye ngi ye, mi kwa ugaandi a ka he, ufe u kwu ugaandi a ke-m.
46014012	Kimen i 'ì yi ke men or titi. Bwo mà yi lè 'igyor le Ukatia Kunyong Unim ù ke men ikeb angi ma shi biwom, mà kaa kangg kung āngi shi biwom abi bı kpell liwu bendi abongale.
46014013	He ashina, undi uyang-yang angwu u kong igie angi Ukatia Kunyong Unim a ke-e le ù kong, ù bii Unim le ù ke-e ikeb angi u bun likpe igie ana kong.
46014014	Mi kong ashin likorye gbe mi kong igie abong angi mi hwua ye, Ukatia Kunyong Unim na u teng 'abell 'agi, ashi mı kong 'i nung mi mi-gyang or ye.
46014015	Fe 'ibang ashi 'i hà ngbebb le mì shi? Ashi 'ì yi le mì shi 'ì yi le, mì kong ha Unim he ikeb Ukatia Kunyong uma, mi mbee kong ha Unim he igie angi ı nung mi. Mi gyam 'ugyam pee Unim he ikeb Ukatia Kunyong Unim, mi mbee gyam he igie angi ı nung mi.
46014016	Gbe ná a ye, gbe undi a pee Unim he igie angi Ukatia Kunyong Unim u ke-e, ki nya sha ná a, undi angwu akongale he ikeb Ukatia Kunyong Unim 'ı nung he ye u bong le "amen" he ipee ima? Igie angi u kong i nung he ye.
46014017	Pisoye ipee ima i ngbebb kangg, ukpor i kpell undi angyell ye.
46014018	Mi pee Unim le mi kong he igie ifufe he ikeb Ukatia Kunyong Unim hwà amen puu.
46014019	Mà na or, he liwu bendi abongale, ki ngbebb mi le mì kong akpe adyong he igie angi ı nung bendi hwò ashi le mì kong akpe asisilisi asisilisi he igie angi ı nung bendi ye.
46014020	Bebuye, mà shi ugim ná bebwani a ye. Gbe lè 'iban ashele, mà kwu ná bebwaa abwo atong, ukpor he ugim agimale ufe, mà gim ná bendi abe be kaa kpè.
46014021	He 'ushia Unim be fee le: "Unim a de le, mi ba kong ha bendi begi gba ha bendi ugugem abe be kong igie atyetye-atyetye. Mà na or, be ba gyo mi ye."
46014022	Ashin 'i tyung le nyong bendi be kong he igie isuso he ikeb Ukatia Kunyong Unim, kì yi 'iwom ashi 'i tyung abe be bong ha Ujeso Ukristi ye le Unim na u kong a. Kì yi 'iwom ashi 'i tyung abe be bong ha Ujeso Ukristi a ye. Ukpor nyong bendi be kpe 'isom lè ha Unim bun kong, ashin 'ì yi he 'uhwo abe be bong ha Ujeso Ukristi a, kì yi he 'uhwo abe be bong ha ahe ye a ye.
46014023	Nyong bendi abongale puu be kpee liwu, gbe befe puu be kong he igie atyetye-atyetye he ikeb Ukatia Kunyong Unim, gbe bendi abe be ngye biwom abin ye lè abe be bong ha Ujeso Ukristi ye, be be há he liwu libell, be da le: "Mā ngyor lityuo!"
46014024	Ukpor gbe bendi puu be kpe 'isom lè ha Unim bun kong, gbe bendi abe be ngye biwom abin ye lè abe be bong ha Ujeso Ukristi ye, be be há he liwu libell, igie ibell i sha ābe undi-undi u shun lityam lima, u nde shob 'iban 'ima.
46014025	Igie ibell i tyung he biwom 'undyell abi bì yi ha ahe lityam. He ashina, u keb he itang fe Unim, u kong le: "Kigyang-igyang Unim ù yi he liwu līmen."
46014026	Mà dang 'utyung gyo utebb angwu mi kee le mi ka amen. Nyong ma kpee liwu, undi-iso ù kwu lè 'ugyam ahwu ma gyam, undi-iso u hwua amen igie Unim, undi-iso u kong ashi Unim a fem tyung he, undi-iso u kong 'isom he igie isuso he ikeb Ukatia Kunyong Unim, undi-iso u bun likpe 'isom ana kong. Mà shi 'iwom 'iyang-yang he 'ukwo ahwu 'ı kpell liwu bendi abongale lì kaa he likong Unim.
46014027	Gbe bendi be kong he igie isuso he ikeb Ukatia Kunyong Unim, bè kong bendi befee ufe-ufe a, ukpor gbe be gbe gyong befee, bè kwom bekie. Bè kong he 'uken-uken, undi u bun kong likpe áshi befe be kong ana.
46014028	Ukpor gbe 'ì yi lè bendi nya liwu abe Ukatia Kunyong Unim a ke be ikeb angi be bun likpe igie ana kong ye, hà befe abe be kong he igie isuso he ikeb Ukatia Kunyong Unim ana bè shib ungwu, bè kong ha Unim he lityam.
46014029	Bendi abe be kpe 'isom lè ha Unim kong or, bè kong bendi befee a, gbe be gbe gyong befee, bè kwom bekie. Bendi abe be teng bè shun 'isom ana li-li ndè.
46014030	Gbe undi ù yi naa 'inaa u kpe 'isom lè ha Unim kong, gbe Unim a tyung undi angwu ù yi kwu ko 'iwom le ù kong, angwu ù yi naa 'inaa ù kwu ko.
46014031	Kì yi le mà kpe 'isom lè ha Unim kong he 'uken-uken, le hè undi uyang-yang ù hwua kpe 'iwom, u kpe ingie.
46014032	Bendi abe Ukatia Kunyong Unim a ke be ikeb angi be kpe 'isom lè ha Unim kong, bè yi lè ikeb le be teng ikeb anyina,
46014033	likorye kihwee tem-tem 'i ngbebb Unim ye, ukpor a kee li le lì kwu ikwun-ikwun. He awu bendi Unim puu, nyong ma kpee liwu,
46014034	bengingye bè shib ungwu. Ki tel le bè kong likong, be ke ife nya a na be fee he 'ushia Iten.
46014035	Gbe 'ì yi lè 'iwom ashi be kee le be ngya, bè kwu kpamm lè bii bekyebell he ushu. Kì yi 'iwom ishwia a ke bengingye le bè kong likong he liwu bendi abongale.
46014036	A!A! Ma gim le igie Unim i kpi lè ha amen há a? Men ufe-ufe na ma gyo igie Unim a? Mà de-m!
46014037	Gbe 'ì yi lè undi angwu u ndè 'uhwo-ma le ù yi lè ikeb angi u kpe 'isom lè ha Unim kong, pisoye u mbee gim le Ukatia Kunyong Unim a ke-e beke aki ashele abe be teng, kì yi le ù ndè shob le biwom abi mi fee hwaa lè men i, Atyetyan Ujeso Ukristi ugyang na a kong ābi.
46014038	Gbe 'ì yi lè undi angwu a kpe ashin ye, hà undi ù kpe-e ye.
46014039	Ashi mı de men 'ì yi le, mà kwu lè 'igyor kangg le ma kpa 'isom lè ha Unim kong, ukpor mà kwom undi 'ukwo he akongale he igie isuso he ikeb Ukatia Kunyong Unim ye.
46014040	Mà shi biwom puu he 'ukwo kpa-kpa, ma shi ābi he 'uken-uken.
46015001	Bebuye, mi well amen 'isom 'inunung gbe lè Ujeso Ukristi ashi leěti mi ma bun de men, ashi men ma bong kpe shi, ma shi āshi lityam ken.
46015002	Gbe he 'isom 'imen ana na Unim u kpan amen, gbe ma kung lityam ken gbe 'ushu shi ashi mi bun de men, gbe 'ì yi le ma bong ha 'isom 'imen ana 'igyang-igyang a.
46015003	Mi ma kung biwom abi Atyetyan Ujeso Ukristi a ma tyung mi abi bì yi 'indee-indee hwò 'iyang-yang fe men he 'ubwo. Kife na 'ì yi le Ujeso Ukristi a hwō le he-e ù kpan li lè he biban bityan nya a na leěti be ma fee le u ba sha.
46015004	Nyong a ma hwō, be ma ngi-e, he liti lekie Unim a ma wum he lè he lihwu nya a na leěti be ma fee le u ba sha.
46015005	Nyong a wum, a ma te lè 'uhwo-ma lè tyung Ipita, a hà mbee te lè 'uhwo-ma lè tyung bendi-utung bema abe lihwo lè be befee.
46015006	A hà mbee te lè 'uhwo-ma lè tyung bendi gbe gyong asi lisi lè bendi asi adyong he 'iteng ken abe leěti be maa tan utung ha ahe. He liwu ábe be ma nde-e, be già hwō, ukpor gbamm ubell bè so bewum.
46015007	A ma mbee te lè 'uhwo-ma lè tyung Ujems, u mbee lè tyung bebwaa-isom bema puu.
46015008	He umbee-likel gbangg, a be lè 'uhwo-ma tyung mi. Ashin 'i ma yi a ná unwaa angwu be hwan he he 'unyong kpa-kpa ye a.
46015009	He liwu bebwaa-isom Ujeso, mi na mì yi 'isun hwò puu, mi kpè le bè ko mi le unwaa-isom uma or ye, likorye leěti mi maa ka bendi Unim 'ingie.
46015010	Ukpor Unim a tyung inung ha ami, fe na a shi-m mì yi ná mì yi i. Inung Unim ana i ban 'idideng ye, i be lè lifem linunung, likorye mi shi aki hwò bebwaa-isom Ujeso Ukristi puu. Ukpor mi shi āngi he ikeb igi a ye, inung lè ikeb Unim na bi shi aki gbe ha ami.
46015011	Mà mi or, mà bebwaa-isom Ujeso Ukristi abe be teng a or, bel puu li bun 'isom 'imen a ken a gbe lè Ujeso Ukristi ashi men ma bong ha ashi.
46015012	Bwo 'isom ashi lı bun 'i de le Unim a wum Ujeso Ukristi lè he lihwu, kibang a, men besuso ma de le undi u ba wum lè he lihwu ye?
46015013	Kì be kwu le undi u wum lè he lihwu ye, hang ashin 'i ze le Unim a wum Ujeso Ukristi lè he lihwu ye.
46015014	Kì be kwu le Unim a wum Ujeso Ukristi lè he lihwu ye, hang ashin 'i ze le kisom 'ima ashi lı bun ana 'ì yi 'iwom a ye, hà abongale ūmen or ù yi 'iwom a ye.
46015015	Hà 'i mbee ze le bel li bà uman a gbà lè Unim, likorye bel li bun da bendi le Unim a wum Ujeso Ukristi lè he lihwu. Ukpor gbe 'ì yi le Unim u wum undi lè he lihwu ye, hà a wum Ujeso Ukristi or lè he lihwu ye.
46015016	Gbe 'ì yi le Unim u wum bendi lè he lihwu ye, hà Ujeso Ukristi or, a wum he lè he lihwu ye.
46015017	Kì be kwu le a wum Ujeso Ukristi lè he lihwu ye, hang abongale ūmen ù yi 'iwom a ye, hà 'i ze le Unim a wa tyang biban bīmen ke men ye.
46015018	Hà ashin 'i mbee ze le bendi abe leěti be ma bong ha Ujeso Ukristi, saa be hà hwō, be nim inim ngyor igye kpamm.
46015019	Gbe lishi andorale lityan ha Ujeso Ukristi lì kee-kee yi kwom he likpan angi he igye anyin a, hà lì yi beshi-beshi hwà bendigye puu.
46015020	Ukpor 'ì yi 'igyang a le Unim a wum Ujeso Ukristi lè he lihwu. He liwu bendi abe be hwō, Unim a wum he ufe a 'ushu, hè 'ì tyung le Unim u ba wum àbe be teng or titi.
46015021	Kitaa ashi undi ken a shi lihwu li fel he igye anyin, kitaa 'imen i na undi ken a shi le hè bendi bè fel wum lè he lihwu.
46015022	Nya a na bendi puu be hwō likorye be be ubu lè ha Adam, kitaa 'imen i na Unim u kung likpan lifufe ke bendi puu abe be gwaa ipel ha Ujeso Ukristi.
46015023	Kiwom 'iyang-yang 'i sha he 'unyong ahwu Unim a ndor a. Ujeso Ukristi a wum 'ushu; bendi abe bè yi ke-e be ba wum titi he 'unyong ahwu Ujeso Ukristi u be tem be.
46015024	He umbee-likel, igye anyin i ba mbee. Nya he 'unyong 'imen ana Ujeso Ukristi u ba mbee lè 'iwom 'iyang-yang ashi 'ì yi lè ikeb he 'usi or, hen itang or; u hà tem lè Kusu ke Unim Atyam le ù fel Usu biwom puu.
46015025	Kanaa-anaa i Ujeso Ukristi u kwa Usu kpamm Unim u hwò bendi-linaa bema, u tem ābe abee fe he itang he-e ù kung ābe fe-e he 'ubwo.
46015026	Undi-linaa angwu Unim u be mbee lè he umbee-likel ù yi lihwu.
46015027	Kì yi nya a na be fee he 'ushia Unim le: "Unim a shi 'iwom 'iyang-yang 'i fel he 'ubwo Unwaa-ma." Ukpor ashi be fee le 'iwom 'iyang-yang 'ì yi he 'ubwo Ujeso Ukristi ana, ki nung nwongg le Unim ugyang ufe ù yi he 'ubwo 'uma a ye, likorye ufe na a kung biwom puu fe Ujeso Ukristi he 'ubwo.
46015028	Unim a kung biwom puu fe-e he 'ubwo, ufe-gyang Ujeso Ukristi Unwaa Unim a hà kung 'uhwo-ma fe Unim he 'ubwo, Unim angwu a kung biwom puu fe-e ufe he 'ubwo. Kitaa ana na Unim u fel Usu biwom puu, biwom puu bi fel ūbībī ken he 'ubwo 'uma.
46015029	Hà bendi abe be kib ābe he umbwo he 'uhwo bendi bebell abe be hwō ufe? Kì be kwu le Unim u ba wum bendi lè he lihwu ye, kibang a, be hà kib ābe he umbwo he 'uhwo bendi bebell abe be hwō?
46015030	Gbe 'ì yi le undi u ba wum lè he lihwu ye, kibang a, mı tan he begyong mbee 'unyong puu?
46015031	Bebuye, mi bong lihwu he liti liyang-yang. Mi bà uman a ye nya a na mı bè uman a ye nyong mı de le mi yal gor le men ma gwaa ipel ha Ujeso Ukristi Atyetyan a.
46015032	Leěti nyong mi ma yi he 'ubong Efesos, bendi be maa kee 'ukwo ahwu be gwu-m; ki ma yi nya a na mi ndo ha inyia ibibi a. Kì be kwu le bendi abe be hwō, Unim u wum ābe ye, hang 'ibang 'ì yi lifem ligi he 'ingie ashi mı bong kpē? Gbe abe be hwō bè tem wum ye, hà 'i ngbebb le lì shi ná bendi betyan be kong le, "Mà lì shi bipam, zī bizizi, ngwo bingwungwo, likorye baale lı hwō."
46015033	Mà tyang bendi bè lam amen ye. Má ngye le: "Ūtyàng ubibi u sha undi u tyang likpe linunung."
46015034	Mà tyang abwo lè akpel-ye! Mà kung abwo lè he biban ashele! Men besuso ma ngye Unim ye gbangg! Mi kong ashin le hè ishwia ì shi amen a.
46015035	Pisoye undi-iso u bii le: "Undigye angwu a hwō, u tem wum ná a? Gbe a wum, kibang 'itaa inyiahwo angi u fel lè ngi?"
46015036	Wo angwu wo bii 'ibibi 'itaa ana, wò yi kpel-ye! Wó ngye le ùtǒng 'iwom angwu undi u kwan, u hwa, saa u hà mbi.
46015037	Kiwom ashi undi u kwan 'i kwa ùtǒng a, pisoye ùtǒng ukwul, pisoye bitaa ìtǒng bisuso, bi kwa ná nyong bı mbu bı kwu a ye.
46015038	Unim u sha ùtǒng angwu undi a kwan u kaa fel ùkwán. Kitaa ùtǒng uyang-yang u kaa fel 'ima 'itaa ukwan ná Unim a shi-e.
46015039	Biwom puu abi bì yi biwum, bì yi 'itaa ken ye. Bendigye bè yi lè 'itaa inyiahwo ken; bitaa inyia atyetye-atyetye bi shi lè bitaa inyiahwo atyetye-atyetye, linyun li shi lè ibell inyiahwo, ìkwǎn i shi lè ibell inyiahwo.
46015040	Biwom abi bì yi he 'usi bì yi atyetye lè ha abi bì yi he itang; kunung biwom abi he 'usi 'ù yi atyetye lè ha 'unung biwom abi he itang.
46015041	Kunung libwee 'ù yi atyetye, ahwu 'ufell 'u shi atyetye, ahwu ikpen 'u shi atyetye. Ukpen uyang-yang ù yi atyetye lè ha unde-ma.
46015042	Kì yi 'itaa ken ha bendi abe be wum lè he lihwu. Likwom lì yi ná ùtǒng 'iwom; nyong be kung āngi ngì, li hwee; nyong Unim u wum undi umen ana lè he lihwu, u fel lè inyiahwo angi i hwee ye.
46015043	Nyong be ngi likwom li ngbebb 'unung ye, li kwu lè ikeb ye, ukpor nyong undi umen ana u tem wum lè he lihwu, u fel lè inyiahwo angi i ngbebb 'unung, i shi lè ikeb.
46015044	Inyiahwo angi be ngi ì yi àngi igye anyin a, ukpor nyong undi umen ana u wum, u fel lè inyiahwo angi ushu Unim a. Bwo 'ì yi lè inyiahwo angi igye anyin, kì yi lè inyiahwo angi ushu Unim.
46015045	Be fee he 'ushia Unim le: "Unim a ma shi Adam angwu a ma yi ukpi-ikwu undi a ma fel uwum." Umbee-likel Adam angwu ù yi Ujeso Ukristi ù yi Ukatia Kunyong angwu u ke likpan.
46015046	Inyiahwo angi ushu Unim na ì yi 'ushu ye, angi igye anyin na ì yi 'ushu.
46015047	Ukpi-ikwu undi umen ana a be lè he itang a, Unim a kung itang a mbe-e, ukpor Undi angwu a be umbee-likel a be lè ha Unim a.
46015048	Bendi abe bè yi he igye anyin, bè yi ná angwu Unim a kung itang mbe-e nà; abe bè yi ipel ha Unim be shi ná Undi angwu a be lè ha Unim.
46015049	Nya a na 'unyin i lì yi ná angwu Unim a kung itang mbe-e, na he liti ken lı be kwu ná Undi angwu a be lè ha Unim.
46015050	Bebuye, ashi mı de men 'ì yi le bendi be ta lè inyiahwo angi igye anyin gya he Kiteng-usu Unim ye. Kiwom ashi 'ı hwee 'i ngyor igye ná a?
46015051	Mà gyo! Mi ndo da amen 'undyell. Bel puu na lı be hwō ye, ukpor bel puu li ba gie.
46015052	Nya he 'unyong 'umen ana usom u ba gwee, bendi abe be hwō be ba wum lè inyiahwo angi ı hwō ye. Nya 'ukwo-ukwo li ba gie ná utong-shi u kib kpeb.
46015053	Inyiahwo angi ı hwō, i hwee i, kì yi kpe-kpe le ì gie fel angi ı hwō ye, i hwee ye.
46015054	Nyong ahwu inyiahwo ityan i gie 'itaa ana, hà 'i shi nya a na be fee he 'ushia Unim le: "Unim a hwò lihwu. Ikeb lihwu i mbee."
46015055	"Lihwu, wò tem hwǎ li ye! Wò tem yi lè ikeb angi wo do li ye."
46015056	Gbe he 'iban na lihwu lì yi lè ikeb le li gwa li; gbe he Iten angi Unim a ke na li ngye 'iban, ngwu 'i fel lè ikeb he likpan lityan.
46015057	Ukpor mà lì pee Unim likorye a shi li li hwò 'iban lè lihwu gbe ha Atyetyan Ujeso Ukristi.
46015058	Bebuye lityam, he ashin mà naa genn, mà tyang 'iwom 'ì gie amen ugim ye, mà gye 'ushu shi aki Atyetyan Ujeso Ukristi lityam ken, bwo men-agyang ma ngye le aki angi ma shi-e a ba kwa 'idideng ye.
46016001	Gbe lè únde angwu ù yi le mà gbong hè men mà kpell bendi Unim he awu bendi abongale he Ujeruselem, men mà shi 'itaa ken ná mi de awu bendi abongale angi he Ugalesha le à shi.
46016002	He ukpi-ikwu liti utyong Beke, undi uyang-yang ù già únde uma ndor, u kam he ndor ke aki Unim amen ana. Undi uyang-yang ù ke 'itaa Unim a ke-e. Mà shi ashin le hè 'unyong ahwu mı be be há, hè men mà tem tyam he ashi kee únde ikee ye.
46016003	Nyong mı be wu ha amen há, mi ba fee 'ushia ka bendi abe men ma waa, mi som ābe, be kung 'ushia ana lè únde ūmen lè ke he Ujeruselem.
46016004	Gbe bel puu li ndè le 'i ngbebb le mi or mì te há, mà befe or bè te utung ha ami.
46016005	Mi kam hen le mi gya he Umasedonia. Nyong mi mbee lè há, mi ba ba ha amen há.
46016006	Mi gim le mi ba bà kwa ha amen há, pisoye mi kwu há mbee lè 'akwuo puu. Nyong mı bo le mi gya he 'iteng 'iyang-yang ashi mı be gye, ma hà teng mi ngbebb-ngbebb.
46016007	Mi kee le mi ba ha amen há gba 'inaa-inaa ye. Mi kee le mi kwa ha amen há gba 'igbe, gbe Atyetyan Ujeso Ukristi a bong.
46016008	Ukpor mi kwa hen he Efesos nyin kpamm la wa he Kipam Upentikos.
46016009	Unim a buu 'ukwo ke-m hen le mì shi aki akaandi angi a be lè lifem kangg ke aki Unim, mà na 'ì yi lè bendi-linaa hen gbamm abe be kee le be kwom mi 'ukwo or.
46016010	Nyong Utimoti u be ha amen há, mà ndè le ma shi-e hè 'ì kwu-e he lityam kpatiaa, likorye u sha aki Atyetyan Ujeso Ukristi nya a na mı shi a.
46016011	He ashina, undi uyang-yang ù bia he ye. Men mà teng he ngbebb-ngbebb he-e ù be tem ligye lè 'ukwun be hwaa lè mi. Bel ha bebuye abe hen li ndor lishi lima.
46016012	Gbe lè Aporlos angwu ù yi unwandatyan undi Unim, mi tim he anung 'ugbe ibwan-ibwan le ù fe utung ha bendi Unim besuso be ha amen há. Ukpor a ndè shi 'i ngbebb he le ù be he 'unyong ahwun ye, u ba ba nyong a ndè libwo.
46016013	Mà kwu lè 'akang, mà naa genn he igie Unim angi ma bong, mà wee abwo ye, ma naa genn.
46016014	Kiwom 'iyang-yang ashi ma shi, mà shi āshi lè benyin.
46016015	Bebuye, men má ngye le Ustefenas lè bendi bema na be ma kpi 'ikwu bong ha Ujeso Ukristi 'ushu he 'ubong Akaya. Be mbee kung 'uhwo-bell ke le be sha aki kpell bendi Unim.
46016016	Mi tim amen anung le mà ke bendi abe 'itaa ana ife, mbee lè undi uyang-yang angwu u shi aki utung ha abel.
46016017	Mì yi lè igor kangg le Ustefenas lè Ufortunatas lè Akayikas be be nde-m, likorye nyong mi ndè be, ki fel mi a ná mi ndè men puu á.
46016018	Be fe-m ingie nya a na be fe men ingie a. Mà ke be ife angi 'ì yi le mà ke be.
46016019	Bendi Unim puu he awu bendi abongale angi he Eshia be kong lè men. Akwila lè Uprisila lè liwu bendi abongale angi lı kpee fe Unim ha abe ushom, be kong lè men lityam ken likorye ma gwaa ipel ha Atyetyan Ujeso.
46016020	Bendi Unim hen puu be kong lè men. Nà bebwanam bende gbe ha Ujeso Ukristi, mà gaa bende lè uko lè uko.
46016021	Mi Uporl na mi fee he abwo agi hwaa lè men. Mi fee le: Mi Uporl, mi kong lè men.
46016022	Gbe 'ì yi lè undi angwu 'i nyin he lè Atyetyan Ujeso ye, kì ban he shiee. "Aye, wo Atyetyan Ujeso, hā be akikye!"
46016023	Atyetyan Ujeso ù hā ke men 'ukwun.
46016024	Kí nyin mi lè men puu likorye bel puu li gwaa ipel ha Ujeso Ukristi.
47001001	Mi Uporl angwu Unim a waa kung mi le mì kwu unwaa-isom Ujeso Ukristi, bel ha unwandatyan Utimoti na lı fee 'ushia ahwun. Li fee āhwu hwaa lè men, liwu bendi abongale angi he Ukorint, mbee lè bendi Unim puu he 'igie Akaya.
47001002	Unim Atyetyan lè Atyetyan Ujeso Ukristi bè hā ke men 'ukwun, be shi hè 'ì kwun amen he atyam kpatiaa.
47001003	Mà lì pee Unim angwu ù yi Atyam Atyetyan Ujeso Ukristi, u shi Unim uma. Unim na ù yi Atyetyan angwu ù yi lè beshi ha bendi, angwu ukpell puu u be lè ha ahe a.
47001004	U kpell li he bingie puu abi bı be hwaa lè bel, le lì ngye ná lì kung ukpell umen ana ke bendi he bingie atyetye-atyetye abi bı be hwaa lè be.
47001005	Nya a na lı kpe bingie gbamm ná Ujeso Ukristi a ma kpe na gbe ha Ujeso Ukristi lı kpe ukpell ukaandi lè ha Unim.
47001006	Bingie bimen abi bel lı kpe i bi ba lè ukpell lè likpan ka amen. Ukpell angwu Unim u ke li u sha amen ma ngib lityam naa genn he 'unyong ahwu bingie bı be be hwaa lè men nya a na bì yi fe li i.
47001007	Li fe lityam ha amen kangg le bingie bi hwà amen ye, likorye li ngye le nya a na mà yi lè abwo utung ha abel he bingie na mà yi lè abwo utung ha abel he ukpell angwu Unim u ke li.
47001008	Bebuye, li kee le li sha amen mà ngye bibibi bingie abi bi ma yi fe li he 'igie Eshia. Bingie abi há bi ma dyam kangg le bi shi li li tem ndor lishi akwele bewum ye.
47001009	Nya he 'unyong 'umen ana 'i ma fel a ná be tang ushe le bè gwu li a. Biwom abin puu bi ma kem fe li le hè bi bì shi li lì fe lityam ha 'uhwo-tyan ye, li fel fe lityam ha Unim angwu u wum akwom hwan.
47001010	Bwo a kpan li lè he abwo lihwu anyin, kitaa ana na u kpan li lè he bibibi puu. Li fe lityam ha ahe le u kpan li mbee 'unyong puu.
47001011	Ki ngbebb le mbee 'unyong puu mà kong ha Unim ke li, bii he le ù kpell li. He 'uhwo ushang angwu ma ke, Unim u ka li 'ukwun kyoo, bendi gbamm be pee Unim ná a ke li 'ukwun.
47001012	Atan-lengi angwu lı yal gor, ù yi le li ngye 'igyang-igyang he atyam atyan le likpe lityan he igye anyin, mbee-mbee lè agwaale utyan ha amen, li kung likpe linunung a shi biwom gboo ná bendi abe bè yi lè lingye angi li be lè ha bendigye a ye, li be gbe he inung Unim a.
47001013	Bel li fee amen biwom abi ma bo, bi nung amen a. Ukpor, mà na 'anaa-anaa i bı nung amen puu ye or, kunyong 'u ba lè há ahwu bı be nung amen puu, le he Liti angi Atyetyan Ujeso u be be, hè men mà yal gor he 'uhwo 'utyan ná bel lı yal gor he 'uhwo 'umen.
47001015	Ashin na 'i tan lè shi, he ukpi-ikwu mi ma kam le mî be ha amen há le hè men mà kpe 'ukwun 'ugbe 'afee.
47001016	Mi kam le mi bel ha amen há nyong mı gye he Umasedonia or, nyong mı tem lè há or, le hè men mà kpell mi he litan ligi gye he Ujudia.
47001017	Ugim angwu mi ma shi le mi ba ha amen há, ma nya gim le mi maa tyua ityua a? Ma nya gim le mi maa kong he ungwu ufe le mi ba há, mi gim he lityam life le mi ba ye a?
47001018	He 'ushu Unim angwu u bel he ungwu ye, mi kong 'igyang le, úkyébb angwu mi ke men, mi bong, mi swan nya 'unyong ken ye.
47001019	Ujeso Ukristi, Unwaa Unim, angwu leěti bel ha Usalas, lè Utimoti li maa bun de men gbe lè he, u gie ye. Ufe na Unim a kong gbe ha ahe biwom puu abi ufe Unim u shi.
47001020	Kigyang-igyang ufe na a tyung ashele ikyebb puu angi Unim a ke le u sha. Ashin na 'i tan lè shi, ngwu gbe ha ahe lı kong le, "Kì ngyor ná Unim a kong," hè li lì pee he.
47001021	Unim na a shi li bel lè men li naa genn he agwaale utyan ha Ujeso Ukristi. A waa kung li ndor ta-ta ke 'uhwo-ma,
47001022	u fe li ùfee uma, tyung le ufe na ù yi lè bel, u kung Ukatia Kunyong uma fe he atyam atyan tyung 'itaa ashi 'ı shi li lı ngye le u sha biwom puu abi a kyebb ka li.
47001023	Unim ù yi ushada ugi le mi kong 'igyang a le, atan-lengi angwu mi wa be há he Ukorint ye ù yi le mî ke men 'ingie ye a.
47001024	Li kam le li fa da amen ashi mà bong a ye, likorye ma naa genn he abongale ūmen ha Unim mà, ukpor li ka amen ukpell angwu u shi amen ma kwu lè igor a.
47002001	Ashin na 'i tan lè shi mi shi ugim le mi tem ba ha amen há ye, mî be lè 'imbwee ke men ye,
47002002	likorye gbe mi shi amen ma fel lè 'imbwee, ayang u shi-m mı kwu lè igor? Men abe mi shi amen ma fel lè 'imbwee na 'ì yi le hang mà shi-m mì kwu lè igor.
47002003	Atan-lengi anwuna na mi ma fee amen 'ushia ahwuna. Mi fee ná likorye mi kee le gbe mi be há, men abe 'ì yi le hang mà shi-m mì kwu lè igor, mà fel shi-m mì kwu lè 'imbwee a ye. Mi ngye dangg le gbe mì yi lè igor, men or titi ma kwa lè ngi.
47002004	Kushia ahwu leěti mi ma fee amen, mi ma fee āhwu lè 'utor he lityam, lè akye he ashi; mi fee āhwu le 'ù shi amen mà fel lè 'imbwee a ye, mi fee āhwu le 'ù tyung amen ná 'i nyin mi lè men kangg a.
47002005	Gbe undi a shi 'ibibi, a shi-m mi a ye. Mi kee le mi dyam āshi ye. Gbe mi ndè shi li-li-li, ma ndà le a shi āshi ha amen puu a.
47002006	Kingie ashi liwu li bong lingmam ken le bè ke undi umen ana 'i kpè.
47002007	He ashin, kunyong 'u fel ahwu mà tyang ke-e, ma fe-e ingie, le hè 'imbwee 'ì kpe-e ityuu ye.
47002008	Mi tim amen anung le mà tyung he le 'i nyin amen lè he.
47002009	Atan-lengi angwu mi ma fee amen 'ushia ahwell ù yi le mi kee le mi kaa amen ndà le hà ma kam le ma kpa utebb ugi mbee 'unyong puu or.
47002010	Gbe ma tyang ke undi angwu a shi 'ibibi, mi or mi tyang ke-e. Gbe 'ì yi le mi tyang ka, mi tyang ka he he 'uhwo 'umen he 'ushu Ujeso Ukristi,
47002011	le hè Usetan ù ndè libwo kpe li ityuu ye; likorye li ngye abi u kam le u sha li.
47002012	Mi ma gye he Utrowas le mî lè bun 'isom 'inunung gbe lè Ujeso Ukristi. Nyong mi lè wu há, mi ma ndè le Atyetyan Ujeso a buu 'ukwo ke-m le mì shi aki ke-e há.
47002013	Ukpor mi ma yi lè ufung awaale kangg, likorye mi ma ndè unwandatyan Utaitus ye. He ashina mi ma de bendi abe bè yi nya le 'i fel mbee ati, mi kung bo gbe ndo he Umasedonia.
47002014	Ipee ì kwu ke Unim! Ufe na u teng li bel abe li gwaa ipel ha Ujeso Ukristi, gbe ha abel u shi bendi he igye i be ngye le Ujeso Ukristi a hwò biwom puu. A shi li lì yi ná behwu abe be nung nyin, abe be wu mbee bipi le hè bendi bè ngye 'itaa ashi Ujeso Ukristi ù yi.
47002015	Bel lì yi ná behwu abe be nung nyin, abe Ujeso Ukristi a ting shī 'inde ke Unim. Kinung ábe 'i wu ha bendi, abe be fel lè likpan lè abe bè so ke linim.
47002016	Bendi abe bè yi ke linim, befe, kinung béhwu aben 'i ba lè lihwu a gwa ābe. Ukpor abe be fel lè likpan, kinung béhwu aben 'i ka ābe likpan a. Ayang a kpè le u sha ashin?
47002017	Bendi besuso bè yi há abe be kung 'isom Unim ná 'iwom ashi 'i mbu alemtu nà. Kitaa ana na bel lì yi ye, bel lì yi bebwaa-isom Unim abe li gwaa ha Ujeso Ukristi, li kong 'igyang he 'ushu 'uma.
47003001	Ashin 'i nya tyung le li fel pwom ungwu â? Ki nya ngbebb le bel lì fel ná bendi abe be teng, lì kpe ashia angi lı tyung bendi le lì yi benunung ná bendi abe be teng a?
47003002	Dia! Men-agyang mà yi 'ushia 'umen ana, ahwu 'ù yi fee fe he atyam atyan, ahwu lı kung tyung bendi bè bo, be ngye.
47003003	Ki nung nwongg le Ujeso Ukristi ugyang lè 'uhwo-ma na a fee 'ushia 'umen ana gbe ha abel a. A kung ùnìm a fee or, ngwu ù fee āshi he 'ikpakpaa a ye. A kung Ukatia Kunyong Unim angwu ù yi uwum a fee āshi he atyam bendigye.
47003004	Li kong igie anyina likorye li fe lityam ha Unim gbe ha Ujeso Ukristi.
47003005	Kì yi lè 'iyang-yang ha abel ashi 'ı shi li lı kpè le li sha aki anyin ye. Ikeb angi lì yi lè ngi i be lè ha Unim a.
47003006	Ufe na a shi li lì yi lè ikeb angi lı shi bendi be ngye gbe lè 'iwom 'ifufe ashi a kong ndor le u sha ka bendi bema. Akongale ndor umen ana a be lè he iten angi be fee ndor a ye, a be lè ha Ukatia Kunyong Unim a. Iten angi leěti be ma fee ndor i be lè lihwu. Ukpor Ukatia Kunyong ufe a be lè likpan a.
47003007	Iten imen angi leěti Unim a ma ke Umosis, a ma fee āngi fe he bikpishia akor bifee. Kikung-gbo Unim 'i ma taa Umosis he 'ushu he 'unyong ahwu a kpe Iten ana. Kushu 'uma 'u taa kangg le bendi Izwell be maa tem ndǎ he ashi he 'ushu mbee ye, mà na 'i ma gbe 'igbe ye or. Iten imen angi i be lè lihwu i, bwo i be lè 'ikung-gbo 'i dyam 'itaa ana,
47003008	liti angi Ukatia Kunyong Unim u be, u ba lè ifem Unim angi i dyam kangg.
47003009	Iten angi í be lè linim a, Unim a ma tyung ataale 'itaa ana, Ukatia Kunyong angwu a be lè likpan 'unyong a, Unim u ba sha 'ima 'i taa gba gyong.
47003010	Bwo ifem Unim angi i dyam kangg i be, kikung-gbo ashi 'ushu 'i mbee.
47003011	Bwo 'iwom ashi Unim a kong ndor, ashi 'i ma yi he 'anwaa 'unyong zangg a, 'i ma be lè ifem Unim angi i dyam, kiwom ashi 'ì yi ngyor igye 'ì yi lè ifem angi i dyam gbe gyong gbe gyong.
47003012	Bwo lì yi lè lishi andorale anyin ha Unim, li kong porr faale 'ushell.
47003013	Bel lì yi ná Umosis a ye. Ufe a ma kung 'ihwom shī 'ushu 'uma le hè bendi Izwell bè ndè 'ikung-gbo liti ken ana ye.
47003014	Àtyám abell a ma yi shī kpemm kpamm be wu 'unyin i or, kihwom ana 'ì so shī àtyám abell. Ashin na 'i tan lè shi 'unyong 'uyang-yang be bo ashia akongale ndor Unim angwu ukpi-ikwu, ki nung ābe ye. Undi angwu ù yi gwaa ipel ha Ujeso Ukristi ufe-ufe na Unim u buú he 'ihwom lè he lityam.
47003015	Kpamm 'unyin i or, nyong be bo 'ushia Iten Umosis, kihwom ana 'ì so shī há he atyam abell.
47003016	Kì yi nya a na be fee nya he 'ushia Iten Umosis le: "Gbe undi a bel lityam lima ke Atyetyan, u buú he 'ihwom 'imen ana lè he lityam."
47003017	Ashi be fee nyin le Atyetyan, ki ze le Ukatia Kunyong Unim. He 'iteng 'iyang-yang ashi Ukatia Kunyong Unim ù yi, bendi be kwa he abwo lifee nya ye.
47003018	He atan-lengi anwun, bel puu abe be buu li 'ihwom ana lè he 'ushu, kikung-gbo Atyetyan Ujeso 'i taa he 'ushu 'utyan. Kikung-gbo ana 'i gye 'ushu taa kpamm 'i gbe gie li li fel ná ufe-gyang. Ashin 'i ba lè ha Atyetyan angwu ù yi Ukatia Kunyong Unim.
47004001	Bwo Unim he beshi bema a kung aki anyin ke li, lī wee abwo ye.
47004002	Biwom 'undyell lè biwom ishwia abi li maa shi, lī tyang ābi abwo ma. Li lam ilam or, ngwu lì kee uman fe he igie Unim or ye. Kiwom ashi li shi na 'ì yi le li be lè 'igyang Unim he igye gboo le hè bendi bè nde ashin, be ngye he atyam abell le likpe lityan lì yi linunung he 'ushu Unim.
47004003	Gbe 'ì yi le 'isom 'inunung ashi lı bun 'ì so he 'undyell lè ha undi uyang-yang, hà angwu há ù yi ke linim a.
47004004	Atan-lengi angwu be kpe 'isom ana ye ù yi le, usu bibibi angwu igye anyin a kwu igim ibell ndor he 'ifufebb. Ufe a shi ná le hè be bè ndè 'ikung-gbo Unim ye. Kikung-gbo ashin 'i be lè he 'isom 'inunung ashi gbe lè ifem Ujeso Ukristi angwu ù yi bizang ha Unim.
47004005	Bel lī bun ityang gba lè 'uhwo-tyan a ye, li bun gba lè Ujeso Ukristi le ufe na ù yi Usu, bel li shi bendi abe lı shi aki kpell amen he 'uhwo Ujeso.
47004006	Unim angwu a de le, kikung-gbo 'ì taa he afee 'ifufebb, ufe umen na a shi 'ikung-gbo 'ima 'i taa he atyam atyan, le hè li lì ngye ifem Unim angi i taa he 'ushu Ujeso Ukristi.
47004007	Gbe undi a ngye ashin, kì yi-e a ná 'ìngbèbb 'ikaandi ashi 'ı be lè ha Ukatia Kunyong Unim á. Bel abe lì yi lè 'ìngbèbb 'ikaandi 'imen i he atyam atyan, lì yi ná 'iki itang ashi 'ì yi he 'ukpo ye, le hè bendi puu bè ngye le ikeb angi i hwò puu i ba lè ha Unim a, i ba lè ha abel a ye.
47004008	Kingie 'i ba hwaa lè bel mbee 'unyong, ukpor 'i do li ye. He 'unyong 'ususo 'i kwa li he 'uhwo, ukpor li wee abwo ye.
47004009	Bendi-linaa betyan be go gbamm, ukpor Unim u tyang li ye. Mà na lì yi lè 'idoale he 'unyong gbamm or, li hwa ye.
47004010	He 'unyong 'uyang-yang li ngib lityam kpe 'ingie ná Ujeso a ma kpe he 'unyong lihwu lima, le hè gbe he ashi li shi, bendi bè ndè likpan Ujeso ha abel.
47004011	Nya a na lì yi bewum i, lì yi he ashi lihwu he 'uhwo Ujeso, le he ashin, hè bendi bè ndè likpan Ujeso ha abel abe lı hwō.
47004012	Ashin 'i ze le bel li kpe 'ingie bong lihwu, lî nde le ma kwa lè likpan ligyang angyell.
47004013	Be fee he 'ushia Unim le: "Mi kong ná likorye mi fe lityam ha Unim." He ashina, bel or li kong ná likorye li fe lityam ha Unim.
47004014	Li ngye le Unim angwu a wum Atyetyan Ujeso lè he lihwu, u ba wum li utung ha ahe, u kung li bel lè men lè ndor he 'iteng ken he 'ushu 'uma.
47004015	Biwom abina puu bi shi he 'uhwo 'umen hè inung Unim angi ì yi ha amen ì gye 'ushu wu ha bendi gbamm. Ashin 'i sha ābe be pee Unim, be fem he.
47004016	He atan-lengi anwun li wee abwo ye. Mà na inyiahwo ityan i ndor àshì i ndo kaa or, bēnyōng betyan befe be die fel befufe he liti-liti.
47004017	Kanwaa 'ingie ake lı kpe he 'anwaa 'unyong zangg i, ki ba ba li lè ifem angi ı ngyor igye kpamm i dyam hwò 'ingie ashi lı kpe i.
47004018	Bel li ndor lishi he biwom abi lı ndè bi lè atong-shi i a ye, li ndor lishi he abi lı ndè bi lè atong-shi ye a, likorye abi lı ndè bi lè àshì bi za igye ye, abi lı ndè bi lè ashi ye na bì yi ngyor igye.
47005001	Ushom angwu lì yi ha afee nyin, angwu ù yi inyiahwo igye anyin, lí ngye le nyong u gyebb wu he itang, Unim u ka li ushom he lifung-atabe angwu lı kwu. Ushom umen ana u ba kwa ná ushom angwu bendigye be tye a ye. U ba kwa ushom angwu Unim ugyang a tye-e le ù ngyor igye.
47005002	Kunyin i, li shom ushang lè 'ibebebb, likorye li gim gba lè ushom angwu Unim a kam ndor li he ushu uma, kì yi li lè 'igyor le hang li fel kung he shī he 'uhwo ná 'ihwom ashi 'i ngbebb li a,
47005003	likorye gbe li kung he shī ná, li kwa faale inyiahwo ye.
47005004	Nyin i ná lì so kwu he ushom igye anyin, li shom ushang lè 'ibebebb he 'ingie ashi 'ì yi fe li. Ashin 'i ze le li kee le li mbeè lè inyiahwo angi igye anyin a ye, ukpor lì yi lè 'igyor le li kung ushom angwu he lifung-atabe shī, li ndè le inyiahwo angi ì yi le i hwa i gie fel lè likpan.
47005005	Unim ugyang na u kam li ndor nyong ugieale anwun, a ke li Ukatia Kunyong uma, hè 'ì tyung le u ba ka li biwom puu abi a kam ndor li faale ifung.
47005006	He ashin, mbee 'unyong puu lì yi le ìngié. Li ngye le nyin i ná lì yi he inyiahwo ityan he igye anyin, lì yi he ushu Atyetyan Ujeso a ye,
47005007	likorye likpe angi lı shi he igye anyin lī fel he 'uhwo biwom abi li ndor lishi a, abi lı ndè lè ashi a ye.
47005008	Lì yi lè ingie, ki ngbebb li le lì gbe tyang inyiahwo angi igye anyin gye lè kwu ipel ha Atyetyan Unim he ushu uma.
47005009	Kiwom ashi 'i dyam hwò puu 'ì yi le, li kee le li sha nyin Atyetyan, mà he igye anyin or, mà he lifung-atabe or.
47005010	Liti li ba ba angi bel puu lı be naa he 'ushu Ujeso Ukristi le ù tang li ushe, u kwa 'itaa ashi undi-undi a shi biwom he igye anyin a, gbe undi a shi 'inunung, gbe a shi 'ibibi or. Undi uyang-yang u ba kpa àshi 'i keè ha abi a shi he igye anyin kam ndor 'uhwo-ma he 'usi.
47005011	Bel li ngye 'ushell Unim. Ashina na 'i tan lè shi lı teb lè bendi le bè be fe-e. Unim a ngye àtyám atyan mbee akekel ángi puu, mi ndor lishi le ma ngye likpe ligi he atyam āmen.
47005012	Bel lì tem pee 'uhwo-tyan ipee he 'ushu 'ūmen ye, li kee-kee kaa ikaa a le li de men atan-lengi ununung angwu ma yal gor he 'uhwo aki atyan a, le hè men mà ngye ná mà fan bendi abe be pwom ungwu lè undi he libwo lima a, he likpe lima a ye.
47005013	Gbe 'ì yi le li ngyor lityuo a, li ngyor āngi he 'uhwo Unim a; gbe 'ì yi le ugim utyan ù yi kpa-kpa, ù yi he 'uhwo 'umen a.
47005014	Benyin Ujeso Ukristi na be shi li lı shi 'ukwo Unim, likorye li ngye le leěti ufe-ufe na a ma hwō he lishi bendi puu. Ashin 'i ze le bendi puu be fel lè abwo he lihwu lima.
47005015	A ma hwō ke bendi puu, le hè bendi abe bè yi bewum, bè tem shi 'iwom ashi 'ı nyin 'uhwo-bell a ye, bè fel shi 'iwom ashi 'ı nyin angwu a hwō, u wum ke be.
47005016	Lì tem pee undi or, ngwu lì ben he or, ná bendi he igye anyin be shi a ye. Mà 'ì kwu le leěti li maa kung Ujeso ná undigye a or, lì tem sha ná ye.
47005017	Gbe undi a gwaa 'uhwo-ma ipel ha Ujeso Ukristi, u fel undi ufufe. Biwom bìtım bi mbee, biwom puu bi fel bifufe.
47005018	Biwom abin puu bi be lè ha Unim a, Unim angwu gbe ha Ujeso Ukristi a gie li bel puu abe leěti li ma yi bendi-linaa bema, shi li li fel ikwun ha ahe. U ke li aki le lì be lè bendi hè be bè fel ikwun ha ahe.
47005019	Kisom 'ityan 'ì yi le, gbe ha Ujeso Ukristi, Unim u sha bendi puu be fel ikwun ha ahe, u ban ushe biban bibell. Kisom ashin na a ke li le lì shi bendi bè ngye le 'ukwo 'u buu le bè fel ikwun ha Unim.
47005020	He atan-lengi anwun lì yi bebwaa-isom Ujeso Ukristi, li naa he lishi lima. Gbe ha abel, Unim a ko amen. He lizen Ujeso Ukristi, men abe mà yi bendi-linaa Unim, li tim amen anung le mà gie be fel ikwun ha Unim.
47005021	Ujeso Ukristi ufe-gyang a shi 'iban ye, Unim a hà shi-e a kung biban bityan so 'uhwo-ma, le gbe ha ahe, lî fel benunung he ashi Unim.
47006001	He ashin, bel abe lı shi aki anyin ipel ha Unim, lì so-i tim amen anung le, men abe Unim a tyung inung ha amen, mà ban āngi ye.
47006002	Mà gyo ashi Unim a kong le: "He 'unyong ahwu 'ì yi le mì kwu lè beshi ha amen, mi gyo amen 'ukye; he liti angi lì yi le mì kpan amen, mi kpell amen." Mà gyo, kunyin na 'ì yi liti beshi. Kunyin na 'ì yi liti likpan.
47006003	Le bwo bel li kee le undi ù nde uben he aki atyan ye, li kaa kangg le lî ndè le li sha ashi 'ı be lè limbu ke undi ye.
47006004	Ashin na 'i tan lè shi, he 'iwom 'iyang-yang ashi lı shi, lı tyung le lì yi bebwaa-isom Unim gbe he lityam angibale he 'unyong 'ingie, lè igben lè 'unyong be teb lè bel.
47006005	Li ngib lityam he 'unyong be kpam li ikwun, nyong be fe li he igaadye lè 'unyong be kwu li. Li ngib lityam sha aki atyan, mà na a hwǒ li ikeb or, mà na itung ı ndo li or, mà na lı mbu 'unde ye or.
47006006	Li ndor 'uhwo-tyan betaa-betaa, li tyung likpe linunung, li kwu lè lingye, li ngib lityam, li ngbebb inung, le hè bendi bè ngye le lì yi bebwaa-isom Unim a. Ukatia Kunyong Unim ù yi ha abel, li shi lè benyin begyang abell,
47006007	li bun 'igyang da bendi, ikeb Unim ì yi ha abel, kinunung ashi lı shi 'ì yi ná bigbor 'ukye abi lı kung kin lishi lityan, li kung ndo 'ukye.
47006008	Bendi besuso be ka li ife, besuso be bia li; besuso be buu li atye, besuso be pee li; besuso be kung li ná bendi-uman, mà na lı kong 'igyang or.
47006009	Bendi gbamm be ngye li, ukpor besuso be de le lì yi he 'ukpo ye. Lì yi fel ná akwom a nà, ukpor lì yi bewum. Mà na bendi be teb lè bel or, be gwu li ye.
47006010	Mà na lì yi lè 'imbwee or, li yal gor mbee 'unyong. Mà na lì yi likaa or, li shi bendi gbamm be mbu 'ingbebb he ashi Unim. Lì yi bendi ná lì yi lè 'iwom zangg or ye nà, ukpor lì yi lè biwom puu. Biwom abin puu bi tyung le lì yi bebwaa-isom Unim.
47006011	Men bendi Ukorint, biwom puu abi bì yi he atyam atyan, li bun ābi gboo de men. Li kpe men fe he átyám atyan.
47006012	Kì yi lè 'iwom ken or he atyam atyan ashi li de men 'i teng ye; men na ma wa kpe li fe he atyam āmen ye.
47006013	Mi kong ha amen ná undi u kong ha bebwaa-ma á. Mà gim gbe lè bel he 'ukwo ahwu bel li gim gbe lè men. Mà kpe li fe he atyam āmen.
47006014	Bendi abe be bong ha Ujeso Ukristi ye, mà ngwee utyang ubell ye. Utyang angwu 'itaa ana a ngbebb ye. Kinunung lè 'ibibi bi gwaa ha bende ye, kikung-gbo lè 'ifufebb bi gwaa ha bende ye.
47006015	Ujeso Ukristi lè Usetan, usu bibibi, be ngwee befee ha bende ye. Undi angwu a bong ha Ujeso Ukristi lè angwu a bong ha ahe ye, be gwaa ha bende he 'iwom 'iyang-yang ye.
47006016	Ushom Unim lè ushom ikem i kpee bende ye. Bel na lì yi ushom Unim angwu ù yi uwum. Leěti Unim ugyang a ma kong le: "Mi sha ushu ugi he inyiahwo bendi begi, mi kwu he liwu libell. Mi kwa Unim ubell, befe be kwu bebwaa-gi."
47006017	Kife na 'i tan lè shi, Unim Atyetyan a de le: "Mà fem lè he liwu libell, mà ndor 'uhwo-men atyetye, ma tang 'uhwo-men lè he 'iwom 'iyang-yang ashi 'ì yi kpa-kpa he ashi Unim ye. Gbe ma shi ná, mì ha kung amen ná bendi begi.
47006018	Mi na mi fel Atyamen, men ma fel bebwaa-gi. Mi Atyamen angwu mì yi lè ikeb puu mi kong igie anyin."
47007001	Bedim-gi lityam, bel puu na a ke li ikyebb imen ana. He ashin, mà lì tang 'uhwo-tyan lè he biwom puu abi bı shi inyiahwo ityan lè 'ūnyōng 'utyan bı kwu lè umbe he ashi Unim. Kushell Unim 'ù shi li lì ndor 'uhwo-tyan betaa-betaa faale 'iban.
47007002	He atyam āmen, mà kwu lè benyin ha abel, likorye li shi undi ūmen 'ibibi ye, li shi ban undi or, ngwu lì kpe kung 'iwom undi ye.
47007003	Mi kong ashin le mi ben amen a ye, likorye ki nyin li lè men kangg nya a na mi ma bè kong. Mà 'ì kwu likpan or, lihwu or, mà yi li he lityam-lityam mbee 'unyong puu.
47007004	Mi fe lityam ha amen kangg, mi mbee yal gor he 'uhwo 'umen. He bingie puu abi bı be hwaa lè bel, mi wee abwo ye, mì yi lè igor kangg.
47007005	He 'unyong ahwu li ma lè wu he Umasedonia, li ma yi lè 'ūnyōng ashwele ye. Bingie bi ma yi fe li kel-kel. Bendi be maa shwan lè bel, kushell 'u shi he atyam atyan.
47007006	Ukpor Unim a kwu li abwo he lityam gbe he asomale Utaitus hwaa lè bel nya a na u kwu undi angwu a wee abwo.
47007007	Abele uma ufe-ufe na a fe li ingie ye, adele utyan ná má fe-e ingie, a fe li ingie kangg. U de li le mà yi lè 'igyor kangg le hang ma nda-m, ma shi lè 'imbwee kangg he 'uhwo 'ugi, ma mbee kam le ma naa mi he item. Abin puu bi fe sho igor igi kangg.
47007008	Mà 'ushia ahwu mi ma fee amen 'u shi amen ma fel lè 'imbwee or, mì yi lè 'imbwee ye. Mà leěti mi ma yi lè 'imbwee le bwo 'u shi amen ma fel lè 'imbwee he 'anwaa 'unyong zangg or,
47007009	kanaa-anaa i mi fel lè igor a. Mì yi lè igor le bwo ma mbwee a ye, mì yi lè igor likorye 'imbwee 'īmen 'i shi amen ma tyang abwo lè biban ashele a. Kimbwee 'imen na Unim a kung gie lityam līmen lè he biban ashele. Ashina na 'i tan lè shi mi de men le, li do amen ye.
47007010	Kimbwee ashi Unim u kung shi aki gie lityam undi, ki kpell undi angwu há u kwa lè likpan 'unyong. Kife 'ì yi lè 'ubwo ambyele ye. Ukpor 'imbwee ashi 'ı be lè ha Unim a ye, ki ba lè lihwu á.
47007011	Mà ndè ná Unim a kung 'imbwee 'īmen shi aki anunung ke men. Kanaa-anaa i ma fel lè benyin he biwom Unim hwò leěti, ki mbee shi amen ma kee le ma tyung bendi le mà yi bendi bebibi a ye. Mà ndè ná ma swan 'ibibi, ma shi lè 'ushell, ma shi lè 'igyor le ma kpell mi, ma kaa kangg nong bendi abe be shi imbeb. He biwom abin puu, ma tyung le mà yi faale uben.
47007012	He ashin, mà na mi ma fee amen 'ushia 'umen ana or, mi ma fee āhwu he 'uhwo undi angwu a shi 'ibibi or, ngwu mì fee āhwu he 'uhwo undi angwu be shi-e 'ibibi a ye. Mi ma fee āhwu le hè 'ì nung amen he 'ushu Unim ná 'i nyin amen lè bel kangg.
47007013	Ashina na 'i fe li ingie kangg. Bel ufe-ufe na lì yi lè ingie ye. Kiwom ashi 'i shi li li fel lè igor kangg 'ì yi le, li ndè ná Utaitus ù yi lè igor likorye ma fe-e ingie nyong a ma yi ha amen há.
47007014	Mi ma kung amen pwom ungwu ha Utaitus, ma mà fe-m ishwia he 'uhwo ye. Bel li kong 'igyang de men mbee 'unyong. Kitaa 'imen na nyong lí kung amen pwom ungwu ha Utaitus, ashi li kong gbe lè men 'ì yi 'igyang.
47007015	Benyin abe ù yi lè be ha amen be fel dyam kangg likorye a well ná men puu ma ma ke-e ife, u mbee well ná ma ma kpe-e, ma tung for-for kpe-e.
47007016	Mì yi lè igor kangg likorye ma kpè le undi ù fe lityam ha amen.
47008001	Bebuye, li kee le li sha amen mà ngye ná Unim u shi aki gbe he inung ima he awu bendi abongale angi he 'igie Umasedonia.
47008002	Mà na igilale ikaa-ikaa ı be hwaa lè be or, bè yi lè igor kangg. Igor i shi ābe be ke 'uke kangg, mà na bè yi likaa or.
47008003	Mi da amen 'igyang le be ke 'uke ná ikeb ibell ì yi kwom, be ke gbe gyong ikeb ibell or. Ki be lè he igim ibell igyang a,
47008004	be tim li anung le lì ke be libwo hè be bè gbong beke abe lì kung lè kpell bendi Unim he Ujudia.
47008005	Be ma shi gbe gyong 'itaa li ndor lishi, likorye ukpi-ikwu be kung 'uhwo-bell ke Atyetyan Ujeso, he ugim Unim be hà kung 'uhwo-bell ke li or titi.
47008006	Kife na 'i tan lè shi li bii Utaitus le ufe angwu a kpi aki beke agbongale anyin ù be gye lè ngi 'ushu, u kpell amen ma kung benyin shi mbee āngi.
47008007	Ma sha ngbebb-ngbebb he biwom puu, mà yi lè abongale, ma ngbebb ungwu, ma shi lè lingye. Mà yi lè 'igyor le ma sha aki amen i lityam ken, ki nyin amen lè bel kangg. Fe na lı de men le, mà tyung bendi ná mā ke 'uke faale 'akwukwell he aki benyin.
47008008	Mi kwa amen he ikeb a le mà shi 'itaa ana ye. Mi de men ná bendi aben bè yi lè 'igyor le be kpell a, le mi ngye le hà benyin bēmen bè yi 'igyang or.
47008009	Men ma ngye inung Atyetyan Ujeso Ukristi ná a mbu 'ingbebb hwò bendi puu, ukpor a tyang āshi bel fel undi-likaa he ashi bendi he 'uhwo 'umen, le men mà fel bendi-ingbebb he ashi Unim gbe he likaa lima.
47008010	Ugim ugi he likong anyin ù yi le 'i ngbebb le mà shi mbee aki angi úze ma ma kpi. Men na ma ma kpi 'ikwu shi ugim le ma kpell bendi, ma mbee kpi 'ikwu kpell ābe.
47008011	Ashin na 'i tan lè shi mı de men le mà gye 'ushu shi mbee aki ana. Mà kwu lè 'igyor he ambeeale ángi shì nya a na úze ma ma yi lè 'igyor he akpyele ángi. Mà shi aki anyin ná ikeb īmen ì yi kwom.
47008012	Gbe undi ù yi lè 'igyor le u ka 'uke, Unim u kee he le ù ke ashi ù yi lè shi ye a ye, u kee he le ù ke ashi ù yi lè shi a.
47008013	Ashi le 'i ngbebb lè bendi, ukpor 'i ban lè men ufe, mi kee ná ye. Ashi mı kong 'ì yi le, kanaa-anaa i ná men mà yi lè 'iwom i, mà kpell hwua igben bendi; nyong tí 'ı be gben amen, befe be kpell hwua igben angi īmen. Kitaa i na ma kpell bende puu 'itaa ken.
47008015	Kì yi a ná be fee he 'ushia Unim a le: "Undi angwu a gbong biwom bi go, u fel lè bi bi go gba gyong ye; angwu a gbong biwom zangg a, u fel lè bi bi zen gba gyong ye."
47008016	Li pee Unim ná a shi Utaitus ù yi lè 'igyor le u kpell amen ná bel.
47008017	Ashi le li de-e le ù be kpell amen 'ife-ife na 'i shi-e a be ye, ufe-gyang or a ma yi lè 'igyor le u ba kpell amen.
47008018	Undi angwu lı som be utung ha ahe ù yi undi angwu awu bendi abongale puu be bong he ungwu le a shi aki he abunale 'isom 'inunung.
47008019	Fem ashina tyang, awu bendi abongale a waa he le ù tan utung ha abel li shi aki anunung amen angi a dyam Atyetyan Ujeso i, a shi bendi be ngye le lì yi lè 'igyor le li kpell ābe.
47008020	Li kee le bendi bè ben li he 'ukwo ahwu lı ndè gbe lè 'uke benyin ahwu 'u dyam i ye.
47008021	Ugim utyan ù yi le lì shi 'inunung he ashi Atyetyan Ujeso ufe-ufe a ye, he ashi bendigye or titi.
47008022	Li mbee som unwandatyan ususo ba utung ha baa Utaitus. Li kaǎ he ndè mbee akwo puu, li ndè le ù yi lè 'igyor le u kpell. Bwo a ngye le men mà yi bendi abe undi u fe lityam ha amen a, a fel lè 'igyor fel gbe gyong le hang a be kpell amen.
47008023	Utaitus ufe, bel lè he li fe abwo ipel shi aki Unim kpell amen. Bebwandatyan befee abe be be utung ha ahe ha amen há, be be he lishi awu bendi abongale le hè bendi bè pee Ujeso Ukristi.
47008024	Mà tyung benyin ha abe, le hè awu bendi abongale puu à ngye dangg le li pwom ungwu gba lè men 'idideng a ye.
47009001	Kì tem yi 'indee-indee le mì fee de men ide le mà kpell bendi Unim he Ujudia ye, bwo ashin na men-agyang or ma shi.
47009002	Mi ngye le, men mà yi lè 'igyor le ma kpell. Mi kung amen pwom ungwu da bendi Umasedonia. Mi da ābe le kung lè há uze a ná, men bendi Akaya, ma kpi ma kpell bendi aben. Benyin bēmen he ukpell akele, be shi bendi gbamm he liwu libell, be wum lè he 'unde.
47009003	Mī som bebuye aben le hè ungwu angwu mı pwom gbe lè men ù kwu 'idideng ye, mi som ābe le hè be bè kpell amen hè men mà gye 'ushu ke ukpell nya a na mı kong gbe lè men.
47009004	Mi sha ashin likorye gbe bendi lè he Umasedonia be be utung ha ami ha amen há, be ndè le ma kam le ma ka ukpell ye, ki kwa ishwia a ka-m, likorye ma sha ná mi de be ye. Ishwia angi īmen i dyam gba gyong.
47009005	Ashin 'i tan lè shi ngwu 'i ngbebb le mì som bebuye aben hwaa lè men, mà ukpong mi hà be. Bebuye aben be ba kpell amen ma kam beke abe ma kyebb le ma ka ndor mi, hè 'únyong ahwu mi wu há, hè men mà ke 'uke ahwu 'u tyung le 'i nyin amen inyin, hè 'i kwu ná be kwu amen he ikeb a ye.
47009006	Mà well le undi angwu a kwan bikwukwan bi go ye u ba fem gbungg ye, ukpor angwu a kwan bi go u ba fem bi go.
47009007	Undi uyang-yang ù ke 'uke 'itaa a fe he lityam, ù ke lè 'imbwee he lityam or, ngwu ù ke ná 'ì yi uten a or ye. Ki nyin Unim lè undi angwu u ke igor-igor.
47009008	Unim ù yi lè ikeb angi u ke men biwom bi go hwà 'itaa 'i fong amen lè bi, le hè 'unyong 'uyang-yang hè men mà kwu lè biwom 'itaa ma kee, ma kwu lè bi gbe gyong hè men mà kung ābi shi 'inunung ha bendi.
47009009	Kì yi nya a na be fee he 'ushia Unim a le: "U ka bendi-likaa biwom kyo-kyo-kyo, inung ima ì yi ngyor igye kpamm."
47009010	Unim angwu u ke bendi-utia akim angi be kwan, u ke bendi lizi angi be zi, u ba ka amen abi ma kwan, u shi ābi bi kaa, u shi ābi bi mbu kangg le bwo mà yi lè benyin he 'uke akele.
47009011	U ba sha amen ma mbwa 'ingbebb kangg, hè men mà kwu lè biwom kyo-kyo-kyo abi ma ke bendi mbee 'unyong, hè bendi bè pee Unim he 'uhwo beke abe ma ke gbe ha abel.
47009012	Kuke ahwu ma ke i, ku hwua igben bendi Unim ife-ife a ye, ku mbee shi bendi gbamm be pee Unim kangg.
47009013	Kuke 'ūmen 'u tyung le 'isom 'inunung gbe lè Ujeso Ukristi ashi ma bong, ma ke shī ife. He ashin, bendi be pee Unim he 'uhwo ife angi be ndè ha amen, be mbee pee Unim he 'ukwo ahwu ma ke be befe lè bendi abe be teng puu faale 'akwukwell.
47009014	Bendi be ba nda ná Unim u ke men 'ukwun kyo-kyo-kyo, be kong ha Unim lè benyin he atyam abell kangg bii he le ù kpell amen.
47009015	Mà lì pee Unim he 'uhwo 'uke ahwu a ke li àhwu 'u dyam gbe gyong ūkee.
47010001	Mi Uporl, mi kee le mà dang 'utyung gyo mi, mi angwu men besuso ma de le nyong mì yi utung ha amen, mi kong he ungwu men-men, ukpor nyong mı gbe lè há, mi fel fee kong igie ikaa-ikaa. He lityam angibale lè inung Ujeso Ukristi mi tim amen anung le nyong mı be ha amen há, mà shi-m mì kong igie ingywo ye. Gbe bendi be de le he 'uhwo biwom igye anyin na mı shi aki ndor lishi, hà mi ngywa fa ābe.
47010003	Kì yi 'igyang a le, mà na lì yi he igye anyin a or, abi lı shi aki ndor lishi bì yi biwom igye anyin a ye.
47010004	Bigbor 'ukye abi lı kwu ndo 'ukye or bì yi abi igye anyin a ye, bi be lè ha Unim angwu ù yi lè ikeb a. Abin na lı kung ābi ban biwom abi bendi-linaa Unim be fe lityam ha abi. Li mbeè lè lingye libibi liyang-yang,
47010005	li dyell bee ungwu he itang, lè idim iyang-yang angi i kwom bendi 'ukwo angyele Unim. Li nong igim bendi, shi ābe be ke Ujeso Ukristi ife.
47010006	Gbe men ma keb 'uhwo-men gbangg ke Ujeso Ukristi, undi uyang-yang angwu ù so-i kaa lishi, li ka he 'ingie.
47010007	Mà gim gbe lè ashi 'ì yi ndor amen he 'ushu i. Kì nya yi lè undi há angwu a bong le ufe ù yi ke Ujeso Ukristi a? Ki ngbebb! Ukpor, ù ngye le bel or, lì yi ke Ujeso Ukristi a titi, nya a na ufe a.
47010008	Pisoye mi pwom ungwu he 'uhwo ikeb angi Atyetyan Ujeso a ma ke li, ukpor ishwia i shi-m ye likorye a ma ke-m ikeb imen ana le mì kpell bendi bè naa genn he 'ukwo Unim a, le mì kpē bendi mbu imbu a ye.
47010009	Mi kee le 'ì fel ná mi fee ashia fa amen 'ushell a ye.
47010010	Pisoye undi-iso u da le: "Ashia angi Uporl a fee à yi akaa-akaa, ukpor nyong ufe-gyang ù yi nyin, u kwa undi ukwun, u kong igie men-men-men."
47010011	Undi angwu u kong 'itaa ana, kì yi le ù ngye le, ashi mi fee he 'ushia hwaa lè men, kife na mı be ha amen há be shi.
47010012	Bel lì hà ndo mba lityam kung 'uhwo-tyan le lì yi bizang ha bendi abe be kung 'uhwo-bell gamadye ana ye. Bè yi kpel ye, be kung 'uhwo-bell paa ha bende a.
47010013	Ukpor bel ufe, li kee-kee pwom ungwu kwom he aki angi Unim ugyang a ke li ikeb le lì shi a. Aki amen ana, men bendi Ukorint mà yi ha afee.
47010014	Bel na li kpi 'ikwu be lè 'isom 'inunung gbe lè Ujeso Ukristi ha amen há. He ashin, gbe li pwom ungwu gbe lè men, hà li gbe gyong ūkee angwu Unim a ke li ye.
47010015	Bel li pwom ungwu lè aki angi bendi-iso be shi a ye, likorye li kee le li gba gyong ūkee angwu Unim a ke li ye. Bel li ndor lishi le, men ma kaa he abongale, le hè li bel or lì shi aki à kaa gye he 'ushu he liwu līmen nya a na Unim a ke li ūkee.
47010016	Nyong li mbeè lè ha amen ana, li gya 'ushu bun 'isom 'inunung gba lè Ujeso he abong asuso or titi. Li kee le li pwom ungwu lè aki angi bendi-iso be shi a ye.
47010017	Be fee he 'ushia Unim le: "Undi angwu a kee le u pwom ungwu, ù kee-kee pwom ungwu he ashi Atyetyan Unim a shi a."
47010018	Gbe undi a pee 'uhwo-ma, ipee ima i kwa 'idideng, ipee Atyetyan Unim na ì yi he 'ukpo.
47011001	Mi tim amen anung le mà dang 'utyung gyo ūnwāa lisom ligi. Mi tim amen anung, mà shi ná.
47011002	Men mà yi ná unwaasul angwu a wa ngye ungikye ye, angwu mi ke úkyébb le ù bee lè ùkyēbb ken a, angwu ù yi Ujeso Ukristi a. Gbe ma mā ma de le ma fel tan ha ungikye ususo a, ki ban mi lè men nya a na 'ı ban Unim a.
47011003	Mì yi lè 'ushell le be ba lam amen ma tyang 'ukwo Ujeso Ukristi ahwu leěti ma ma shi lityam ken nya a ná ùshiı a ma lam Ifu gbe he beshu bema nà.
47011004	Mi kong ashin likorye ma gor igor dang 'utyung gyo undi uyang-yang angwu a be ha amen há, u bun gbe lè Ujeso ususo fem angwu li bun de men kpam-kpam tyang. Men ma bong, ma fel lè ikeb isuso angi ì yi atyetye lè he angi ma ma yi lè ngi 'ushu, ma kpe 'isom gbe lè Unim atyetye lè he ashi ma kpe leěti.
47011005	Mi gim lè bendi abe be ko 'uhwo-bell le bebwaa-isom Ujeso abe ma gim le bè yi bebwaa-isom 'igyang ana be hwo-m he 'ukwo 'uyang-yang ye gbangg.
47011006	Pisoye mi ngye ná mì kong bwee ungwu ye, ukpor mi ngye 'igyang 'ife. Bel li kaa mbee akwo puu le lî shi ashin 'ì nung amen he biwom puu.
47011007	Mi bun 'isom 'inunung Unim de men, mi bii 'iwom lè ha amen ye. Mi ndor amen 'ushu, mi ndor 'uhwo-gi umbee-likel. Mi nya shi 'ibibi â?
47011008	Nyong mi maa shi aki he liwu līmen, awu bendi abongale lè he igye na a maa ke-m ashi mı zī shi aki ha amen há. Kitaa ana na mi maa kpē lè ha bendi besuso shi aki ha amen há. Ndè le ashin 'ì yi a ná 'azi á?
47011009	Nyong mi ma yi ha amen há, mi maa fem amen 'ushun le mà hwua mi igben ye, likorye bebuye abe be be lè he Umasedonia, be hwua mi igben fel gbe gyong or. Kitaa 'i ma yi na 'ı mbee be kwu nyong mı tem be há, mi ba fem amen 'ushun ye.
47011010	Gbé 'ì yi 'igyang a le 'igyang Ujeso Ukristi 'ì yi ha ami, hà ungwu apwomale ugi anwun, undi ù hà ndo tim he ungwu he 'iteng 'iyang-yang he ufam Akaya ye.
47011011	Kibang a, mı kong igie anyin? Mi kong āngi le bwo 'i nyin mi lè men ye â? Unim a ngye le 'i nyin mi lè men.
47011012	Mi gya 'ushu sha nyin i ná mı shi i, mî ndè le mi ka bendi abe be ko 'uhwo-bell le bebwaa-isom Ujeso 'ukwo ye, teng be pwom ungwu lè 'uhwo-bell le be sha 'itaa aki angi bel lı shi a.
47011013	Bendi bemen ana bè yi bendi a 'igyang ye, be sha beshu a, be kung iman ibell a sha ndyell 'uhwo-bell hè bendi bè kung ābe le bè yi bebwaa-isom Ujeso Ukristi.
47011014	Kì kwu amen he 'uhwo ye. Usetan ugyang or u kung iman a sha ndyell 'uhwo-ma hè bendi bè kung he le ù yi udengell 'ikung-gbo Unim.
47011015	Gbe idengell ima i kung iman shi ndyell 'uhwo-bell hè bendi bè kung ābe le bè yi bebwaa-isom begyang abell, kì kwu amen he 'uhwo ye. He umbee-likel igye anyin, be ba kpa 'ingie ashi 'i keè ha bibibi abi be shi.
47011016	Mi mbee bwan kong le, undi ù shi kung mi ná 'ikpel-ye undi a ye, ukpor mà mà kung mi ná 'ikpel-ye undi a or, mà kpe-m ná unde-men, mî pwom ungwu zangg ufe-ufe or.
47011017	Ungwu apwomale angwu mı kong i, a be lè ha Atyetyan Ujeso a ye, ù yi akpel-ye angwu ugi ugyang a.
47011018	Bendi gbamm be pwom ungwu ná bendi abe he igye anyin be shi a, fe na mi or mı shi ná.
47011019	Lingye angi mà yi lè ngi ana na lı shi amen mà yi lè 'uhwo ambwele ha bikpel-ye.
47011020	Mà yi lè 'uhwo ambwele ha bendi abe be ngyo amen ná ifee, abe be kpe kung binunung bīmen, abe be kpe kung biwom abi bì yi ke men, abe be kung amen he 'ukpo ye, abe be kpam amen abwo he anaa.
47011021	Ishwia or i sha-m likorye 'ushell 'u ma bong mi le mì shi biwom bimen ana ye. Gbe 'ì yi lè undi há angwu 'ì yi lè 'iwom ashi u pwom ungwu lè shi, mi angwu mı kong akpel-ye mi de le, kì yi lè biwom abi mı pwom ungwu lè bi gbe gyong.
47011022	Bendi bemen ana, mà bè yi Ihibru a or, mi or mì yi Ihibru a; mà bè yi bendi Izwell a or, mi or mì yi Izwell a; mà bè yi igia Ebraham a or, mi or mì yi igia ima a.
47011023	Mà be sha aki Ujeso Ukristi a or, mi shi āngi hwò ābe. Mi kong igie anyina, pwom ungwu na 'ikpel-ye undi. Mi shi aki a dyam hwò ābe. Be fe-m he igaadye hwò ābe 'ugbe gbamm, be kpam mi ikwun hwò ābe 'ugbe gbamm, mi naa he ashi lihwu hwò ābe 'ugbe gbamm.
47011024	Kugbe 'adyong, bendi Ijuus be kpam mi ingwu idong-si lisi lè ngi lihwo lè ngi idyong-inde.
47011025	Bendi Urom be kpam mi 'angyakpa 'ugbe 'akie. Bendi be maa mi akor 'ugbe ken. Kinong 'i paa lè mi fe he lishor 'ugbe 'akie; kugbe ahwu ken, mi kwu he afee umbwo liti ken lè 'usu ken.
47011026	He 'unyong gbamm nyong mı gye litan, mi tan he begyong he afee umbwo, begyong he abwo bezi, begyong he abwo bendi begi begyang, begyong he abwo bendi abe bè yi Ijuus a ye, begyong he abong akaandi, begyong he 'igbaa-libeb, begyong he umbwo ukaandi, begyong ha bendi abe be lam le bè yi bende-gi bendi Unim.
47011027	He 'unyong 'uyang-yang mi kpa 'ingie sha aki akaa-akaa, mi kpo 'unde, itung i ndo mi, umbwo u gyor mi. Mbee 'unyong puu, mi kwa lè ashi mı zī ye, mi shi lè ushu ye, mi shi lè inditen ye.
47011028	Fem abin puu tyang, he liti liyang-yang, ugim gbe lè awu bendi abongale puu u ka-m 'unyong ashwele ye.
47011029	Gbe undi ù yi kang-kang he 'ukwo Unim ye, ki fel mi ná mi or mì yi kang-kang ye nà. Gbe undi a mbu he 'iban, ki ban mi he lityam kangg.
47011030	Gbe 'ì mā ma yi le mì pwom ungwu, hà mi pwom ungwu he biwom abi bı tyung le mi mbu gyan a.
47011031	Unim angwu ù yi Atyam Atyetyan Ujeso, u shi Unim uma, ù kpē ipee ngyor igye kpamm, a ngye le mi bà uman ye.
47011032	Leěti nyong mi ma yi he 'ubong Udamasikos, atie-lishi 'ubong angwu a ma yi he 'ubwo Usu Aletas, a ma fe bendi-akang ndor he ungwu likong le nyong mı be le mî gbe há hè be bè kwu-m.
47011033	Bendi be ma hà kung mi wom he 'itetel, be tye indi fe shi, be nem gbe lè 'itetel ana he uwindo he uging lè ndor he itang lè he igye, mi hà fem lè há, buu hwaa.
47012001	Kì yi kpe-kpe le mì pwom ungwu, mà na ungwu apwomale ù yi lè lifem ye or. Kanaa-anaa i mi ndo da amen biwom abi Atyetyan Ujeso a tyung mi.
47012002	Mi ngye undi angwu a bong ha Ujeso Ukristi, angwu 'i fel aze lihwo lè ngi ande ná be ma kpe kung he gye he ushu Unim, kipi ashi 'i kwob gye he 'usi hwò 'usi puu. (Hà a gye há lè inyiahwo or, hà a ndè itam a or, mi ngye ye. Unim ufe-ufe na a ngye ashina.)
47012003	Mi mbee bwan kong le, mi ngye le undi anwun, be ma kung he gye lè he he 'iteng igor ashi be ko le Uparadas. (Hà a ma te há lè inyiahwo or, hà a ndè itam a or, mi ngye ye. Unim ufe-ufe na a ngye.) Nya na undi umen ana a gyo biwom abi undigye u mbe lityam bun ābi kong or, ngwu ù bun ābi mbee or ye.
47012005	Mi pwom ungwu gbe lè undi umen ana, mi pwom ungwu gbe lè 'uhwo-gi 'ugyang a ye. Gbe mi ma pwom ungwu he 'uhwo 'ugi 'ugyang or, hà mi pwom he biwom abi mi mbu gyan a.
47012006	Gbe mi kee le mi pwom ungwu, hà mi sha akpel-ye a ye, likorye hang mi kong 'igyang a. Ukpor mi pwom ungwu ye, likorye mi kee le undi ù gim le mi fel ngbebb gbe gyong aki agi angi a ndè lè atong-shi, lè igie igi angi a gyo lè 'utyung ye.
47012007	Leěti Unim a ma bong le ugilale ù be hwaa lè mi, angwu ù yi ná 'idang ashi 'ı tim undi he inyiahwo nà, teng mi fel dim he 'uhwo biwom abi Unim a tyung mi. Ugilale umen ana ù yi ná undi aki Usetan angwu u fem mi 'ushun le mì ndè le mì fel he idim ye he 'uhwo biwom abina.
47012008	Mi ma tim Atyetyan Ujeso anung 'ugbe 'akie le ù kpe kung ugilale anwun lè ha ami.
47012009	A ma fan mi le: "Ukpell angwu mi ka-a he inung igi ù kwun-a 'igyor. Nyong ahwu undi u mbu gyan he 'iwom 'iyang-yang, nya na u ndè ikeb ikaandi igi sho yilididi." Ashin na 'i tan lè shi ambwele-gyan ugi a ke-m igor a, likorye lè nya ambwele-gyan ugi ana na ikeb Ujeso Ukristi ı be kwu ha ami.
47012010	Ashina na 'i tan lè shi 'i ngbebb mi le mì ngyor kwu he libwo anyin, mì kpe 'ingie, be kong bia mi faale ashi mi shi ban, be teb lè mi, be kwom akwo biwom abi mi kam le mi sha. Mi bong biwom abina puu he 'uhwo Ujeso Ukristi, likorye nyong mı mbu gyan he 'iwom 'iyang-yang, Unim u sha-m mi kwa lè ikeb.
47012011	Men ma shi-m mi fel kong ná 'ikpel-ye undi nà. Mi ngwee mi pee 'uhwo-gi. Kì yi le hang men na ma kong mi he ungwu 'inunung. Mà na mì yi he 'ukpo ye or, mi ngye le bendi abe be ko 'uhwo-bell le bebwaa-isom Ujeso Ukristi abe men ma kung ābe le bè yi bebwaa-isom 'igyang be hwo-m he 'ukwo 'uyang-yang ye gbangg.
47012012	Leěti nyong mi ma yi he liwu līmen, mi ma mbu 'uhwo tyung amen le mì yi unwaa-isom Ujeso Ukristi a, mi ma shi bisu biwom atyetye-atyetye abi bı kwu bendi he 'uhwo, bi kwun ābe ungwu.
47012013	Mi teb lè men hwò awu bendi abongale angi a teng a? Ashi le bwo mı fem amen 'ushun ukwob ye na ma gim le mi teb lè men hwà awu bendi abongale angi a teng a? Kusi, mi tim amen anung, mà tyang ke-m he umbeb ugi anwun.
47012014	Mi kam mà le mî be ha amen há he 'ugbe ahwu lekie. Mi ba bii amen le mà ke-m ukpell uyang-yang ye, mi kee amen agyang a, mi kee biwom bīmen a ye. Kì yi le bebwani na be kam biwom ndor he 'usi ke betyabell ye, kì yi le betyabell na be kam biwom ndor he 'usi ke bebwaa-bell.
47012015	Mi ufe, mi yal gor he akungale biwom bigi puu, fe-fe lè 'uhwo-gi or, ke shi aki kpell amen. Bwo, mi ufe, ki nyin mi lè men kangg, kibang a, men ufe, ki nyin amen lè mi zangg a?
47012016	Kanaa-anaa i, ma fel bong le mi maa teb lè men le mà kwob mi ye a? Mà na ma fel bong ná or, undi-iso ù so-i gim le mi ma shi beshu a lam amen ma shi aki angi a kwu lè lifem ke-m.
47012017	Mí nya fel sha amen za gba ha bendi abe mi shii som hwaa lè men a?
47012018	Mi na mi ma fe Utaitus 'ingie le ù be ha amen há, mi som ungwiye undi Unim le ù be utung ha ahe. Ma nya da-m le Utaitus na a ma shi amen zi a? Ndè le ma ngye le bel lè he lì yi ugim ken he aki ashele, likpe lityan li shi 'itaa ken?
47012019	Pisoye ma gim le, abi li kong puu li kong ābi ha amen kin likpong a. Dia! Li kong nya a na Ujeso Ukristi a kee li le lì kong he 'ushu Unim a. Bebuye, kiwom 'iyang-yang ashi lı shi, li sha āshi hè 'ì kpell amen fe Unim a.
47012020	Mì yi lè 'ushell le nyong mi wu ha amen há, mi nda amen ma kwa atyetye lè ha 'itaa mi kee, men ma nde-m mi kwu atyetye lè ha 'itaa ma kee. Mi mbee shi lè 'ushell le mi ba ndà he liwu līmen 'i kwa lè atangale he abwo fel akwu-akwu, lityam abanale fe biwom bende, ingywo, kunyim, atye abuale, ibia abiale, idim lè 'ushwan.
47012021	Mì yi lè 'ushell le nyong mi wu ha amen há, Unim angwu ù yi usu ugi, u ba sha ishwia i sha-m, mi kwu lè 'imbwee he 'uhwo bendi gbamm abe be shi bibibi, abe be tyang abwo lè likpe libibi or, ngwu akpela atanale or ye.
47013001	Kugbe ahwu lekie na mi ndo be ha amen há i. Kì yi nya a na be fee he 'ushia Unim a le: "Gbe undi a kong 'iwom fe unde-ma, gbe bendi befee ha bekie be bong le a shi ná, befe be ndè or, be gyo or lè 'uhwo-bell a, bè kpe likong limen ana."
47013002	Leěti nyong mi ma be ha amen há he 'ugbe ahwu lefee, mi ma tuu bendi abe be shi 'iban lè abe be teng 'ubwo he 'utyung. Kanaa-anaa i ná mì yi 'igbe-igbe lè ha amen i or, mì so-i tuu amen 'ubwo he 'utyung le, nyong mí wu ha amen há, undi uyang-yang u kpa 'ingie ashi 'i keè ha likpe lima.
47013003	Ashina 'i tyung amen le Ujeso Ukristi ù yi ha ami, ufe na u kong ha amen. Ù yi die-die fe men ye; ikeb ima i sha aki he liwu līmen.
47013004	Mà na 'ì yi 'itaa ana or, a bong keb 'uhwo-ma le hè be bè maa he bee he 'ikpakpaa, gbe he ikeb Unim na ù yi uwum. Gbé bel li keb 'uhwo-tyan gbe he agwaale ha ahe, ikeb Unim imen ana na ı shi li lı kwu bewum ipel ha ahe, le lî ngye 'ukwo ahwu lì tan lè men.
47013005	Mà shun 'uhwo-men hè men mà ndè le hà mà so naa genn he 'ukwo Unim or. He 'igyang, Ujeso Ukristi ù yi ha amen atyam, ki ze le ma ngye ashin ye a? Gbe 'ì yi 'itaa ana a ye, hà ma mbu gyan he 'ukwo Unim.
47013006	Mi fe lityam le ma ba ngya le bel lì yi bendi abe be mbu gyan he aki Unim ye a.
47013007	Li kong ha Unim le mà shi 'ibibi ye, le hè 'ì tyung le li shi ngbebb-ngbebb a ye. Li shi ná le hè men mà shi likpe linunung, mà na 'ì yi bendi ná li mbu gyan he aki Unim or.
47013008	Kigyang ashi Unim a tyung li, bel lì yi lè ikeb le li kwom ashi 'ukwo ye, lì kee-kee yi lè ikeb le li sha biwom he 'ukwo 'igyang 'ufe-ufe a.
47013009	Mà na li tyung ikeb ityan ha amen ye or, gbe ma naa genn, ma hwò igilale, li kwa lè igor kangg. Li mbee kong ha Unim le likpe līmen lì kwu linunung yilididi.
47013010	Atan-lengi angwu mi fee 'ushia ahwun hwaa lè men ná mi wa wu ha amen há ye i, ù yi le he liti angi mı wu há, hè 'ì kwu lè 'iwom ashi 'ı shi-m mı naa he ikeb angi Atyetyan Ujeso Ukristi a ke-m ben amen ye. Atyetyan Ujeso a ma ke-m ikeb le mì kpell amen mà naa genn a, a ma ke-m ángi le mì kpē men mbu imbu a ye.
47013011	Bebuye, 'i fel mbee ati. Mà fe ikeb kangg shi likpe linunung mbee akekel puu, ma kpe utebb ugi. Ma gyo bende, ma kwu ikwun-ikwun ha bende, le hè Unim angwu u ke benyin lè ikwun, ù kwu utung ha amen.
47013012	Nà bebwanam bende gbe ha Ujeso Ukristi, mà gaa bende lè uko lè uko.
47013013	Bendi Unim puu be kong lè men.
47013014	Kukwun ahwu Atyetyan Ujeso Ukristi u ke bendi, lè benyin abe Unim ù yi lè be ha bendi, lè utyang gbe ha Ukatia Kunyong Unim, bì kwu ha amen puu.
48001001	Mi Uporl, unwaa-isom Ujeso Ukristi, na mı fee 'ushia ahwun. Undigye na kpe-m he aki anyin or, ngwu undigye na ù som mi le mì shi aki amen i or ye. Ujeso Ukristi ufe-gyang lè 'uhwo-ma na a kpe-m he aki anyin, mbee lè Atyetyan Unim angwu a wum Ujeso Ukristi lè he lihwu.
48001002	Mi or, bende-gi bendi Unim abe bè yi utung ha ami or, li kong lè men awu bendi abongale puu angi he Ugalesha.
48001003	Unim Atyetyan befe lè Ujeso Ukristi angwu ù yi Usu utyan bè hā ke men 'ukwun, be shi hè 'ì kwun amen he atyam kpatiaa.
48001004	Ujeso Ukristi na a hwō he 'uhwo 'utyan le hè Unim ù tyang biban bityan ke li, hè bibibi abi bì yi he igye 'unyin i bì do li ye. A hwō ke li nya a na Unim angwu ù yi Atyetyan a shi ugim ndor a.
48001005	Ipee puu ì kwu ke Unim ngyor igye kpamm. Kì ngyor ná mi kong.
48001006	Abwo a kwun mi lè 'iwom ashi ma shi! Unim a ko amen le mà fel bendi bema gbe he 'iwom ashi Ujeso Ukristi a ma shi ke men gbe he inung ima. Mà na or, nyin 'anaa-anaa a, ma tyang Unim tem, ma la pwom 'ukwo 'ususo ahwu ma gim le 'u be lè ha Unim.
48001007	He likong ligyang-ligyang, kì tem yi lè 'ukwo 'ususo-ususo ahwu 'u be lè ha Unim a fem ahwu mi bun de men tyang ye. Ukpor bendi besuso na be teb lè men, be kaa le hè be bè bell ban 'isom 'inunung ashi gbe lè Ujeso Ukristi.
48001008	Mii kee le mà ngye le gbe undi uyang-yang a bun 'isom Unim de men ashi 'ì yi atyetye lè ha ashi bel li maa bun de men kpam-kpam, mà bel-agyang or, mà idengell angi ı be lè he lifung-atabe or, Unim ù te lè he 'utete.
48001009	Mi mbee bwan da amen ashi li ma bè de men le gbe undi uyang-yang a bun 'isom Unim de men ashi 'ì yi atyetye lè he ashi ma gyo or mà, ma kpe shi or mà, unemale, Unim ù gwu-e.
48001010	Ashi mi kong i 'i tyung amen hà le mi sha kee ipee bendigye â? Dia! Mi kee ipee Unim a. Bendigye na mi kee le mi sha nyin ābe i a? Dia, kì kwu le mi kee le mî shi nyin bendigye a, hang mi fa Ujeso Ukristi ye.
48001011	Bebuye, mi kee le 'ì nung amen le 'isom 'inunung gbe lè Ujeso ashi mi maa bun de men nyong mi ma yi utung ha amen, ki be lè he abwo undigye a ye.
48001012	Kisom 'imen ana 'i be lè he ungwu undigye a ye, undigye na a hwua mi biwom bimen i ye. Ujeso Ukristi ugyang lè 'uhwo-ma na a shi-m mi ngye biwom bimen ana.
48001013	Men-agyang ma ngye likpe ligi ná leěti mi maa fe Unim he 'ukwo kpa-kpa ná bel Ijuus lı shi. Nya he 'unyong 'umen ana, mi maa ka bendi abe be maa pwom Ujeso Ukristi 'ingie lè ikeb igi puu. Mi maa kaa kangg le mî mbee lè awu bendi abongale ana puu.
48001014	He ugbe ugi puu, mi ma shi likong Unim lityan bel Ijuus hwò abe he ufam utyan. Akpe atim angi betietyan be maa shi, hà teng ndor li, mi maa sha āngi lityam ken.
48001015	Mà na mi ma yi 'itaa ana or, Unim a ma tyung inung ha ami. Nyong mi ma so he 'utyor andagi na a ma gia mi le mì kwu ta-ta ke-e ufe Unim. Nyong 'unyong ahwu a ndor 'u fel há,
48001016	a shi-m mi ngye Unwaa-ma, u ko mi le mì lè bun 'isom 'inunung gbe lè he de bendi abong angi à yi Ijuus a ye titi. Nya he 'unyong 'umen ana, mi ma kwu itim gbe lè likong anyin ha undigye ye.
48001017	Mi ma gye he Ujeruselem le mî lè ndè bebwaa-isom Ujeso Ukristi abe be kpi aki amen i teng mi ye. Ashi mi ma shi 'ì yi le mi ma bo a ligbe-ligbe gye he Arebia, mi kwu há, saa mi hà tem be he Udamasikos.
48001018	Nyong aze akie a gbe, mi hà bo gye he Ujeruselem le mî lè ndè Ipita, mi kwu ha ahe há ati lihwo lè adyong.
48001019	Mi ndè unwaa-isom Ujeso Ukristi uyang-yang or ye, kee-kee kwom ha Ujems, unwanam Atyetyan Ujeso Ukristi ufe-ufe.
48001020	Biwom abi mı kong ha amen i puu bì yi 'igyang a, Unim a ngye le mi bà uman a ye.
48001021	Nyong mi bo lè he Ujeruselem, mi fel gbe gye he Usiria lè Usilisia.
48001022	Há he 'unyong 'umen ana, bendi abe be bong ha Ujeso Ukristi he 'igie Ujudia, be ma wa ngye-m mi-gyang lè 'uhwo-gi ye.
48001023	Be maa gyo igyo pi bendi be kong gbe lè mi le: "Ungikye angwu a maa ke li bel abe li bong ha Ujeso Ukristi 'ingie ana, kanaa-anaa i u fel tan bun 'isom 'inunung ashi gbe lè Ujeso da bendi le bè bong ha Ujeso Ukristi, kiwom ashi a ma kaa le he-e ù mbee lè shi."
48001024	Ashin 'i shi ābe be kung ipee ke Unim he 'inunung ashi a shi ha ami.
48002001	Aze lihwo lè ngi ande a gbe, bel ha Ubanabas li hà mbee gye he Ujeruselem, Utaitus or a fe utung ha ami.
48002002	Mi gye há likorye Unim a de-m gboo le mì te há. Mi lè wu há, mi kpee ha bekaandi awu bendi abongale zangg he ushom. Mi bun de be tele-tele 'isom 'inunung gbe lè Ujeso ashi mi maa bun de bendi abe bè yi Ijuus a ye or titi, hè 'ì kwu le, aki angi mi shi mà, lè angi mı shi i he abwo, à kwu 'idideng ye.
48002003	Mà na Utaitus angwu a ma yi utung ha ami ù yi Ugrik a or, be ma de-e le ù ten kpe-kpe-kpe ye.
48002004	Atan-lengi angwu be ma kung likong anyin kong ù yi le bendi besuso abe be bong lizen a le be fa Ujeso Ukristi, be ma nyia be ngwee nya he liwu. Be ma nyia be ngwee hè be bè shun ndè ná bel abe lì yi ke Ujeso Ukristi li waa 'inde, iten Ijuus i tem bua li ye. Be kee le be tem lè bel la ka iten ana hè ngi ì tem bua li.
48002005	Bel li bong ke be 'ukwo zangg or ye, hè li lì ndè le li kam 'isom 'inunung 'igyang ashell ndor faale agieale, hè men mà ngye shi nya a na 'ì yi i.
48002006	Nyong mi bun de be 'isom 'inunung gbe lè Ujeso ashi mi maa bun de bendi, bendi bemen abe bendi be kung ābe ná bekaandi awu bendi abongale be kpe ashi mi shi abwo afee-afee. Ukpor ashi le bè yi bekaandi a or, bekaandi a ye or, kì yi-m he 'ukpo ye, likorye bendi puu bè yi Unim bizang. Kì yi lè 'iwom 'ifufe ashi bekaandi ana be ma de-m le mì shi ye.
48002007	Be bong ibong le Unim na a som mi lè 'isom 'inunung 'imen ana, u som mi le mì lè bun āshi de bendi abe bè yi Ijuus a ye, nya a na a ma som Ipita lè 'isom 'inunung 'imen ana le ù lè bun de Ijuus a.
48002008	Be nde shob le Unim umen angwu a ma ke Ipita ikeb le ù kwu unwaa-isom uma angwu u gye lè bun 'isom 'inunung de Ijuus, ufe umen na a ke-m ikeb le mì kwu unwaa-isom uma angwu u gye lè bun 'isom 'inunung de bendi abe bè yi Ijuus a ye.
48002009	Ujems lè Ipita lè Ujon abe awu bendi abongale a ma kung ābe ná bekaandi bebell be bong le Unim na a ke-m libwo le mì shi aki akaandi amen ana. He ashina, be ke li bel ha Ubanabas abwo tyung le bel lè befe li fa abwo ukem sha aki amen i. Bel puu li bong le bel li bun da abong angi à yi Ijuus a ye, befe be bun de Ijuus.
48002010	Kiwom ken 'ife-ife na be de li le lì shi. Be de le lì naa lityam akpellale bendi-likaa he liwu libell ye. Kimen ana, mi-gyang mi ma yi lè 'igyor kangg le mî shi āshi.
48002011	He 'unyong ahwu Ipita a ma be he Antiyok, mi ma ben he ufe-gyang he ashi bendi likorye 'i ma yi nya a gboo le a mbeb.
48002012	Lè he ukpi-ikwu Ipita a maa fel za lizi ipel ha bendi abe bè yi Ijuus a ye. Ukpor nyong bendi Ijuus abe Ujems a som be wu nya, Ipita a maa tem za lizi ipel ha abe ye, likorye u shell àbe be de le bè ten àbe bè yi Ijuus a ye, hè be bè fel ná bendi Ijuus.
48002013	Bendi Ijuus besuso abe be maa fel pwom Ujeso Ukristi, befe or be ma fel ingwu ifee. Ubanabas or, be shi-e a kung abee abell.
48002014	Nyong mi ndè le bè tem pwom 'isom 'inunung 'igyang he 'ukwo ahwu ù yi kpa-kpa ye, mi ben Ipita nya he ashi bendi puu, mi bii he le: "Wo angwu wò yi Ijuus a, na wo shi likpe ná bendi abong asuso abe bè yi bendi Unim a ye nà a? Wo shi likpe li bi undi angwu u fe Unim ye. He likpe angi wo shi ana, wo nya mbee da bendi abe bè yi Ijuus a ye le bè shi akpe Ijuus kpe-kpe a?"
48002015	Bel abe lì yi Ijuus igyang, lì yi ná bendi abong asuso abe be ban Iten Unim a ye.
48002016	Mà na bel lì yi Ijuus a or, bel li fel ngye le undi u ndor Iten Ijuus a, hà fel kpa-kpa he ashi Unim ye. Afele lityam ha Ujeso Ukristi ufe-ufe na u kee-kee shi undi u fel kpa-kpa he ashi Unim. He atan-lengi anwun li fe lityam ha Ujeso Ukristi hè li lì fel kpa-kpa he ashi Unim gbe he afele lityam ha Ujeso Ukristi a, gbe he andorale Iten Ijuus a ye. Be fee ashin ndor he 'ushia Unim leěti le: "Undi u ndor Iten Ijuus a, hà fel kpa-kpa he ashi Unim ye."
48002017	Ukpor bel abe lı ndor lishi le akwele utyan ke Ujeso Ukristi a shi li li fel kpa-kpa he ashi Unim, kì hà kwu le 'ì yi 'igyang a le lì so bendi-biban a he ashi Unim likorye li ndor Iten Ijuus ye, hang ashina 'i ze le Ujeso Ukristi a mbeb li imbeb. Ukpor, ki nya sha ná a, Ujeso Ukristi u mbeb undi? Ù hà ndo mbeb undi ye gbangg.
48002018	Ukpor, gbe undi a swan Iten Ijuus le bwo ì yi lè ikeb le i sha he u fel kpa-kpa he ashi Unim ye, a kwu kwu kwu, a mbee tem ndor abwo kpe ngi le ì yi-e 'indee-indee, faale ifung hà u fel sha ban Unim a.
48002019	Iten imen ana igyang na i shi 'i nung mi nwongg le mi hwō mà, likorye Iten na i shi-m mi ngye le mì yi undi-iban a. Mì tem fa lityam ha iten ana ye, mi ndè le gbe he afele lityam ha Ujeso Ukristi na mı kwu uwum ke Unim. Leěti he 'unyong ahwu be ma maa Ujeso Ukristi bee he 'ikpakpaa, nya mi or mi hwō utung ha ahe.
48002020	Ashina na 'i tan lè shi mi-gyang ufe mì tem so uwum ye, likpan ligi angi mì yi lè ngi, lì yi angi Ujeso Ukristi. Nyin i ná mì yi he igye i, mì fel yi uwum le bwo mi fe lityam ha ufe Unwaa Unim a. Ufe, ki nyin he lè mi, u mbee hwō he 'uhwo 'ugi.
48002021	Gbe 'í yi nya yi le andorale Iten Ijuus na u shi undi u fel kpa-kpa he ashi Unim, hà 'i ze le Ujeso Ukristi a hwō ban 'idideng a. Mì hà ndo bia inung Unim 'itaa ana ye gbangg.
48003001	Men bendi Ugalesha, mà yi kpel-ye atyuo! Ki fel a ná undi a zī amen he 'ūkeè a. Bel li bun tele-tele-tele de men 'itaa be ma maa gwu Ujeso Ukristi bee he 'ikpakpaa. Ki ze le men ma naa lityam â?
48003002	Mi kee amen le mà kee-kee de-m 'iwom ken 'ife-ife. Nyong Ukatia Kunyong Unim a ma be hwaa lè men, a ma be ná le bwo men ma ndor Iten angi Unim a tye Ijuus à? Dia, a ma be ná likorye men ma gyo 'isom 'inunung gbe lè Ujeso, ma kpe shī abwo afee-afee a.
48003003	Ki shi ná a, mà hà yi kpel-ye 'itaa ana? Lè he item men ma fe lityam ha ikeb Ukatia Kunyong Unim le i sha amen ma kwa kpa-kpa he ashi Unim. Ukpor 'anaa-anaa i, 'ibang 'ì hà yi atan-lengi ma tem fel fe lityam ha 'uhwo-men le ma kung ikeb īmen igyang sha 'uhwo-men ma kwu kpa-kpa he ashi Unim?
48003004	Ukatia Kunyong Unim a shi biwom bikaandi abi men ma ndè lè atong-shi āmen. Ma kung biwom bimen ana ná bì yi he 'ukpo ye a? Faale ifung, bì yi he 'ukpo!
48003005	Men ma kong i le, le bwo men ma maa ndor Iten Ijuus a, kife na 'ı shi Unim u ke men Ukatia Kunyong uma, u mbee shi bikwele-uhwo he liwu līmen i a? Dia, Unim a shi bimen ana likorye ma gyo 'isom 'inunung gbe lè Ujeso, ma kpe shi abwo afee-afee a.
48003006	Mà ndè undi ná Ebraham, be fee ndor he 'ushia Unim leěti le: "Ebraham a ma fe lityam ha Unim, he ashina Unim a kpe-e ná undi ununung he ashi ama."
48003007	Ashin 'i tyung li le bendi abe be fe lityam ha Unim na bè yi igia Ebraham igyang angyell.
48003008	Be fee ndor he 'ushia Unim leěti le, Unim u ba kpa bendi ná bendi benunung he ashi ama, gbe be fe lityam ha ahe a. Be fee ndor há he 'ushia Unim ná leěti Unim a ma bun 'isom 'inunung de Ebraham le, "Gbe he 'uhwo-gang mi ba sha 'inunung kangg ha bendi puu he igye i."
48003009	Ashin 'i ze le, nya a na leěti Unim a ma shi 'inunung kangg ha Ebraham likorye a fe lityam ha ahe, kitaa 'imen ana na u be shi 'inunung kangg ha bendi puu abe be fe lityam ha ahe titi.
48003010	Bendi puu abe be ndor àshì le be fel kpa-kpa he ashi Unim likorye be ndor Iten angi Unim a tye Ijuus, ki ma so á le ushe Unim a fel kwu nyong ābe inyong, likorye 'i ngyor nya a na be fee he 'ushia Unim le: "Undi uyang-yang angwu a gye 'ushu ndor Iten puu angi be fee he 'ushia Unim mbee 'unyong ye, u ndor āngi puu yilididi ye, hà ushe Unim a fel kwu nyong he inyong."
48003011	Ki tyung gboo le, kì yi lè undi angwu ù hà ndo ndor Iten yilididi le hè Unim ù kpe-e le ù yi kpa-kpa he ashi ama ye. Ki ngyor nya a na be fee he 'ushia Unim a le: "Bendi abe be fel kpa-kpa he ashi Unim gbe he afele lityam ha ahe na be kwu lè likpan ligyang angyell."
48003012	Andorale Iten ù yi 'itaa ken ha afele lityam ha Unim ye. Ki ngyor nya a na be fee he 'ushia Unim le: "Undi ù ndor Iten puu yilididi mbee, hang 'ife na u kpan gbe ha angi."
48003013	Ashin 'i ze le, bel puu li zī libi he ashi Unim likorye li ndor Iten puu mbee ye. He 'uhwo 'utyan na Ujeso Ukristi a ma kpe 'ingie biban bityan so he-e ù ndè le u pong li lî tem zī libi he ashi Unim ye. Ki ngyor nya a na be fee he 'ushia Unim le: "Undi uyang-yang angwu be shwia he, hà a zī libi he ashi Unim."
48003014	Ujeso Ukristi a kpe 'ingie ashina he lishi lityan a, hè gbe ha ahe, bendi abe bè yi Ijuus a ye or bè fel kpe 'ukwun ahwu Unim a kyebb le u ka Ebraham. Bel puu abe li bong ha Ujeso Ukristi or, li fel kpe Ukatia Kunyong Unim angwu a kyebb le u ka li.
48003015	Bebuye, mî bun ityang gbe lè 'iwom ashi ma shi mbee 'unyong tyung amen ashi mı kong. Mà shi ugim gbe lè ìtım angi bendi befee be tim ndor igie ken. Gbe bendi befee be bong le be sha 'iwom abwo ukem, be kung abwo fe he 'ushia, kì yi lè undi-iso angwu u ban ìtım anyina ye, ngwu 'ì kwu lè undi angwu ı fe 'iwom 'isuso há ye, likorye begyang be fe abwo he 'ushia ana mà.
48003016	Kitaa 'imen na 'ì yi ashi Unim a kong ndor. Leěti Unim a ma ke Ebraham befe lè igia ima íkyébb. Be fee nya le Unim a ma ke Ebraham befe lè igia ima gbamm a íkyébb ye, be fee gbe lè igia ima ken a. Ujeso Ukristi na ù yi igia ima imen ana.
48003017	Kiwom ashi mı kaa le mi kong 'ì yi le, leěti na Unim a ma kong ndor ha Ebraham. Aze asi lisi lè aze lisi lè ngi lihwo a gbe mà ukpong Unim u hà tye Iten ke bendi Ijuus. Ashin 'i ze le Iten imen ana ì yi lè ikeb le i ban íkyébb angi Unim a ma ke Ebraham ana ye, i shi lè ikeb le i mbee lè ngi ye.
48003018	Kì be kwu le gbe he Iten na Unim a ke bendi 'iwom 'inunung, hang ashina 'i ze le 'inunung 'i ba lè he úkyébb a ye. Ukpor li ngye dangg le úkyébb angwu Unim a ma ke Ebraham na 'i shi Unim a ke Ebraham 'iwom 'inunung 'imen ana.
48003019	Fe 'ibang 'ì hà yi atan-lengi angwu Unim a ke Ijuus Iten imen ana? A ke Iten le hè ngi ì tyung li atyetye ashi 'ì yi 'inunung lè 'ibibi he ashi ama, ufe Unim. Iten imen i na i tyung li 'ukwo 'itaa ana he 'anwaa 'unyong zangg a, i kwu li kpamm igia Ebraham umen ana u gbe be. Ufe na Unim a ma ke úkyébb le u kǎ he 'iwom 'inunung 'imen ana. Leěti Unim a ma kung Iten imen ana fe idengell ima a he 'ubwo le ì be lè ngi ke unwaa-udyan Unim lè bendigye.
48003020	Gbe 'ì yi lè unwaa-udyan, hà u naa he 'udyan bendi befee. Ukpor leěti nyong Unim a ma ke Ebraham úkyébb, a ma som unwaa-udyan a hwaa lè he ye, ufe-gyang lè 'uhwo-ma na a ma ke-e ahe.
48003021	Ashin 'i ze le Iten i keè ha íkyébb angi Unim a ke ye â? Dia, kì yi 'itaa ana a ye. Likong angi lì yi he afee lì yi le, kì be kwu le 'ì yi lè iten angi ì yi lè ikeb le i ka bendi likpan ligyang angyell, hang i ma shi ābe be fel kpa-kpa he ashi Unim or titi. Ukpor 'ì yi lè iten angi itaa ana ye.
48003022	Ukpor, ki ngyor nya a na be fee he 'ushia Unim a. Be fee le, ikeb 'íbibi i bua biwom or, bendigye or puu. Ashin 'i ze le bendi abe be bong ha ashi Unim a kong na Unim u ke be beke abe a kyebb le u ka bendi abe be fe lityam ha Ujeso Ukristi.
48003023	Leěti nyong ahwu 'ukwo 'u ma wa buu le lì fe lityam ha Ujeso Ukristi ye, ki ma yi a ná bè ko le Iten imen ana i ngib li fe ná be ngib bendi fe he igaadye a. Bel li kwu he 'ubwo Iten ná igaadye kpamm Unim a gbe buu 'ukwo ke li le lì fe lityam ha Ujeso Ukristi.
48003024	Iten i tyung li 'ukwo kpamm Ujeso Ukristi a gbe be le he 'unyong ahwu Ujeso Ukristi a be ana, bel abe li fe lityam ha ahe lì fel kpa-kpa he ashi Unim.
48003025	Ukpor 'anaa-anaa i, bwo 'ukwo 'u buu ke li le lì fe lityam ha Ujeso Ukristi mà, Iten ì tem bua li ye.
48003026	Men puu mà yi bebwaa Unim ipel ha Ujeso Ukristi a, likorye ma fe lityam ha ahe.
48003027	Men abe ma fel gwaa ipel ha Ujeso Ukristi, ma fel sha akpe ná ufe nà.
48003028	He ashin, mà undi ù kwu Ijuus a or, ù kwu Ijuus a ye or, kì tem yi lè atyetye ye; mà ù kwu ufee or, ù kwu unwaa or, kì tem yi lè atyetye ye; mà ù kwu ungikye or, ù kwu ungingye or, kì tem yi lè atyetye ye. Kì tem yi lè atyetye ye, likorye befe puu be fel ūbībī ken ha Ujeso Ukristi.
48003029	Gbe mà yi ke Ujeso Ukristi a, hà mà yi igia Ebraham a. He ashina men ma ba kpa biwom puu abi Unim a kyebb le u ka Ebraham lè igia ima.
48004001	Mî shi abi mi kong lè he item bì nung amen. Mî bun ityang de men angi gbe lè unwaa angwu u be kwu lè ùshù átyám. Mà na unwaa umen ana na u be kwu lè ùshù puu or, nyong ù so 'isun, u kwa he abwo bendi nya a na ufee a.
48004002	Nya he 'unyong ahwu ù so 'isun ana, kì yi lè bendi abe be nde gbe lè he, be mbee kam biwom bima lishi lima, kpamm la wa he 'unyong ahwu átyám a ndor le ù fel lè 'uhwo-ma.
48004003	Kitaa 'imen ana na 'ì yi ke li bel or. Leěti nyong li ma so ná bebwani he 'ukwo Unim, li ma yi ifee a ke iten lè ikeb ibibi, abi bì yi biwom igye anyin a.
48004004	Ukpor nyong 'unyong ahwu Unim a ndor 'u fel, a som Unwaa-ma be he igye i. Be ma hwan he nya a na be hwan undi uyang-yang a. Há he 'unyong ahwu be ma hwan he, ki ma yi 'unyong Iten Ijuus a, u ndor Iten imen ana.
48004005	Unim a som he be ná le he-e ù pong li bel abe li ma yi he abwo Iten, hè Unim ù kpe li ná bebwaa lityam bema.
48004006	Kiwom ashi 'ı tyung le lì yi bebwaa lityam bema 'ì yi Ukatia Kunyong Unwaa-ma angwu a kung fe li he atyam, u shi li lı ko he le, "Atyetyan, ada."
48004007	Gbe he ashi Unim a shi na men mà tem yi ifee a ye, ma fel Unim bebwaa lityam. Bwo Unim a shi amen ma fel he bebwaa lityam mà, u fel ka amen biwom puu abi a kam ndor bebwaa lityam bema.
48004008	Leěti nyong ma ma wa ngye Unim ye, ma ma yi a ná ifee a he abwo ikeb angi ì yi ìnīm a ye.
48004009	Kanaa-anaa i, men ma fel kpē likong Unim, kì yi le hang mi de le Unim na a kpē men ná bebwaa-ma. Ná 'i shi ngwu mà ha kee le ma tyang likong Unim, tem fel ndor iten angi ì yi he 'ukpo ye, i shi lè ikeb le i kpan undi ye? Kibang a, ma tem lè 'uhwo-men lè fel ifee ábi?
48004010	Ndè há lè! Ma fel ndor ati asuso le a dyam amen hwò asuso, ma ndor afell or asuso, bènyōng or, aze or ná.
48004011	Abwo a kwun mi lè likpe angi ma shi i! Ashin 'i ze i le aki puu angi mi maa shi he 'uhwo 'umen, mi shi āngi wu abwo likor â?
48004012	Bebuye, mi fel 'itaa ken ha amen abe mà yi Ijuus a ye, bwo mì tem yi he abwo Iten ye. Kusi, mi tim amen anung le mà kung abwo lè he iten nya a na mi tyang abwo lè há. Ma shi ban mi ngye ye.
48004013	Mà well le nyong mi ma be bun 'isom 'inunung ha amen há he ukpi-ikwu, agogo-ye na a ma shi-m mi ma fel ngyor kwu ha amen há bun āshi.
48004014	Mà na agogo-ye ugi a ma be lè 'ingie ke men or, ma ma fel nde-m ilaa-ilaa or, ngwu mà swan mi or ye. Ukpor ma ma kpe-m lityam ken ná hang mà kpe udengell Unim. Faale ifung, ma ma kpe-m ná hang mà kpe Ujeso Ukristi ugyang a.
48004015	Há he 'unyong 'umen ana ma ma yi lè igor kangg he 'uhwo 'ugi. Fe 'ibang 'i hà baā ngwu mà tem yi ná ye? Mi ngye dangg le há he 'unyong 'umen ana, kì be kwu le 'ì yi pie-pie le ma yii waa itong-shi īmen ka-m mbee or, hang ma ma yii waa ke-m.
48004016	Ki ze i le ma fel linaa ha ami le bwo mı de men 'igyang a?
48004017	Bendi bemen abe be mbeb amen ana be kaa kangg le hè be bè kwu amen 'udim, ukpor atan-lengi ubell he ashele ashina a ngbebb ye. Be kee le be tang amen he abwo lè ha ami a, hè be bè ndè le 'udim 'ūmen ha abe 'u kwa kpebaa.
48004018	Ki ngbebb le bendi bè kwu bende 'udim, gbe 'ì yi le be sha ná lè atan-lengi angwu ununung a. Mi kee amen le mà gye 'ushu kwu 'udim-udim ha ami, mà na mì yi utung ha amen há ye i or.
48004019	Bebwaa-gi lityam, mi mbee kpa 'utor he 'uhwo 'umen ná ungingye u kpe nyong u shi uzwaa, mi kpa ahwu i 'itel i kpamm mi gbe ndè likpe Ujeso Ukristi ha amen.
48004020	Ayang a kpe-m tyang ha amen há, mî hà ngye ná mì fan amen, likorye likong līmen li kpo mi 'unde hen kangg.
48004021	Men abe ma kee le ma tem lè 'uhwo-men la ka Iten ì shib fe, mā gyo ashi Iten imen ana i kong ye a?
48004022	Be fee fe nya he 'ushia Unim le, Ebraham a ma yi lè bebwaa-ngikye befee. Unwaa angwu ken, anam a ma yi ufee a; angwu ken, uma anam a ma yi ufee a ye. Ungingye angwu a ma yi ufee a ana, be ko he le Uhaga; angwu a ma yi ufee a ye ana, be ko he le Usara.
48004023	Unwaa angwu ufee a ma hwan ana, a hwan he nya a na be hwan unwaa uyang-yang i a. Ukpor, angwu ufee a ye a ma hwan ana, a hwan he likorye Unim a ma kyebb Ebraham ná a.
48004024	Ashi mı kong ana, mi bun ityang a da amen. Bengingye befee ana be naa ke ìtım ifee angi Unim a shi. Uhaga angwu ù yi ufee a ana, a naa ke ìtım angi Unim a ma shi ha Umosis he ukwell Usanai. Bebwaa-ma bè yi bibun ufee a.
48004025	Nya a na Uhaga a naa ke ìtım imen he ukwell Usanai he 'ubong Arebia ana, na a mbee naa ke 'ubong Ujeruselem ahwu 'ù yi 'unyin i, likorye Ujeruselem or, bendi abe bè yi he 'ubwo 'ubell or, puu ubell bè yi he abwo lifee ke Iten angi Unim a ma ke Umosis.
48004026	Ukpor ùshù Unim angwu ù yi ùshù ugyang-ugyang na ù yi Ujeruselem angwu he lifung-atabe. Ùshù umen ana ufe ù yi he abwo lifee he 'ukwo 'uyang-yang ye. Ufe na ù yi ùshù utyan, u shi a ná andatyan a.
48004027	Kì yi nya a na be ma fee he 'ushia Unim leěti a. Be fee le: "Wo ungye-ukwom ungingye, yal gor. Wo angwu wo wu anung or ngye ye, gbel ububo yal gor, likorye wo ungye angwu ukyegang u gbe kpee-a ye, wo na wo be kwu lè igia ì go hwò angwu ù yi ipel ha ùkyēbb umen ana."
48004028	Bebuye, bel ufe, nya a na gbe he úkyébb angwu Unim a ke Ebraham na Usara a ma hwan Azik, na bel or, li fel bebwaa Unim gbe he úkyébb uma.
48004029	Leěti he 'unyong 'umen ana, unwaa angwu Uhaga a ma hwan nya a na be hwan unwaa uyang-yang ana, a maa teb lè unwaa angwu Usara a hwan gbe he ikeb Ukatia Kunyong Unim. Kunyin i or, kì yi fe li bel ná.
48004030	Be fee he 'ushia Unim le: "Ndō ufee ungingye befe lè unwaa-ma. Ndō ābe likorye 'i ngbebb le unwaa ufee ana ù zī lishi atyam ipel ha unwaa ugyang ye."
48004031	Bebuye, ashin 'i nung li le, bel lì yi bebwaa ufee a ye, lì yi bebwaa ungingye angwu ù yi ufee ye a.
48005001	Ujeso Ukristi a kpe li tyang abwo le Iten Ijuus ì tem bua li ye, hè li lì tem kwu ifee a ye. He ashina mà ngyor naa genn ná bendi abe be fel porr, ma bong le bè tem lè men lè fe he abwo lifee ye.
48005002	Mi Uporl, mi ndo da amen le, gbe ma bong ten le bwo ma kee le ma fel Ijuus a, hà ashin 'i ze le lihwu Ujeso Ukristi lì yi amen he 'ukpo ye.
48005003	Mi mbee bwan tebb amen le, gbe undi uyang-yang a bong ten, hà 'i fel kpe-kpe le ù ndor Iten Ijuus pu-puu.
48005004	Men abe ma kaa le ma fel kpa-kpa he ashi Unim gbe he andorale Iten Ijuus a, má tang 'uhwo-men he abwo lè ha Ujeso Ukristi. Kinunung ashi Ujeso Ukristi a shi ke men or, mà tem gya 'ushu kpa āshi ye.
48005005	Bel abe li fe lityam ha Ujeso Ukristi, lí ndor lishi le ikeb Ukatia Kunyong Unim na ı shi li lı fel kpa-kpa he ashi Unim, likorye li fe lityam ha Ujeso Ukristi.
48005006	Gbe li gwaa ipel ha Ujeso Ukristi kpebaa, mà undi ù ten or, ù ten ye or, kì yi 'iwom 'ukpo a ke li ye. Ukpor, kiwom ashi 'ì yi he 'ukpo 'ì yi le lì fe lityam ha Ujeso Ukristi. Gbe 'i nyin li lè bende 'i tyung le li fe lityam ha ahe.
48005007	Leěti ma maa sha ngbebb-ngbebb, fe ayang a hà mbeb amen ngwu ma tem gye 'ushu bong ha 'isom 'inunung 'igyang ashell ye?
48005008	Unim angwu a ko amen hwaa lè 'uhwo-ma na u fe-fe men le mà shi 'itete 'iwom ashina ye.
48005009	Kì yi nya a na ityang isuso i kong a. I de le: "Be sha iyist zangg fa he ibred, iyist i gbo kpa mbee ibred puu sha ibred i mbwee."
48005010	Ukpor, le bwo bel puu li gwaa ha Ujeso Ukristi kpebaa, ashin 'i shi-m mi ngye dangg le mà hà ndo sha ugim atyetye lè ha ami ye, mi mbee ngye le undi angwu u teb lè men ana ù dyam na na na or, Unim u ka he 'ingie.
48005011	Bebuye, mi ufe, faale ifung 'i nung gboo le mi kong le bendi bè ten ye a. Kì be kwu le mi kong le bè ten a, hang be ka-m 'ingie ná be ke-m i ye. Kì be kwu le mi da bendi 'igyang-igyang le bè ten zii, hang biwom abi mı bun gbe lè lihwu angi Ujeso Ukristi a hwō he 'ikpakpaa i, bi tor bendi ye.
48005012	Bendi bemen abe be teb lè men ana, mà de be le bè gye lè fee 'uhwo-bell.
48005013	Bebuye, men ufe, Unim a ko amen hwaa lè 'uhwo-ma le hè Iten Ijuus ì tem bua amen ye. Bwo Iten ife a i tem bua amen ye mà, mà ndo fel lè ugim le ma fel sha 'itaa ma kee ye. Ashi 'i ngbebb le mà fel shi 'ì yi le mà kpell bende lè lityam benyin.
48005014	Iten imen ana puu i fe lishi he uten ken a le: "Kì nyin undi-undi lè unde-ma ná 'i nyin he lè 'uhwo-ma."
48005015	Gbe má mā ma kung likpe inyia libeb a, ma shi tor bende, mà baā. Gbe ma baā ye, hà ma gwa mbee bende.
48005016	Ashi mı kong ha amen i 'ì yi le mà tyang Ukatia Kunyong Unim ù teng amen he 'iwom 'iyang-yang ashi ma shi, hè bigyor agwo bì fe de men ashi mà shi ye.
48005017	Biwom abi bı gyor agwo bi gwaa ha abi Ukatia Kunyong Unim ye; abi Ukatia Kunyong Unim bi gwaa ha abi agwo ye. Bigyor bimen akwu afee ana bì yi 'ukye ikwa a ha bende. Ashin 'i ze le undi uyang-yang ù hà ndo sha ashi 'i nyin he le ù shi a ye.
48005018	Ukpor gbe Ukatia Kunyong Unim na u teng amen, hà mà tem yi he abwo Iten a ye.
48005019	-
48005021	Biwom bibibi abi bı be lè he 'igyor undi bì yi nya gboo. Bife i: akpela atanale, kigbang ashele, awulale ná bityuale, ikem ashele, kukee ashele, ipe aboale, katel, beshwan, bendo, ashi abungale, kagbugbel, anyinale undi lè 'uhwo-ma ufe-ufe, bikwu agieale, awu abibi, lityam abanale fe 'iwom undi, ibwom, binunung azele kangg lè abi bi teng iteng gbamm nya 'itaa ana. Mi mbee ka amen utebb anwun kangg nya a na leěti mi ma há bè ke men le bendi abe be shi biwom abi 'itaa ana bè hà ndo kwa lè libwo he Kusu Unim ye.
48005022	Ukpor Ukatia Kunyong Unim ufe u sha undi u kwa lè benyin, igor, ikwun, inung, lityam angibale, lityam angbebbale, abelale undi item ye,
48005023	akwele mbiloo, lè ashele biwom he 'uhwo ūkee. Kì yi lè uten angwu a tel undi ashele biwom abi 'itaa i ye.
48005024	Bendi bemen abe bè yi ke Ujeso Ukristi ana bē tyang abwo lè he akwo abibi abell or, bigyor bibibi or puu. Ki fel ná bè ko le be kung biwom bimen ana maa bee he 'ikpakpaa ipel ha Ujeso Ukristi a nà.
48005025	Bwo Ukatia Kunyong Unim na a ke li likpan 'unyong, kì yi kpe-kpe le lì tyang he ù teng li he 'iwom 'iyang-yang ashi lı shi.
48005026	Lì fel bendi idim a or, ngwu lì tyua bende bè mbu anaa or, ngwu lì ban lityam fe biwom bende or ye.
48006001	Bebuye, gbe ma tang lè undi lè he liwu lityan u shi 'iban, men abe Ukatia Kunyong Unim u teng amen mà mbu 'uhwo kpell he he-e ù tem be he 'ukwo ahwu kpa-kpa. Nya a na ma shi ashina, mà keb 'uhwo-men, hè 'iwom 'ì su lè men lè fe abwo he 'iban ye.
48006002	Mà kpell bende so bengbebb bende. Gbe ma kpell ná, hà ma shi uten Ujeso Ukristi dell-dell.
48006003	Undi uyang-yang angwu ù nde 'uhwo-ma há le ù yi 'indee-indee, ki shi le ù yi 'iwom ye, u lam 'uhwo-ma ilam.
48006004	Undi uyang-yang ù shun biwom abi ufe-gyang u shi bife-bife. Gbe a nde bi bi ngbebb, hà ū yal gor he 'uhwo abi ufe-gyang a shi, ū yal gor le bwo a shi 'i ngbebb hwò bendi abe be teng a ye.
48006005	Kì yi le undi uyang-yang ù shi aki angi Unim a ke-e le ù shi.
48006006	Undi angwu be hwuá he igie Unim, binunung biyang-yang abi ù yi lè bi, ù zī ābi ke abe be hwuá he.
48006007	Undi ù lam 'uhwo-ma ye. Kì yi lè undi angwu u shi Unim zi ye, likorye 'ì yi nya a na be kong a le, kiwom 'iyang-yang ashi undi a kwan, kife na u fem.
48006008	Undi uyang-yang angwu u shi biwom 'itaa ufe-gyang a kee a, u fa lishi he lihwu ahwele a. Ukpor undi angwu u shi biwom 'itaa Ukatia Kunyong Unim a kee a, u fa lishi he akwele lè likpan 'unyong angi lı ngyor igye kpamm.
48006009	Mà lì gye 'ushu shi binunung, li wee abwo ye, likorye gbe lí gye 'ushu shi ābi kpamm lè wu he umbee-likel, li ba nda lifem linunung. Kitaa ana na lı fem ashi li kwan.
48006010	He ashina, he 'unyong 'uyang-yang ahwu 'ukwo 'u buu ke li, lì shi 'inunung ha bendi puu. Bendi abe 'ì yi le lì shi 'inunung ha abe hwò puu na bè yi bende-tyan abe be fe lityam ha Ujeso Ukristi.
48006011	Mà nde abwo 'ushia angi à yi akaandi-akaandi i mi fee amen lè 'uhwo-gi a.
48006012	Mi da amen le bendi bemen abe be teb lè men le mà ten kpe-kpe-kpe ana be sha ná hè bendi bè de le befe be shi 'i ngbebb 'indee-indee, be mbee hwaa bingie abi bendi be ke abe be bun gbe lè lihwu angi Ujeso Ukristi a hwō he 'ikpakpaa á.
48006013	Bendi bemen abe lìten li dyam ābe 'indee-indee ana, befe-gyang or be ndor Iten puu angi Unim a ke Ijuus ye. Atan-lengi angwu be kee amen le mà ten kpe-kpe ù yi le hè be bè pwom ungwu le ma shi ná befe be kong a.
48006014	Mi ufe, mì hà ndo pwom ungwu lè 'iwom 'isuso-isuso ye; mi kee-kee pwom ungwu lè lihwu angi Atyetyan Ujeso Ukristi a hwō he 'ikpakpaa life-life a. Ashin 'i ze le, gbe he 'ikpakpaa 'imen ana biwom igye anyin bi fel 'idideng ná likwom a ke-m mi, mi or titi mi fel ná likwom a ke bi.
48006015	Mà undi ù ten or, ù ten ye or, kì yi he 'ukpo ye. Ukpor ashi 'ì yi he 'ukpo 'ì yi le Unim a ke li likpan lifufe.
48006016	Bendi puu abe be pwom 'ukwo likpan lifufe anyin na bè yi Izwell igyang angi Unim a waa kung. Unim ù hā shi 'ì kwun ābe he atyam kpatiaa, u kwu lè beshi ha abe.
48006017	Kung lè ha 'unyin gye 'ushu, undi ù tem fem mi 'ushun lè likong anyin ye, likorye bikpaa abi bì yi he inyiahwo igi bì yi ūfee angwu a tyung le mì yi ke Ujeso a.
48006018	Bebuye, Atyetyan Ujeso Ukristi ù hā ke men puu 'ukwun. Kì ngyor ná mi kong.
49001001	Mi Uporl angwu Unim a waa kung mi le mì kwu unwaa-isom Ujeso Ukristi na mı fee 'ushia ahwun. Mi fee āhwu hwaa lè men, bendi Unim abe he Efesos. Mi ngye le mà yi he utyang ha Ujeso Ukristi, ma mbee fe-e lityam ken.
49001002	Unim Atyetyan lè Atyetyan Ujeso Ukristi bè hā ke men 'ukwun, be shi 'i kwun amen he atyam kpatiaa.
49001003	Mà lì pee Unim angwu ù yi Atyam Atyetyan Ujeso Ukristi, u shi Unim uma. A kung bekwun atyetye-atyetye abe he 'iteng-usu 'ima ke li he atyam atyan likorye lì yi gwaa ipel ha Ujeso Ukristi.
49001004	Leěti hell mà ukpong Unim u hà shi igye anyin na a ma waa kung li le lì kwu bendi bema gbe he agwaale ipel ha Ujeso Ukristi. A shi ashin le hè li lì kwu gelalala faale uben he ashi ama. He 'uhwo benyin abe Unim ù yi lè be ha abel,
49001005	leěti a ma shi ugim fe-e lishi le lì kwu bebwaa-ma gbe ha Ujeso Ukristi. Ashin 'i ngbebb he, fe na a shi ná.
49001006	He ashina mà lì pee Unim he inung ima angi i dyam, li mbee pee he he 'uke ahwu a ke li ahwu 'u be lè ha Unwaa-ma lityam umen ana.
49001007	Unwaa-ma umen i na a wu anung pong li le hè Unim ù tyang biban bityan ke li. Inung ima angi a tyung ha abel i dyam gbe gyong ūkee! Unim ū ke li lishi abyele ligyang angyell le hè biwom abi gbe lè he bì nung li.
49001009	Unim a shi ashi 'i ma yi he ugim uma. A shi li li fel ngye 'imen ashi 'i ma yi ha ahe ugim ana, ashi leěti hell a maa kam he 'undyell le u ba sha gba ha Ujeso Ukristi.
49001010	Kiwom ashi leěti Unim a maa kam he 'undyell le u ba sha 'ì yi le, gbe 'unyong 'u fěl he há, u gwaa biwom puu he 'usi, lè abi he itang, lè bendi puu, fa he 'iteng ken, hè Ujeso ù kwu usu ábi puu.
49001011	Biwom puu bi shi nya a na Unim a ma shi ugim ndor le bì shi. Bel Ijuus, Unim a ma waa kung li le lì kwu bendi bema gbe he agwaale ipel ha Ujeso Ukristi, a ma shi ashin likorye 'ì yi he ugim uma a. A shi ashin nya a na a ma gim ndor kung lè há ukpi-ikwu.
49001012	A ma mbee shi ugim ndor le bel abe li kpi 'ikwu ndor lishi ha Ujeso Ukristi lì shi bendi bè fem bedyan bema.
49001013	Men abe mà yi Ijuus a ye or, ma gyo 'isom 'inunung 'igyang ashell ashi 'i de men ná Unim u kpan amen. Men ma bong le Ujeso Ukristi ù yi 'igyang. Unim a fe men ūfee tyung bendi le mà yi ke Ujeso Ukristi. Ūfee umen ana ù yi Ukatia Kunyong Unim angwu leěti Unim a ma ke ukyebb le u ba ka bendi bema.
49001014	Ukatia Kunyong ana ù yi 'itaa a ashi 'i tyung li le liti li ba lè há, angi lı be kpe biwom puu abi Unim a kyebb le u ka bendi bema. Ashin 'i shi li 'i nung li nwongg le Unim u ba kpan li, bendi be fem bedyan bema.
49001015	He 'uhwo biwom abin puu, mi pee Unim he 'uhwo 'umen mbee 'unyong puu, nyong mi gyo ná ma bong ha Atyetyan Ujeso Ukristi, ma mbee shi lè benyin ha bendi Unim puu. Kung lè há na mi ke ushang le Unim ù ke men 'ukwun.
49001017	Mi ka ushang le Unim angwu a dyam hwò puu, u shi Atyam Atyetyan Ujeso Ukristi, ù ke men Ukatia Kunyong uma, angwu u shi amen ma bi lishi, u mbee tyung amen biwom Unim, hè men mà ngye-e dell-dell.
49001018	Mi mbee ke ushang le Unim ù buu igim īmen, hè men mà ngye biwom bimen abi a ko amen abi ma ndor lishi kung lè he 'unyong ahwu a waa kung amen, ma mbee ngye 'inunung 'ikaandi ashi a kam ndor bendi bema.
49001019	Unim ù kpell amen hè men mà ngye ikeb ikaandi ima angi i dyam hwò biwom puu ana. Ife na u kung shi aki he atyam atyan, bel abe li bong ha ahe. Ikeb angi u kung shi aki he atyam atyan ana, ì yi ikeb ikaandi imen,
49001020	angi leěti a ma kung wum Ujeso Ukristi lè he lihwu, u te lè he lè kwu he 'ubwo lizen 'uma há he 'usi lifung-atabe.
49001021	Ujeso Ukristi ù yi usu biwom puu abi bì yi lè ikeb há he 'usi; idengell Unim or, bēnyōng or puu bè yi he 'ubwo 'uma, u shi usu biwom puu abi bì yi he igye anyin lè igye angi ı be be.
49001022	Unim a kung biwom puu fe-e he 'ubwo, u shi-e a fel atie-lishi angwu ù yi usu biwom puu, fe-fe lè bendi abongale puu or.
49001023	Awu bendi abongale puu tye fe he 'iteng ken à yi ná inyiahwo Ujeso Ukristi nà. He liwu bendi abongale limen i na biwom Ujeso Ukristi bi sho yilididi; ufe u fe sho biwom puu yilididi he 'iteng 'iyang-yang he igye i.
49002001	Leěti men ma ma nim likpan līmen ligyang angyell, likorye ma ma kpo utebb Unim, ma shi 'iban.
49002002	Nya he 'unyong 'umen ana, men ma maa tan sha akpe abibi angi he igye anyin puu, ma mbee fe usu ikeb ibibi angwu ù yi lè ikeb he 'usi. Ufe umen na u teng bendi abe be kpo utebb Unim.
49002003	Bel or, li ma yi lè liwu bibibi ana ashele, bwo 'ì yi le li maa sha keè 'itaa agwo atyan lè igim ityan bi kee a. He biwom abi li maa shi ana, bel or, bendi abe be teng or, li ma kpè le Unim ù ngywo fe li.
49002004	Ukpor beshi Unim be dyam gbe gyong, a kung benyin bema abe be dyam 'indee-indee tyung ha abel.
49002005	Nya he 'unyong 'umen ana nyong li ma nim likpan lityan ligyang angyell he 'uhwo bibibi abi li shi, Unim a ma ke li likpan lifufe, u shi li li kwu bewum ipel ha Ujeso Ukristi. Gbe he inung Unim ufe-ufe na a kpan li lè he biban bityan.
49002006	Le bwo lì yi ke Ujeso Ukristi, Unim a wum li lè he lihwu ipel ha ahe, u shi li le lì be kwu besu ipel ha ahe he lifung-atabe.
49002007	Unim a shi biwom abin puu hè ti 'ì be tyung bendi ná benyin lè inung abi ù yi lè bi ha abel bi dyam. Gbe ha Ujeso Ukristi na a tyung benyin lè inung ana ha abel.
49002008	Gbe he inung Unim ufe-ufe na bel li fel lè likpan 'unyong gbe he abongale ha Ujeso Ukristi. A kpan li le bwo li shi 'iwom ashi 'ı ke li likpan a ye. Unim ugyang na a ke li likpan limen ana 'uke.
49002009	Undigye ù pwom ungwu ná a fel lè likpan anyin ye, likorye 'ì yi lè ashi a shi kpe ngi ye.
49002010	Unim na a mbe li. A shi li li fel befufe gbe he agwaale ha Ujeso Ukristi le lì shi binunung abi a kam ndor li leěti le lì shi.
49002011	Men mà well le men abe mà yi Ijuus a ye, leěti ma ma yi bendi Unim a ye. Bendi Ijuus na bè yi lè ūfee Unim angwu ù yi lìten. Ashin na 'i shi Ijuus ı ko amen le begaandi likorye ma ten ye. Ūfee ana ù kee-kee yi 'iwom inyiahwo 'ife-ife a.
49002012	Leěti men ma ma ngye Ujeso Ukristi or, ngwu mà yi ke-e or ye. Ma ma yi begaandi a ke bendi Unim, ma shi bendi Unim a ye gbang-gbang. Kiwom ashi Unim a ma kong ndor le u sha, ma ma yi lè abwo há ye. Nya a na ma ma yi hen igye, ma ma ngye Unim or, ngwu mà kwu lè lishi andorale or ye.
49002013	Ukpor 'anaa-anaa i ma fel ke Ujeso Ukristi a. Mà na leěti ma ma yi 'igbe-igbe lè ha ahe or, ma fel gwaa ha ahe kpebaa gbe he lihwu angi a hwō he 'ikpakpaa.
49002014	Ufe na a be lè ikwum ke li. A shi Ijuus lè bendi abe bè yi Ijuus a ye be fel bendi ken. A kung inyiahwo ima a ti uging angwu a ma shi ābe bè yi linaa, be tang he abwo.
49002015	A mbee lè Iten Ijuus puu angi Unim a ma ke Umosis. Ashina na a shi, hà be lè abong afee ana he 'iteng ken, u shi āngi a fel 'ubong 'ufufe ha 'uhwo-ma. Kukwo ahwun na Ujeso Ukristi a be lè ikwun.
49002016	Gbe he lihwu lima he 'ikpakpaa a mbee lè linaa angi Ijuus i ma yi lè ngi ha bendi abe bè yi Ijuus a ye; gbe he lihwu lima he 'ikpakpaa a shi abong afee ana a fel bendi ken abe be fe Unim.
49002017	He ashin Ujeso Ukristi a be bun 'isom 'inunung ashi 'ı be lè ikwun de bendi puu. A bun āshi de Ijuus angi ife ì yi kpee-kpee ha Unim; u bun āshi de men abe mà yi Ijuus a ye abe mà yi 'igbe-igbe lè ha ahe.
49002018	Gbe ha Ujeso Ukristi na bel puu, Ijuus lè bendi abe bè yi Ijuus a ye, li fel lè Ukatia Kunyong ken angwu u be lè ha Unim, hè li lì fel lè libwo porr le li naa he 'ushu Unim Atyetyan.
49002019	He ashin, men abe mà yi Ijuus a ye, mà tem yi begaandi a ye, ma fel 'ubong ken ha bendi Unim, ma fel he 'ikwu-lihwan Unim.
49002020	Awu bendi abongale puu tye fe he 'iteng ken à yi ná ushom angwu Unim u tye nà. Men ma mbee shi 'ufung ushom umen bebwaa-isom Ujeso lè bendi abe bè tye ugie 'isom Unim be fe lìshií ana. Ujeso Ukristi na u kwu ushom umen ana naa genn.
49002021	Ufe na a kwu ushom anwun fe he 'iteng ken, u shi-e u kwu ta-ta ke Unim.
49002022	A mbee shi amen ma gwaa he 'iteng ken ha ufe-gyang, ma fel ná 'ufung nya he ushom umen ana, hè Unim ù kwu nya gbe ha Ukatia Kunyong uma.
49003001	He 'uhwo biwom abin na mi Uporl angwu mì yi he igaadye mı kong ha Unim ke men. Men ma ngye le Ujeso Ukristi a shi-m mi fel ná undi igaadye a he 'uhwo 'umen, abe mà yi Ijuus a ye.
49003002	Men má ngye dangg le gbe he inung Unim na a waa kung mi le mì shi aki anyin he 'uhwo 'umen a.
49003003	Unim a fem 'iwom 'undyell 'ima tyung mi shi-m mí ngye shi, mi bè fee zangg gbe lè shi or mà.
49003004	He 'unyong ahwu ma bo àshi mi fee nyin, mà ha ngya le 'iwom 'undyell gbe lè Ujeso Ukristi 'i nung mi nwongg 'igyang-igyang.
49003005	Leěti Unim a ma fem 'undyell 'umen i tyung bendi ye. Kanaa-anaa i a som Ukatia Kunyong uma be, angwu a fem 'undyell ana tyung bendi abe be tye ugie 'isom Unim, lè bebwaa-isom Ujeso, angwu leěti a ma waa ābe ndor ta-ta le bè shi-e aki.
49003006	Kundyell 'umen ana 'ù yi le, gbe he 'isom 'inunung gbe lè Ujeso, bendi abe bè yi Ijuus a ye lè Ijuus ukem-ukem be fel lè abwo he ukyebb angwu Unim a ke bendi abe be gwaa ipel ha Ujeso Ukristi. Bendi Ijuus lè bendi abe bè yi Ijuus a ye be fel ūbībī ken.
49003007	Unim ugyang na a ma waa kung mi le mì bun 'isom 'inunung ashi gbe lè Ujeso Ukristi i. A kung ikeb ima a shi aki ha ami. He inung ima na a ke-m aki angi mı shi i.
49003008	Mì yi he 'ukpo ye hwò bendi Unim puu. Mà na or, Unim he inung ima, a waa kung mi ke-m libwo le mì be lè 'isom 'ima bun de men, abe mà yi Ijuus a ye. A waa kung mi le mì bun de men gbe lè binunung bikaandi abi bı be lè ha Ujeso Ukristi. Binunung bikaandi bimen ana bi dyam gbe lishi.
49003009	Unim a waa kung mi le mì be lè 'undyell 'uma ana he igye gboo. Kundyell 'umen ana 'ù yi ndyell ha Unim ugyang mà ukpong u hà shi biwom puu.
49003010	Kanaa-anaa i, Unim a kung awu bendi abongale ukem-ukem a shi idengell Unim lè biwom abi bi teng abi bì yi lè ikeb há he 'usi bi ngye ná lishi abyele Unim lì yi he akwo atyetye-atyetye puu.
49003011	Biwom puu abi leěti a maa kam le u ba sha, kanaa-anaa i a shi ābi gbe he asomale Atyetyan Ujeso Ukristi be he igye i.
49003012	Gbe he agwaale utyan ha Ujeso Ukristi li fel lè libwo le li die ngie Unim faale 'ushell, li gye lè naa he 'ushu 'uma likorye li fe lityam ha ahe.
49003013	He ashina, mi tim amen anung le he 'uhwo 'ingie ashi mı kpē he 'uhwo 'umen i 'ì wee amen abwo ye. Kingie ashin 'i sha 'inunung a ka amen.
49003014	He 'uhwo áshi mi kong ana, mi tim anung he itang ke ushang hwaa lè Atyetyan Unim.
49003015	Ufe na u kwù 'ikwu-lihwan 'iyang-yang há he 'usi lè ashi hen itang azen.
49003016	Mi ka ushang hwaa lè Unim le gbe he binunung bikaandi bima abi bi dyam hwò biwom puu, ù ke men Ukatia Kunyong uma he-e ù ke men ikeb angi ı shi benyong bēmen lè àtyám āmen bì kwu kang-kang.
49003017	Mi mbee ka ushang le Ujeso Ukristi ù be fe ushu he atyam āmen bwo ma fe lityam ha ahe. Mi ke ushang le mà mbee kwu lè ikeb angi ı be lè he benyin angi ı shi amen ma naa genn faale 'ushell,
49003018	le hè men lè bendi Unim puu ukem-ukem mà ngye ná benyin Ujeso ha abel be dyam. Mā ngye ná bè yi ungwu ugie-ugie, be wee likwob, be shul lishi, be wee bedung.
49003019	Mi ka ushang le, mà na benyin abena be dyam gbe abe undigye u ngye bedyan ábe or, men ufe ma ngye be, le hè binunung puu abi bi sho ha Unim bì sho ha amen.
49003020	Ipee ì kwu ke Unim angwu u kung ikeb ima shi aki he atyam atyan, ù yi lè ikeb le u sha biwom ka li gba gyong 'itaa li bii he or, kitaa li gim or.
49003021	Ifem puu ì kwu ke-e he awu bendi abongale ukem-ukem gbe ha Ujeso Ukristi ngyor igye kpamm! Kì ngyor ná mi kong.
49004001	Mi angwu mì yi he igaadye he 'uhwo 'isom Atyetyan Ujeso, mi tim amen anung le mà shi akpe angi a keè ha libwo angi Unim a waa amen ndor.
49004002	Mà keb 'uhwo-men be he itang, mà kwu mbiloo, mà mbu 'uhwo ha bende lè lityam benyin.
49004003	Bwo Ukatia Kunyong Unim a shi amen mà yi ūbībī ken, mà kaa kangg hè men mà ngyor kwu ūbībī ken ikwun-ikwun gye 'ushu.
49004004	Bendi abongale puu bè yi ūbībī ken, Ukatia Kunyong Unim or ù yi ken, kitaa a ken na úkyébb angwu Unim a ko amen le mà ndor lishi lima ù yi ken.
49004005	Bel puu li fa Atyetyan ken, li bong ha Unim 'itaa ken, lì yi lè agwaale ha Ujeso Ukristi ken.
49004006	Unim angwu ù yi Atyam bendi puu, ù yi ken. U kung biwom puu sha aki ama, u shi he 'udyan biwom puu. Ufe na ù yi Usu puu.
49004007	He inung ima, Ujeso Ukristi a ke li beke abe lı shi-e aki bitaa atyetye-atyetye. A ke undi-undi ikeb he ūkee uma ufe-gyang a.
49004008	Kì yi nya a na be ma fee he 'ushia Unim leěti le: "A mbo gye he 'usi, bēnyōng abe a ma hwò ābe, a ma gye lè be. U som beke ke bendigye."
49004009	(Ashi 'imen le a mbo gye he 'usi ana 'ı tyung le ana? Ki tyung le a ma shul lè há he 'usi hell a be he itang gungg.
49004010	Ufe umen angwu a ma shul lè he 'usi be he itang, na a tem gye há he 'usi, a wu he 'iteng ashi 'i kwob gye he 'usi hwò puu le hè ikeb puu ì kwu ima a há he 'usi or, he itang or.)
49004011	Beke aki ashele abe a ke bendi na bè yi le: a waa bendi besuso le bè kwu bebwaa-isom bema, u waa besuso le bè tye ugie 'isom Unim. A waa besuso le bè tan bun 'isom 'inunung gbe lè Ujeso de bendi, u waa besuso le bè kam liwu bendi abongale, be mbee hwua ābe igie Unim.
49004012	Kitel i na Ujeso Ukristi a kam bendi Unim le hè be bè shi-e aki, hè be bè kaa, naa genn he biwom abi be bong, bwo befe na bè yi inyiahwo ima.
49004013	Ashin 'i sha kpamm bel puu li fel ūbībī ken he abongale utyan lè angyele Unwaa Unim; li kaa kpè he ashele biwom Ujeso Ukristi puu yilididi.
49004014	He ashin bel lì tem kwa ná bebwani a he likong Unim ye; bendi-uman bè tem ba sǒm li tan lè bel ná 'ufem 'u tan lè 'inong he likwu umbwo ana ye. Bendi-uman bemen ana be kung beshu a bà iman sha bendi be tyang 'ukwo ahwu kpa-kpa. Bè be shi na a na or, be sha li li fel igim ifee gba lè ashi li bong i ye kpamm!
49004015	He atan-lengi anwun, mà lì kong 'igyang ha bende lè lityam benyin, hè li lì kaa kpè fel 'itaa ken ha Ujeso Ukristi he 'ukwo 'uyang-yang. Ufe na ù yi lìshī,
49004016	a gwaa agwo puu fe he 'iteng ken. Ufe na a shi bendi bema puu be gwaa he 'iteng ken, be shi aki he 'ukwo ken, be kpell bende ná ate a gwaa ikeb puu fe he 'iteng ken nà. Ashin 'i sha li bel abe lì yi inyiahwo ima li kaa fel kang-kang gba he benyin.
49004017	He atan-lengi anwuna, mi kung lizen Atyetyan Ujeso tim amen anung le mà tem gye 'ushu shi akpe ná bendi abe be ngye Unim ye be shi ye. Igim ibell ì yi liketye.
49004018	Kifufebb 'i shī àtyám abell kpemm. Likpan angi lı be lè ha Unim, bè yi lè abwo há ye, likorye be kaa lishi gbe gyong, be ngye 'iwom gbe lè Unim ye.
49004019	Ishwia or ì tem yi he lishi libell ye, be kung inyiahwo ibell sha bitaa bibibi biyang-yang, be sha ābi tem kwa litel ye.
49004020	Ukpor men ufe, biwom abi be hwua amen gbe lè Ujeso Ukristi bì yi 'itaa ana a ye.
49004021	Kì yi faale ifung a le ma gyo gbe lè Ujeso, be hwua amen bigyang abi bı be lè ha ahe.
49004022	He ashin mà tyang abwo lè he likpe litim limen angi leěti ma maa shi. Likpe limen ana li ma ban gbe he igim ibibi angi i maa mbeb amen.
49004023	Mà tyang Unim he-e ù shi igim īmen lè atyam āmen bì tem fel bifufe.
49004024	Men mà ndo shi likpe lifufe limen Unim a shi bi 'uhwo-ma ana. Likpe limen i lì yi silididi, li shi litaa-litaa he 'ukwo ahwu 'u ngbebb Unim.
49004025	He atan-lengi anwuna mà mbee lè abwo lè he iman abele. Undi uyang-yang ù ndè le a de unde-ma 'igyang, bwo bel puu lì yi agwo he inyiahwo Ujeso Ukristi a.
49004026	Gbe ma ngywo ingywo, mà tyang āngi ì teng amen mà shi 'iban ye. Mà tyang 'usu 'ù gye fe ingywo ana he atyam āmen ye.
49004027	Mà ke Usetan, usu bibibi, libwo ye.
49004028	Undi angwu u shii zì, ù ndè le a tyang 'azi azele. Ashi 'i ngbebb 'ì yi le ù fel shi aki lè abwo ama he-e ù fel lè 'ima he 'ukwo ahwu kpa-kpa, u mbee kwu lè ashi u kpell bendi-likaa.
49004029	Gbe lè likong akongale, mà kong igie ibibi angi ı do undi lè he ungwu ye. Ukpor mà kong igie inunung angi ı kpell bendi be naa genn, i mbee keè he 'unyong 'uyang-yang, i be lè 'ukwun ke bendi abe be gyo igie imen ana.
49004030	Mà shi Ukatia Kunyong Unim ù mbwee ye, likorye ufe na ù yi 'itaa ashi 'ı tyung le men mà yi ke Unim a, u mbee tyung le Liti li ba angi Unim u be kpan amen.
49004031	He ashin, mà ndè le ma tyang ashi abungale, lè lityam anyungale, lè ingywo, lè 'atel, lè beshwan, lè akongale bia bende.
49004032	Ashi 'i ngbebb le mà shi 'ì yi le, mà ngbebb inung ha bende, mà kwu lè beshi ha bende. Mà tyang biban bende ke bende nya a na Unim a tyang ke men he 'uhwo Ujeso Ukristi.
49005001	Men mà yi bebwaa Unim a, mà yi-e he lityam-lityam. He ashin, mà nde le ma shi likpe bi-e.
49005002	Kì nyin amen lè bendi mbee akekel puu nya a na 'i nyin Ujeso Ukristi lè bel, a kung likpan lima ke he 'uhwo 'utyan. A kung 'uhwo-ma shang Unim, ashangale angwu a ngbebb Unim.
49005003	Bwo mà yi bendi Unim a, mà tan akpela ye, ma tem shi likpe liketye ye, ma ndor lishi 'iwom undi ye, mà fel kong akongale ufe-ufe or gbe lè abin ye gbang-gbang.
49005004	Mà kong 'ibibi lè he ungwu ūmen ye, īnyın or, mà shi angi ibibi ye. Ashi 'i ngbebb 'ì yi le mà pee Unim he 'iwom 'iyang-yang ashi a shi.
49005005	Mà ngye le undi uyang-yang angwu u tan akpela, u shi likpe liketye, u ba kwa lè abwo he Kusu Ujeso Ukristi lè ahwu Unim ye. Undi angwu u ndor lishi 'iwom undi, ufe or u ba kwa lè abwo nya ye, likorye biwom bimen ana bi ngbebb he hwò Unim.
49005006	Mà tyang bendi bè kung igie akpel-ye lam amen ye. Kigyang-igyang, bibibi abi 'itaa ana na bı nyung Unim lityam, shi-e u ngywo fe bendi abe be ke-e ife ye.
49005007	He ashin men mà shi 'iwom 'iyang-yang ipel ha bendi abe be shi bitaa biwom abin ye.
49005008	Leěti hell men ma ma yi he 'ifufebb, ukpor 'anaa-anaa i ma fel bendi Atyetyan Ujeso Ukristi a, ma fel lè 'ikung-gbo ashi 'ı be lè ha ufe. He ashin, mà ndo shi likpe ná bendi abe bè yi he 'ikung-gbo.
49005009	Kikung-gbo 'i sha undi u sha binunung, u shi 'ukwo ahwu kpa-kpa he ashi Unim, u shi biwom abi bì yi 'igyang.
49005010	Mà shun li-li hè men mà ngye biwom abi bi ngbebb Atyetyan Ujeso.
49005011	Mà gbe lè abwo āmen fe he biwom 'ifufebb ye, likorye bì yi lè lifem libibi. Ashi 'i ngbebb 'ì yi le mà be lè bi he igye he 'ipi 'ikung-gbo 'ì yi.
49005012	Kì yi-m ishwia-ishwia ná mı kong gbe lè biwom abi bendi 'ifufebb be nyia shì he 'undyell.
49005013	Gbe biwom 'ifufebb ana bi fem be he igye gboo, bendi be ndà ābi ná bì yi, be ngye bi titi,
49005014	le hè bi bì fel biwom 'ikung-gbo. Ashina na 'ı shi bendi be kong le: "Wo angwu wo mbu 'unde, wò wum lè he lihwu! Ujeso Ukristi u sha-a wo ndà 'ikung-gbo 'ima."
49005015	He ashin mi da amen le, mà kang likpe līmen. Mà shi likpe ná bendi abe be bi lishi, ma shi likpe akpel-ye ye.
49005016	Ati angi 'unyin i à yi ati angi bibibi bi fel go gbe gyong. He ashin, libwo liyang-yang angi ma ndè, mà shi 'inunung.
49005017	Mà kwu bendi lisom ye a. Ashi 'i ngbebb 'ì yi le mà shun li-li hè men mà ngye ashi 'i ngbebb Atyetyan Ujeso le mà shi.
49005018	Mà bwom 'utyuo ye. Ibwom 'utyuo ì yi ibia a. Ashi 'i ngbebb 'ì yi le mà tyang Ukatia Kunyong Unim ù ngyor sho he atyam āmen.
49005019	Mà gyam agyam Unim bitaa atyetye-atyetye tyung bende igim īmen. Mà pee Unim gyam agyam angi Ukatia Kunyong uma a ke men. Nya a na ma gyam agyam ipee, mà pee he lè he atyam āmen.
49005020	Mà pee Unim Atyetyan he biwom puu mbee 'unyong gbe he lizen Atyetyan Ujeso Ukristi.
49005021	Men abe ma fe Ujeso Ukristi, mà keb 'uhwo-men ke bende.
49005022	Men bengye libee, mà keb 'uhwo-men ke bekyemen ná 'ì yi le bendi abe be fe Atyetyan Ujeso bè shi.
49005023	Ungye ù yi he 'ubwo ukyema a, nya a na liwu bendi abongale puu lì yi he 'ubwo Ujeso Ukristi a. Ujeso Ukristi u mbee shi Undi-likpan angwu a kpan liwu bendi abongale puu angi life or lì yi inyiahwo ima.
49005024	He ashin, kì yi kpe-kpe le bengye bè keb 'uhwo-bell ke bekyebell 'itaa ken ná liwu bendi abongale puu lı keb ke Ujeso Ukristi.
49005025	Men bekyebb, kì nyin amen lè bengye-men lityam ken nya a na 'i nyin Ujeso Ukristi lè liwu bendi abongale puu lityam ken, u mbee kung 'uhwo-ma ke he 'uhwo angi.
49005026	A kung umbwo lè Igie Unim shi liwu bendi abongale puu li fel litaa-litaa, u shi āngi li fel ta-ta ke Unim,
49005027	le hè ngi lì kwu gelalala, li taa, li ngbebb 'unung. Kitaa ana na a shi āngi nyong lì tem yi lè 'ibibi or, ngwu uben or ye. A kung āngi ndor ke 'uhwo-ma.
49005028	He ashin, kì nyin bengikye lè bengye-bell nya a na 'i nyin ābe lè 'uhwo-bell. Ungikye angwu 'i nyin he lè ungye-ma, hà 'i nyin he lè 'uhwo-ma.
49005029	Undi ū tel inyiahwo ima ye, u kwob āngi ikwob, u mbee kam āngi nya a na Ujeso Ukristi u kam liwu bendi abongale puu angi life lì yi inyiahwo ima.
49005030	Bel puu lì yi agwo nya he inyiahwo ima ana.
49005031	Be fee fe he 'ushia Unim le: "Ungikye ù tyang átyám lè anam, u gwaa 'uhwo-ma ipel ha ungye-ma. Befe bendi befee ana be fel ná undi ken."
49005032	Igie anyin i teb kangg. Mi ndè shi le ì yi gbe lè Ujeso Ukristi befe lè liwu bendi abongale puu,
49005033	i mbee shi ke men undi-undi he usi-lishi uma. He ashin, kì yi kpe-kpe le 'ì nyin ùkyēbb uyang-yang lè ungye-ma 'itaa 'i nyin he lè 'uhwo-ma; ungye uyang-yang ù ndè le a ke ukyema ife.
49006001	Men bebwani, mà ke betyamen lè bendamen ife. Ki ngbebb le men abe ma gwaa ipel ha Atyetyan Ujeso mà shi 'itaa ana.
49006002	"Fe atia lè anaa!" Uten anwun na ù yi ukpi-ikwu uten angwu Unim a ke li úkyébb ununung. A kyebb le:
49006003	"Biwom puu bi ba ta ngbebb-ngbebb lè undi angwu a ndor uten anwun; undi umen i u zī igye."
49006004	Men betyam bebwaa, mà shi bebwaa-men bè fel he ingywo ye. Ashi 'ì yi le mà shi 'ì yi le mà hwua ābe he 'ukwo 'ununung, hè be bè ngye Atyetyan Ujeso, be mbee kwu lè ife.
49006005	Men ifee, mà ke bendi ife abe mà yi he 'ubwo 'ubell he igye i. Mà kwu lè 'ushell kangg, ma shi ābe aki lityam ken, nà hang mà fe Ujeso Ukristi.
49006006	Mà shi aki lityam ken he 'unyong ahwu bendi be kang amen ufe-ufe a ye, mà shi biwom abi Unim a kee lè àtyám āmen puu, ma well le mà yi ifee angi ı fe Ujeso Ukristi a.
49006007	He ashin mà shi aki āmen igor-igor ná wò ko le ma sha angi Atyetyan Ujeso ugyang a, ma sha angi bendigye a ye nà.
49006008	Mà well le mà undi ù yi ufee a or, ù yi ufee a ye or, kinunung 'iyang-yang ashi a shi, Atyetyan u ba ka he 'uke áshi.
49006009	Men abe bendi bè yi he 'ubwo 'ūmen, mà shi likpe linunung ha bendi bemen ana, ma tem shi ashi 'ı fe be 'ushell ye. Mà well le Atyetyan angwu u nde gbe lè men or, ifee īmen or, ù yi ken. Atyetyan umen ana ù yi he lifung-atabe, u shell 'ùshú undi ye.
49006010	Utebb angwu mi kee le mi ka amen umbee-likel ù yi le mà gwaa ha Atyetyan Ujeso kpebaa, ma kpe ikeb lè ha ahe hè men mà naa genn, likorye ikeb ima i dyam hwò ikeb puu.
49006011	Unim a ke men bigbor 'ukye gbamm abi ma kung ndo ha Usetan, usu bibibi. Mà kung bigbor ana kwu he abwo gie 'ukye ngbebb-ngbebb hè Usetan ù shi beshu hwò amen ye.
49006012	Má ngye le 'ukye ahwu lı ndo i li ndo ha bendigye a ye, li ndo ha biwom bibibi abi bì yi lè ikeb he 'usi, lè besu ikeb ibibi abe bè yi lè ikeb he 'ifufebb he igye anyin.
49006013	He ashin, mà kung bigbor 'ukye bīmen abi Unim a ke men ana kwu he abwo gie 'ukye, mà ndo 'ukye kangg le he liti libibi hè men mà ngyor naa genn lè wu he umbee-likel, ma ke 'ikwu he item ye, bendi-linaa bēmen be hwò amen ye.
49006014	Mà gie 'ukye ngbebb-ngbebb! Mà shi 'igyang. Kigyang 'ì yi ná ukwob angwu undi u bua he uten kam 'uhwo-ma nà. Likpe līmen lì kwu kpa-kpa. Kitaa likpe ashin 'i bong 'iwom 'i do lityam ye nya a na aliga 'ukye angi be kung 'índe shi a.
49006015	Mà kam hè men mà bong 'isom 'inunung ashi 'ı be lè ikwun. Akamale anwun ù yi ná ikwob abee angi ı shi amen ma naa genn, ma mbu ye.
49006016	Kiwom ashi ken 'i shi le, mà fe lityam ha Atyetyan Ujeso. Lityam afele ana lì yi ná 'īgbē ashi 'ı bong 'iwom 'ì do amen ye mbee 'unyong puu, hè men mà buu hwaa bebun Usetan. Mà bebun bema abe há bè be 'inde-inde or, lityam afele līmen ha Ujeso li bong 'iwom 'ì do amen ye.
49006017	Mà tyang likpan 'unyong angi Unim u ke men lì kwu ná 'ishilishi 'ukye ashi 'ı bong 'iwom 'ì shi amen he lishi ye. Mà mbee kung Igie Unim kwu he 'ubwo. Ife ì yi ná 'ashwia ake Ukatia Kunyong Unim u ke nà.
49006018	Mbee 'unyong puu mà kong ha Unim, ma bii he ukpell. Mà kong ha Unim 'itaa ashi Ukatia Kunyong Unim u teng amen. Mà kwu lè 'akang. Mà wee abwo ye, ma gye 'ushu bii Unim mbee 'unyong le ù kpell bendi bema puu.
49006019	Mà mbee bii Unim le ù kpell i-mi or titi, le he 'unyong ahwu mı bun 'isom 'inunung de bendi, mî shi biwom 'undyell gbe lè shi bì nung ābe, mi bun porr faale 'ushell.
49006020	He 'uhwo 'isom 'inunung 'imen ana na Ujeso a waa kung mi le mì kwu unwaa-isom uma, mà na 'unyin i mì yi he igaadye or. Mà kong ha Unim le ù shi-m mì fel lè lityam uteb le mî kwu porr mi bun 'isom 'ima gboo he 'ukwo ahwu 'ì yi le mì bun.
49006021	Utikikes ù yi unwandatyan he aki Unim, kí nyin li lè he kangg. A gwaa ipel ha Atyetyan Ujeso kpebaa, u shi-e aki lityam ken. U ba da amen gba lè mi.
49006022	Ashin na 'ı shi-m mı som he hwaa lè men, le he-e ù de men 'itaa lì yi hen, u fe men ingie.
49006023	Unim Atyetyan befe lè Atyetyan Ujeso Ukristi bè hā shi 'i kwun bendi abongale puu he atyam kpatiaa, be shi 'i nyin ābe lè bende, be mbee fe lityam ha Ujeso Ukristi.
49006024	Men abe 'i nyin amen lè Atyetyan Ujeso Ukristi lityam ken, ushang angwu mı ke ù yi le, he inung Unim ù ke men puu 'ukwun.
50001001	Mi Uporl lè Utimoti abe lì yi iboyi Ujeso Ukristi, li fee 'ushia ahwun hwaa lè men puu abe mà yi bendi Unim he Ufilipai, men abe ma gwaa 'uhwo-men ipel ha Ujeso Ukristi. Li mbee fee āhwu hwaa lè bekaandi abe be ndè gbe lè bendi abongale lè bendi-ukpell bebell he ushom Unim.
50001002	Unim Atyetyan befe lè Ujeso Ukristi angwu ù yi usu utyan bè hā ke men 'ukwun, be shi 'i kwun amen he atyam kpatiaa.
50001003	He 'unyong 'uyang-yang mı gim gbe lè men, ki sha-m mi pee Unim ugi angwu he lifung-atabe he 'uhwo 'umen.
50001004	He 'unyong 'uyang-yang mı ke ushang hwaa lè Unim ke men, mi ke ushang lè igor, likorye men ma kpell mi he abunale 'isom 'inunung gbe lè Ujeso kung lè há he ukpi-ikwu kpamm be wu 'unyin i.
50001006	Mi-i ngye dangg le Unim angwu a kpi aki anunung ashele ha amen atyam, u gya 'ushu sha āngi kpamm a gbe mbee he Liti angi Ujeso Ukristi u tem be.
50001007	Mà yi-m he lityam-lityam. Ashin 'i shi-m mi gim gba lè men ná likorye bel lè men puu li ndè binunung abi Unim a shi-m nyin i ná mì yi he igaadye i, lè abi a shi-m he 'unyong ahwu mi maa bun 'isom 'inunung gbe lè Ujeso gboo, mi shi 'i nung bendi le 'ì yi 'igyang a.
50001008	Unim a ngye le mi kong 'igyang a, nyong mı de le 'i nyin mi lè men lityam ken nya a ná 'i nyin Ujeso Ukristi lè bel.
50001009	Mi ka ushang le benyin bēmen bè gye 'ushu ngbebb-ngbebb, ma mbee kwu lè lingye, ma nde shob biwom abi bì yi kpa-kpa he akwo puu.
50001010	He ashin mà ha ngya ná mà gia biwom abi bi ngbebb hwò puu. Saa mà hà ndo ba kwa bendi abe bè yi gelalala faale uben he Liti angi Ujeso Ukristi u be tem be,
50001011	mà kwu lè likpe linunung angi Ujeso Ukristi u ke men, ma mbee shi biwom binunung. Bendi abe be ndè binunung bimen i, be pee Unim, be fem he.
50001012	Bebuye, mi kee le mà ngye le, biwom bimen abi bı kem fe-m i bi fel kpell shi 'isom 'inunung gbe lè Ujeso 'i gye 'ushu a, bi ban āshi iban ye.
50001013	He ashin na ishogya angi ı kang ushaale usu or, bendi abe be teng iteng hen or, kì hà nung ābe nwongg le mì yi he igaadye he 'uhwo Ujeso Ukristi a.
50001014	Kiwom ashi ken 'i shi le, bwo bebuye gbamm abe be bong ha Atyetyan Ujeso be ndè le mì yi he igaadye, be fel fe lityam ha ahe kangg, be mbee fel porr hwò leěti he abunale 'isom Unim de bendi faale 'ushell.
50001015	Kì yi 'igyang a le, kì yi lè bendi abe be bun de bendi gbe lè Ujeso Ukristi likorye bè yi lè lityam abanale ha ami, be kee le be tyua linaa tyang mi. Ukpor, kì yi lè bendi besuso abe bè yi lè ugim ununung he abunale gbe lè he.
50001016	Bendi bemen abe be bun lè ugim ununung i, ki nyin ābe lè mi, fe na be shi ashin, bwo be ngye le Unim na a shi-m mì yi nyin mî shi bendi bè ngye le, kisom 'inunung gbe lè Ujeso 'ì yi 'igyang a.
50001017	Bendi bemen abe be bun de bendi gbe lè Ujeso Ukristi lè ugim liketye le bwo be kee le be dyam hwa-m, bè yi ungwu ken ye, be kee le be sha tor mi nyin i ná mì yi he igaadye i.
50001018	Ashina 'i maa anung ye! Mà igim ibell ì ngbebb or, mà ì ban or, mì yi lè igor likorye ashi 'i dyam i-mi 'ì yi le bendi bè gyo gbe lè Ujeso Ukristi. Kigyang a, mi yal gor i 'itel i mbee 'unyong kpamm, bwo mi ngye le mi ba fem lè he 'ingie ashin, likorye men ma kong ha Unim ka-m, Ukatia Kunyong Ujeso Ukristi u kpell mi.
50001020	Kiwom ashi mi gim, mi shi lè lishi andorale, kì yi le mì hà ndo sha 'iwom ashi 'ı be lè ishwia ke-m ye. Ashi mı shi 'ì yi le, mi bun igie Unim faale 'ushell, mi nde le 'anaa-anaa i or, mbee 'unyong puu or, mi ke Ujeso Ukristi ife mbee akwo agi puu, mà likpan or, lihwu or.
50001021	Mi kwa uwum le mî shi 'ibang a? Kiwom ashi 'i dyam mi hwò puu le mì kwu uwum shi 'ì yi le, mî fēm Ujeso Ukristi. Ukpor gbe mi hwo or, ki ka-m lifem hwà akwele uwum.
50001022	Gbe 'ì yi le, gbe mi kwu uwum hen igye i gye 'ushu, mi sha 'iwom ashi 'ı be lè lifem ke bendi, mì hà gia ashi yang a? Mi ngye ye.
50001023	Biwom bifee i bi kin mi puu. Kiwom ashi mi-gyang 'i ngbebb mi hwò na 'ì yi le mì hwō, mî lè kwu ipel ha Ujeso Ukristi, likorye ashin 'i ngbebb hwò akwele uwum he igye i.
50001024	Ki shi le, kì yi 'indee-indee kangg le mì ngyor kwu uwum he igye i he 'uhwo 'umen.
50001025	Le bwo mi ngye le ashin 'ì yi 'indee-indee, mi kam le mi ngyor kwa he igye anyin. Mi ngyor kwa utung ha amen le mî kpell amen ma gye 'ushu bong ha Ujeso ngbebb-ngbebb, ma mbee kwu lè igor he ashele 'imen i,
50001026	le he 'unyong ahwu mi mbee be be ha amen há, hè men mà yal gor kangg pee Ujeso Ukristi he 'uhwo 'ugi.
50001027	Kiwom ashi 'i dyam 'indee-indee 'ì yi le likpe angi ma tyung ha bende lì keè ha 'isom 'inunung ashi gbe lè Ujeso Ukristi. Mà mì be há or, mà mì be ye or, mi kee le mi gyo le mà yi naa kang-kang lityam ken, ma shi ugim ken nya a na ma ma naa ukem ken, mā ndo 'ukye he 'uhwo biwom abi ma bong, abi bı be lè he 'isom 'inunung 'imen ana.
50001028	Mi mbee kee le mi gyo le ma shell bendi-linaa bēmen ye. Ashin 'i ba tyung ābe le be ba nim, ukpor men ufe ma ba hwaa. Unim ugyang na u be tyung ābe áshi.
50001029	Unim angwu a shi libwo le mà bong ha Ujeso Ukristi, a shi libwo le mà kpe 'ingie he 'uhwo 'uma titi.
50001030	Kùkyē ahwu leěti ma maa nde-m mi maa ndo, ahwu ma gyo le mì so-i ndo hen abwo, mà fe abwo ipel ha ami hè li lì ndo āhwu.
50002001	Le bwo men mà yi ke Ujeso Ukristi a, ki shi àtyám āmen à yi lè ingie, benyin bema be tie lè men. Mà yi gwaa ipel ha Ukatia Kunyong Unim; ki nyin amen lè bende lityam ken.
50002002	He abin, mi kee amen le mà gye 'ushu kwu lè ugim ken, ki nyin amen lè bende, ma gwaa ha bende, ma kwu ikwun ha bende. Ashin na 'ı shi-m mi kwu lè igor.
50002003	Undi ù shī gim 'uhwo-ma ufe-ufe or, ngwu ù fel undi idim or ye. Ashi 'i ngbebb 'ì yi le, undi ù keb 'uhwo-ma be he itang, u ndè 'uhwo-ma ná ufe a dyam hwò bendi abe be teng ye.
50002004	Undi uyang-yang ù shi 'iwom ashi 'ı kpell he ufe-gyang ufe-ufe a ye, ù shi ashi 'ı kpell bendi abe be teng iteng or titi.
50002005	Men mà kwu lè ugim 'itaa ken ná Ujeso Ukristi a ma yi lè he.
50002006	Mà na a ma yi Unim a lè he ukpi-ikwu or, a ma kung 'uhwo-ma ndor bizang ha Unim ye.
50002007	Ukpor a keb 'uhwo-ma be he itang fel 'itaa ken ha ufee, be hwan he ná undigye.
50002008	Ná undigye, a ma ke átyám ife, u bong lè hwō lihwu ishwia. Lihwu angi a hwō i, be ma maa gwu-e bee he 'ikpakpaa a.
50002009	Le bwo a ma keb 'uhwo-ma 'itaa ana na Unim a fem he kangg, u mbee kwu-e lizen angi li dyam hwò azen angi a teng iteng puu,
50002010	le he 'unyong ahwu bendi be gyo lizen Ujeso, hè befe puu abe he lifung-atabe or, abe he igye i or, abe he 'usu behwu or, bè tim anung he itang fe-e.
50002011	Puu ubell be ba kong gboo le Ujeso Ukristi ù yi Usu ubell a. Ashin 'i ba ka Unim Atyam ìfém.
50002012	Bedim-gi lityam, bwo ma ngye likpe linunung angi Ujeso Ukristi a shi tyung li, nya a na ma shii ke-m ife he 'unyong 'uyang-yang ahwu mi ma yi utung ha amen, kanaa-anaa ná mi fel lè 'igbe lè ha amen i or, mà fel ke-m ife gbe gyong. Mà shell Unim, ma kwu lè lityam ife, ma kaa kangg shi binunung, hè likpan 'unyong līmen lì sho yilididi,
50002013	le bwo Unim u shi aki he atyam āmen; ufe u sha amen ma kwa lè 'igyor le ma sha nyin he, u ke men ikeb angi ma shi biwom abi bimen bı nyin he i.
50002014	He 'iwom 'iyang-yang ashi ma shi, mà tim ungwu or, ngwu mà fe ifung or ye,
50002015	hè men mà kwu gelalala faale uben. He ashin men ma fel bebwaa Unim abe bè yi betaa-betaa faale 'iban, nya a na mà yi ndē he igye angi i sho lè bendi bebibi abe be ban àtyám. Men mà kwu i he igye anyin ná ikpen angi ı taa he 'usi,
50002016	nya a na ma bun 'isom 'inunung ashi likpan 'unyong de bendi. Gbe ma shi abin, ki ba sha-m mi ba yal gor he Liti angi Ujeso Ukristi u tem be, likorye 'i ba tyung mi le aki angi mi shi lè 'iken ashi mi kwu, bì yi 'idideng ye.
50002017	Abongale ūmen ha Ujeso Ukristi ù yi ná 'ityuale ashi ma gwu shang Unim nà. Pisoye mi or, mi ba pwom lishi nya ana a. Gbe 'ì yi ná, ki ba nyin mi kangg, mi be yal gor utung ha amen.
50002018	Men or, kì nyin amen kangg, ma kwu utung ha ami igor-igor.
50002019	Gbe Atyetyan Ujeso a bong, libwo li buu ke-m, mi ndor lishi le baale mı som Utimoti le ù be ndè men. He 'unyong ahwu a tem be de-m atye āmen, ki ba kwun mi he lityam kpatiaa.
50002020	Ufe-ufe na u kee-kee gim gbe lè men ná mı gim. U ba kpell amen kangg.
50002021	Abe be teng, undi-undi u gim 'ima a. Ki gbee ābe gbe lè biwom abi Ujeso Ukristi ye.
50002022	Men-agyang puu ma ngye ná Utimoti a tyung 'uhwo-ma gboo le ù yi undi ununung a. Ma mbee ngye ná bel ha ahe li ngwee ná unwaa ha átyám he atanale bun 'isom 'inunung gbe lè Ujeso de bendi.
50002023	Ufe na mi ndor lishi le mi som le ù be ndè men nya 'ukwo-ukwo he 'unyong ahwu mi ngye ná likong ligi li ndor lishi gye.
50002024	Mi fe lityam ha Atyetyan Ujeso le gbe a shi 'ukwo ke-m, hà baale mi-gyang or, mı be ndè men.
50002025	Unwandatyan Ipafrodates angwu ma som le ù be kpell mi he 'unyong ahwu 'i fong mi lè ukpell, mi ndè shī 'ì yi kpe-kpe le mì tem lè he som hwaa lè men. Ufe na bel ha ahe li kpe 'ingie shi aki Unim ukem ná ishogya.
50002026	Àshì a ban he lè men hen kangg; ufung a mbee waa he hen le bwo ma ma gyo le ù yi gogo ye.
50002027	Kì yi 'igyang a le a ma ngmam teng he lihwu-lihwu. Ukpor Unim a ma yi lè beshi ha ahe, a mbee he; hā ufe-ufe a ye, u shi lè beshi ha ami or titi. A bong le 'utor 'ususo 'ù mbee be fe ipel ha ahwu mì yi lè hwu ye.
50002028	He ashin mì yi lè 'igyor kangg le mi som he tem hwaa lè men, he 'unyong ahwu ma nde-e, hè men mà gor kangg, hè 'ì be kwun i-mi or he lityam.
50002029	He atan-lengi anwun, he 'unyong ahwu a be, mà kpe-e igor-igor likorye 'i nyin he lè Atyetyan Ujeso kangg a ná men a. Ki ngbebb le men mà ke bendi abe 'itel i ife.
50002030	Kì yi faale ifung, ki teng zangg hang a hwō he 'uhwo aki angi u shi ke Ujeso Ukristi. He 'uhwo 'umen na a bong lihwu he-e ù ndè le u ka-m ukpell angwu men-agyang ma kpi ndor 'igem.
50003001	Bebuye, kiwom ashi mı kong umbee-likel 'ì yi le, mà yal gor likorye mà yi ke Atyetyan Ujeso. Mà na mı fee 'iwom ken 'ugbe ibwan-ibwan or, ki tal mi ye. Mi kpell amen le 'iwom 'ì shi amen ye a.
50003002	Mà baa 'uhwo-men lè ha bendi abe be tan lè bikwu ikong, bife na bı be lè linaa, bè yi ná ibua ibibi nà. Be de le undi u kwa undi Unim faale àtēnālē a ye.
50003003	Bel abe lı fe Unim lè he atyam atyan, li pee Ujeso Ukristi he 'iwom ashi a shi, li fe lityam he biwom abi bı gyor agwo ye, bel na li tyung 'itaa lìten angi kpa-kpa.
50003004	Gbe 'ì nya yi le biwom agwo bi dyam 'indee-indee, hà 'ì yi lè undi ken or angwu a hwo-m ye.
50003005	Mi be ubu lè ha Ubenjamen. Atyagi or, andagi or, bè yi Ihibru a; mi shi Ihibru a. Be hwan mi he 'ubong Izwell, be ma ten mi nyong mi fel ati adyong-ikie nya a na likpe lityan, bel Ijuus, li ma yi. Mi ma yi he likwu besu Iten abe be ko le Iferesis.
50003006	Lè he item mi ma zam izam le mi ndà le Iten Ijuus, undi a ban he ken or ye. Fe na mi maa ke bendi abe be bong ha Ujeso Ukristi 'ingie. Mi-gyang or mi ma ban uten ken or ye. He ashin mi ma yi gelalala faale uben.
50003007	Ashi le mì kung biwom abina ná lifem ligi, mi fel ndà ābi bì tem yi-m he 'ukpo ye gbang-gbang. Mi shi ashin he 'uhwo Ujeso Ukristi a.
50003008	Ashin 'ife-ife a ye, biwom puu abi mì yi lè bi bì tem yi-m he 'ukpo ye gbang-gbang, likorye gbe mi ngye Ujeso Ukristi angwu ù yi Atyagi, hà 'i dyam mi hwò biwom puu. He 'uhwo 'uma na mi kung abwo agi lè he biwom abin puu, bi fel mi nya a na 'ibia likor a. Mi shi ashin le mî kwu lè Ujeso Ukristi angwu ù yi-m lè lifem, mi mbee kwu ke-e. Unim u fel nda-m mì yi gelalala, likorye mi bong ha Ujeso Ukristi. Akwele gelalala anwun a be lè he 'iwom ashi mi shi a or, ngwu 'ì kwu le bwo mi ndor Iten Ijuus a or ye; a kee-kee be lè ha Unim a. Ashin 'i shi 'itel i le bwo mi bong ha Ujeso Ukristi.
50003010	Mi fel kee-kee kee le mi ngya Ujeso Ukristi, mi ngye ikeb angi ı be gbe he awumale uma lè he lihwu. Mi mbee kee le mi kpa 'ingie ná ufe a ma kpe, mi keb 'uhwo-gi kangg fel 'itaa ken ná Ujeso Ukristi nyong a ma hwō.
50003011	Mi sha ashin, ndor lishi le Unim u ba wum mi lè he lihwu.
50003012	Mi kong i le mi fel lè biwom bimen abi mı ndor lishi ana mà a ye; mi kong le mi fel gelalala faale uben mà a or ye. Ukpor mi gya 'ushu le mî ndè le biwom bimen i bi fel bigi bigyang, likorye he atan-lengi anwun na Ujeso Ukristi a shi-m mi fel uma gbangg.
50003013	Bebuye, mi gim le mi wa wu he libwo angi mi fel lè biwom bimen i mà ye. Kiwom ken-ken ashi mı shi 'ì yi le mi naa lityam tyang biwom puu abi bi gbe lè he item, mi kaa lè ikeb igi puu ta 'ushu-ushu ndor àshì ha abi bì so lè he 'ushu.
50003014	Mi ta 'ushu le mî wu he 'iteng ashi mı ndor lishi. Mi sha ashin le mî kpe 'uke ahwu Unim a ko mi gbe ha Ujeso Ukristi le mì kpe a. Kuke 'umen i 'ù yi le mì lè kwu ipel ha ahe he lifung-atabe.
50003015	Bel abe lì tem yi 'isun a he likong Unim ye, ki ngbebb le lì kwu lè ugim angwu 'itaa i. Gbe 'ì yi lè undi angwu ugim uma ù yi atyetye lè he anwun, Unim u ba sha 'i nung he.
50003016	Kiwom ashi 'i dyam hwò puu na 'ì yi le, lì gye 'ushu shi biwom he 'ukwo ahwu kpa-kpa nya a na li shi kpamm be wu 'unyin i.
50003017	Bebuye, men puu mà gye 'ushu shi ná mı shi. Mà mbee ndè ha abe be shi likpe linunung 'itaa ana. Bel li tyung amen likpe linunung angi mà shi.
50003018	Biwom abi mi de men ábi 'ugbe ibwan-ibwan, kanaa-anaa i mi mbee bwan ābi da amen lè àkye he ashi le, kì yi lè bendi gbamm abe be shi likpe angi lı tyung le bè yi linaa ha 'ikpakpaa ashi Ujeso Ukristi a hwō.
50003019	He 'unyong ahwu igye anyin ı be mbee, Unim u ba kung bendi bemen i fa he 'inde, likorye bigyor biwom igye anyin na bi fel Unim ubell. Be pwom ungwu lè biwom abi 'ì yi le hang bi shi ābe ishwia. Be kee-kee gim biwom abi igye anyin bife-bife a.
50003020	Ukpor bel ufe, ushu utyan ù yi he lifung-atabe a. Nyin i ná li kwu lı nyong Atyetyan Ujeso Ukristi i, li ndor lishi le ù tem be lè he lifung-atabe be kpan li.
50003021	He 'unyong ahwu u be be, ikeb ikaandi angi u shi biwom bı te 'itaa a kee, u ba kung āngi sha li bel abe lì yi he 'ukpo ye i, li gie fel taa ná ufe-gyang.
50004001	Bebuye, ki nyin mi lè men, mi shi lè 'igyor le hang mi ndè men. Men na ma shi-m mì yi lè igor; he 'uhwo 'umen na mı yal gor le mi hwò. Bedim-gi lityam, he 'uhwo biwom abi Ujeso Ukristi u shi ke men, mà naa genn nya a na mà yi ke-e ufe a nyin.
50004002	Kiwom ashi mi kee le mi kong ha Uyodia befe lè Usintike 'ì yi le, mi tim ābe anung kangg le bè shi ikwun ha bende, likorye bè yi ke Atyetyan Ujeso Ukristi a.
50004003	Ki ngbebb le wo angwu wo shi aki utung ha ami, wò kpell bengingye bemen befee i, likorye be kpe 'ingie shi aki utung ha ami he abunale 'isom 'inunung gbe lè Ujeso de bendi. Be kpe 'ingie shi aki utung ha ami ná Uklemit lè abe be teng be shi. Unim a fee azen abell fe he 'ushia azen bendi abe bè yi lè likpan 'unyong.
50004004	Men abe mà yi ke Ujeso Ukristi, mà yal gor mbee 'unyong puu; mi mbee bwan kong le, mà yal gor.
50004005	Mà shi bendi puu bè ngye men gbe he 'uhwo ambwele 'ūmen. Atyetyan Ujeso Ukristi a fel kpee-kpee lè abele.
50004006	Mà maa anung 'iwom 'iyang-yang ye. Ashi 'i ngbebb le mà shi 'ì yi le, mà bun de Unim biwom puu abi 'i fong amen lè bi. Mbee 'unyong puu ma bii he ukpell, mà pee he.
50004007	Gbe ma shi ashin, Unim u ka amen ikwun. Ikwun ima imen i, i dyam gbe lishi 'itaa ashi bendi be gim gbe lè ngi. Men abe ma gwaa ipel ha Ujeso Ukristi, ikwun imen i ì kam àtyám āmen lè igim īmen le hè 'iwom 'ì do amen ye.
50004008	Bebuye, kiwom ashi mı kong umbee-likel 'ì yi le, mà kung igim īmen ndor he ashele biwom abi bi ngbebb, abi bì yi 'igyang, abi bì yi lè ife, abi bì yi kpa-kpa, bi mbee shi gelalala, biwom abi bi ngbebb bendi be nyòng ābi. Biwom binunung puu abi bì yi lè ife, abin na ma gim gbe lè bi.
50004009	Biwom abi mi hwua amen, mi mbee kung ābi fe men he 'ubwo, ma gyo ābi lè he ungwu ugi a, ma nde-m ná mı shi ābi, men or mà shi ābi. Mà Unim angwu u ke li ikwun u kwa ipel ha amen.
50004010	Mi ná undi-utyang Atyetyan Ujeso Ukristi, ki nyin mi kangg, likorye men ma tem kpi andele gbe lè mi. Mi fel kong i le mà naa lityam tyang mi a ye. Kì yi 'igyang a le men ma gim gbà lè mi, ukpor ki gbe 'igbe ná mà tem yi lè libwo hè men mà kpell mi ye.
50004011	Ashi mi kong ana 'i ze le mi kya 'akiki a ye, bwo mi ngye ná mı kwu 'uhwo-gi he 'iwom 'iyang-yang ashi 'ı be hwaa lè mi.
50004012	Mi ngye ná mı kwu 'uhwo-gi he 'unyong igben, mi ngye ná mı kwu 'uhwo-gi he 'unyong mì yi lè 'iwom. Mi ngye 'undyell ahwun. Mbee 'unyong puu he 'iwom 'iyang-yang, mà itung ì ndo mi or, ì ndo mi ye or, mà mì kwu lè biwom or, mì kwu lè bi ye or, mi ngye ná mı kwu 'uhwo-gi.
50004013	Ikeb angi Ujeso Ukristi u ke-m na ı shi-m mì yi lè 'iken ashi mı shi biwom bimen i puu.
50004014	Ukpor men ma shi 'i ngbebb ná ma kpell mi nyong mì yi he igben i.
50004015	Men bendi Ufilipai, men-agyang ma ngye le nyong mi kpi 'ikwu abunale 'isom 'inunung gbe lè Ujeso, kung lè há he 'unyong ahwu mi ma bo lè he 'ubong Umasedonia, men ufe-ufe na mà kee-kee yi liwu bendi abongale angi li kpell mi som únde ke-m le mì hwua igben igi. Ki ma yi lè liwu bendi abongale lisuso angi li ke-m ukpell ye.
50004016	He 'unyong ahwu mi ma yi he 'ubong Utesalonaika or, men ma maa som biwom gbamm 'ugbe ibwan-ibwan hwaa lè mi abi bi hwua mi igben.
50004017	Yi le ugim ugi ù yi he biwom abi ma ke-m a ye, ukpor ù yi he lifem angi Unim u be ke men gbe he biwom abi ma ke-m a.
50004018	Biwom abi ma som ke-m, bi keè nya dell-dell-dell, ma ke bi fel go gbe gyong 'itaa mi ndor lishi. He 'unyong ahwu Ipafrodates a be lè bi ke-m, kì tem yi lè 'iwom ashi 'i gben mi ye. Biwom bimen abin bì yi-m ná 'iwom ashi undi u ting shī 'inde shang Unim ashi 'ı nung nyin he. Kitaa ashangale anwun a nyin he 'indee-indee.
50004019	Unim ugi u ba ka amen biwom puu abi bi fong amen gbe he 'ingbebb 'ima ashi 'i dyam, ashi 'ì yi ha Ujeso Ukristi.
50004020	Mà lì pee Atyetyan Unim ngyor igye kpamm! Kì ngyor ná mi kong.
50004021	Bendi puu abe bè yi ke Ujeso Ukristi, mà kong mi lè be. Bebuye bendi Unim abe lè hen be kong lè men titi.
50004022	Bendi Unim abe hen puu be kong lè men. Mbee-mbee lè bendi abe lè he ushu Usu ukaandi angwu he Urom angwu be ko le Usiza be kong lè men puu.
50004023	Atyetyan Ujeso Ukristi ù hā ke men puu 'ukwun.
51001001	Mi Uporl angwu Unim a waa kung mi le mì kwu unwaa-isom Ujeso Ukristi bel ha unwandatyan Utimoti na lı fee 'ushia ahwun.
51001002	Li fee āhwu hwaa lè men bebuye bendi Unim abe he Ukolorsi a. Mí ngye le ma gwaa ha Ujeso Ukristi kpebaa, ma mbee fe-e lityam ken. Atyetyan Unim ù hā ke men 'ukwun, u mbee shi hè 'ì kwun amen he atyam kpatiaa.
51001003	Mbee 'unyong puu lı kong ha Unim ke men, li pee Unim angwu ù yi Atyam Atyetyan Ujeso Ukristi.
51001004	Li pee he likorye li gyo ná ma bong ha Ujeso Ukristi, ma mbee shi lè benyin ha bendi Unim puu.
51001005	Atan-lengi angwu ma shi abina ù yi le ma ndor àshì āmen he biwom abi Unim a kam ndor amen he lifung-atabe. Ma gyo gbe lè biwom bimen abi Unim a kam ndor amen i he 'unyong ahwu ma gyo 'isom 'inunung 'igyang ashell gbe lè Ujeso.
51001006	Kisom 'inunung 'i gye mbee igegem puu he igye anyin, ki shi bendi be gie be fel sha likpe linunung. Bendi bè yii ngya gba lè shi ta ita ita. Nya a na 'i shi abina há, na 'i shi he liwu līmen kung lè he liti angi ma gyo āshi, ma nde shob 'igyang-igyang 'ukwo ahwu Unim ù yi lè inung.
51001007	Ipafras, udim-tyan lityam, na a bun 'isom 'inunung de men. Bel lè he lì yi iboyi Ujeso Ukristi a. U sha aki ka Ujeso Ukristi lityam ken, u sha āngi he liwu līmen lishi lityan a.
51001008	Ufe na a de li ná mà yi lè benyin abe be be lè ha Ukatia Kunyong Unim.
51001009	He atan-lengi anwun, kung lè he liti angi li gyo 'inunung ashin gbe lè men, li keb li fel kong ha Unim ka amen mbee 'unyong puu. Li kong ha ahe le ù shi amen mà ngye gboo ashi a kee amen le mà shi. Ukatia Kunyong uma ù shi amen mà kwu lè lishi abyele le hè biwom Unim puu bì nung amen.
51001010	Li kong ha Unim le ù ke men lingye anyina le hè men mà ndor 'uhwo-men he 'ukwo ahwu Atyetyan a kee, ma shi ashi 'ı nyin he mbee akekel puu, ma mbee shi 'inunung he akwo atyetye-atyetye, ma gye 'ushu ngye-e te ite ite.
51001011	Li mbee kong ha Unim le ù kung ikeb ima angi i dyam hwò puu ke men hè men mà naa genn he akwo puu, le hè men mà ngyor naa genn he 'ingie 'iyang-yang, ma wee abwo ye. Mà kpe bi igor-igor.
51001012	Mà pee Atyetyan Unim mbee 'unyong puu. Ufe na a shi amen ma fel kpè le ma ba la kpā ukpo ūmen he biwom abi a kam ndor bendi bema he lifung-atabe pi 'ikung-gbo 'ima 'ı taa.
51001013	A kpan li lè he bibibi abi bi kpe li ityuu, be lè bel he 'iteng-usu Unwaa-ma angwu ù yi-e he lityam-lityam.
51001014	Unwaa-ma umen ana na a pong li, u tyang biban bityan ke li.
51001015	Undigye u ndà Unim lè atong-shi ye, ukpor gbe a ngye Ujeso Ukristi, hà a ngye Unim or titi. Ujeso Ukristi na ù yi uhwaa Unwaa Unim, u dyam hwò biwom puu abi Unim a shi he igye anyin.
51001016	Gbe he 'ubwo 'uma na Unim a shi biwom puu abi há he 'usi or, abi hen itang or, abi be ndè bi lè ashi or, abi be ndè bi ye or. Gbe he 'ubwo 'uma Unim a shi idengell ima angi ì yi he ābwò atyetye-atyetye. Kiyang-yang ashi 'ì yi 'unyin i, a shi āshi gbe ha ufe a, hè bife puu bì kwu ke-e.
51001017	Ujeso Ukristi ù yi lè há linde, mà ukpong Unim a hà shi 'iwom 'iyang-yang. Biwom puu bi gwaa ha bende gbe he 'ubwo 'uma a, u shi lè bi puu kwu he 'ubwo 'uma.
51001018	Ufe na ù yi atie-lishi awu bendi abongale puu. Nya a na lìshī na lì yi lè inyiahwo puu, na Ujeso Ukristi ù yi lè awu bendi abongale puu. Biwom puu bi be lè ha ufe a. Ufe na a kpi 'ikwu wum lè he lihwu 'ushu. Ashin 'ì tyung lè ikeb ima i dyam hwò angi biwom puu.
51001019	Unim ugyang na a ma kong ndor le Unwaa-ma Ujeso ù kwu 'itaa ken ha ufe-gyang he akpe puu.
51001020	Ki mbee ngbebb Unim le ù tem lè biwom puu lè bendi puu be hwaa lè 'uhwo-ma gbe he 'ubwo Unwaa-ma. Gbe he anung angi Unwaa-ma a ma wu nyong a ma hwō he 'ikpakpaa na Unim a buu 'ukwo ke bendi puu lè biwom puu há he 'usi or, hen itang or, le bè tem fel ikwun ha ufe.
51001021	Men ufe, leěti ma ma yi bendi-linaa Unim a, likorye ma ma gim igim ibibi, ma shi biwom bibibi.
51001022	Ukpor 'anaa-anaa i, Unim a buu 'ukwo le mà fel ikwun ha ahe. Ashin 'i shi ná likorye Ujeso Ukristi a ma bong be gwu-e he 'uhwo 'umen. A ma hwō le he-e ù shi amen, bendi bema, mà kwu lè àtyám ataa-ataa faale 'iban, u be lè men faale uben be hwaa lè Unim.
51001023	Ujeso Ukristi u kee-kee sha 'itaa ana, gbe men ma mā ma gye 'ushu bong ha ahe 'igyang-igyang, ma naa genn he biwom abin, ma gye 'ushu ndor lishi biwom abi ma gyo gbe lè bi he 'isom 'inunung. Kisom 'inunung ashi be bun de undi uyang-yang he igye anyin, kife 'imen na mi Uporl or mı bun de bendi.
51001024	Nyin i ná mı kpe 'ingie he 'uhwo 'umen i, mì yi lè igor kangg, likorye nya a na Ujeso Ukristi a ma kpe 'ingie he 'uhwo inyiahwo ima angi 'ì yi liwu bendi abongale na mi or mı kpe 'utor he inyiahwo igi he 'uhwo liwu bendi abongale puu. Mi kpa 'utor ahwun le mî mbee 'igem aki ashi 'i teng shi a.
51001025	Unim na a waa kung mi le mì shi aki he awu bendi abongale puu. Aki angi a kung fe-m he 'ubwo le mì shi he 'uhwo 'umen à yi le mì bun 'isom 'inunung puu de undi uyang-yang.
51001026	Leěti bendi be ma wa ngye 'isom 'inunung ashin ye, ukpor nyong Ujeso Ukristi a be, Unim a be lè shi he igye gboo tyung bendi bema.
51001027	Ki ngbebb Unim le ù shi bendi bema bè ngye ná 'isom 'inunung 'i dyam 'indee-indee, ki shi lè lifem kangg ke bendi he abong puu. Kisom 'inunung 'imen ashi Unim a be lè shi he igye gboo ana, kì yi le Ujeso Ukristi ù yi he átyám āmen bendi Unim. He ashin na ma fel lè lishi andorale le ma ba kwa ipel ha ahe he ifem ima.
51001028	Ufe na lı bun de bendi gbe lè he, li tuu undi uyang-yang 'ubwo, li kung lishi abyele angi Unim a ke li á hwua undi uyang-yang gbe lè he, le hè bendi abe be gwaa ha Ujeso Ukristi kpebaa, bè tem kwu bebwani a he likong Unim ye, li shi ābe be kaa kpè he 'uhwo 'uma, li be lè be hwaa lè Unim.
51001029	Kife na 'i tan lè shi, kiken ashi Ujeso Ukristi a ke-m, mi kwu 'uhwo lè shi kangg, mî ndè le mi mbee aki angi Unim a ke-m le mì shi.
51002001	Mi kee le 'ì nung amen ná mı kwu 'iken shi aki he 'uhwo 'umen bendi Unim abe he Ukolorsi lè abe he Uleyodisia lè bendi puu abe be wa nde-m lè ashi ye.
51002002	Mi sha aki 'itaa ana le hè àtyám āmen puu à kwu kang-kang, hè 'ì nyin amen lè bende, ma mbee gwaa ha bende. Mi kee amen le mà ngye 'undyell gbe lè Ujeso Ukristi ahwu Unim a be lè hwu he igye gboo, ma ngye hwu ngbebb-ngbebb-ngbebb. Kì nung amen dangg le 'ù yi 'itaa ana, ku kwu lè lifem kangg ke men. Kundyell ahwu Unim a be lè hwu he igye gboo ana, kù yi Ujeso Ukristi a.
51002003	Ujeso Ukristi u yi ná ukukol. Ufe na u buu bendi 'ukwo ahwu be kwù lè lishi abyele Unim, hè be bè kwu lè lingye ligyang angi kpa-kpa. Kitaa lishi abyele lì yi lè lifem linunung ke bendi.
51002004	Mi kong abin le hè bendi abe be kong binyin bè lam amen ye a.
51002005	Mà ngye le mà na mì yi utung ha amen há ye or, mì yi lè men he lityam. Mì yi lè igor kangg nyong mı ngye le mà yi lè likpe linunung, ma mbee naa genn he abongale ūmen ha Ujeso Ukristi.
51002006	Bwo men ma kpe Ujeso Ukristi ná Atyamen, mà gye 'ushu shi likpe angi lì yi le bendi abe be gwaa ipel ha ahe bè shi.
51002007	Lè ha ufe na ma ndè likpan 'unyong lè ikeb. Mà gye 'ushu bong ha ahe, ma ngyor naa genn he 'ukwo Unim nya a na be hwua amen le mà shi. Mà mbee gye 'ushu pee Unim kangg he biwom puu.
51002008	Mà baa kangg, le hè undi ù kung lingye igye anyin lam amen shi amen mà tyang biwom binunung abina ye. Kitaa lingye anyina lì yi 'idideng, li be lè he akpe bendigye angi atim a, li mbee be lè ha ikeb ibibi angi ı teng igye anyin a. Ujeso Ukristi na u ke 'itaa lingye anyina ye.
51002009	Ujeso Ukristi angwu be ma hwan he ná be hwan undigye i, na likpe Unim puu lì yi ha ahe.
51002010	Ufe na ù yi lè ikeb puu, u shi usu besu puu. Gbe ma gwaa ipel ha ahe, men or ma kwa lè likpan lima limen ana yilidididi.
51002011	Agwaale angwu ma gwaa ipel ha Ujeso Ukristi na a shi Unim a fe men ūfee tyung le mà yi bema a. Ūfee angwu Unim a ma fe Ijuus leěti a ma yi lìten, ukpor men ufe, ūfee angwu Unim a fe men a be lè he abwo bendigye a ye. Ujeso Ukristi na a fe men ahe he 'unyong ahwu a kpe kung likpe līmen angi litim wu lè hell.
51002012	He 'unyong ahwu be kib amen he umbwo, ki ma yi nya a na bè ko le be ngi amen utung ha Ujeso Ukristi a. Nya he 'unyong 'umen ana, ki ma mbee yi nya a na bè ko le Unim a wum amen utung ha Ujeso Ukristi a, u ke men likpan lifufe, likorye ma fe lityam he ikeb Unim angwu a wum Ujeso Ukristi lè he lihwu.
51002013	Leěti men ma ma yi a ná akwom a, ma ma yi lè likpan ligyang angyell ye, likorye ma shi 'iban, ma shi bendi Unim nà Ijuus angi ı ten a ye. Ukpor Unim a tyang biban bityan puu ke li, u shi li li fel lè likpan utung ha Ujeso Ukristi.
51002014	Li ma mbee zī libi ha Unim likorye li ban iten ima, ukpor biban abi bi ma shi li li zī libi ha Unim ana, Unim a kpe kung ābi puu wu lè hell, a mbee lè bi puu. Ki ma yi nya a na bè ko le a maa ābi bee he 'ikpakpaa ashi Ujeso a hwō a.
51002015	Nyong Ujeso Ukristi a ma hwō he 'ikpakpaa, a ma hwò ikeb ibibi puu angi he 'usi, u tyung gboo ná a dyam hwò āngi puu.
51002016	He atan-lengi anwuna, mà bong bendi bè tye iten fe men gbe lè abi mà zī, lè abi mà ngwo ye. Mà bong bè tye iten fe men gbe lè bipam ashele he lize or, kufell or, ati uwell or ye.
51002017	Biwom abi 'itaa ana bì yi bitaa abi leěti bi maa tyung bendi biwom abi bı be lè he 'ushu a. Kiwom 'igyang ashi biwom bimen ana bi maa tyung 'ubwo hwaa lè shi, kì yi Ujeso Ukristi ugyang a.
51002018	He atan-lengi anwuna, mà bong bendi abe be kwu 'uhwo-bell 'ùsù le bè de men àshi mà shi ye. Bendi bemen ana be de le Unim a tyung ābe biwom, be mbee de men le mà keb 'uhwo-men he 'ukwo ahwu Unim a kee ye, mà fe idengell Unim. Be dyam 'uhwo-bell gbe gyong, ki shi le bè yi 'iwom ye. Be kee-kee gim kwom he igye i ufe-ufe a.
51002019	Be bong le be gwaa ipel ha Ujeso Ukristi angwu ù yi atie-lishi utyan ye. Ujeso umen i na u teng awu bendi abongale puu angi à yi inyiahwo ima. Bendi puu abe be gwaa ipel ha ahe, u ka ābe ikeb, u shi ābe be gwaa ipel ha bende hè be bè kaa kpè he biwom Ujeso Ukristi ná Unim a kee. Nya a na agwo undigye a gwaa ha ate-ate, na Ujeso Ukristi u gwaa bendi bema ipel ha 'uhwo-ma.
51002020	Men-agyang ma ngye le ma hwō ipel ha Ujeso Ukristi. He ashina ikeb ibibi he igye i ì tem fa da amen ashi mà shi ye. Bwo ashin 'ì yi ná, fe ki shi ná a, ma tem fel shi likpe ná wò ko le mà so ke igye anyin a nà? Kibang a, ma so-i bong shi iten angi bendi bemen ana be fe de men?
51002021	Be fa iten da amen le mà naa 'igbe-igbe lè he biwom bisuso, ma tyua bisuso abwo ye, ma tyua biwom abina he ungwu ye.
51002022	Iten angi 'itaa ana ì yi gbe lè biwom abi bi ban nya a na bendi be shi 'iwom lè bi; bendigye na be fe iten imen i, be kung āngi hwua bendi.
51002023	Kì yi bendi nya a na iten imen i i ba lè he lishi abyele a, likorye i kwa bendi he ikeb le bè fe biwom abi befe-gyang be fe, bê keb 'uhwo-bell, be ke inyiahwo ibell 'ingie, ukpor iten imen i ì yi 'idideng zii; ì yi lè ikeb le i kpell undi hè bigyor agwo bì kpe-e ityuu ye ye.
51003001	Men ma ngye le men abe ma gwaa ipel ha Ujeso Ukristi, Unim a wum amen lè he lihwu utung ha ahe. He ashina mà kung àshì āmen ndor he biwom abi he lifung-atabe. Há na Ujeso Ukristi ù yi, ù yi kwu he 'ubwo lizen Unim.
51003002	Mà gye 'ushu gim gbe lè biwom abi he lifung-atabe hwan, ma kung igim īmen ndor he biwom abi he igye i a ye.
51003003	Bwo likpe litim līmen li mbee, likpan līmen angi lifufe lì yi ndyell he 'ubwo Ujeso Ukristi he 'ipi Unim ù yi. Ujeso Ukristi u kam āngi ndor amen há he 'ipi undi u nde ngi ye.
51003004	Ujeso Ukristi na ù yi likpan līmen ligyang angyell. He 'unyong ahwu u be tem be, men or ma ba fel utung ha ahe he ifem ima.
51003005	Bwo likpan līmen lì yi gwaa ipel ha Ujeso há he lifung-atabe a, mà ndè le ma kung abwo āmen lè he 'iwom 'iyang-yang ashi 'ì yi gbe lè likpe litim līmen he igye i. Mà kung ābi a ná biwom abi bi hwō mà, bì tem yi lè ikeb he likpan līmen ye gbangg a. Mà tem tan akpela ye, mà kung abwo āmen lè he 'ibibi 'iyang-yang. Mà bong bigyor agwo bì kpe men ityuu ye; mà kwu lè 'igyor 'ibibi 'iyang-yang ye. Mà bell biwom bendi ye, likorye gbe mà yi lè 'igyor biwom bendi, hà biwom bimen ana bi dyam amen hwò Unim.
51003006	Bibibi abi 'itaa ana na bı shi Unim u kung 'ingie ke bendi abe be fe-e ye.
51003007	Leěti men or ma maa sha bitaa akpe abina, bitaa bigyor abina bi kpe men ityuu.
51003008	Ukpor 'anaa-anaa i bwo men ma fel lè likpan lifufe, mà ndè le ma kung abwo āmen lè he bibibi abin puu. Mà tem ngywo or, ngwu mà gbel 'agbugbel ye; mà shi ìtīm ibibi fe bende ye; mà kong bia bende ye; ma bun ikorli ibibi ye.
51003009	Mà bè uman de bende ye, likorye ma kung abwo āmen lè he likpe litim angi li maa shi amen ma shi bibibi.
51003010	Ukpor Unim a fel shi amen ma tem fel befufe. Unim angwu a shi amen ma fel befufe, u ngyor lè men he abweeale kpamm le hè men mà fel ná ufe-gyang, hè men mà ngye-e dangg.
51003011	Bwo ma fel bendi befufe, kì tem yi lè atyetye he 'udyan 'ūmen ye. Abe bè yi Ijuus or, abe bè yi Ijuus a ye or, kì tem yi lè atyetye ye. Undi ù fel ten or, ù ten ye or, kì tem yi lè atyetye ye. Begaandi abe be buu àshì or, abe bè so àshì kpi-kpi or, kì tem yi lè atyetye ye. Ifee or, bebwaa or, kì tem yi lè atyetye ye. Bendi puu be fel bizang, likorye Ujeso Ukristi a dyam hwò biwom puu, u shi ipel ha bendi puu abe be gwaa ipel ha ahe.
51003012	Mà well le Unim a waa kung amen le mà kwu bendi bema abe bè yi-e he lityam-lityam a. He atan-lengi anwun mà shi likpe angi li keè le bendi bema bè shi. Mà ngye igben bende, ma shi 'inunung ha bende, ma keb 'uhwo-men, ma kwu mbiloo, ma mbee kwu lè 'uhwo ambwele ha bende,
51003013	mà gbel sha-sha fe bende ye. Gbe undi a shi ban unde-ma or, ù tyang ke-e. Atyetyan Unim a tyang biban abi men ma shi fe-e ke men, ki ngbebb le men or mà tyang ke bende.
51003014	Kiwom ashi 'i dyam hwò puu 'ì yi le, kì nyin amen lè bende, likorye benyin be gwaa biwom puu dell-dell ná Unim a kee.
51003015	Ikwun angi ı be lè ha Ujeso Ukristi ì teng amen he 'iwom 'iyang-yang ashi ma shi, likorye Unim a ko amen le mà be kwu ūbībī ken he ikwun angi 'itaa ana a. Mà pee he he 'unyong 'uyang-yang.
51003016	Mà shi ugim gbe lè igie Ujeso Ukristi mbee 'unyong puu likorye i ngbebb 'indee-indee. Mà hwua bende, ma ke bende utebb gbe he lishi abyele angi Unim a ke men. Mà gyam agyam atyetye-atyetye pee Unim. Mà mbee pee he lè agyam angi Ukatia Kunyong uma u ke men. Nya a na ma gyam agyam ipee, mà pee he lè àtyám āmen.
51003017	Kiwom 'iyang-yang ashi ma shi, lè igie iyang-yang angi ma kong, mà shi puu he ifem Atyetyan Ujeso Ukristi, mà mbee pee Unim Atyetyan gbe ha ahe.
51003018	Men bengye libee, mi da amen le ungye uyang-yang ù keb 'uhwo-ma ke ukyema ná 'ì yi le bendi abe bè yi ke Ujeso Ukristi bè shi.
51003019	Men bekyebb bengye, kì nyin amen lè bengye-men, kì tor amen lè bengye-men ye.
51003020	Men inwaabwan, mà fe betyamen lè bendamen he 'iwom 'iyang-yang, likorye ki ngbebb le bebwani abe be fe Ujeso Ukristi bè shi 'itaa ana.
51003021	Men betyam bebwaa, mà gbel 'agbugbel fe bebwaa-men ye, teng be wee abwo.
51003022	Men ifee, betyamen abe mà yi he 'ubwo 'ubell he igye anyin, mà ke be ife he 'iwom 'iyang-yang. Mà kee-kee ke be ife nyong be ndè men lè ashi ufe-ufe a ye. Gbe ma shi ná a, hà mà yi ná bendi abe be kee ipee bendigye a. Ashi 'i ngbebb 'ì yi le mà shi betyamen aki lityam ken ná 'ì yi le bendi Unim bè shi.
51003023	Aki ayang-yang angi be ke men le mà shi, mà shi āngi lityam ken, likorye ma kee-kee sha āngi ka bendigye befe-befe a ye, ma sha āngi ka Atyetyan Ujeso Ukristi or titi.
51003024	Atyetyan Ujeso Ukristi na ù yi Atyamen. Men ma ngye le ufe na u be ke men 'uke he aki angi ma shi. Kuke 'umen ana na 'ù yi biwom puu abi a kam ndor bendi bema he lifung-atabe.
51003025	Bendi abe be shi bibibi or, u ba ka ābe 'ingie he 'ibibi ashi be shi, u shell 'ushu undi ye.
51004001	Men abe bendi bè yi he 'ubwo 'ūmen or titi, mà ndè le ma shi 'inunung ha abe, mà shi ābe ngbebb-ngbebb. Mà well le men or mà yi he 'ubwo Atyamen angwu ù yi he lifung-atabe.
51004002	Mà shī tyang abwo lè akongale ha Unim ye. Nya a na ma kong ha Unim, kì ngie amen ye, ma mbee pee Unim he 'iwom 'iyang-yang.
51004003	Kunyong 'uyang-yang ma kong ha Unim, mà kong ha ahe le ù kpell li, ma bii he le ù buu li 'ukwo lî bun 'isom 'inunung ashi 'undyell gbe lè Ujeso Ukristi ashi Unim a tyung li, de bendi. Men ma ngye le mì yi he igaadye i he 'imen ashin a.
51004004	Mà bii Unim le ù ke-m ikeb mî ndè le mi bun 'isom 'inunung 'i nung ná 'ì yi le hang mi bun āshi.
51004005	Mà kwu lè lishi abyele kangg hè men mà tyung likpe linunung ha bendi abe be bong ha Ujeso Ukristi ye; libwo liyang-yang angi ma ndè mà ban 'unyong ye, mà shi 'inunung ha abe.
51004006	Igie iyang-yang angi ı be lè he ungwu ūmen, ì kwu benyin-benyin. Mà mbee ngye ná mà fan 'ibibi undi uyang-yang he 'ukwo 'ununung.
51004007	Utikikes, angwu ù yi unwandatyan lityam he likong Unim, u ba da amen biwom puu gba lè mi. Bel lè he li gwu abwo fe he 'iteng ken he ashele aki Atyetyan Ujeso Ukristi, u shi aki amen i lityam ken.
51004008	Mi som he le û be de men gbe lè bel, u mbee fe men ingie.
51004009	Undesimes or titi u ba utung ha ahe, ufe ù yi 'ubong 'ūmen a. Ufe or ù yi unwandatyan angwu 'i nyin li lè he a, u fa Ujeso Ukristi lityam ken. Befe a puu befe be ba da amen 'itaa 'iwom 'iyang-yang 'ı gye 'ushu hen.
51004010	Alistakes angwu ù yi ha ami hen he igaadye, a de le mì kong lè men. Umak or titi a de le mì kong lè men. Ufe lè Ubanabas bè yi bebwaa bebwanam bende a. Mi ke men utebb gbe lè he mà; mi ma de men le gbe a be ha amen há, mà shi-e ngbebb-ngbebb.
51004011	Ujoshua angwu be mbee ko le Ujestes a de le mì kong lè men. Bendi abe bekie ana befe-befe na bè yi bendi Ijuus abe be shi aki utung ha ami he adele bendi gbe lè Kusu Unim. Be kpell mi kangg.
51004012	Ipafras or titi a de le mì kong lè men, ù yi 'ubong 'ūmen a; ufe or u sha aki Ujeso Ukristi. U kong ha Unim mbee 'unyong lè lityam lima puu le Unim ù shi amen mà tem kwu ná inwaabwan a he likong Unim ye, hè men mà ngye àshi 'i ngbebb he, ma mbee ke-e ife he biwom puu.
51004013	Mi-gyang mi nde-e lè ashi agi ná u kpe 'ingie shi aki kangg he-e ù kpell amen abe he Ukolorsi, lè abe he Uleyodisia, lè abe he Uhirapelis.
51004014	Uluk angwu ù yi undi-usi angwu 'i nyin li lè he, lè Udimas or titi be kong lè men.
51004015	Mà kong li bel lè bebuye bendi Unim abe he Uleyodisia, lè Unimfa, lè bendi Unim abe be kpee fe Unim ha ahe ushom kpam-kpam.
51004016	Mà ndè le ma bo 'ushia ahwun he liwu līmen he 'utyung undi uyang-yang. Gbe ma bo āhwu mà, ma hà som āhwu ke liwu bendi abongale angi he Uleyodisia hè be befe or titi bè bo āhwu. Kushia 'ubell, befe or be ba som ka amen, mà ndè le ma bo āhwu he atyung bendi puu.
51004017	Mà de Akipes le mi de le ù ndè le a shi aki angi Atyetyan Ujeso Ukristi a ke-e, ù shi āngi puu à kwu yilididi.
51004018	Igie angi mi ndo kong umbee-likel i, mi-gyang na mı kung 'ubwo 'ugi fee āngi. Mi fee le: Mi Uporl, mi kong lè men. Mà well le mì yi he igaadye. Unim ù hā ke men 'ukwun.
52001001	Mi Uporl lè Usalas lè Utimoti na lı fee 'ushia ahwun. Li fee āhwu hwaa lè men liwu bendi abongale angi he Utesalonaika, men abe mà yi ke Unim Atyetyan lè Atyetyan Ujeso Ukristi. Unim ù hā ke men 'ukwun, u shi hè 'ì kwun amen he atyam kpatiaa.
52001002	He 'unyong 'uyang-yang li pee Unim he 'uhwo 'umen, li mbee kong ha ahe ke men mbee 'unyong.
52001003	Li well mbee 'unyong he 'ushu Unim Atyetyan ná ma kwu 'iken kangg ha abongale lè benyin he aki ashele, ma ndor lishi kpebaa ha Atyetyan Ujeso Ukristi.
52001004	Bebuye, li ngye le 'i nyin Unim lè men, u waa kung amen le ma kwu bema.
52001005	Nyong li ma bun 'isom 'inunung gbe lè Ujeso de men, li bun āshi he igie angi ityan a ye, li bun he ikeb Ukatia Kunyong Unim a. Li bun āshi likorye li ngye dangg le li bun 'igyang a. Má ngye likpe lityan nyong li ma yi utung ha amen há. Li maa sha 'iwom 'iyang-yang hè 'ì ngbebb amen he 'uhwo a.
52001006	Men ma kung abee atyan lè angi Atyetyan. Mà na ma kpe 'ingie kangg or, ma kpe 'isom 'inunung lè igor angi ı be lè ha Ukatia Kunyong Unim.
52001007	He ashina ma fel 'itaa a ndor bendi abongale puu he Umasedonia lè Akaya le bè ndè lè ha amen.
52001008	He 'uhwo 'umen bendi mbee igegem puu be gyo 'isom 'inunung gbe lè Atyetyan Ujeso Ukristi, be gyo he Umasedonia lè Akaya ufe-ufe a ye, ukpor bendi mbee igegem puu be gyo gbe lè abongale ūmen ha Unim. He ashina, bel lì tem yi lè ashi lì kong gbe lè men ye.
52001009	Mbee bipi puu bendi be kong ná ma ma shi li ngbebb-ngbebb nyong li ma be ha amen há, lè 'itaa ma tyang ikem ashele, ma fel fe Unim ugyang angwu ù yi uwum. Ufe-ufe na ù yi Unim.
52001010	Be mbee kong ná ma kwu nyong Unwaa-ma angwu u be lè he lifung-atabe. Ufe na ù yi Ujeso angwu Unim a wum lè he lihwu, u kpan li lè he ingywo Unim angi ı be lè há.
52002001	Bebuye, men-agyang má ngye le abele utyan ha amen há a ma yi 'idideng ye.
52002002	Má ngye ná bendi Ufilipai be ma ke li 'ingie, be mbee bia li mà ukpong li hà be ha amen há. Mà na or, Unim a ma kpell li li bun 'isom 'inunung 'ima porr de men, bendi bè yii teb lè bel or.
52002003	Yi le li ma shi umbeb or, ngwu lì fe 'ibibi he lityam a or, nyong li maa bun 'isom 'ima de men ná ye, li shi lè ugim le li lam amen a ye.
52002004	Ukpor li maa bun likorye Unim a waa kung li, u kung igie ima fe li he abwo le lì bun a. Unim angwu a ngye igim ityan na li kee le li sha nyin he, bendigye a ye.
52002005	Men-agyang ma ngye dangg le li maa kong ha amen lè benyin kwom he ungwu ufe-ufe a ye, ma ngye le li maa kaa le lî lam kpe men biwom a ye. Unim ù yi ushada utyan.
52002006	Li maa kee ipee bendigye a ye, mà lè ha amen or, mà undi uyang-yang or ye.
52002007	Ná bebwaa-isom Ujeso Ukristi li ma kpè le li da amen le mà kwob li, ukpor li ma tem fel ndà gba lè men ná anam unwaa u ndè gbe lè bebwaa-ma nà.
52002008	Le bwo 'i ma nyin li lè men kangg, li ma kam le li bun igie Unim ife-ife a da amen ye, ukpor li ma kam le li kung 'uhwo-tyan or ka he 'uhwo 'umen.
52002009	Bebuye, ma well ná nyong li maa bun igie Unim de men, li maa shi aki lè abwo atyan. Li maa sha āngi ishu or, kusu or, lî nde le li ba lè 'ingie a ka amen ye.
52002010	Men-agyang mà yi ushada utyan, Unim or u shi ushada utyan le, li ma tyung likpe ngbebb-ngbebb há nyong li ma yi utung ha amen abe ma bong ha Ujeso. Àtyám atyan a ma yi ataa-ataa faale 'iban, li shi benunung, li shi faale ungwu atimale.
52002011	Má ngye le li ma kam amen ngbebb-ngbebb he 'uken-uken ná ātyām unwaa u kam bebwaa-ma nà.
52002012	Li tebb amen, li fe men ingie, li tim amen anung le mà ndor 'uhwo-men he 'ukwo ahwu 'u ngbebb Unim angwu a ko amen le ma be he Kiteng-usu 'ima, be kwu ipel ha ahe he ifem ima.
52002013	Li mbee pee Unim mbee 'unyong, likorye nyong ma gyo igie Unim angi li ma bun de men, ma kpe ngi igor-igor. Ma ma ngye le i be lè ha bendigye a ye, ma ngye dangg le ì yi igie Unim a, ma ngye le i sha aki ha amen abe ma bong ha Unim.
52002014	Bebuye, men or ma kpe 'ingie 'itaa ken ha awu bendi abongale Unim abe he Ujudia abe bè yi ke Ujeso Ukristi. Nya a na men ma kpe 'ingie he abwo bendi 'ubong 'ūmen, na befe or be kpe he abwo bendi 'ubong 'ubell Ijuus.
52002015	Bendi Ijuus na be ma gwu Atyetyan Ujeso, be gwu bendi abe be tye ugie 'isom Unim, be ndó li bel. Abi be shi bi ngbebb Unim ye, be shi bendi-linaa bendi puu.
52002016	Be kaa le be kwom li 'ukwo le lì bun igie Unim de men abe mà yi Ijuus a ye ye, teng ma kwa lè likpan 'unyong. Kitaa ana na biban bibell bi sho yilelele. Ingywo Unim i fel so ābe he lishi or mà.
52002017	Bebuye, bwo li tyang amen he 'anwaa 'unyong zangg, mà na lı tem ndè men lè atong-shi ye or, li gim gba lè men he lityam lityan. Lì yi lè 'igyor kangg le hang li ndè men.
52002018	He ashina li maa kaa lè ikeb ityan puu le lî be ha amen há. Mi Uporl lè 'uhwo-gi mi kaa le mi ba ha amen há gbe gyong 'ugbe ken, ukpor Usetan a kwom mi 'ukwo.
52002019	Men, nya a na abe be teng, na mà yi ukpi-ikwu lishi andorale lè igor ityan, ma shi atan-lengi angwu lı be yal gor he 'ushu Atyetyan Ujeso le li hwò 'ukye nyong u be be.
52002020	Kigyang-igyang, men na mà yi ìfém ityan lè igor ityan.
52003001	He umbee-likel li tem ngib mbee ye. He ashina li bong le bel ufe-ufe lì ngyor kwu he Atens,
52003002	li som Utimoti unwandatyan hwaa lè men. Ufe na bel lè he lı shi aki Unim he abunale 'isom 'inunung gbe lè Ujeso Ukristi. Li som he le he-e ù fe men ingie le mà naa genn he abongale ūmen,
52003003	le hè undi ūmen ken or ù tyang 'igyang he 'uhwo bingie ye. Men má ngye dangg le 'ì yi kpe-kpe le bel bendi Unim lì kpe 'ingie.
52003004	Nyong li ma so ha amen há, li ma de men ndor he itang le 'ì yi kpe-kpe le bel puu lì kpe 'ingie. Men-agyang ma ndè le ashi li ma de men, ki shi nya a dell-dell.
52003005	Ashin na 'i tan lè shi mi som Utimoti be ha amen há le mî ngye ná ma gye 'ushu lè abongale ūmen. Ugim ugi gbe lè men a kpo mi 'unde, mi ma yi lè 'ushell le hà Usetan, usu bibibi, a lam amen ma tem item le hè aki angi li shi he liwu līmen, lì shi āngi wu abwo likor or.
52003006	Kanaa-anaa i Utimoti a tem lè ha amen há, a de li 'iwom ashi 'ı ke li igor kangg. A de li le mà yi naa genn he abongale lè benyin. U mbee de li le, mbee 'unyong puu ma gim gba lè bel igor-igor, ma mbee shi lè 'igyor le hang ma nda li nya a na bel or lì yi lè 'igyor le hang li nde men.
52003007	Bebuye, he ashin, mà na lı kpe bingie or, biwom gbamm bi kem fe li or, ki kwun li he lityam kpatiaa likorye li gyo le mà yi naa genn he abongale.
52003008	Bwo 'ì yi le mà yi naa genn he 'ukwo Atyetyan Ujeso, bel li fel lè igor kangg.
52003009	Kì yi lè 'itaa ashi lı pee Unim he 'uhwo 'umen 'ı kwun li igor ye, likorye lì yi sho lè igor he 'ushu 'uma he 'uhwo 'umen.
52003010	Ishu or, kusu or, bel li kong ha Unim kangg le lì ndè 'ukwo be ndè men, li kpell amen ma gye 'ushu he abongale.
52003011	Bel li ka ushang le Unim Atyetyan lè Atyetyan Ujeso Ukristi bè buu li 'ukwo le lì be ndè men.
52003012	Atyetyan Ujeso ù hā kpell amen mà gye 'ushu kwu lè benyin ha bende gbe gyong, ma kwu lè be ha bendi puu nya a na bel lì yi lè be ha amen.
52003013	Kitaa ana na u fe men ingie le mà naa genn le hè men mà be kwu faale uben, ma kwu betaa-betaa faale 'iban he 'ushu Unim Atyetyan nyong Atyetyan Ujeso u tem be lè bendi bema puu.
52004001	Bebuye, ashi lı mbee kong 'ì yi le, bel li hwua āmen ma ngye ná 'ì yi le mà shi hè men mà shi nyin Unim. Kigyang-igyang ma shaa sha nya a na li hwua amen. Lè lityam lityan puu li tim amen anung he lizen Atyetyan Ujeso le mà gye 'ushu shi nya 'itaa ana.
52004002	Má ngye itebb angi li ke men he lizen Atyetyan Ujeso.
52004003	Kiwom ashi Unim a kee 'ì yi le mà kwu betaa-betaa faale 'iban. Ki shi kpe-kpe le mà gbe lè abwo fe he akpela ye gbangg.
52004004	Undi ūmen uyang-yang ù ndè le a kwu 'uhwo-ma he-e ù kwu utaa-utaa faale 'iban, u kwu lè ife.
52004005	Mà ndè le ma kwu lè 'igyor akpela ná bendi abe be ngye Unim ye ana á ye.
52004006	Mà ndè le undi a shi 'iban ha unde-ma he likong limen i ye, likorye Unim u ka bendi puu abe be shi bitaa biwom abina 'ingie nya a na li de men, li tuu amen 'ubwo he 'utyung.
52004007	Unim a ko li le lì be shi bibibi a ye, ukpor a ko li le lì be kwu betaa-betaa faale 'iban á.
52004008	He ashin undi uyang-yang angwu a swan ashin, a swan undigye a ye, a swan Unim angwu a ke men Ukatia Kunyong uma a.
52004009	Gbe lè ashi le 'ì nyin amen lè bende, kì tem yi lè ashi mì kong gbe lè shi ye, likorye Unim ugyang a hwua amen ná 'ì nyin amen lè bende.
52004010	Kigyang-igyang, ki nyin amen lè bendi Unim tang mbee ufam Umasedonia puu. Ukpor lì so-i fa amen ingie le mà gye 'ushu lè benyin bēmen gbe gyong.
52004011	Mà kwu 'iken kangg hè men mà kwu mbiloo, ma geb lè ungwu tang he likong bendi ye, ma shi aki lè abwo āmen nya a na li ma tebb amen.
52004012	Gbe ma shi ná, bendi abe bè yi bendi abongale a ye or be ka amen ife, ma tem kwu nyong undi ye.
52004013	Bebuye, li kee le 'ì nung amen nwongg gbe lè bendi abe be hwō, hè 'ì fel ban amen he lityam ná 'ı ban bendi abe be ndor lishi awumale lè he lihwu ye ana ye.
52004014	Bel puu li bong le Ujeso a ma hwō, u tem wum lè he lihwu. He ashina li bong le nyong Ujeso u be tem be, Unim u ba ba lè bendi utung ha ahe abe be ma bong ha ahe, mà ukpong be hà hwō.
52004015	Biwom abi li de men i bi be lè ha Atyetyan Ujeso ugyang a, le bel abe lı be so bewum he igye i nyong Atyetyan Ujeso u tem be, li ba gba tyang ābe ye.
52004016	He liti limen ana Unim u ba gaa lingmam, atie-lishi idengell Unim u gaa lingmam, usom Unim u gwee. Atyetyan Ujeso u ba shul lè he lifung-atabe ba he bibu. Bendi abe be ma bong ha Ujeso Ukristi mà ukpong be hà hwō, befe na be be wum lè he lihwu 'ushu.
52004017	Bel abe lı be so bewum he igye i, Unim u ba nyòng kung li utung ha abe la kpee ha Atyetyan Ujeso he 'usi bibu. Kung lè há liti limen ana li fel ngyor kwa ipel ha ahe ngyor igye kpamm.
52004018	Bwo abin bì yi 'igyang a, mà fe bende 'ingie he biwom abin.
52005001	Bebuye, gbe lè liti lè 'unyong ahwu biwom abin bı be shi, kì tem hwaa yi 'indee-indee le hang mi fee amen gbe lè bi ye,
52005002	likorye men-agyang ma ngye dangg le he Liti angi Atyetyan Ujeso u tem be, u tya imbul ba nya a na uzi a.
52005003	He 'unyong ahwu bendi be be de le, "Ki kwun li he 'uhwo, kushell 'ù tem yi ye," ukong ubibi u tye be imbul kpu ná uzwaa u tye ungingye lizam, be ba hwaà ye.
52005004	Ukpor bebuye, men ufe mà yi he 'ifufebb a ye. He ashina Liti limen ana lì be tye men imbul ná uzi u tye bendi imbul ana ye.
52005005	Men ufe mà yi bendi 'ikung-gbo a; mà yi he 'ikung-gbo a, bel lè men lì yi he 'ifufebb ye.
52005006	He ashina mà lì mbu 'unde ná abe be teng be mbu ye, lì kwu lè 'akang, li kwu dangg.
52005007	Lè 'usu na bendi be mbu 'unde, lè 'usu 'umen na bendi be bwom ibwom.
52005008	Ukpor bel ufe lì yi he 'ikung-gbo, he ashina mà lì kwu lè 'akang. Mà lì gye 'ushu bong ha Ujeso, li kwu lè benyin, likorye abongale lè benyin bì yi ná aliga 'índe angi ishogya ı shī kwuu 'akem le hè 'iwom 'ì do ābe ye á. Lì kwu lè lishi andorale he likpan 'unyong, likorye lishi andorale li shi ná 'ishilishi 'ukye ashi ishogya ı shī kwuu lishi le hè 'iwom 'ì do lishi libell ye.
52005009	Unim a waa kung li le lì be kpe 'ingie he ushe uma a ye, ukpor a gia li le lì kwu lè likpan 'unyong gbe ha Atyetyan Ujeso Ukristi a.
52005010	A hwō he 'uhwo 'utyan le he 'unyong ahwu u tem be, lî gye lè kwu ipel ha ahe, mà lì so bewum he igye i or, mà lì hwo mà or.
52005011	He ashina, mà gye 'ushu fe bende ingie, ma kpell bende nya a na ma shaa shi kpam-kpam.
52005012	Bebuye, li tim amen anung le mà ke bekaandi abe be shi aki Atyetyan he liwu līmen ife, be tebb amen.
52005013	He 'uhwo aki angi be shi, mà kwu lè ife lè benyin kangg ha abe. Men-agyang mà kwu ikwun-ikwun ha bende.
52005014	Bebuye, li tim amen anung le mà tebb bendi lihwun, ma fe bendi 'ushell ingie, ma kpell àbe bè yi kang-kang he 'ukwo Unim ye, ma kwu lè lityam angibale ha bende.
52005015	Mà ndè le ma tem bende utyang ye, ukpor mà shi ashin 'ì fel aki āmen a le mbee 'unyong mà shi 'inunung ha bende lè bendi puu.
52005016	Mà yal gor mbee 'unyong.
52005017	Mà kong ha Unim mbee 'unyong.
52005018	He 'iwom 'iyang-yang ashi 'i kem fe men, mà pee Unim. Ashina na 'i ngbebb Unim le men abe ma gwaa ipel ha Ujeso Ukristi mà shi.
52005019	Mà kwom Ukatia Kunyong Unim he 'ukwo 'uyang-yang ye.
52005020	Kisom Unim ashi abe be tye ugie 'isom 'ima be kong, mà kung āshi idal-idal ye.
52005021	Kiwom 'iyang-yang, mà shun āshi li-li-li ndè le hà 'i be lè ha Unim á or. Mà kpē àshi 'i ngbebb.
52005022	Mà fe abwo ha 'iyang-yang ashi 'ì yi 'ibibi a ye.
52005023	Mi kong ha Unim le ufe-gyang angwu u ke ikwun, ù hā kam lityam līmen lè 'ūnyōng 'ūmen lè inyiahwo īmen hè 'iwom 'ì do amen ye, hè men mà kwu betaa-betaa gelalala faale uben he 'ushu Atyetyan Ujeso Ukristi nyong u tem be.
52005024	Unim na a ko amen le mà kwu bebwaa-ma, u ba sha biwom puu abi a kyebb amen.
52005025	Bebuye, mà kong ha Unim ke li bel or titi.
52005026	Ma kong li lè bendi abongale puu ha amen há, mà gaa ābe lè uko lè uko ná bendi Unim be shi a.
52005027	He lizen Atyetyan Ujeso, mi da amen le mà ndè le be bo 'ushia ahwun de bendi abongale puu.
52005028	Atyetyan Ujeso Ukristi ù hā ke men 'ukwun.
53001001	Mi Uporl lè Usalas lè Utimoti na lı fee 'ushia ahwun. Li fee āhwu hwaa lè men liwu bendi abongale angi he Utesalonaika, men abe mà yi ke Unim Atyetyan lè Atyetyan Ujeso Ukristi.
53001002	Unim Atyetyan lè Atyetyan Ujeso Ukristi bè hā ke men 'ukwun, be shi hè 'ì kwun amen he atyam kpatiaa.
53001003	Bebuye, kì yi le lì pee Unim mbee 'unyong he 'uhwo 'umen. Kì yi dell-dell le lì pee he ná, likorye abongale ūmen ha Ujeso Ukristi lè benyin bēmen ha bende bi gya 'ushu ngbebb-ngbebb.
53001004	Bel li kung amen pwom ungwu he awu bendi abongale Unim, likorye ma ngyor naa genn, ma gye 'ushu bong ha Ujeso Ukristi, mà na bingie atyetye-atyetye bı be hwaa lè men or.
53001005	Ki nung nwongg le ushe Unim ù yi dell-dell faale 'ilebale. He 'uhwo biwom abin men ma ba kpà le ma kwa lè abwo he Kusu Unim. He 'uhwo ashin na ma kpe bingie i.
53001006	Unim u tang ushe dell-dell faale 'ilebale. Bendi abe be teb lè men, u ba tem ābe utyang.
53001007	Men abe ma kpe 'ingie, u ba sha 'i kwun amen he 'uhwo, u shi 'i kwun li bel or titi. Ashin 'i ba sha nyong Atyetyan Ujeso u be be lè he lifung-atabe gboo lè idengell ima angi ì yi lè ikeb.
53001008	U ba ba lè 'ìndē 'ikaandi he-e ù ke bendi 'ingie abe be swan Unim, be mbee ke 'isom 'inunung gbe lè Atyetyan Ujeso ife ye.
53001009	Kingie 'ibell 'ì yi le be ba nim ngyor igye kpamm, bè tem tem 'ubee or he 'ushu Atyetyan Ujeso, ngwu bè nde ikeb ikaandi ima or ye.
53001010	Ashin 'i ba sha nyong Atyetyan Ujeso u tem be he Liti likaandi angi bendi bema be be fém he, bendi puu abe be bong ha ahe be pee he. Men or ma ba kwa he liwu libell likorye ma bong igie Unim angi li bun de men.
53001011	He ashina na lı kong ha Unim mbee 'unyong ke men, li ke ushang le Unim utyan ù shi amen mà kpè le ma kwa bendi bema. Ù hā kpell amen gbe he ikeb ima hè men mà shi 'inunung 'iyang-yang ashi 'ì yi 'igyor 'īmen, u fe sho biwom puu abi ma shi gbe he abongale.
53001012	He ashina men ma fem lizen Atyetyan Ujeso, men or ma kpa ifem likorye mà yi ke-e ufe a. Unim utyan lè Atyetyan Ujeso Ukristi, he inung ibell, be shi ashin 'i ngyor 'itaa ana.
53002001	Bebuye, li kee le li da amen 'iwom gba lè 'unyong ahwu Atyetyan Ujeso Ukristi u tem be, lè 'unyong ahwu u gbong li gye hwaa lè 'uhwo-ma. Li tim amen anung le,
53002002	mà bong bendi abe be de le Atyetyan a be mà, bè lam amen shi ugim ūmen ù fel amen yamm ye. Mà undi ù de le ufe a kpe 'isom lè ha Unim a le a be gbe or, mà bè bun he ityang Unim a or, mà bè bè uman de men le bel na li fee 'ushia kong ná or,
53002003	mà ndè le ma bong undi ù lam amen zangg or ye gbangg, likorye Liti limen ana li ba ye kpamm 'unyong ahwu bendi be mbu lè ha Unim 'ù be ukpong. Undi ubibi angwu ù yi usu bibibi puu u fem he igye i, ufe angwu be fe-e ūfee linim.
53002004	U ba kwa linaa ha 'iwom 'iyang-yang ashi bendi be fe shi ná unim ubell, u kung 'uhwo-ma le a dyam hwò ābi puu. U ba mba lityam la ngwee he Ushom Unim la kwa ko he 'ipi Unim, u de le ufe ù yi Unim a lè 'uhwo-ma.
53002005	Mà so-i well le nyong mi ma yi ha amen há, mi maa da amen biwom abin ye a?
53002006	Kì yi lè ashi 'i kwom usu bibibi 'ukwo a waa fem he igye ye. Men ma ngye àshi há. Ki kwom he 'ukwo kpamm 'unyong 'u fel há, u fem be he igye.
53002007	Ikeb usu bibibi umen ana i sha aki hen he 'undyell kpamm be kpe kung àshi 'ı kwóm he 'ukwo ana gbe lè shi,
53002008	saa usu bibibi umen ana u hà fem he igye gboo. Ukpor Atyetyan Ujeso u ba fem 'ufem a wa gwa he. Nyong ahwu Atyetyan Ujeso u be be he ifem ima, u ba mbee lè usu bibibi ana gbangg.
53002009	Nyong usu bibibi ana u be fem he igye, u ba ba he ikeb Usetan puu, u lam bendi gbe he ashele bifem bitaa atyetye-atyetye.
53002010	U ba kung 'ukwo 'ubibi a lam bendi abe be be nim. Be ba nim likorye be swan 'igyang ashi 'ı shi ābe be kwu lè likpan 'unyong.
53002011	He ashina Unim a tyang igim ibell i fel liketye le hè be bè bong àshi 'ì yi uman.
53002012	Kitaa ana na bendi puu abe be bong ha 'igyang ye, abe 'i ngbebb ābe le bè shi bibibi a, Unim u be ke be libi puu.
53002013	Bebuye, ki nyin Atyetyan lè men, bel ufe, kì yi le lì pee Unim mbee 'unyong puu he 'uhwo 'umen. Mà ukpong igye anyin i hà fel, Unim a waa kung amen le mà kwu lè likpan 'unyong gbe ha Ukatia Kunyong uma angwu a shi amen ma fel bendi bema gbe he abongale ūmen ha 'igyang.
53002014	Unim a ko amen gbe hè 'isom 'inunung ashi li bun de men le hè men mà be kwu ipel ha Atyetyan Ujeso he ifem ima.
53002015	He ashin, bebuye, mà naa genn, ma gye 'ushu shi biwom abi li hwua amen, mà li hwua amen ábi gbe he igie Unim abunale a or, mà gbe he ashia angi li fee hwaa lè men á or.
53002016	Atyetyan Ujeso ugyang lè Unim Atyetyan bè hā fe men ingie, be ke men ikeb angi ma shi aki anunung, ma kong igie inunung. Unim na a tyung li benyin bema lè inung ima, u fe li ingie angi ı ngyor igye, u shi li li ndor lishi biwom binunung.
53003001	Bebuye, mà ukpong li hà mbee, li kee le li da amen le mà kong ha Unim ke li le 'isom Atyetyan Ujeso 'ì gye mbee bipi, bendi be kpe shi lè igor nya a na men ma kpē shi.
53003002	Mà mbee kong ha Unim le ù kpan li lè he abwo bendi bebibi abe be ban lityam, likorye bendi puu na be bong 'isom 'imen ana ye.
53003003	Ukpor Atyetyan Ujeso u sha ashi a kong ndor, u ba ka amen ikeb, u kpan amen lè he abwo Usetan, undi ubibi.
53003004	Bel li ngye dangg le Atyetyan Ujeso u kam amen le hè men mà shi ashi li de men, ma gye 'ushu shi āshi.
53003005	Atyetyan Ujeso Ukristi ù shi amen mà nde shob 'itaa 'i nyin Unim lè men, u shi amen ma naa genn ná ufe-gyang a ma naa genn.
53003006	Bebuye, he lizen Atyetyan Ujeso Ukristi li tuu amen 'ubwo he 'utyung le mà naa 'igbe-igbe lè ha undi Unim uyang-yang angwu a hwun lihwun, u shi biwom abi li hwua amen ye.
53003007	Men-agyang má ngye le nyong li ma yi ha amen há li ma yi lihwun-lihwun ye. Kì yi kpe-kpe le mà ndè kung likpe lityan.
53003008	Nyong li ma yi ha amen há, li zī undi lihwua ye, ukpor li maa mbwa gbel sha aki lè abwo atyan ishu or, kusu or, lî ndè le li ba lè 'ingie ka amen ye.
53003009	Li ma yi he libwo angi le li bii amen le mà kwob li, ukpor li maa bii amen ye, likorye li kee le li tyung amen 'ukwo 'ununung hè men mà ndè kung likpe lityan.
53003010	Nyong li ma yi ha amen há, li maa tuu amen 'ubwo he 'utyung le: "Gbe undi a swan le u sha aki ye, mà ke-e lizi ye."
53003011	Li gyo le 'ì yi lè bendi besuso há he liwu līmen abe be hwun lihwun, be sha 'iwom ye. Ashi le bè shi 'iwom, be tan geb lè abwo abell tya he biwom bendi.
53003012	He lizen Atyetyan Ujeso Ukristi, li tim bendi abe be shi 'itaa ana anung le bè kwu womm, be shi aki hè be bè kwob 'uhwo-bell.
53003013	Bebuye, men ufe mà wee abwo lè 'inunung ashele ye.
53003014	Biwom abi li fee kong he 'ushia ahwun, undi uyang-yang angwu a kpē bi ye, mà nde-e sii, ma tan utyang ha ahe ye, hè ishwia ì shi-e.
53003015	Ukpor mà fel nde-e ná undi-linaa ūmen a ye, mà ke-e utebb ná unwandamen.
53003016	Atyetyan Ujeso ufe-gyang angwu u ke ikwun, ù hā ke men ikwun mbee 'unyong he akwo puu. Ù hā kwu utung ha amen puu.
53003017	Mi Uporl na mi fee igie anyin lè 'ubwo 'ugi: Mi Uporl, mi kong lè men. Kitaa i na mi fe 'ubwo he 'ushia 'uyang-yang ahwu mı fee.
53003018	Atyetyan Ujeso Ukristi ù hā ke men puu 'ukwun.
54001001	Mi Uporl angwu mì yi unwaa-isom Ujeso Ukristi na mı fee 'ushia ahwun. Unim angwu ù yi Undi-likpan utyan befe lè Ujeso Ukristi angwu bel lı ndor lishi ha ahe he biwom puu, befe na be shi-m mì yi unwaa-isom Ujeso.
54001002	Mi fee 'ushia ahwun hwaa lè wo Utimoti. Wo fel mi ná unwaa-gi ugyang a likorye wo pwom mi bong ha Unim. Unim Atyetyan befe lè Atyetyan Ujeso Ukristi bè hā ka-a 'ukwun, be kwu lè beshi ha awo, be shi hè 'ì kwun-a he lityam kpatiaa.
54001003	He 'unyong ahwu mi ma ndo gye he 'ubong Umasedonia, mi ma ka-a utebb kangg le wò kwu he 'ubong Efesos. Kanaa-anaa nyin or, mi kee-a le wò ngyor kwu há ha-a à ndè le wo swan de bendi abe be hwua biwom atyetye lè ha 'igyang ashi mi hwua amen.
54001004	Wò tye be uten le bè tyang bitim ikorli ilaa abunale; be tyang ungwu apwomale gbe lè biwom abi betiebell be maa shi. Bimen i bi sha bendi be fa ifung likor-likor. Bi kpell bendi le bè shi 'iwom ashi Unim a kam ndor ābe le bè shi ye. Kiwom 'imen ashi Unim a kam ndor i, undi u ngya āshi gba he abongale ha Unim a.
54001005	Atan-lengi angwu 'i shi Unim a ke-m uten angwu mi ka-a le wò tye bendi bemen ana, ù yi le, hè 'ì shi bendi bè kwu lè benyin. Benyin abe 'itel i be ba lè he lityam angi lì yi gelalala; be be lè he ugim angwu a ngye ná ù shi 'iwom ashi 'ì yi kpa-kpa; be be lè lityam afele ha Unim faale ilam.
54001006	Bendi gbamm be kung biwom abi bì yi 'igyang i ndor he itang. He atan-lengi anwun, be pwell 'ukwo, fel he bikukong abi akpel-ye.
54001007	Be kee le be kwa bendi abe be hwua bendi iten Unim, ki shi le biwom abi befe-gyang be kong lè ungwu ubell or, bi nung ābe ye.
54001008	Bel li ngye le Iten Unim i ngbebb, gbe 'ì yi le bendi be ndor āngi dell-dell.
54001009	Kì yi le lì ngye le Unim a shi iten imen i ke bendi benunung a ye, a shi āngi ke bendi bebibi abe be kwom 'utyung, be ke iten ife ye, lè abe be ngye Unim or, ngwu bè pwom he or ye, lè bendi abe biwom Unim or bı nung abe ye, lè abe be gwu betyabell lè bendabell, lè abe be gwu bendi, lè abe be tan akpela, lè bengikye abe be gbe ipel ha bende-bell bengikye, lè abe be zì kwu bendi, lè abe be tam le be kong 'igyang, ukpor bè yii bà uman, lè abe be shi biwom abi bi teng iteng puu abi bì yi atyetye lè ha 'igyang ashi li hwua amen. Bendi abe 'itel i na Unim a shi iten ima ke be.
54001011	Kigyang ashi mi hwua amen i, kì yi 'isom 'inunung ashi Unim a kung āshi fe-m he 'ubwo a. Kisom 'inunung 'ì yi gbe lè ifem Unim, Unim angwu ufe-gyang ù yi 'ukwun a lè 'uhwo-ma.
54001012	Mi pee Atyetyan Ujeso Ukristi, angwu a ke-m 'iken ashi mı shi aki ama. Mi pee he likorye a ndè le mi kpè le ù fe lityam ha ami, a gia kung mi le mì shi-e aki.
54001013	Leěti mi maa kong bia he, mi teb lè he, mi fe-e ishwia he 'uhwo. He biwom abi mi shi-e i puu or, a tyung beshi ha ami likorye mi ma ngye-e or, ngwu mì bong ha ahe mà ye a.
54001014	Atyetyan Ujeso Ukristi a ma tyung inung ima ha ami kangg; u shi-m mi fel fe lityam ha ahe; u shi-m mi fel lè benyin ha bendi. U kung abongale lè benyin ka bendi abe be gwaa ipel ha ahe.
54001015	Kigyang ashin na 'ì yi le bendi puu bè bong. Kigyang ashi há 'ì yi le Ujeso Ukristi a be he igye anyin le he-e ù be kpan bendi-iban. Mi-i shi biban hwò bendi puu. He atan-lengi anwun na a tyung beshi bema ha ami angwu mi shi biban hwò puu, le he-e ù shi bendi bè ndè shob lityam angibale lima. A shi ashin tyung 'itaa a ke bendi puu abe be be bong ha ahe, be be kwu lè likpan 'unyong angi lı ngyor igye kpamm.
54001017	Kì yi le bendi bè kung ipee lè ifem ke-e ufe angwu ufe-ufe na ù yi Unim ugyang, u shi Usu angwu u ngyor igye kpamm; ufe u hwa ye, undi u nde-e lè ashi he igye anyin ye. Kì ngyor ná li kong.
54001018	Unwaa-gi Utimoti, mi kung likong anyin fa-a he 'ubwo le ha-a à hwua bendi. Ashin 'i shi nya a na igie angi bendi abe be tye ugie 'isom Unim be tye ugie gbe lè wo leěti. Igie imen i, ì ka-a ikeb ha-a à kwu 'uhwo ndo 'ukye ngbebb-ngbebb ná undi Unim.
54001019	Wo-ò gye 'ushu fe lityam ha Ujeso Ukristi, wo mbee kwu lè ugim angwu a ngye ná ù shi ashi 'ì yi kpa-kpa. Kì yi lè bendi abe be shi ashi 'ì yi kpa-kpa ná ugim ubell a de be ye. He atan-lengi anwun, be do abongale ubell, nya a na 'inong lishor 'ı ti fe he 'ukor he lishor 'ı ban nà.
54001020	He liwu bendi abe be do abongale, kì yi Uhimenayes lè Alezanda. Mi tyang ābe ke Usetan, usu bibibi, le hè shi 'ì hwua ābe le bè tem kong bia Unim ye.
54002001	Ukpi-ikwu mi kee le mi tebb amen le mà kong ha Unim ke bendi puu. Mà bii he le ù kpell ābe; ma keb 'uhwo-men ke-e, pee he.
54002002	Ki ngbebb le mà kong ha Unim ke besu lè bekaandi abe be kam bendi, hè li lì kwu lè ikwun, li shi ashi 'ı keè ha Unim, li mbee shi likpe linunung he akwo puu.
54002003	Ki ngbebb le mà kong ha Unim 'itaa ana. Unim ugyang angwu u kpan li or, ki ngbebb he ná.
54002004	Ufe a kee le bendi puu bè kwu lè likpan 'unyong, u kee le bè ngye 'igyang.
54002005	Unim ù kee-kee yi ken a. Ki kee-kee shi lè undi ken a angwu a naa he 'udyan Unim lè bendigye he-e ù gwell ābe. Undi angwu há ù yi Ujeso Ukristi.
54002006	Ujeso Ukristi a kung 'uhwo-ma ke pong bendi puu. A shi ashin he 'unyong kpa-kpa ahwu Unim a kee le ù kpan bendi puu.
54002007	Ashin na 'ì yi atan-lengi angwu Unim a waa kung mi ná unwaa-isom uma, a som mi le mì lè hwua bendi he abong angi à yi Ijuus a ye, le bè bong ha 'isom ashi 'ì yi 'igyang. Mi kong 'igyang a, mi bà uman a ye.
54002008	Mi kee le he 'iteng 'iyang-yang bengikye be kong ha Unim, be kung 'uhwo-bell shang gbangg ke Unim, bè kung abwo abell he 'usi nya a na be kong ha Unim. Kì yi le he 'unyong ahwu be kong ha Unim bè kwu lè ingywo ha bende or, ngwu bè kwu lè ifung he atyam abell or ye.
54002009	Bengingye or, mi kee ābe le bè tyung likpe linunung, be bwee 'uhwo-bell he 'uhwo ūkee. Bè kwu lè ugim ununung gbe lè 'ukwo ahwu bè bwee, ná bè tim igil ibell or, bihwom bibell or bì kaa 'ate he 'uhwo ūkee,
54002010	hè be bè tyung likpe linunung nya a na be fel bendi Unim i.
54002011	Bè mbu 'uhwo kwu womm he liwu 'ipi bengikye be hwua 'iwom.
54002012	Mi-i bong bengingye le bè fel lè bengikye or, ngwu bè hwua ābe 'iwom or ye. Ki yi ngbebb-ngbebb le bengingye bè kwu womm he liwu bendi abongale.
54002013	Má ngye le Unim a ma mbe Adam a 'ushu, saa u há mbe Ifu.
54002014	Usetan or a ma lam Adam a ye, a ma lam Ifu a. Ufe na a ma ban uten Unim.
54002015	Mà na or, Unim u ba kpan ungingye gbà he bebwaa ahwanale, gbe a mā ma ngyor naa he lityam afele ha Ujeso Ukristi, u shi lè benyin ha bendi, u kwu utaa-utaa he akwo ama puu, u mbee tyung bendi likpe linunung.
54003001	Likong likaandi na mı kong i. Gbe undi a kee le u kwa ukaandi liwu bendi abongale, hà a gia aki anunung.
54003002	Ukaandi angwu 'itel i, kì yi kpe-kpe le ù kwu faale uben. Ù kee-kee kwu lè ungye ken a, u kwu dangg, u ngye ná ù kwu 'uhwo-ma, u kwu undi angwu u gim ugim kpa-kpa, u ndor 'uhwo-ma utaa-utaa, u tyung likpe linunung, u kwu undi angwu 'i ngbebb he le ù kpē begaandi ha ahe ushu, u kpè le ù hwua bendi 'iwom,
54003003	u kwu undi ibwom a ye, u kwu undi linaa ashele ye, u kwu mbiloo, u kwu ikwun ha bendi, u kwu undi 'igyor únde a ye.
54003004	U kam ushu uma ngbebb-ngbebb, u teng bebwaa-ma he 'ukwo ahwu be ke-e ife.
54003005	Gbe undi a ngye ná ù kam ushu uma ugyang or mbee ye, ù hà ndo kam liwu bendi abongale mbee ye.
54003006	Ù kwu undi ufufe a he abongale ha Unim ye, teng 'i sha he u fel he idim, Unim u maa he ushe nya a na a maa usu bibibi.
54003007	Ù kwu undi angwu bendi 'ubong be ke-e ife, hè Usetan, usu bibibi, ù fe-e ishwia he 'uhwo gbe he alamale uma ye.
54003008	Bendi abe be waa le bè kpell shi aki he liwu bendi abongale, kì yi kpe-kpe le befe or bè kwu lè likpe linunung. Bè kwu bendi ingwu ifee a ye. Bè ngwo bingwungwo abi bikaa-bikaa a ye; be kee lifem he 'ukwo 'ubibi a ye;
54003009	be ngyor naa genn he ashele 'igyang ashi Unim a fem tyung li, be kwu lè ugim nwongg gbe lè 'igyang 'imen ana.
54003010	Mà gil ābe ndè; gbe be gbe ugilale, saa ma hà ke be libwo le bè shi aki he liwu bendi abongale.
54003011	Bengye-bell or bè kwu lè likpe linunung. Bè bun ibubun ye; be ngye ná bè kwu 'uhwo-bell; be shi biwom puu dell-dell a.
54003012	Undi angwu u shi aki he liwu bendi abongale, kì yi le ù kwu lè ungye ken a, u kam ushu uma ngbebb-ngbebb.
54003013	Bendi-ukpell abe be shi aki abell he liwu bendi abongale ngbebb-ngbebb, be sha bendi be fa lityam ha abe, bè ha kwa lè ikeb le be bun porr da bendi gba lè Ujeso Ukristi angwu be bong ha ahe.
54003014	Mì yi lè ugim le hang mi be kong lè wo akikye. Mi fee 'ushia ahwun hwaa lè wo le gbe mi mā ma shwie be ye, ha-a à ngye ná lı shi ashi lı shi ná bendi Unim. Bendi Unim na bè yi liwu bendi abongale ha Unim angwu ù yi uwum. Liwu bendi abongale na lı kwu 'igyang ashi Unim naa genn.
54003016	Biwom 'undyell abi bel li bong ha abi, bí kwu he 'uhwo kangg. Bì yi le: Ujeso a bel fel undigye, hà be he igye anyin. Ukatia Kunyong Unim ù shi 'ì nung bendi le Ujeso ù yi 'igyang. Idengell Unim i nde-e. Bendi be bun gbe lè he de bendi abong puu. Bendigye be bong ha ahe. Unim u kung he gye he lifung-atabe lè ke-e ifem.
54004001	Ukatia Kunyong Unim a bun gboo de li le iti-ishi bendi besuso be ba tyang abongale ha Unim. Be fel ba ka ife he biwom abi ikeb ibibi angi ı bè iman i hwua, be shi ābi.
54004002	Ihwuale anyin i ba lè ha bendi-uman abe be tem ndè shob 'iwom ashi 'ì yi 'igyang ye a, likorye ikeb ibibi i shi igim ibell i fel ikaa-ikaa.
54004003	Bendi abe 'itaa i, be hwua bendi le 'i ngbebb le bè bee libee ye, be tel bitaa azi bisuso. Ki shi le Unim a shi azi amen i le bendi abe be bong ha ahe, be ngye 'igyang, hè be bè pee he, be kung āngi zī a.
54004004	Kiwom 'iyang-yang ashi Unim a shi 'i ngbebb. Kì yi lè 'iwom ashi le bendi Unim bè tel ye. Kì yi ngbebb-ngbebb le bè zī ābe pee Unim ipee.
54004005	Gbe be shi ashin, kiwom 'iyang-yang 'i fel 'itaa-itaa he 'uhwo igie Unim lè akongale ha ahe ke shi.
54004006	Gbe wo kung biwom abin hwua bebuye bendi Unim, hà wo shi aki Ujeso Ukristi ngbebb-ngbebb. Biwom abi wo bong ha abi i, bi shi-a wo kwa kang-kang he 'ukwo Unim nya a na wo shi 'igyang ashi bel li hwua-a.
54004007	Wo-ò swan ikorli ilaa. Ki nyin Unim lè ngi ye. Hwua 'uhwo-gang, ha-a à ndè le wo sha likpe angi li ngbebb Unim.
54004008	Bendi besuso be hwua agwo abell le hè ngi à kwu kang-kang. Ashin 'i ban ye. Ukpor gbe ma kam àtyám āmen ndor le à fe Unim, hà ashin 'i ngbebb hwò puu, likorye Unim a ke úkyébb le bendi abe be shi 'imen i be kwa lè likpan 'unyong 'anaa-anaa nyin, be kwu lè ngi ngyor igye kpamm.
54004009	Likong likaandi angi lì yi le bendi puu bè bong na mı kong i.
54004010	Lī kwa 'uhwo kangg sha aki Unim likorye li ndor lishi ha Unim angwu ù yi uwum, u shi Undi-likpan bendi puu, mbee-mbee lè bendi abe be bong ha ahe.
54004011	Wo-ò kong ha bendi lè ikeb kangg, wo hwua ābe biwom abin.
54004012	Wò shī tyang bendi bè fel nda-a ilaa-ilaa le bwo wò yi 'isun ye. Ukpor wò shi likpe linunung angi lı tyung bendi Unim ná 'ì yi le bè kwu. Shi ashin he biwom abi wo kong lè abi wo shi. Kì mbee yi le wò tyung ābe likpe linunung he 'ukwo ahwu 'ı nyin-a lè bendi lè 'itaa wo fe lityam ha Unim lè 'itaa wò yi gelalala faale 'iban.
54004013	Biwom abin na wò shi há nyong mi. Bo igie Unim de bendi he 'ugbo. Fe ābe ingie le bè shi igie Unim, wo ke be uhwuale.
54004014	Naa lityam tyang 'uke aki ashele ahwu Ukatia Kunyong Unim a ka-a ye. Kuke 'ugang 'umen na 'u ma be hwaa lè wo he 'unyong ahwu bendi abe be tye ugie 'isom Unim be tye ugie he ikeb Unim, nyong bekaandi he liwu bendi abongale be ma pwom-a abwo kong ha Unim ka-a.
54004015	Shi biwom abin, wo kung 'uhwo-gang keb ke bi hè bendi puu bè ndè ná wo gye 'ushu ngbebb-ngbebb.
54004016	Wò kang 'uhwo-gang; wo baā he biwom abi wo hwua bendi. Gye 'ushu he ashele biwom abin. Gbe wo shi ná, wo ba kpan 'uhwo-gang, wo mbee kpan bendi abe be gyo biwom abi wo hwua.
54005001	Ki ngbebb le wò kong ha bekaashi bengikye faale ife ye, kong ha abe ná wo kong ha betia á nà. Kung ishomate ná bebwanaa nà.
54005002	Wò mbee kung bekaashi bengingye ná benaa nà. Wo kung bebwaasul ná bebwanaa nà, ukpor ugim ugang gbe lè be ù kwu utaa-utaa.
54005003	Ndè gbe lè bengye-uhwuu abe bè yi lè undi ye.
54005004	Gbe ungye-uhwuu ù yi lè bebwaa or, igia or, kì yi ke bebwaa abe há le bè ngye 'ukwo kpa-kpa ahwu bè ndè gbe lè bendi bebell, ná 'ì yi ke bendi Unim le bè shi. Gbe be shi ashin, hà be shi betyabell lè betiebell 'itaa ken ná betyabell lè betiebell be ma shi ābe a. Ashin na Unim a kee.
54005005	Ungye-uhwuu angwu 'ima 'i yi 'igyang-igyang le ù yi lè undi ye, a ndor lishi ha Unim; ishu or, kusu or, u kong ha Unim, u bii he ukpell ke 'uhwo-ma.
54005006	Ukpor ungye-uhwuu angwu a fel he 'ugwu lè ishagba ashele, mà na u tan ana or, a hwō mà.
54005007	Kong ashin ha abe lè ikeb kangg hè be bè shi likpe linunung hè bendi bè bia ābe ye.
54005008	Kigyang-igyang, gbe undi u ndè gbe lè behwan-ma ye, u ndè gbe lè ushu uma ugyang or ye, hà a tyung le a bong ha Ujeso Ukristi 'igyang a ye. Undi angwu 'itel i, a ban àshì hwò bendi abe be bong ha Unim ye.
54005009	Gbe wò fee azen bengye-uhwuu fe he 'ushia, ungye-uhwuu angwu a gbe gyong aze asi akie ye, wo fee he ye. Angwu a bee lè ukyebb ken a ye, wo fee he ufe or ye titi.
54005010	Kì yi le bè kwu bengye-uhwuu abe bendi be kong 'inunung gbe lè be he aki anunung angi be shi; be tyung bebwaa-bell 'ukwo 'ununung; be kpe begaandi he ishu ibell; be to bendi Unim abee; be kpell bendi abe be kpe 'ingie; be shi binunung bitaa atyetye-atyetye he akwo puu; be kung 'ùnyōng 'ubell puu shi binunung.
54005011	Shī fee azen bengye-uhwuu abe bè so bebwaasul ye, likorye pisusoye be ba tyang Ujeso Ukristi he 'igyor libee abeeale.
54005012	Gbe be mā ma shi ná, hà 'i ba ba lè 'ingie ka ābe, likorye be ban ukpi-ikwu ukyebb ubell angwu be ke Ujeso Ukristi.
54005013	Ki mbee shi le, be fel ban 'unyong tan indyebb yam-yam-yam. Ashi 'i hà ban hwò puu, kì yi le, be ndo bun ungwu, geb lè ungwu tye he biwom bendi, be bun ibubun angi ì yi le hang be bun ye.
54005014	Gbé 'ì yi le be sha abin, mi kee le bengye-uhwuu abe bè so bebwaasul bè gye libee lè hwan bebwaa, be ndè gbe lè ishu ibell, hè bendi-linaa betyan bè ndè libwo angi bè kong bia li ye.
54005015	Kì yi lè bengye-uhwuu abe be kung 'ukwo ahwu kpa-kpa ndor he itang or mà, be fel pwom Usetan, usu bibibi a.
54005016	He atan-lengi anwun, gbe 'ì yi lè ungingye angwu a bong ha Ujeso Ukristi, bendi bema bè gia yi bengye-uhwuu, ufe ù ndè gbe lè be. Ufe ù tem kung bengye-uhwuu abe bema ndor bendi abongale a le bè ndè gbe lè be ye, hè bendi abongale bè kwu lè 'ukwo le bè ndè gbe lè bengye-uhwuu abe bè yi lè undi ye.
54005017	Bekaandi abe be shi aki Unim ngbebb-ngbebb, mbee-mbee lè abe bè kung ikeb ibell puu ke he igie Unim abunale lè ahwuale bendi, kì yi ngbebb-ngbebb le bè fem ābe he akele ubell únde hwò bebell.
54005018	Be fee he 'ushia Unim le: "Bigundu abi bı sha-a aki he utia, wò shī nyim ābi lizi kung indindi bua ābi he ungwu ye." Be mbee fee le: "Ki ngbebb le undi angwu u shi aki, ù zī."
54005019	Gbe undi ututeb a be bun da-a le ukaandi a shi 'iban, wo-ò shī bong ye, hà gbe bè yi befee ha bekie abe be bun da-a gbe lè he.
54005020	Bendi puu abe be gye 'ushu shi biban, ben ābe he 'ugbo, hè bendi abe be teng bè baā 'ushell.
54005021	He 'ushu ahwu Unim or, Ujeso Ukristi or, idengell ima or, mi tuu-a, wo Utimoti, 'ubwo he 'utyung le wò kpe itebb angi mi ka-a puu. Shī kpam àshì wu 'iban undi uyang-yang, ngwu wò fel shell undi or ye.
54005022	Shī buu ibuu fe abwo bong le undi ù kpi aki Unim ashele ye; wo gbe lè abwo agang fe he biban bendi ye; wo ndor 'uhwo-gang gelalala faale 'iban.
54005023	Wo-ò ngwo umbwo ufe-ufe a ye, ngwo 'utyuo zangg he 'uhwo lifung angi lı teb lè wo.
54005024	Biban abi bendi besuso be shi, bì yi he igye gboo; undi uyang-yang a ngye le be ba za libi he ushe Unim. Biban bendi abi bì so he 'undyell or, bi ba fem he igye gboo lè he 'ushu.
54005025	Kitaa a ken, binunung or bì yi he igye gboo; mà abi bì so he 'undyell or, bi ba ngyor he 'undyell ye.
54006001	Ifee puu ì shi ugim gbe lè betyabell le bè yi bendi abe befe ifee be ke be ife kangg a, hè bendi bè kong bia lizen Unim lè biwom abi lı hwua ye.
54006002	Ifee angi betyabell be bong ha Ujeso Ukristi a, i fel bia ābe le bwo bè yi bendi Unim a ye. Kì yi ngbebb-ngbebb le ifee imen i, ì fel shi aki betyabell hwò bebell abe be teng, likorye betyabell bemen abe 'i nyin ābe lè be i be bong ha Ujeso. Kì yi kpe-kpe le wò hwua abin, wo bun ābi de bendi.
54006003	Gbe 'ì yi lè undi angwu u hwua biwom abi bì yi atyetye, u bong ha 'igyang ashi Atyetyan Ujeso Ukristi ye, u swan biwom abi li hwua gbe lè 'ukwo ahwu lì pwom Unim,
54006004	undi umen i ù yi lè idim, u ngye 'iwom ye. Ù yi ná bendi abe 'ı nyin ābe le bè fe ifung he biwom abi bı kpell undi ye, be fe ifung he biwom likor. Ifung i shi bendi be ban lityam fe biwom bende, be gie bende bikwu, be ndo kong bia bende, be bun ibubun fe bende.
54006005	Bendi abe 'itel i, be fel lè igim liketye, be tem ngye 'igyang ye, be shwan 'ushwan mbee 'unyong. Be gim le gbe be fe Unim, hà 'i sha ābe be mbwa 'ingbebb.
54006006	Kì yi 'igyang a le undi angwu u fe Unim, gbe 'i kwun he 'igyor lè biwom abi ù yi lè bi, hà a mbu 'ingbebb he ashi Unim a.
54006007	He 'unyong ahwu li be he igye anyin, li be abubwo. Kitaa 'imen i na nyong lı gbe tyang igye anyin, lı gye abubwo.
54006008	He atan-lengi anwun, gbe lì yi lè lizi lè inditen, kì kwun li 'igyor.
54006009	Bendi abe be kee 'ingbebb, be mbwa he ugilale, bigyor ilaa bibell bi be lè 'ibibi. Kibibi ashi há 'i kwu ābe ná 'ikpamkpor 'ı kwu inyia nà. Ki shi ābe be tyang afele Unim gbangg. He ashin, ki be lè linim ke be.
54006010	Benyin únde na bè yi 'ikwu bibibi puu. Le bwo bendi bè yi lè 'igyor kangg le hang be kwu lè únde, be kung abongale ubell ha Ujeso Ukristi ndor he itang. Ashin 'i be lè bingie gbamm ke be.
54006011	Wo angwu wò yi undi Unim i, wò naa 'igbe-igbe lè he biwom bibibi abin. Kaa kangg ha-a à kwu ununung, wo shi ashi 'i ngbebb Unim, wo gye 'ushu bong ha Ujeso, wo kwu lè benyin ha bendi, wo ngib lityam naa genn, wo kwu mbiloo.
54006012	Kwu 'uhwo kangg ndo 'ukye ahwu abongale ha Unim ha-a à kwu lè likpan 'unyong angi lı ngyor igye kpamm. Likpan limen i na Unim a ko-a le ha-a à kwu lè ngi, he 'unyong ahwu wo ma naa he ashi bendi gbamm, kong gboo le wo bong ha Ujeso Ukristi.
54006013	Unim angwu u ke biwom or, bendi or, likpan lè Ujeso Ukristi angwu a ma naa kong gboo he 'ushu Usu Upalet, he 'ushu 'ubell na mı ka-a iten anyin.
54006014	Ngye dangg le wo shi iten imen i yilididi. Shī ban āngi he 'ukwo 'uyang-yang ye kpamm Ujeso Ukristi u gbe tem be.
54006015	Gbe 'unyong 'u be fel há, Unim u ba sha he u ba. Unim angwu 'ukwun puu 'ù yi he 'ubwo 'uma, igye i shi he 'ubwo 'uma, ù yi Usu besu, u shi Atyam bekaandi puu.
54006016	Ufe-ufe na u ngyor igye kpamm. Ù yi he 'udyan 'ikung-gbo ashi 'ì yi lè undi angwu u die ngie há kpee-kpee ye. Kì yi lè undi he igye anyin angwu a bè nde-e ngye or, ngwu ù ha be nde-e or ye. Ifem ì kwu ke-e; kusu 'uma 'ù kwu ngyor igye kpamm. Kì ngyor ná mi kong.
54006017	Bendi abe be mbu 'ingbebb he biwom igye anyin, ke be utebb lè ikeb kangg le bè fel he idim ye, be kung ugim ubell ndor ha abi ye, likorye bì yi ngyor igye ye. Ki ngbebb le bè kung ugim ubell ndor ha Unim hwan. Unim na u ke bendi biwom puu, u ke li biwom biyang-yang le lì kwu lè igor.
54006018	De be le bè shi binunung hè be bè zī 'azu he binunung ashele hwan. Bè kwell 'akwukwell ye, be kwu bendi abe be ke 'uke.
54006019	Gbe be mā ma shi abin, hà be kam biwom ndor abi bı be kpell ābe lè he 'ushu. Ashin 'i sha ābe be kwa lè likpan ligyang angyell.
54006020	Utimoti, wo-ò kang biwom abi Unim a kung fa-a he 'ubwo i. Swan ikorli ilaa lè ifung akpel-ye angi bendi besuso be ko le lingye.
54006021	Bendi besuso be pwom ungwu le bè yi lè lingye. He ashin be kung 'ukwo 'ugyang ndor he itang, tem bong ha Ujeso Ukristi ye. Unim ù hā ke men puu 'ukwun.
55001001	Mi Uporl angwu Unim a waa mi le mì kwu unwaa-isom Ujeso Ukristi le mî bun de bendi le Unim a ke úkyébb le u ka likpan gba he agwaale ipel ha Ujeso Ukristi na mı fee 'ushia ahwun.
55001002	Mi fee āhwu hwaa lè wo Utimoti, unwaa-gi lityam. Unim Atyetyan lè Ujeso Ukristi angwu ù yi usu utyan bè hā ka-a 'ukwun, be kwu lè beshi ha awo, be shi hè 'ì kwun-a he lityam kpatiaa.
55001003	Mi pee Unim angwu mı fe-e lityam ligi a ken ná betiegi be maa fe. Mbee 'unyong puu, ishu or, kusu or, mi kong ha Unim ka-a.
55001004	Mi well ná wo ma ki wu akye nyong mi ma gbe tyang-a. Mì yi lè 'igyor kangg le mi nda-a mî kwu lè igor kangg.
55001005	Mi ngye le wo bong ha Ujeso lityam ken ná andiegang Ulowis lè anaa Uyunis be ma bong. Mi ngye dangg le wo or wò yi lè 'itaa abongale umen ana titi.
55001006	He atan-lengi anwuna na mi well-a le wò kam 'uke aki ashele ahwu Unim a ma ka-a nyong mi ma pwom-a abwo he lishi.
55001007	Kì yi le Unim a ke li Ukatia Kunyong uma le ù shi li lì kwu lè 'ushell a ye, a ke li le he-e ù shi li lì kwu lè ikeb, li kwu lè benyin, li ngye ná lì kwu 'uhwo-tyan a.
55001008	He ashin, ishwia ì shi-a ná wò bun de bendi gboo gbe lè Atyetyan Ujeso ye. Mi angwu mì yi he igaadye he 'uhwo 'uma or, mì fel-a ishwia-ishwia ye. Ndè le wo naa genn kpē 'igang 'ingie he 'uhwo 'isom 'inunung gbe lè Ujeso ná Unim a ka-a ikeb.
55001009	Unim a kpan li, a shi li li fel bendi bema. A shi ná he 'uhwo 'inunung ashi bel li shi a ye, a shi li ná he 'uhwo inung ima lè ashi ufe-gyang a kong ndor a. A tyung inung anyin ha abel gbe ha Ujeso Ukristi, mà ukpong igye anyin i hà kpi.
55001010	Kanaa-anaa i a tyung inung ima ha abel gboo gbe he asomale Ujeso Ukristi, Undi-likpan utyan, be he igye anyin. A mbee lè ikeb lihwu, gbe he 'isom 'inunung a fem likpan angi lı ngyor igye tyung gboo.
55001011	Kisom 'inunung 'imen i na Unim a waa mi le mì kwu unwaa-isom angwu mı bun āshi, mi mbee hwua bendi áshi.
55001012	He 'uhwo áshi na mı kpe bingie abin. Mà na or, mi wee abwo ye, likorye mi ngye angwu mi bong ha ahe; mi ngye dangg le aki angi a ke-m le mì shi, ufe-gyang u kam āngi kpamm la wa nya Liti angi ufe-gyang a ndor.
55001013	Ngyor naa genn he 'igyang ashi mi hwua-a, mi mbee shi āshi tyung-a ná wò shi. Wò gye 'ushu kwu lè 'itaa abongale lè benyin abi bì yi ke li bel abe li gwaa ipel ha Ujeso Ukristi.
55001014	Gbe he ikeb Ukatia Kunyong Unim angwu ù yi ha abel, kam biwom binunung abi Unim a kung fa-a he 'ubwo.
55001015	Wó ngye le he 'ubong Eshia, undi uyang-yang a buu tyang mi, Ufigeles befe lè Uhamorgenes or be buu tyang mi.
55001016	Unim ù tyung beshi ha bendi Undesiforles, likorye a fe-m ingie 'ugbe ibwan-ibwan. Ashi le mì yi he igaadye or, ki shi-e ishwia ye.
55001017	A be wu he Urom wu-wu, a keb mi ashunale kpamm a gbe nde-m.
55001018	Wó mbee ngye dangg gbe lè aki anunung angi a ma shi he Efesos. Atyetyan ù hā tyung beshi bema ha ahe he Liti limen angi a ndor.
55002001	Unwaa-gi, wo ufe wò naa genn gbe he ikeb àngi Unim, he inung ima, u ke li gbe li gwaa ha Ujeso Ukristi.
55002002	Biwom abi wo gyo mi mi hwua he ashi bendi gbamm, kung ābi fe bendi abe wo fe lityam ha abe he 'ubwo. Bè kwu bendi abe be kpè le be tem lè bi hwua bendi besuso titi a.
55002003	Kam le wo kpā 'ingie utung ha abel ná undi ishogya ununung angwu Ujeso Ukristi.
55002004	Undi ishogya he ungwu aki u gba lè abwo ama fa he biwom abi ūshù ye. U kee-kee kaa kangg he-e ù shi nyin ukaandi uma a.
55002005	Undi angwu u paa akye, u kee-kee kpa 'uke gbe a buu ná iten akye i kong a.
55002006	Undi utia or titi, angwu u shi aki kang-kang na ù zī uhwaa 'iwom lè ha ahe utia.
55002007	Shi ugim gbe lè biwom abi mı kong i, Atyetyan Ujeso ù hā sha-a hè biwom abin puu bì nung-a.
55002008	Gye 'ushu shi ugim gbe lè Ujeso Ukristi angwu a wum lè he lihwu, u be ubu lè ha Udebid. Ashin na 'ì yi lishi 'isom 'inunung ashi mı bun de bendi.
55002009	He ashi le mi bun 'isom 'inunung imen i na mı kpe 'ingie i, be fe-m he igaadye ná be fe uzi nà. Ukpor igie Unim ife, be fe ngi he igaadye ye.
55002010	Ashin 'i shi-m mi kam le mi kpa bingie abin puu he 'uhwo bendi abe Unim a waa kung, le hè be bè kwu lè likpan 'unyong gbe ha Ujeso Ukristi angi lı be lè ifem ngyor igye kpamm.
55002011	Dang 'utyung gyo 'igyang ashin: "Gbe 'ì yi le li hwō utung ha ahe, li ba kwa bewum utung ha ahe.
55002012	Gbe li gye 'ushu naa genn kpe 'ingie puu, li ba kwa besu utung ha ahe. Ukpor gbe li swan he, ufe or u ba swan li.
55002013	Mà bel lì yi àtyám afee gbe lè he or, ufe u ba sha nya a na a kong, likorye ù yi libell lifee ye."
55002014	Gye 'ushu well bendi Unim gbe lè biwom abi wo gyo i, wo tuu abe 'ubwo he 'utyung he 'ushu Unim le bè fe ifung ye. I sha 'inunung zangg or ye, i kee-kee ban igim bendi abe be gyo āngi iban.
55002015	Kaa kangg ha-a à shi ashi 'i ngbebb Unim, wo bun 'isom 'igyang ashi Unim dell-dell, ha-a à kwu undi aki angwu ishwia ı shi-e lè aki ama a ye.
55002016	Gbe lè abwo agang fe he ikorli ilaa ye. Ki nyin Unim lè ngi ye, i sha undi u tyang 'ukwo Unim.
55002017	Kitaa likong ashina 'ì yi ná 'ibaa ukpasho ashi 'ı bi ye, kı gang igang igang nà. Bendi befee abe be shi 'imen i bè yi Uhimenayes lè Ufilitus.
55002018	Be tyang 'ukwo ahwu 'igyang, be fel da le bendi be wum lè he lihwu mà. He ashin be do abongale bendi besuso.
55002019	Ukpor lìshií angi Unim a fe, li ngie kangg, kì yi lè ashi 'ı nyung āngi ye. Be fee nya he likwu ángi le: "Unim a ngye bendi abe bè yi bema." Be mbee fee nya le: "Undi uyang-yang angwu a de le ù yi undi Unim a, ù tyang bibibi ashele."
55002020	He ushom ukaandi uyang-yang, kì yi lè bigbor lizi bitaa atyetye-atyetye. Bisuso, be kung igold lè isiliba a shi ābi; bisuso, be kung ìkwán lè limbe a shi ābi. Bisuso, be ndor ābi ka 'unyong 'ipam; bisuso, be shi 'iwom lè bi he liti liyang-yang.
55002021	Gbe undi a ndor lityam lima litaa-litaa lè he bibibi, u kwa ná 'igbor ashi 'i ngbebb aki ashele he liti 'ipam ashi 'ì yi ta-ta ke átyám le ù kung fe 'iwom.
55002022	He atan-lengi anwuna mi da-a le wò ndè le wo gbe lè abwo agang fe he biwom akpel-ye abi bebwaa-idem be shi ana ye. Ndè le wo kung lityam ligang ndor he ashele binunung, lè afele lityam ha Ujeso Ukristi, lè akwele lè benyin, lè akwele ikwun ha bendi, nya a na bendi puu abe be teng àbe àtyám abell à yi ataa-ataa, be mbee fe lityam ha Atyetyan le u kpell ābe.
55002023	Ndè le wo gbe lè abwo agang fe he ifung akpel-ye angi ì yi lè lifem ye ana ye. Ifung angi 'itaa ana i ba lè 'ushwan.
55002024	Kì yi le undi angwu u shi Atyetyan Ujeso aki ù shwan 'ushwan ye. Kì yi le ù kwu ikwun ha bendi puu, u kwu lè lityam angibale, u hwua bendi biwom he 'ukwo 'ununung.
55002025	Nyong bendi be kpē ashi u hwua ye, ù mbu 'uhwo tebb ābe. Pisoye Unim u kpell ābe be gie ugim tem item hè be bè ngye 'igyang.
55002026	Mà na Usetan, usu bibibi, a ma kwu ābe fe, u shi ābe be fel kee-kee shi ashi ufe a kee a or, pisoye 'i nung ābe be buu hwaa lè he abwo ama.
55003001	Mi kee le wò ngye le he 'unyong ahwu igye anyin i ndo be mbee i, biwom bi ba kwa bikaa-bikaa.
55003002	Nya he 'unyong 'umen ana, ki fel ba nyin bendi lè 'uhwo-bell, be ba fel lè 'igyor únde, be kung 'uhwo-bell pwom ungwu. Bendi be fel ba dim idim, be kong bia bendi, be ke betyabell lè bendabell ife ye. Bendi bè tem ba kwa lè ipee he ungwu ye, be ke Unim ife ye.
55003003	Kì tem ba gbee ābe lè bendi ye, be tyang ke bende ye, be kong ban azen bende. Bendi be fel ba sha bibibi faale abwo akwele ná inyia ibibi nà, be tel 'inunung.
55003004	Bendi be fel ba kung 'undyell bendi bun da bendi-linaa bebell, be fel ba sha biwom ha 'akem 'abell. Idim i ba kpa kung bendi lishi. Kì tem ba nyin bendi lè Unim ye; ki fel ba nyin ābe lè biwom abi bi ngbebb ābe a.
55003005	Bendi be fel ba fa Unim he bikpe-ashi, ukpor be swan ikeb Unim. Ndè le wo ndor 'uhwo-gang 'igbe-igbe lè ha bendi abe 'itaa ana.
55003006	Bendi bemen i, besuso be gya he ishom bendi hà lam kwa bikpel-ye bengingye abe biban bibell bi go, bì yi fem ābe 'ushun, bengingye abe igim ibell or titi ì yi ābe kpatiaa ye.
55003007	Bengingye abe 'itaa ana be ndor 'utyung gyo ihwuale iyang-yang, ukpor be nde shob àshi 'ì yi 'igyang ye.
55003008	Nya a na leěti Ujanis lè Ujambris be ma kpē ashi Umosis a maa kong ye, na bendi aben 'unyin i be kpe 'igyang ye. Igim ibell i ban, abongale ubell u shi angwu ugyang-ugyang a ye.
55003009	Ukpor baā be be fe lishi, likorye baa 'ı nung undi uyang-yang le ashi be shi 'ì yi akpel-ye a, nya a na leěti 'i ma nung bendi le ashi Ujanis lè Ujambris be maa shi 'ì yi akpel-ye a a.
55003010	Ukpor wo ufe, wō pwom biwom abi mi hwua, wō ndè kung likpe ligi. Wó ngye ashi 'ì yi-m he lityam-lityam, wo ngye abongale ugi. Wo mbee ngye ná mi ngib lityam kpē 'ingie lè 'itaa mì yi lè benyin ha bendi, wo ngye ná mi ngyor naa genn kpē 'ingie.
55003011	Wō ndè lè ashi agang ná bendi be teb lè mi, lè 'itaa mi kpē bibibi bingie abi be ke-m he Antiyok, lè Ikoniyem lè Ulistra, ukpor Atyetyan Ujeso a fem mi lè há puu.
55003012	Undi uyang-yang angwu a kee le u gwaa 'uhwo-ma ipel ha Ujeso Ukristi, u shi ashi Unim a kee, u kpa 'ingie.
55003013	Bendi bebibi lè abe be shi biwom he bikpe-ashi be gya 'ushu sha bibibi ta ita ita ita, befe be lam bendi, bendi be lam ābe.
55003014	Ukpor wo ufe, wò gye 'ushu shi biwom abi mi hwua-a, abi wo bong lityam ken. Wó ngye àbe be hwua-a biwom bimen ana.
55003015	Wó well le kung lè há 'isun 'igang na wo ngye Kushia Unim ahwu 'u tyung undi ná u kwu lè likpan 'unyong gbe he abongale ha Ujeso Ukristi.
55003016	Puu abi be fee he Kushia Unim puu 'i be lè ha Unim a, bi ngbebb ahwuale bendi 'igyang, atyungale bendi biban bibell, anongale bendi 'ukwo ahwu kpa-kpa, lè ahwuale bendi ná bè shi biwom kpa-kpa.
55003017	Gbe undi Unim u shi ābi, u kpè mbee akekel puu le u sha 'itaa aki anunung ayang-yang.
55004001	Well le Ujeso Ukristi u tem ba he igye anyin, ba kwa Usu, u be maa bendi bewum lè abe be hwō ushe. He ashina he 'ushu Unim lè ahwu Ujeso Ukristi, mi tuu-a 'ubwo he 'utyung le,
55004002	wò bun igie Unim, gye 'ushu bun āngi, maa anung 'unyong ye, tyung bendi biban bibell, tuu ābe 'ubwo he 'utyung le bè shi ashi 'ì yi kpa-kpa, gye 'ushu mbu 'uhwo hwua bendi biwom.
55004003	Mi kong ashin likorye 'unyong 'u ba lè há, ahwu bendi be tem be dang 'utyung gyo ihwuale igyang angyell ye. Be fel ba kee-kee bong gyo abi bi ngbebb ābe a; he ashina be ba gbong bendi le be hwua ābe abi befe be kee.
55004004	Bè tem ba dang 'utyung gyo 'igyang ye; be fel ba gyo ikorli itim angi ì yi lè lifem ye a.
55004005	Ukpor wo ufe, wò ngyor naa he 'igyang mbee 'unyong puu, naa genn kpē 'ingie, shi aki undi angwu u tan bun igie Unim, shi aki puu yilididi angi Unim a ka-a le wò shi.
55004006	Mi ufe, kunyong 'u fel ahwu mì pwom lishi he aki Unim, mi be kwu 'itaa ken ha 'ityuale ashi be shang Unim. Kunyong ahwu mì tyang igye anyin 'u fel há.
55004007	Mi kwu 'iken ndo 'ukye hwò, mi buu akye wu he 'ubi, mi gye 'ushu bong ha Ujeso be wu he umbee-likel.
55004008	Ashi 'i fel teng 'ì yi 'uke ahwele ahwu 'ù yi ke bendi abe be shi ashi 'ì yi kpa-kpa, ahwu Atyetyan Ujeso angwu u shi bilebale ye a ndor mi he Liti angi a ndor. A ndor imi-imi a ye, a ndor bendi puu abe bè yi lè 'igyor abele uma.
55004009	Kaa kangg ha-a à be akikye,
55004010	likorye Udimas a buu tyang mi. Benyin igye be kpe-e ityuu a gbe ndo he 'ubong Utesalonaika. Ukresen u gbe ndo he Ugalesha, Utaitus u gbe ndo he Udalmashia.
55004011	Uluk ufe-ufe na a fel teng utung ha ami hen. Be lè Umak utung ha awo, ù yi-m lè lifem he aki agi.
55004012	Mi som Utikikes gye he Efesos.
55004013	Nyong wo be, be lè 'iteteb aliga 'igi ashi mi tyang ndor he 'ipi Ukapes he Utrowas. Wò be lè ashia agi or titi; angi a dyam mi hwò puu na à yi angi mi fee 'iwom.
55004014	Alezanda angwu u ndè 'ùndè a shi-m 'ibibi kangg. Atyetyan Ujeso na u be hwee he he ashi a shi.
55004015	Wo or titi ndo baa he, likorye u fa ifung kangg gbà lè 'isom ashi lı bun.
55004016	Kushu-ushu nyong mi ma naa mı maa ushe, undi ken or a ma naa mi he item ye; undi uyang-yang a ma buu tyang mi. Unim ù hā tyang ke be.
55004017	Ukpor Atyetyan Ujeso a naa mi he item, u ke-m ikeb angi mı bun 'isom 'inunung mbee akekel ashi puu hè bendi abe bè yi Ijuus a ye or bè gyo āshi. A kpan mi lè he abwo begaba.
55004018	Mí ngye dangg le Atyetyan u kpan mi lè he bibibi puu, u te lè mi ikwun-ikwun lè wu he Kiteng-usu 'ima he lifung-atabe. Ifem ì kwu ke-e ngyor igye kpamm. Kì ngyor a 'itaa ana.
55004019	Kong mi lè Uprisila lè Akwila, wo mbee kong lè bendi Undesiforles.
55004020	Irastes ù so he Ukorint, mi tyang Utrofimes he Umalites likorye a ma yi gogo ye.
55004021	Kaa kangg ha-a à be mà ukpong 'akwuo 'a hà beb. Uyubulus, lè Upudens, lè Ulainus lè Ukeladia be de-m le mì kong lè wo; bebuye bendi Unim hen puu be de-m le mì kong lè wo.
55004022	Atyetyan Ujeso ù kwu utung ha awo. Unim ù ke men puu 'ukwun.
56001001	Mi Uporl angwu mì yi uboyi Unim, mi mbee shi unwaa-isom Ujeso Ukristi na mı fee 'ushia ahwun. Unim a som mi le mì lè shi abongale bendi abe ufe a waa kung à kwu kang-kang, mi hwua ābe bè ngye 'igyang puu gbe lè 'ukwo Unim,
56001002	ahwu 'u shi bendi be ndor lishi likpan angi lì yi ngyor igye. Unim angwu u bè uman ye a ke li úkyébb likpan limen i mà ukpong u hà shi igye anyin.
56001003	Nyong 'unyong 'u ma fel há, ufe Unim angwu ù yi Undi-likpan utyan a fem likpan limen i be he igye gbe he igie ima. A kung aki abunale 'isom 'ima fe-m he 'ubwo, u de le mì bun āshi kpe-kpe-kpe.
56001004	Mi fee 'ushia ahwun hwaa lè wo Utaitus angwu wò yi unwaa-gi ugyang a he abongale angwu ù yi ke li puu. Unim Atyetyan lè Ujeso Ukristi, Undi-likpan utyan, bè hā ka-a 'ukwun, be shi hè 'ì kwun-a he lityam kpatiaa.
56001005	Atan-lengi angwu mi ndor-a he Ukrit ù yi le ha-a à mbee biwom shi abi bi teng lè ashele, wo waa bekaandi ndor he liwu bendi abongale he 'ubong 'uyang-yang. Well utebb angwu mi ka-a le:
56001006	kì yi kpe-kpe le ukaandi liwu bendi abongale ù kwu faale ungwu atimale, u kee-kee kwu lè ungye ken a, bebwaa-ma be kwu bendi abe be fe Unim a, be shi akpe abibi ye, be kpo lishi ye.
56001007	Bwo 'ì yi le atie-lishi liwu bendi abongale u nda gba lè biwom Unim a, kì yi kpe-kpe le ù kwu faale ungwu atimale, u kwu undi idim a ye, u kwu undi 'agbugbel a ye, u kwu undi ibwom a ye, u kwu undi linaa ashele a ye, u kwu undi angwu u kee lifem he 'ukwo 'ubibi a ye.
56001008	Kì yi kpe-kpe le ù gor kpē begaandi gye ha ahe ushu, u kwu undi angwu 'i nyin he lè 'inunung. Ù kwu undi angwu u gim ugim kpa-kpa, u shi biwom puu kpa-kpa, u ndor 'uhwo-ma utaa-utaa lè he 'iban, u ngye ná ù kwu 'uhwo-ma.
56001009	Kì yi kpe-kpe le ù kwu undi angwu a naa genn he 'isom 'igyang ashi bel li hwua, saa u ha kwa lè ikeb angi u hwua bendi 'igyang he-e ù fe be ingie. U mbee kwu lè ikeb angi u tyung bendi abe be shi atyetye lè ha 'isom ashin le bè yi liketye.
56001010	Kì yi lè bendi gbamm abe be kpo lishi, mbee-mbee lè bendi Ijuus abe be de le undi uyang-yang angwu a fel undi Unim ù ten kpe-kpe. Be kong akpel-ye a, be lam bendi ilam.
56001011	Kì yi kpe-kpe le wò shi ābe bè shib ungwu, likorye be hwua bendi biwom abi 'ì yi le hang be hwua ye, be hwua ābi kee únde a, ashina 'ì yi ishwia-ishwia. Gbe he ashin be sha bikwu-lihwan bi tyang 'ukwo Unim.
56001012	Undi ubell ugyang ken angwu u ndè benim a de le: "Bendi Ukrit bè yi bendi-uman a, bè yi ná inyia ibibi nà, be hwun lihwun ukpor be gwul ye."
56001013	Ashi a kong ana 'ì yi 'igyang. He ashina, ndè le wo kong ha abe igie ikaa-ikaa hè be bè bong àshi 'ì yi 'igyang,
56001014	hè be bè tem gye 'ushu gyo ikorli itim Ijuus angi ì yi lè lifem ye ana ye, be pwom iten bendi abe be swan 'igyang ana ye.
56001015	Undi angwu lityam lima lì yi litaa-litaa, biwom puu bi kwa he bitaa-bitaa, ukpor undi angwu ù yi ubibi, u bong ha Ujeso ye, kì yi le ashi 'ì yi-e 'itaa-itaa ye, likorye ugim uma a ban, u ngya atyetye 'inunung lè 'ibibi ye.
56001016	Be kong he ungwu le befe be ngye Unim, ukpor likpe libell li tyung gboo le be ngye-e ye. Be ban tang abwo tang abee, be ka Unim ife ye. Kì yi lè 'inunung ashi be shi mbee ye.
56002001	Wo-gyang ufe, ndè le wo hwua biwom abi bi keè he 'igyang ashi li hwua bendi.
56002002	Tebb bengikye abe gbel le bè shi 'iwom 'iyang-yang he 'uhwo ūkee, be kwu gbelakaa ye, bè kwu dangg, abongale ubell ha Ujeso Ukristi ù kwu ugyang-ugyang, be kwu lè benyin begyang abell ha bendi, be kwu bendi lityam angibale.
56002003	Wō tebb bengingye abe gbel le bè ke Unim ife he 'iwom 'iyang-yang ashi be shi. Bè kong bendi he ungwu 'ibibi ye, bè kwu ufee ke 'utyuo ye. Bè hwua bebwaasul ashi 'ì yi 'inunung,
56002004	le hè be bè tebb ābe le 'ì nyin ābe lè bekyebell, ki nyin ābe lè bebwaa-bell.
56002005	Bè mbee hwua bebwaasul le bè kwu dangg, be kwu lè àtyám ataa-ataa, be ndè gbe lè ishu bekyebell ngbebb-ngbebb, be kwu benunung, be keb ke bekyebell, le hè bendi bè ndè ashi bè be kong 'ibibi gbe lè igie Unim ye.
56002006	Tebb ishomate or titi le bè kwu dangg.
56002007	Ndè le wo-gyang wo shi 'iwom 'iyang-yang dell-dell, le hè bendi abe be teng bè ndè kung lè ha awo. Nya a na wo hwua bendi, ndè le abwo agang agyang or à yi ataa-ataa.
56002008	Nyong wo hwua, kong igie inunung angi undi u tim āngi ungwu ye, le hè ishwia ì shi bendi-linaa betyan likorye be nda 'ibibi ashi be kong ban li ye.
56002009	Tebb ifee le bè keb ke betyabell hè be bè shi ngbebb betyabell he 'iwom 'iyang-yang. Bè naa fan ābe ye,
56002010	be bee he abwo ye. Bè kwu bendi abe betyabell bè fe lityam ha abe kangg, le hè 'iwom 'iyang-yang ashi be shi 'ì shi bendi bè kong 'inunung gbe lè uhwuale utyan gbe lè Unim angwu ù yi Undi-likpan utyan.
56002011	Unim a fem inung ima lè beshi bema tyung he igye gboo le hè bendi puu bè fel kwu lè likpan 'unyong.
56002012	Inung lè beshi ana na bı tyung li le lì tyang ashele biwom abi bi ngbebb Unim ye, lè bigyor puu abi igye anyin. Bi hwua li le lì fel kwu dangg, li kwu benunung, li shi nyin Unim he biwom puu abi lı shi he igye anyin.
56002013	Nyin i ná li kwu lı nyong Liti igor angi lı ndor lishi nyong lı be nde ifem Ujeso Ukristi angwu ù yi Unim utyan angwu a hwò puu, u shi Undi-likpan utyan.
56002014	Ufe na a ma kung 'uhwo-ma ke he 'uhwo 'utyan le he-e ù pong li lè he abwo 'iban, u shi li li fel betaa-betaa lè ha 'iban le lî fel bendi abe ufe a waa kung, abe be shi 'inunung mbee 'unyong puu.
56002015	Biwom abina na 'ì yi le wò hwua bendi. Unim a ka-a ikeb le wò fe bendi ingie, wo tyung ābe imbeb ibell. Undi ù bia-a ye.
56003001	Gye 'ushu well bendi le bè keb ke besu lè bendi puu abe bè yi he ābwò akaandi. Bè ke be ife, be kam ashele 'inunung 'iyang-yang.
56003002	De be le bè kong undi he ungwu 'ibibi ye, bè tyua anaa ye, bè kwu lè 'uhwo ambwele, bè gim 'uhwo-bell a 'ushu ye.
56003003	Bel-agyang or, leěti li ma yi kpel-ye, li ma kaa lishi, igim ityan i ma yi liketye. Li ma yi ifee a ke bigyor biwom atyetye-atyetye. Li maa gim bìbíbı mbee 'unyong, li ban lityam fe biwom bendi. Bendi be maa tel li, bel li tel bende.
56003004	Ukpor he 'unyong ahwu Unim angwu ù yi Undi-likpan utyan a ma fem inung ima lè benyin bema he igye,
56003005	a ma kpan li. A ma shi ashin le bwo bel li maa shi 'inunung a ye, ukpor a ma shi āshi gbe he beshi abe bema begyang a. A kpan li, u to li lè he 'iban ndor betaa-betaa, u ke li likpan lifufe gbe he ikeb Ukatia Kunyong Unim.
56003006	Unim a mbò Ukatia Kunyong uma wu li kyo-kyo-kyo gbe ha Ujeso Ukristi, Undi-likpan utyan.
56003007	A shi ná le hè gbe he inung ima lî fel bendi benunung he ashi ama, li fel lè likpan angi lı ngyor igye angi lı ndor lishi.
56003008	Biwom abina puu bì yi 'igyang. Mi kee-a le wò kong ābi hwa-hwa ye le hè bendi abe be bong ha Unim ana, bè kung ugim ubell ndor he ashele binunung. Biwom abina bi ngbebb, bi shi lè lifem ke bendi.
56003009	Gbe lè abwo agang fe he ifung angi akpel-ye ye, ban 'unyong kwu kwell 'ikwu betyamen ye, wo shwan 'ushwan ye, wo kwu kwell Iten Ijuus ye. Likpe angi 'itaa ana lì yi lè lifem ye, lì yi 'idideng.
56003010	Undi uyang-yang angwu u ban liwu, ke-e utebb 'ugbe ken. Gbe wo mbee ke-e ubwan lefee a kpē ye, mbee lè abwo lè he 'uhwo-ma.
56003011	Ngye le 'itaa undi ashina, ugim uma a ban tang abwo tang abee, ù yi undi-iban a, ufe-gyang a tang libi ke 'uhwo-ma.
56003012	Mi ba som undi hwaa lè wo, pisoye mi som Atemas a, pisoye mi som Utikikes a. Nyong undi angwu mi som a wu há, ban 'unyong ye, be nde-m he Unikopolis likorye mi kam le mi kwa há kpamm 'akwuo 'a mbee.
56003013	Kaa kangg kpell Uzinas angwu ù yi uloya lè Aporlos he litan angi be kam ana hè 'iwom 'ì baa ābe ye.
56003014	Kì yi kpe-kpe le bendi betyan bè hwua ná bè kung 'ùnyōng 'ubell shi binunung, hè be bè kpell bendi abe 'i gben ābe, be mbee hwua ná bè ban 'unyong kwu 'idideng ye.
56003015	Bendi puu abe bè yi ipel ha ami hen, be kong lè wo. Kong li lè bendi abe 'i nyin ābe lè bel, be mbee bong ha Ujeso ná bel. Unim ù hā ke men puu 'ukwun.
57001001	Mi Uporl angwu mì yi igaadye he 'uhwo Ujeso Ukristi lè unwandatyan Utimoti na lı fee 'ushia ahwun hwaa lè wo, udim-tyan Ufilimon. Ki nyin li lè wo nya a na wo shi aki Ujeso Ukristi utung ha abel i.
57001002	Li kee le wò kong li lè Afia angwu ù yi unwandatyan ungingye lè Akipes angwu u shi aki kang-kang utung ha abel ná undi ishogya. Kong li lè liwu bendi abongale angi lı kpee fe Unim ha awo ushom or titi.
57001003	Unim Atyetyan lè Atyetyan Ujeso Ukristi bè hā ke men 'ukwun, be mbee shi hè 'ì kwun amen he atyam kpatiaa.
57001004	Unwandagi Ufilimon, mbee 'unyong kpamm mı kong ha Unim ugi, mi mbu lè wo, mi pee he he 'uhwo 'ugang,
57001005	likorye mi gyo le 'i nyin-a lè bendi Unim puu, wo mbee fe lityam ha Atyetyan Ujeso.
57001006	Mi kong ha Unim le utyang ugang ha bendi abongale ù shi 'ì nung-a dangg le Ujeso Ukristi a ke li 'ukwun kangg gbe he agwaale ipel ha ahe.
57001007	Unwandagi, benyin begang abe wo tyung bendi Unim be shi-m mi fel lè igor kangg, be mbee fe-m ingie likorye be shi bendi Unim mbee bipi be fel lè ingie.
57001008	He atan-lengi anwun 'ì yi le hang mi ka-a uten faale 'ushell le wò shi ashi 'ì yi dell-dell, le bwo mì yi unwanaa he Atyetyan Ujeso Ukristi,
57001009	ukpor mi tya-a uten ye, mi tim-a anung á likorye 'i nyin mi lè wo. Mà na mi Uporl angwu mì yi unwaa-isom Ujeso Ukristi, mì yi he igaadye 'anaa-anaa i likorye mi fa Ujeso Ukristi or,
57001010	mi tim-a anung he lishi Undesimes angwu ù yi-m ná unwaa angwu mi hwan ihwan nà. Mi shi-e a fel lè lityam afele ha Ujeso Ukristi nyin ná mì yi hen he igaadye nyin.
57001011	Mi ngye le, lè he item a ma yi lè lifem ka-a ye, ukpor 'anaa-anaa i a fel lè lifem ke li, bel lè wo puu.
57001012	Mi ndo tem lè Undesimes angwu 'i nyin mi lè he som ka-a,
57001013	mà na mi ma kee le mi tyang he u kwa ha ami hen or. Mi kee he le hang a ke-m ukpell lishi ligang nya a na mì so hen he igaadye angi be kwu-m fe le bwo mi bun 'isom 'inunung i.
57001014	Mi tyang he kwu hen ye likorye mi wa ngye ugim ugang gbe lè shi ye. Mà na or, mi kee le mi ngie fa-a le wò kpell mi kpe-kpe-kpe a ye, ukpor mi kee le wo-gyang wò shi ashi 'i nyin-a he lityam.
57001015	Pisoye 'i ngbebb le Undesimes a tyang-a he 'anwaa 'unyong zangg le he-e ù tem be kwu ha awo há kpamm.
57001016	Kanaa-anaa i ù nem yi ufee ufe-ufe a ye. A fel dyam hwò ufee. Ki nyin li lè he ná unwandatyan ha Ujeso Ukristi. Ki nyin mi lè he kangg. Mi ngye le wo or titi, ki ba nyin-a lè he fel gbe gyong i-mi or, likorye ù yi-a he 'ukpo ná ufee lè unwanaa ha Atyetyan Ujeso Ukristi.
57001017	Nya a na mi ndo som Undesimes ka-a i, gbe wo ngye le bel lè wo li sha aki Unim ukem a, wo kpe-e nya a na hang wò kpe-m mi.
57001018	Gbe a ma shi 'iwom ban-a or, u zi-a lihwua or, bo ābi fe-m.
57001019	Mi ndo fee ashin lè 'ubwo 'ugi le: Mi Uporl, mi ba hwee-a ángi. Kì yi le mi mbee da-a he ungwu a le gbe he aki Unim angi mi shi na wo fel lè likpan 'unyong ye.
57001020	Ungwiye, mi tim-a anung le wò ke-m ukpell angwu mi bii-a he 'uhwo Atyetyan Ujeso. Ashin 'i ba fa-m ingie ná unwanaa ha Ujeso Ukristi.
57001021	Mi fee 'ushia hwaa lè wo likorye mi fe lityam ha awo le wo ba sha 'iwom ashi mi bii-a le wò shi i nyin. Mi ngye le faale ifung wo ba sha gba gyong 'itaa mi bii or.
57001022	He 'unyong 'umen i wo baā lishi ligi. Mi ndor lishi ha Unim le u fan 'ukye 'ūmen, sha 'ukwo ka-m mî be kong lè men.
57001023	Ipafras angwu ù yi he igaadye utung ha ami he 'uhwo Ujeso Ukristi u kong lè wo.
57001024	Baà Umak, lè Alistakes, lè Udimas, lè Uluk abe be shi aki Unim utung ha ami, Uporl, be mbee kong lè wo.
57001025	Atyetyan Ujeso Ukristi ù hā ke men puu 'ukwun.
58001001	Lè há linde-linde Unim a maa kong ha betietyan mbee 'unyong he akwo atyetye-atyetye. A maa kong ha abe gba ha bendi abe be tye ugie 'isom 'ima.
58001002	Kanaa-anaa i ná 'ì yi he ati umbee-likel i, u fel kong ha abel gba ha Unwaa-ma a. Unim a shi igye anyin puu gbe ha ufe a; u mbee kung biwom puu fe-e he 'ubwo.
58001003	A bè zì tyung li ná Unim a dyam; likpe lima lì yi 'itaa ken ha angi Unim. U mbee kong igie angi ì yi lè ikeb kangg; igie ima imen i na i kwu igye anyin naa genn. A shi 'ukwo ahwu u to biban bendi hè be bè fel betaa-betaa, saa a hà gye he lifung-atabe lè kwu he 'ubwo lizen Unim angwu ù yi lè ikeb puu.
58001004	Unim a shi Unwaa-ma le ù dyam hwò idengell ima, nya a na lizen angi a kwu-e le unwaa-ma or li dyam hwò angi le idengell.
58001005	Unim a de Unwaa-ma le: "Wò yi Unwaa-gi a, kunyin mi fel Atia a." A bè de udengell uma ken or ná ngye ye. A kong gbe lè Unwaa-ma le: "Mi ba kwa Átyám, ufe u be kwu Unwaa-gi." A kong gbe lè udengell uma ken or ná ye. Ujeso ufe-ufe na Unim a ma kong 'itaa ana gbe lè he.
58001006	Kunyong ahwu Unim a maa ndo som 'iken Unwaa-ma be he igye anyin, a ma mbee de le: "Kì yi le idengell Unim puu ì fe-e."
58001007	Ashi Unim a kong gbe lè idengell ima 'ì yi le: "Ufe a shi idengell ima le ì kwu ná 'ufem, i kwu ná umor-inde."
58001008	U kong gbe lè Unwaa-ma le: "Wo Unim, kusu 'ugang 'u kwa ngyor igye kpamm; Wo kam bendi begang faale bikpellale.
58001009	Ki ngbebb-a lè 'inunung; ki ban-a lè 'iwom ashi 'ì yi 'ibibi. Ashin na 'i shi Unim angwu ù yi Unim ugang a waa-a le wò dyam, wo kwu lè igor hwò bende-gang."
58001010	Unim a mbee de le: "Atyagi, wo-gyang na wo shi lifung-atabe lè igye anyin lè há linde.
58001011	Lifung-atabe lè igye puu bi ba mbee, bi be kashi ná bihwom bı kaa. Ukpor wo-gyang ufe wo ngyor ná wò yi i ngyor igye kpamm.
58001012	Wo ba kan ābi he abwo tyang lè hell, nya a na be kan 'ikekaa aliga tyang lè hell a. Bi ba gie fel ná 'ihwom ashi 'i hwò umbwo nà, ukpor wo ufe, wo ngyor 'itaa ken ngyor igye kpamm. Likpan ligang lì yi lè umbee-likel ye."
58001013	Unim a ma de Unwaa-ma le: "Bé kwu ha ami 'ubwo lizen i kpamm mi hwò bendi-linaa begang, mi shi-a wo tem ābe abee he itang." A kong ha udengell uma ken or ná ye.
58001014	Idengell ife ì yi bebwaa-isom Unim angi undi u ndè ngi lè ashi ye a. Ife na Unim ù som le ì lè kpell bendi abe Unim u kpan.
58002001	Ashin na 'ì yi atan-lengi angwu 'ì yi kpe-kpe le 'isom ashi bel li gyo mà, lì kwu gbelakaa gbe lè shi ye, likorye gbe lì yi gbelakaa gbe lè shi, ki sha li li pwell 'ukwo ahwu ù yi kpa-kpa.
58002002	Li ngye le 'isom ashi idengell Unim i maa bun de betietyan gbe lè iten Unim 'ì yi 'igyang a. Bel li ngye le he ashin undi uyang-yang angwu a ma kpo utebb 'isom 'imen ana, u shi āshi ye, Unim a maa ka he 'ingie ashi 'i keè nya dell-dell.
58002003	Hà bel ufe? Ná lı be shi lî zī likpong ha Unim, gbe li ndè likpan 'unyong angi lì yi 'indee-indee i gbe àshì wu? Atyetyan Ujeso ugyang na a ma kpi 'ikwu bun de bendi gbe lè ngi, saa bendi abe be gyo he ná u bun, be hà tyung li le 'isom 'imen ana 'ì yi 'igyang.
58002004	Unim or a bong le 'isom likpan 'imen ana 'ì yi 'igyang. A shi ashin gbe he ashele bikwele-uhwo abi bı tyung bendi ikeb ima; u mbee kung beke abe be be lè ha Ukatia Kunyong uma, ke undi-undi 'itaa ufe-gyang a kee.
58002005	Igye angi ı be be lè he 'ushu angi lı kong gbe lè ngi nyin, Unim a ke idengell ima a ikeb le ì be ndè gbe lè ngi ye.
58002006	Ashi be ma bè kong lè he 'iteng 'isuso he 'ushia Unim 'ì yi le: "Aye Unim, ayang ù hà yi undigye angwu wò shi ugim gbe lè he? Ayang ù yi undigye angwu wò kpell he?
58002007	Wo ma shi-e a fel zen hwò idengell igang he 'anwaa 'unyong zangg, saa wo hà kwu-e 'usu, wo ke-e ifem angi i zī 'asu kangg.
58002008	Wo kung biwom puu fe-e he 'ubwo." He akungale biwom puu fe undigye he 'ubwo, ashin 'i ze le 'ì yi lè 'iyang-yang ashi a ke-e teng ndor he item ye. Ukpor 'anaa-anaa i, li wa ndè biwom puu he 'ubwo undigye mà ye.
58002009	Ujeso na li ndè le Unim a kung biwom puu fe-e he 'ubwo. Le bwo Unim ù yi lè inung ha bendi kung lè he item, a ma shi Ujeso a fel zen hwò idengell ima he 'anwaa 'unyong zangg he-e ù hwō ke bendi puu. He 'uhwo 'ingie ashi Ujeso a ma kpē, lè lihwu angi a ma hwō na Unim a kwu-e 'usu, u ke-e ifem angi i zī 'asu kangg.
58002010	Le bwo Unim a shi biwom puu, u shi ābi puu ndor 'uhwo-ma, kì yi kpa-kpa le 'iwom ashi Unim a kam le u sha, a shi Ujeso a shi āshi yilididi gbe he 'ingie ashi Ujeso a kpe. A shi ashin hè bendi gbamm bè fel bebwaa Unim, be kwu ipel ha ahe he ifem ima. Atan-lengi ù yi le, Ujeso na ù yi atie-lishi angwu a teng ābe le bè kwu lè likpan 'unyong.
58002011	Ujeso a shi bendi be fel betaa-betaa lè he biban bibell. Ujeso ugyang or, bendi abe ufe a shi ābe be fel betaa-betaa or, befe puu be fel Atyabell ken. Ashina na 'ì yi atan-lengi angwu ishwia ı shi Ujeso ná u ko ābe le bebwatyam ye.
58002012	He 'unyong 'ususo Ujeso a ma de Unim le: "Mi ba da bebwatyagi gbà lè wo; mi be naa he liwu bendi begang gyam agyam pee-a."
58002013	A ma mbee de le: "Mi ba fa lityam ha Unim." U mbee de be le: "Nde-m, mì yi nyin utung ha bebwaa abe Unim a ke-m."
58002014	Bebwaa Unim bemen ana bè yi bendigye a. He atan-lengi anwuna, Ujeso ufe-gyang or, be hwan he nya a na befe a, le he-e ù hwō, u ban ikeb Usetan, usu bibibi, angwu ù yi lè ikeb le u sha bendi be hwa.
58002015	A shi ashin hè bendi puu abe be ma yi he lifee kpam-kpam le bwo be shell lihwu, bè fel porr.
58002016	Ki nung nwongg le Ujeso a ma be le he-e ù kpell idengell Unim a ye, a ma be kpell igia Ebraham a.
58002017	Bwo 'ì yi 'itaa ana, ki ma yi kpe-kpe le ù fel ná bebwatyam he 'ukwo 'uyang-yang, he-e ù ndè le u fel Ukaandi ubell angwu u shang Unim, u shi Unim aki. A ma shi ashi Unim a kee dell-dell, u mbee shi lè beshi ha bendigye he-e ù ndè le u tyang biban bendi ka ābe.
58002018	He ashi le ufe-gyang a ma kpe 'ingie, be gil he, na a fel lè ikeb le ù kpell bendi abe bè yi he ugilale ná ufe a ma yi.
58003001	Bebuye, Unim a ko amen le mà kwu bendi bema a. He atan-lengi anwun mà kung àshì āmen ndor ha Ujeso. Ufe na Unim a som le ù be kwu Ukaandi angwu u shang Unim he likong Unim angi bel li bong.
58003002	Unim na a ma waa he le ù shi aki amen ana; a ma shi āngi lityam ken nya a na Umosis a ma shi aki Unim lityam ken he liwu bendi Unim.
58003003	Kì yi kpa-kpa le bè ke Ujeso ife hwò Umosis, nya a na be ke undi angwu a tye ushom ife hwò ushom ugyang a.
58003004	Kì yi 'igyang a le ushom uyang-yang, undi na a tye-e, ukpor Unim na a shi biwom puu.
58003005	Umosis a maa sha aki he liwu bendi Unim lityam ken. Aki angi a ma shi a ma yi le ù shi bendi bè ngye gbe lè biwom abi Unim u be kong lè he 'ushu.
58003006	Ujeso Ukristi ufe ù yi Unwaa Unim angwu u ndè gbe lè bendi Unim a. Ufe or u sha aki amen ana lityam ken. Gbe bel abe lì yi bendi Unim li gye 'ushu kwu lè ingie, li fe lityam he 'iwom ashi lı ndor lishi lè he 'ushu kpamm lè wu he umbee-likel, hà li kwa bendi Unim a 'igyang.
58003007	Ashin na 'ì yi atan-lengi angwu Ukatia Kunyong Unim u kong le: "Gbe ma gyo lingmam Unim 'unyin,
58003008	mà ke ngi ife, ma kpo utebb ná leěti betiemen be maa kpo ana ye. Há he 'unyong 'umen ana nyong be ma yi he 'igbaa-libeb, be ma kpo utebb Unim, be mbee kaa he hè be bè ndè ashi ù nya shi ābe.
58003009	Unim a kong le, 'Betiemen be ma gil mi he 'igbaa-libeb, be kaa mi hè be bè ndè ashi mì nya shi. Mà na be ndè biwom abi mi ma shi he aze asi afee or, be ma so-i kpo utebb ugi.
58003010	Ashin na 'ì yi atan-lengi angwu mi ma ngywo fe be, mi mbee de le, igim ibell i fel liketye, kukwo 'ugi 'u tem nung ābe ye.
58003011	Mi ngywo fe be, mi mbee tam le, bè hà tem ndo ba he 'iteng ashi mì yi, hè be bè sho 'unyong ipel ha ami ye.' "
58003012	Bebuye, mà baa 'uhwo-men teng undi ken or he liwu līmen u kwa lè lityam libibi angi lı shi-e u tem bong ha Unim ye. Kitaa lityam ashina 'i sha he u tyang Unim afele. Ma ngye le Unim ù yi uwum.
58003013	Kiwom ashi ma shi 'ì yi le mà gye 'ushu fe bende ingie he liti liyang-yang, teng Usetan u lam amen ma fel he lishi akpoale; mà gye 'ushu shi ashin lè 'igbe ná lì yi he 'unyong ahwu bel lì yi 'unyin i.
58003014	Mà ngye le 'anaa-anaa i bel li fel lè abwo he biwom abi Ujeso Ukristi, gbe li mā ma gye 'ushu naa genn he biwom abi li bong lè há item kpamm lè wu he umbee-likel.
58003015	Be ma fee he 'ushia Unim leěti le: "Gbe ma gyo lingmam Unim 'unyin, mà ke ngi ife, mà kpo utebb ná leěti betiemen be maa kpo ana ye, befe be ma swan le be kwa he 'ubwo Unim ye."
58003016	Beyang abe be ma gyo igie Unim, be kpo utebb ángi? Bendi abe leěti Umosis a ma fem lè he abwo lifee he 'ubong Igyept a.
58003017	Beyang abe leěti Unim a ma kung aze asi afee ngywo fe be? Bendi abe be ma shi 'iban, be hwō wu he afee 'igbaa-libeb a.
58003018	Lè há 'unyong ahwu 'utim Unim a ma tam le bè hà tem ndo wa he 'iteng ashi ufe u gye lè be or, ngwu bè hà ndo sho 'unyong ipel ha ufe or ye. A ma tam ashina fe beyang a? A ma tam fe bendi abe be ma ke-e ife ye a.
58003019	Ashin 'i nung li nwongg le atan-lengi angwu a ma shi ābe be ma wu he 'iteng ashi Unim u gye lè be ye, ù yi le be ma fe lityam ha ahe ye.
58004001	Unim a ke li úkyébb le li ba gya he 'iteng ashi ufe ù yi la shwa 'unyong ipel ha ufe ngyor igye kpamm. He atan-lengi anwun, lì kwu lè 'ushell hè li lì baa 'uhwo-tyan teng undi he liwu lityan u gyan awele he 'ipi Unim ù yi.
58004002	Nya a na leěti betietyan be ma gyo 'isom 'inunung na bel or li gyo āshi. Ukpor bel li ndè le 'isom 'inunung 'imen ashi be ma gyo ana, ki ma be lè lifem ke be ye, likorye nyong be ma gyo āshi be ma bong ha ashi ye.
58004003	Bel ufe, li bong 'isom 'inunung ashi li gyo. He ashin bel na lı be gye lè sho 'unyong ipel ha Unim he 'ipi ù yi. Bendi abe be ma bong ye, Unim a kong leěti gbe lè be le: "Mi ma ngywo fe be, mi tam le bè hà ndo ba he 'iteng ashi mì yi, ba shwa 'unyong ipel ha ami ye." Mà na a ma mbee aki ama angi ashele igye anyin gbangg lè há item or, a ma tam 'itaa ana.
58004004	He 'iteng 'isuso he 'ushia Unim be fee gbe lè liti angi ledyong-ifee le: "He liti angi ledyong-ifee Unim a ma sho 'unyong likorye a ma mbee aki ama."
58004005	Be bè fee lè he item le: "Bè hà ndo ba shwa 'unyong ipel ha ami ye ngyor igye kpamm."
58004006	Li ngye dangg le, bendi bemen ana abe leěti be ma kpi 'ikwu gyo 'isom 'inunung, be ma wu he 'ipi 'unyong ashwele ye likorye be ma bong àshi Unim a kong ye. Li mbee ngye dangg le, kì so lè libwo ke bendi besuso le bè gye lè sho 'unyong ipel ha Unim ngyor igye kpamm.
58004007	Bwo ashin 'ì yi 'itaa ana mà, Unim a ndor liti lisuso angi be ko le 'unyin, ashi 'i ze le 'anaa-anaa i. Kung lè há he 'unyong ahwu bendi abena be ma wu he 'iteng 'imen ana ye, aze a gbe gbamm saa Unim a hà mbee kong gbe ha Udebid igie angi ì yi fee fe he 'ushia ahwun lè he item. Be fee le: "Gbe ma gyo lingmam Unim 'unyin, mà ke ngi ife, mà shi kpo utebb ángi ye."
58004008	Kì be kwu le Ujoshua ù be teng betietyan lè wu he 'ipi be sho 'unyong ipel ha Unim, hang Unim a ma tem kong gbe lè liti 'unyong ashwele lisuso lè he 'ushu ye.
58004009	Igie Unim anyina i tyung li le 'ì so lè libwo le bendi Unim be ba la shwa 'unyong nya a na Unim a ma sho he liti angi ledyong-ifee a.
58004010	Undi uyang-yang angwu a gye he 'ipi Unim ù yi, lè sho 'unyong ipel ha ahe, u ba tyang aki ama puu fel shwa 'unyong ngyor igye kpamm nya a na Unim a sho he 'unyong ahwu a mbee aki igye ashele.
58004011	Bwo ashin 'ì yi 'itaa ana mà, bel ufe lì kwu 'iken hè li lì gye lè sho 'unyong ipel ha ahe. He atan-lengi anwuna, kì kwu lè undi utyan ken or angwu u kpo utebb ná betietyan be ma kpo he afee libeb ana ye. Gbe li kpo utebb, hà li wa he 'iteng 'imen ana ye.
58004012	Bel li ngye le igie Unim ì yi iwum, i shi lè ikeb. Ì yi ná 'ashwia benyin befee ake 'a nyin dan-dan-dan nà. I ngwee wa he 'udyan 'ūnyōng lè lityam undigye. Nya a na 'ashwia 'a ngwee wu he ukeb or, he ahwaa angi à yi he afee ukeb or, na igie Unim ı maa undi ushe he ashi u gim ha ahe lityam.
58004013	He biwom puu abi Unim a shi, kì yi lè ashi le u nda āshi ye ye. Biwom puu bì yi ndor he he ashi nya gboo. Ufe na liti ken bel lı be lè naa he 'ushu 'uma de-e biwom abi li shi.
58004014	Kì yi le lì naa genn he likong Unim angi li bong, bwo lì yi lè Ukaandi angwu u shang Unim. Angwu há na ù yi Ujeso, Unwaa Unim. Ufe a gye he 'iteng 'igyang ashi Unim. ù yi.
58004015	Ukaandi utyan umen angwu u shang Unim i, ù yi lè beshi kangg ha abel he biwom abi li mbu gyan, likorye a ma yi 'itaa ken ha abel. A ma kpe bitaa igilale nya a na bel i, ukpor u shi 'iban ken or ye.
58004016	He ashina, kì yi kpe-kpe le lì kwu faale 'ushell he agyele he 'idem 'usu Unim he 'ipi Unim angwu ù yi lè inung, u shi lè beshi, ù yi kwu. Nya na Unim u tyung beshi ha abel, u kpell li he 'unyong igben gbe he inung ima.
58005001	Unim a waa bendi puu abe bè kwu bekaandi abe be shang he lè he liwu bendi a. Bendi be hà ndor ābe le bè shi aki Unim lishi libell he ashangale Unim he 'uhwo biban bibell, befe puu.
58005002	Bwo begyang or be dyam gbe 'iban ashele ye, be ngye ná be mbu 'uhwo ha bendi abe be shi imbeb, abe be ngye ashi 'ì yi kpa-kpa he ashi Unim ye a.
58005003	Le bwo be dyam gbe 'iban ashele ye, kì yi kpe-kpe le bè shang Unim he biban abi bibell bigyang or 'itaa ken ná be shang Unim he biban abi bendi abe be teng iteng.
58005004	Kì yi lè undi angwu u waa 'uhwo-ma le ù fel ukaandi angwu u shang Unim he-e ù fem 'uhwo-ma ye. Unim ufe-ufe na u waa he nya a na leěti a ma waa Eron le ù kwu undi angwu u shang he.
58005005	Ashin 'ì yi 'itaa ken ha Ujeso Ukristi. Ufe-gyang na a ma waa 'uhwo-ma le ù fel ukaandi angwu u shang Unim he-e ù fem 'uhwo-ma ye. Unim na a ma de-e le: "Wò yi Unwaa-gi a; kunyin mi fel Atia a."
58005006	A ma mbee kong he 'iteng 'isuso le: "Wò yi ukaandi angwu u shang mi ngyor igye kpamm nya a na Umellkizedek a."
58005007	He 'unyong ahwu Ujeso a ma yi he igye anyin, a ma ki fem he igye, u wu akye, u kong ha Unim, u tim he anung. A ma shi abin ha Unim angwu a ma yi lè ikeb le u kpan he le ù hwō ye a. Unim a ma ndor 'utyung gyo he likorye a maa ka he ife.
58005008	Mà na a ma yi Unwaa Unim a or, a ma hwua ná ù ke Unim ife gbe he bingie abi a ma kpe.
58005009	Ujeso a shi ashi Unim a kam 'i mbee puu, a hà fel undi angwu u ke bendi puu abe be ke-e ife likpan 'unyong ngyor igye kpamm.
58005010	Unim u mbee shi-e le ù kwu ukaandi angwu u shang he ngyor igye kpamm nya a na Umellkizedek a.
58005011	Mì so lè biwom gbamm gbe lè likong anyina abi mi kee le hang mi de men. Ukpor 'i ndee mi kangg likorye biwom bi shwie nung amen ye.
58005012	Ki kpè ashi hang men ma fel hwua bendi besuso, bwo 'i gbe 'igbe ná bel li keb lı hwua amen. Ukpor mà so a ná bendi abe undi a wa hwua ābe 'alila 'iwom ken or gbe lè igie Unim ye a. Kunyong ahwu hang ma fel zī lizi bendi abe gbel, kì so kpe-kpe le bè kung libi fe men he ungwu ná be fe inwaabwan abwo atong nà.
58005013	Undi uyang-yang angwu ù so nyia abi a, ù so unwaa abwo atong a. Kitaa undi ashina a wa ngye ná ù ndè shob ashi 'ì yi kpa-kpa he ashi Unim ye.
58005014	Ukpor undi angwu u fel zī lizi ligyang angyell, hà a kpè fel undi gbel. Ufe a fel undi angwu u fel gim ugim likorye a hwua ngye ná u fel ndè shob 'inunung lè 'ibibi.
58006001	Nya a na 'ì yi ana, mà lì tyang biwom abi li ma kpi 'ikwu hwua gbe lè Ujeso Ukristi, lì gye 'ushu hwua biwom abi bı shi li lı kaa kpe he 'ukwo Unim. Má ngye gbe lè beshi ashele he 'iban mà, ma ngye gbe lè atemale item lè he biwom abi bı be lè lihwu. Ma mbee ngye gbe lè abongale ha Unim.
58006002	Má mbee ngye gbe lè umbwo akibale lè itetel bituto lè abwo apwomale he lishi. Ma mbee ngye gbe lè awumale lè he lihwu lè ushe Unim angwu he umbee-likel liti.
58006003	Kanaa-anaa i lì fel hwua biwom gye 'ushu. Ashin na lı shi, gbe Unim a bong.
58006004	Atan-lengi angwu ù yi kpe-kpe le lì gye 'ushu ù yi le, bendi abe be ngye Unim abe be fel ndè àshì nya a gia tem item gye he biban bibell, kì yi lè 'itaa undi u shi hè be bè tem item, be shi beshi he 'iban 'ibell ye. Be ma ndè shob 'iwom ashi Unim a kee; be ngye 'ukwun ahwu 'u be lè ha Unim; be kpē ukpell lè ha Ukatia Kunyong Unim;
58006005	be ndè shob le 'isom Unim 'i ngbebb; be mbee ngye ikeb angi ì yi ke igye angi ı be lè he 'ushu.
58006006	Bendi abe be shi biwom abin puu, gbe be hà fel ndè àshì nya a gia tem item gye he biban bibell, kì yi lè 'itaa be shi hè be bè tem item, be shi beshi he 'iban 'ibell ye. Ashin 'i tyung le, be mbee maa gwu Unwaa Unim 'itaa ken ha bendi abe be ma maa gwu-e bee he 'ikpakpaa, be mbee fe-e ishwia he 'uhwo he 'ugbo.
58006007	Mî tie ashin tyung amen. He 'unyong ahwu umbwo u ndor wu he itang mbee 'unyong mbee 'unyong, bikwukwan bi mbwa, bi be lè lifem ke ugyang. Ashin 'i ze le Unim a ke itang imen ana 'ukwun.
58006008	Ukpor gbe itang imen ana i mbell abia afe-afe a, hà itang imen ana ì yi lè lifem ye. Baale Unim u buu āngi atye, umbee-likel ábi u shi le be kung ābi ting shī 'inde.
58006009	Bedim-gi lityam, mà na li kong igie anyin or, bel li ngye dangg le men ufe mà yi naa genn he biwom binunung abi bı be lè likpan 'unyong ke men.
58006010	Unim ù yi ùbíbı ye, he ashina ù hà ndo naa lityam tyang aki angi ma maa shi, nyong ù naa lityam tyang benyin abe ma ma yi lè be ye. Benyin abena na be ma shi amen ma maa kpell bendi Unim leěti he 'uhwo Ujeso nya a na mà so kpell ābe i.
58006011	Bel lì yi lè 'igyor kangg le men puu mà gye 'ushu kaa lè ikeb īmen puu lè wu he umbee-likel, mà shī wee abwo ye, hè men mà ndè le ma kpa biwom puu abi ma ndor lishi.
58006012	Li mbee kee amen le mà hwun lihwun ye. Ashi 'i ngbebb le mà shi 'ì yi le mà kwu 'itaa ken ha bendi abe be bong ha Unim, be mbee naa genn. He ashina, befe na be kpe biwom abi Unim a kyebb le u ka.
58006013	Leěti nyong Unim a ma ke Ebraham úkyébb, a ma tam lizen angi lima ligyang le u ba sha úkyébb uma, likorye 'i ma yi lè undi-iso angwu a dyam hwo-e ufe-gyang ye.
58006014	Unim a ma ke Ebraham ukyebb le: "Kigyang-igyang mi ba ka-a 'ukwun, mi mbee be shi-a wo kwu lè igia gbamm."
58006015	Ebraham a ma gye 'ushu ndor lishi faale abwo aweeale; he ashina a ma kpe biwom abi Unim a ma kyebb le u ka he.
58006016	Nyong bendi be tam, be tam lizen undi angwu a dyam hwò ābe a. Ki mbee shi le nyong bendi bè yi lè likong, atamale na be fe ngi lishi.
58006017	Bendi abe lè he 'ushu abe be be kpe biwom abi Unim a kyebb le u ka ābe, Unim a ma kee le u sha hè 'ì nung ābe le u gie ugim uma ye. Ashin 'i shi-e a tam lizen lima.
58006018	Biwom bifee abi Unim a kong ana, úkyébb lè atamale, bi gie ye, likorye Unim u bà uman ye. Biwom bimen bifee ana bi fe li ingie kangg le lì ndè le bel abe li buu bee lè Unim, li naa genn lè lishi andorale he biwom abi Unim a kam ndor li lè he 'ushu.
58006019	Biwom bimen abi li ndor lishi ana bi shi li li gye 'ushu naa genn. Lishi andorale limen i na lı shi li lı be wu he 'ipi Unim ù yi, li gbe gyong 'ihwom ashi 'ì yi tye tang 'ipo ashi 'ì yi ta-ta ke Unim.
58006020	He nya na Ujeso a tie 'ushu te lishi lityan, likorye a fel ukaandi angwu u shang Unim ngyor igye kpamm nya a na Umellkizedek a ma yi.
58007001	Undi umen angwu be ko le Umellkizedek i na leěti a ma yi usu he 'iteng ashi be ko le Uselem, u mbee shi undi angwu u shang Unim ikeb puu. Há he 'unyong 'umen ana nyong Ebraham a ma tem lè he 'ukye ahwu a ma gwu gwu lè besu or, Umellkizedek a ma bo lè kpee lè he ke-e 'ukwun.
58007002	Ebraham a ma kung biwom puu abi a zī 'ute lè he 'ukye hwua akwu lihwo, u kung likwu ken ke-e. (Ukpi-ikwu likpe lizen Umellkizedek lì yi le usu angwu u shi kpa-kpa he ashi Unim. Utepwom likpe lizen limen ana li shi le usu angwu u be lè ikwun, likorye likpe angi le Uselem or li ze le ikwun.)
58007003	Kì yi lè 'iwom he 'ushia Unim gbe lè ātyām Umellkizedek or, ngwu anam or ye. Ki shi lè 'iwom gbe lè betiema or ye. Undi a ngye 'unyong be hwan he or, ngwu 'unyong a hwō or ye. He ashin, ù yi undi angwu u shang Unim ngyor igye kpamm nya a na Unwaa Unim ù yi ngyor igye kpamm a.
58007004	Mà gim ná Umellkizedek a dyam kwom. Ufe na leěti Ebraham angwu ù yi ātyām bendi Izwell a ma kung biwom puu abi a ma zī 'ute hwua akwu lihwo, u kung likwu ken ke-e.
58007005	Bendi abe be shang Unim abe bè yi lè he 'ikwu-lihwan Ulibai befe, Iten angi Unim a ke Umosis i ma de le undi uyang-yang he Izwell ù ke be 'iwom ken lè he biwom lihwo. Ashin 'i nung li le bemen abe be shang Unim ana be maa kpā biwom abina lè ha bebwandabell begyang a, bwo 'ì yi 'igyang a le befe puu bè yi igia Ebraham a.
58007006	Ukpor Umellkizedek ufe, mà na a ma be lè he 'ikwu-lihwan Ulibai a ye or, a ma kpe 'iwom ken lè he biwom lihwo ashi Ebraham a ma ke-e. A ma ke Ebraham 'ukwun titi, ki shi le Ebraham na Unim a ma ke-e úkyébb.
58007007	Kì yi faale ifung le undi angwu u ke undi 'ukwun u dyam hwà angwu u kpē ikpe.
58007008	Bendi abe be shang Unim abe bè yi lè he 'ikwu-lihwan Ulibai, abe be maa kpē 'iwom ken lè he biwom lihwo, befe be hwa, ukpor Umellkizedek ufe u hwa ye nya a na 'ushia Unim 'u de li.
58007009	Ebraham na a ma yi atie Ulibai, a ma ke Umellkizedek 'iwom ken lè he biwom lihwo. Ashina 'i ze le Ulibai ugyang or a ma ke.
58007010	Li kong ashina likorye li ngye le nyong Umellkizedek a ma bo lè kpee lè Ebraham, Ulibai a ma so he anung Ebraham. Ebraham na a ma yi atiema, ufe, 'i ma yi le bè ha ba hwan he lè he ushu a.
58007011	Leěti Unim a ma kung Iten ima ke bendi Izwell, u tyung ābe 'ukwo ahwu 'ikwu-lihwan Ulibai 'ı be shi aki ashangale uma, ufe Unim, he 'ubong Izwell. Bendi ashangale Unim bemen i be shi 'iwom ashi Unim a kam le u sha mbee ye. Be shi āshi yilididi, hang 'i ma tem yi kpe-kpe le undi ususo angwu u shang Unim ù be ye. Ukpor ushang-Unim a be he 'ukwo ahwu Umellkizedek a, angwu Eron a ye.
58007012	Nyong Unim u gie undi le ù shang he he 'ukwo atyetye, kì yi kpe-kpe le iten or titi ì gie.
58007013	Atyetyan Ujeso angwu lı kong gbe lè he i, a be lè he 'ikwu-lihwan atyetye. Ki shi le undi lè he 'ikwu-lihwan 'ima a bè shang Unim ngye ye.
58007014	Bel li ngye dangg le Atyetyan Ujeso a be lè he 'ikwu-lihwan Ujuda a. Nyong Umosis a ma kong gbe lè bendi abe be shang Unim, a ma kong ko 'ikwu-lihwan Ujuda ye.
58007015	Kiwom ashi 'i shi likong anyin li fel nung nwongg 'ì yi le undi ususo a be angwu u shang Unim ná Umellkizedek a maa shang.
58007016	Undi umen i a ma be ná ushang-Unim he 'ukwo iten angi bendigye a ye. A be gbe he ikeb likpan angi lì yi ngyor igye a.
58007017	Be fee fe he 'ushia Unim le: "Wo ba kwa undi angwu u shang mi ngyor igye kpamm ná Umellkizedek a ma yi."
58007018	Iten itim angi Unim a ma ke, a kung āngi wu lè hell, likorye ì yi lè ukpell ye. I ma yi lè ikeb le i kpan bendi ye.
58007019	Iten imen ana i shi lè ikeb le i sha 'iwom 'iyang-yang 'i fel kpa-kpa he ashi Unim ye. Kiwom ashi Unim a kyebb li, ashi li ndor lishi há i, ki ngbebb hwò iten itim, likorye 'ife na 'ı die lè bel ngie ha Unim.
58007020	Atyetye ususo ù yi le, Unim a tam itam le Ujeso ù kwu undi angwu u shang he ngyor igye kpamm. Há he 'unyong ahwu be maa shi bendi 'ikwu-lihwan Ulibai le bè fel shi aki ashangale Unim, ki ma yi lè atamale 'itaa ana ye.
58007021	Ukpor Ujeso ufe, nyong 'i ma fel le ù shang Unim, Unim ugyang a ma tam itam de le: "Mi Unim, mi tam itam le wò kwu undi angwu u shang mi ngyor igye kpamm. Ashi mi kong i 'ì hà ndo gie ye."
58007022	Atamale Unim anwun a shi li li ngye le ashi Unim a kong ndor le u sha gba ha Ujeso 'i ngbebb hwò ashi 'itim.
58007023	Atyetye ususo u mbee shi le, ki ma yi le abe be shang Unim abe lè he 'ikwu-lihwan Ulibai ana be go likorye befe be maa hwa, bè tem gye 'ushu shi aki ashangale Unim ye.
58007024	Ukpor Ujeso ufe, ù yi atyetye, ù yi uwum ngyor igye kpamm, kì yi le undi ù hà ndo kpa he lishi shang Unim ye.
58007025	Ashin 'i ze le ù yi lè ikeb le u kpan bendi puu abe be be gbe ha ahe lè hwaa lè Unim mbee 'unyong kpamm, le bwo ù yi uwum ngyor igye kpamm, u tim Unim anung ka ābe.
58007026	He ashina Ujeso na ù yi Ukaandi angwu u shang Unim, angwu a kwun li 'igyor biwom puu. Ufe ù yi ta-ta ke Unim, u shi gelalala faale uben. Unim a tang he he abwo lè ha bendigye abe befe puu bè yi bendi-iban, fem he ta-ta lè ndor he 'usi he 'ipi ufe-gyang ù yi.
58007027	Ù yi ná bekaandi abe be shang Unim a ye. Bekaandi bemen ana, befe be shang he he liti liyang-yang. Ki mbee shi le be maa kpya 'ikwu shang Unim ka biban abi bibell bigyang, be hà shang ke biban bendi abe be teng iteng. Ujeso ufe a shang Unim he 'ukwo ahwu 'itaa ana a ye, likorye a ma kung 'uhwo-ma shang Unim 'ugbe ken ke bendi puu. Ki ma kwun 'igyor ngyor igye kpamm.
58007028	Gbe he Iten angi Unim a ma ke Umosis, mà na bendigye be shi imbeb or, be ma fel bendi abe be shang Unim. Ukpor gbe he igie ifufe angi Unim a tam he lishi Iten angi itim, a waa kung Unwaa-ma le ù shi ashi ufe Unim a kam le u sha. A shi āshi yilididi ngyor igye kpamm.
58008001	Ashi li kong i 'ì yi le, bel lè men lì yi lè Ukaandi angwu u shang Unim. Ufe ù yi Ujeso angwu ù yi kwu he lifung-atabe he 'ubwo lizen Unim angwu ù yi Usu, u shi lè ikeb puu.
58008002	Ufe ù yi he lifung-atabe, u sha aki he 'ipi Unim ù yi kpa-kpa. Kiteng 'imen ana, Unim na a shi āshi, undigye a ye.
58008003	Aki angi à yi ke bendi abe be shang Unim le bè shi à yi le bè kung beke lè bityuale shang Unim. He ashin 'i ma yi kpe-kpe le Ukaandi utyan angwu u shang Unim or, ù kwu lè ashi u shang he.
58008004	Kì yi le Ujeso ù yi i he igye a, hang ù yi undi angwu u shang Unim a ye gbangg, likorye bendi abe be shang Unim he igye i be shang nya a na Iten angi Unim a ma ke gbe ha Umosis ì yi a.
58008005	Aki bendi bemen ana a maa kee-kee tyung 'itaa aki angi ukaandi utyan angwu u shang Unim u shi he lifung-atabe a. Kubuu ahwu be shang Unim he igye anyin or 'u ma kee-kee yi 'itaa ashi 'ı tyung 'iteng 'igyang ashi Unim ù yi a. Leěti nyong Umosis a maa ndo shi 'ubuu 'umen ana, Unim a ma de-e le ù shi 'iwom 'iyang-yang nya a dell-dell 'itaa a ma tyung he lè he ukwell.
58008006	Aki ashangale angi Unim a ke Ujeso le ù shi a dyam hwò angi bendi betim. Kitaa 'imen na ashi Unim a kong ndor ha bendi bema le u sha gba he 'ubwo Ujeso 'i ngbebb hwò ashi 'itim, likorye Unim a ke li úkyébb biwom abi bi ngbebb hwò.
58008007	Unim ù be ndè le 'ukwo 'utim 'umen ana 'ù yi lè ikeb le 'u kpan bendi, hang a ma nem kee le u sha 'ukwo ahwu 'ufufe ye.
58008008	Ukpor Unim a ma ndè le bendi bema bè yi lè uben, a hà kung de le: "Kunyong 'u ba lè há ahwu mı be kong ndor le mi sha 'iwom 'ifufe ka bendi Izwell lè bendi Ujuda.
58008009	Kiwom ashi mı be kong ndor le mi ba sha i, kì yi atyetye lè ha ashi mi ma kong ndor ha betiebell he 'unyong ahwu mi-gyang mi ma fem ābe lè he 'ubong Igyept. Be ma tan he 'ukwo ahwu 'ugi a ye. Ashina na 'i ma shi-m mi tem ndè gbe lè be ye."
58008010	Unim a mbee de le: "Biwom abi mı be kong ndor ha bendi Izwell bì yi le, lè he ati angi a be lè he 'ushu, mi ba kung iten igi fee fa he atyam abell, mi shi ābe bè tem naa lityam ángi ye. Mi ba kwa Unim ubell, befe be be kwu bendi begi.
58008011	Bendi bè tem ba hwua bende-bell lè bebwandabell ihwua, le bè ngye-m mi Unim ye, likorye abe gbel or, inwaabwan or, befe puu be fel ngya-m.
58008012	Mi ba tyung beshi ha abe he 'unyong ahwu be shi bibibi, mi mbee tyang ābi ke be gbangg."
58008013	Nyong Unim a kong gbe lè 'iwom 'ifufe ashi a kong ndor le u ba sha, ashin 'i tyung le ashi 'itim 'i kaa. Bel li ngye le 'iwom 'iyang-yang ashi 'i kaa, kì tem yi he 'ukpo ye; he 'anwaa 'unyong zangg 'i ban mbee gbangg.
58009001	He 'unyong ahwu Unim a ma kpi 'ikwu kong ndor le u ba sha 'iwom ka bendi bema, a ke be iten gbe lè 'ukwo ahwu be fe-e. Ki mbee shi lè 'iteng ashi bendi be shi ndor le hè be bè fe-e he igye anyin.
58009002	Kiteng 'imen ana 'i ma yi 'ubuu ahwu be ko le Utabanakol. Kitaa i na be ma shi 'ubuu umen ana. Be ma kpi 'ikwu shi uging uma kel-kel, be ko 'ipo ashi lè he ungwu le Kiteng ashi 'ì yi ta-ta ke Unim. Nya na be maa ndor 'imor-inde or, itebul or, ibred angi ì yi ta-ta ke Unim or.
58009003	He afee 'ubuu 'umen ana, ki ma yi lè 'ipo há ashi be ma kung 'ihwom a tye tang āshi. Be maa ko 'ipo 'imen ana le Kiteng ashi 'ì yi ta-ta ke Unim hwò biteng puu.
58009004	He afee 'ipo 'imen ana be shi 'iteng há ashi be ting shī behwu abe be nung nyin Unim. Be ma kung igold a shī 'iteng 'imen ana. Kakpa ake be ko le Kakpa úkyébb Unim 'a ma yi há titi. Kakpa 'amen ana 'a tyung le Unim a kong ndor le u sha 'iwom ka bendi bema. Be ma kung igold a wu shī 'akpa 'amen ana. Unwaa údím angwu be ma kung igold a mbe a ma yi fe he afee 'akpa 'amen ana. Há afee údím be fe lizi angi leěti Unim ugyang a ma ke be àngi be ko le imana. Utyuu Eron angwu a ma fel tim ashia or, bikpishia akor bifee abi leěti Unim a ma fee iten ima fe or, bi ma yi fe há afee 'akpa 'amen ana.
58009005	He likwu 'akpa be ma shi biwom bifee kwu há ná idengell Unim angi be ko le icherubim. Ife i ma yi nya hè 'ì tyung bendi le Unim ù yi nya. Be ma shi āngi lè abebaa gyam shī he 'ipi ashi Unim u tyang biban ke bendi. Kanaa-anaa i na lı bun tele-tele gbe lè biwom abina puu ye.
58009006	Taa be ma kam 'iteng 'imen ana 'itel i. Ki ma yi lè bipo bifee, ken lè he ungwu, ken lè he afee. Bendi abe be shang Unim be maa gya he 'ipo ashi he ungwu mbee ati puu la sha aki abell.
58009007	Ukpor 'ipo ashi lè he afee, ukaandi ubell ufe-ufe na a maa gye há. A maa gya há 'ugbe ken 'ufe-ufe a he lize. He 'unyong ahwu u gye há ana, u ta lè anung bityuale angi u lè shang Unim he 'uhwo 'iban 'ima 'igyang, u mbee shang Unim he 'uhwo biban abi bendi be shi likorye be ngye ashi 'ì yi kpa-kpa he ashi Unim ye.
58009008	Gbe he biwom bimen i Ukatia Kunyong Unim a shi 'i nung li nwongg le, há he 'unyong ahwu 'ubuu 'u ma so naa há ana, kukwo 'u ma buu ke bendi le bè gbe gye he 'ipo 'igyang ashi 'ì yi ta-ta ke Unim hwò puu ana ye.
58009009	Kubuu 'umen ana 'u ma yi 'itaa ashi 'ı tyung biwom abi lì yi lè bi 'anaa-anaa i a, ku mbee tyung li likpe ábi. Ashin 'i tyung li le beke abe undi a ke Unim, u mbee shang he, na be shi lityam lima lı fel gelalala he ashi Unim ye.
58009010	Kitaa ashangale ashin 'ì yi gbe lè lizi lè bingwungwo lè itetel bituto a. Bife puu bì yi ke agwo á, bi kwa kpamm lè wa he 'unyong ahwu Unim u be shi 'ukwo ahwu 'ufufe.
58009011	Ukpor Ujeso Ukristi a be mà, he-e ù kwu Ukaandi angwu u shang Unim angwu a be lè biwom binunung abi lì yi lè bi i. Ufe u sha aki ama he 'iteng ashi 'i dyam or, ki ngbebb or, hwò 'iteng ashangale ashi he igye anyin. Undigye na a shi 'iteng 'imen ana or, ngwu 'ì hà kwu he igye anyin a or ye.
58009012	Há he 'unyong ahwu Ujeso Ukristi a ma gbe gye há afee, a ma ngwee gye he 'ipo ashi be ndor ta-ta ke Unim hwò puu 'ugbe ken 'ufe-ufe, u ngyor kwu há. A ma te lè anung ibuu a há, nyong ù te lè angi īshōm bigundu a ye, a ma te lè ama agyang a. A kung anung ama amen ana pong li lè he biban ngyor igye kpamm.
58009013	Leěti be maa kung anung ibuu lè angi ikyēbb bigundu, be kung atyung angi be ting ūshōm bigundu shī 'inde mbya wa bendi abe bè yi betaa-betaa he ashi Unim ye, le hè be bè fel betaa-betaa.
58009014	Gbe 'i ma yi le anung bityuale a maa sha bendi be fel betaa-betaa, ashin 'i tyung le anung Ujeso Ukristi à yi lè ikeb gbe gyong, afe a to àtyám atyan a fel ataa-ataa. Ufe a kung 'uhwo-ma angwu ù yi faale 'iban shang Unim he 'uhwo 'utyan gbe he ikeb Ukatia Kunyong Unim angwu ù yi ngyor igye kpamm. A shi àtyám atyan a fel ataa-ataa gbe he anung ama, le hè li lì tem shi bibibi abi bı be lè lihwu ke li ye, hè li lì fel fe Unim angwu u ke likpan hwan.
58009015	Le bwo Ujeso Ukristi a kung 'uhwo-ma shang Unim, ufe na ù yi naa he 'udyan Unim lè bendigye. Gbe he 'uhwo-ma, Unim a kong ndor le u ba sha 'iwom 'ifufe le hè bendi abe a ko le bè fel bendi bema, bè kpē biwom binunung abi Unim a ke úkyébb le u ka ābe, be kwu lè bi ngyor igye kpamm. Ashin 'i sha 'itaa ana le bwo Ujeso Ukristi a hwō, lihwu lima li shi bendi be fel porr lè he biwom bibibi abi be maa shi nyong be maa so bua fe he 'iwom ashi 'itim ashi Unim a ma kong ndor le u ba sha.
58009016	He 'unyong ahwu undi u bun ungwu lihwu 'itaa bè hwua lishi lima nyong u be hwō, bendi be kee-kee sha ashi a kong ndor nyong a hwō ufe-ufe a.
58009017	Lè 'igbe ná undi umen ana ù so uwum, ashi a kong ndor ana 'i waa kwa lè ikeb ye. Ukpor gbe a hwō, kunyong ahwuna na 'ì ha fel lè ikeb.
58009018	Ashina na 'ì yi atan-lengi angwu ukpi-ikwu 'iwom ashi Unim a kong ndor le u ba sha ha bendigye 'i ma kee-kee yi lè ikeb gbe he anung awele a.
58009019	Leěti nyong Umosis a ma ke bendi Iten puu angi Unim a kee le bè shi, a ma kpi 'ikwu de be Iten imen ana, saa a hà kung 'ifefeb ashi be maa ko le uhisop lè bègbè utia kib he anung īshōm bigundu lè umbwo, u kung mbi wu 'ushia Iten or, bendi or puu.
58009020	A hà kong le: "Anung anyin a tyung le ma ngi 'ubwo he ashi Unim a kong ndor amen, le men mà shi Iten ima."
58009021	Kitaa a ken Umosis u mbee kung anung mbi wu 'ubuu ahwu be maa shang Unim, u mbi wu he biwom puu abi be maa kung fe Unim lè bi.
58009022	Há he 'unyong Iten ana, biwom abi be maa kung anung a shī ābi le bì fel bitaa-bitaa ye, bi ma yi zangg a. Ki ma yi lè 'ukwo ahwu Unim u tyang biban ke undi faale anung awele ye.
58009023	Leěti 'i ma yi kpe-kpe le bè kung bityuale shang le hè 'ì shi biwom bimen ana abi bı tyung 'itaa biwom abi bì yi ke lifung-atabe, bì fel bitaa-bitaa he ashi Unim. Ukpor biwom bigyang abi bì yi ke lifung-atabe bife, akungale undigye shang 'i ngbebb hwò akungale bityuale shang hè 'ì shi ābi bì fel bitaa-bitaa.
58009024	He ashin Ujeso Ukristi a gye he lifung-atabe he 'ipi Unim ù yi, ù yi naa há he 'ushu Unim he 'uhwo 'utyan. Bekaandi abe be maa shang Unim lè he item be maa gba gya he 'iteng ashi be ndor ta-ta ke Unim hwò biteng puu, ashi 'ì yi 'iteng ashi bendigye be shi he igye anyin. Kiteng 'imen ana 'ì yi 'itaa ashi 'ı tyung li 'iteng 'igyang ashi Unim ù yi, ashi Ujeso Ukristi a gye a.
58009025	Ukaandi angwu u shang Unim a maa gya lè anung bityuale a he 'ipo ashi lè há afee 'ugbe ken he lize liyang-yang. A maa ta lè anung inyiahwo angi ima a ye. Ukpor Ujeso Ukristi ufe, a ma kee-kee te 'ugbe ken 'ufe-ufe a lè kung 'uhwo-ma shang Unim.
58009026	Kì be kwu ná, hang a kung 'uhwo-ma shang Unim ibwan-ibwan kung lè há 'unyong ahwu Unim a shi igye anyin a be 'ushu. Ashi a ma shi 'ì yi le a be he igye i 'ugbe ken ke bendi puu a he umbee-likel ati i; a kung 'uhwo-ma shang Unim le he-e ù to taa biban bendigye ngyor igye kpamm.
58009027	Kì yi kpe-kpe le undi uyang-yang u hwa. Saa Unim u hà tang he ushe.
58009028	Kife na Ujeso Ukristi a ma hwō 'ugbe ken le he-e ù kpe bendi tyang lè he biban. A mbee tem ba he i igye i 'ugbe ahwu lefee. Nyong u tem be ana, ù tem ba le he-e ù be kpē bendi tyang lè he biban a ye. Kiwom ashi u be shi 'ì yi le u ba kpan bendi abe bè yi kwu, bè baā lishi lima.
58010001	Iten Ijuus ì kee-kee yi 'itaa ashi 'ı tyung ná biwom binunung abi bı be lè he 'ushu bı be kwu a. Ì hà ndo tyung dell-dell or ná bı be kwu ye. Leěti abe be maa shang Unim be shang 'itaa a ken mbee aze kpamm. Kitaa ashangale ashina 'ì yi lè ikeb le 'ì hà ndo sha bendi abe be kee le be fa Unim le bè fel gelalala he ashi ama ye.
58010002	Kì be kwu le ashangale umen ana ù yi lè ikeb le u sha bendi be fel gelalala, hang bendi be maa shang 'ugbe ibwan-ibwan ye. Ashangale umen ana a maa sha ābe be fel betaa-betaa, hang igim ibell i maa nem ben ābe le bè yi bendi-iban a ye.
58010003	Nyong 'ì yi nyin, nyong be maa shang Unim he lize liyang-yang, ki maa tem well ābe biban bibell iwell,
58010004	bwo li ngye le anung bityuale à yi lè ikeb le a kpa bendi tyang lè he biban ye.
58010005	He atan-lengi anwun, he 'unyong ahwu Ujeso Ukristi a ma kam le u ba he igye anyin, a ma de Unim le: "Wo nem kee le bendi bè shang-a bityuale a ye. He ashin wo shi agwo ke-m le mì shang-a.
58010006	Ki nyin-a lè bityuale abi be ting shī 'inde he 'imbe or, ngwu ashangale bityuale le ù to taa biban bendi or ye.
58010007	Mi hà kung de le, 'Unim, nde-m, mì yi nyin le mî shi ashi wo kee mi le mì shi nya a na be fee gbe lè mi he 'ushia Iten igang.' "
58010008	A kpi 'ikwu de le, Unim a kee le bendi bè kung bityuale lè inyia angi be ting shī 'inde he 'imbe shang he he-e ù tyang biban ke be ye. Kitaa ashangale ashina 'i nyin he lè shi ye. Ujeso a kong ná, mà na be maa shang he ná Iten Ijuus i kong a or.
58010009	A hà kung de le: "Unim, nde-m, mì yi nyin le mî shi ashi wo kee mi le mì shi." Unim a ma kung ashangale angwu utim ndor he itang hè ashangale angwu Ujeso Ukristi ù kpe lishi.
58010010	Le bwo Ujeso Ukristi a ma shi ashi Unim a kee he le ù shi, u kung 'uhwo-ma shang he 'ugbe ken ke bendi puu, bel puu li fel betaa-betaa lè he biban, li fel bendi bema. Ashangale umen i ù yi lè ikeb ngyor igye kpamm.
58010011	Bendi Ijuus abe be maa shang Unim be bo 'inaa hè be bè shi aki abell, kung bityuale shang Unim 'itaa ken mbee 'unyong kpamm. Ashangale umen i ù hà ndo to taa biban bendi ye.
58010012	Ujeso Ukristi a ma kung 'uhwo-ma shang Unim 'ugbe ken ke 'iban. Ashangale umen i ù yi lè ikeb ngyor igye kpamm. A lè kwu he 'ubwo lizen Unim.
58010013	He nya na ù yi kwu, ù baā lishi kpamm Unim u gbe tem bendi-linaa bema abee fe he itang.
58010014	Gbe he ashangale Ujeso Ukristi 'ugbe ken, a shi bendi abe a to taa lè he biban bibell bè fel gelalala ngyor igye kpamm.
58010015	Ukatia Kunyong Unim or titi a tyung li le biwom abin bì yi 'igyang a. A kpi 'ikwu de le Unim a de le:
58010016	"Ashin na mi kong ndor le mi ba sha ha abe lè he 'ushu. Mi ba kung iten igi fa ābe he atyam. Mi fee āngi fe he igim ibell."
58010017	A hà mbee de le: "Mì tem ba well biban bibell lè akpe abibi abell ye ngyor igye kpamm."
58010018	Gbé Unim a tyang biban ke be mà, ki tem fong he lè ashangale he-e ù hà to taa biban bendi ye.
58010019	Bebuye, gbe he anung angi Ujeso a ma wu a buu 'ukwo ke li le li fel gba porr gya he afee 'ipo ashi 'ì yi ta-ta ke Unim hwò puu.
58010020	Ujeso a buu li 'ukwo likpan ahwu 'ufufe. A buu āhwu gbe he inyiahwo ima angi ì yi ukyekye 'ihwom ashi be ma tye tang 'ipo ashi 'ì yi ta-ta ke Unim hwò puu.
58010021	Li fel lè ushang-Unim angwu a dyam hwò puu. U nda gba lè bendi Unim.
58010022	Nyong 'ì yi i, mà lì die ngie Unim lè lityam puu lè abongale angwu ù yi faale ifung likorye Ujeso a shi àtyám atyan a fel ataa-ataa gbe he anung angi a wu, u to agwo atyan lè umbwo angwu ù yi gelalala angwu ù yi igie Unim.
58010023	Mà lì naa genn faale atyangale he biwom abi li ndor lishi le li ba kpa lè ha Unim, le bwo a ke úkyébb le u sha biwom abin. Lì fe lityam ha ahe le u ndor úkyébb uma.
58010024	Lì gim ná lì kpell bende hè 'ì nyin li lè bende, li mbee shi 'inunung.
58010025	Lì shī mor liwu bendi Unim ná likpe bendi besuso lì yi ana ye. Lì fe bende ingie hwan, likorye li ngye le Liti angi Atyetyan Ujeso u tem be li fel kpee-kpee.
58010026	Gbé Unim a tyung li 'igyang mà, gbe undi a fel fe ukaa shi 'iban, kì tem kwa lè ashangale angwu ù yi lè ikeb le u kpa he tyang lè he 'iban ye.
58010027	Gbe undi u shi ná, ù kwu lè 'ushell nya a na a kwu u nyong le Unim ù tang he ushe. Bendi abe be ke Unim ife ye, kìndē 'ikaandi 'i ba sha nim lè be puu.
58010028	Undi uyang-yang angwu a maa ban Iten angi Unim a ke Umosis, be maa gwa he faale beshi he 'unyong ahwu bendi befee hā bekie be naa ushada le a shi āshi.
58010029	Gbe be maa shi ná, hà undi angwu a swan Unwaa Unim ufe, be sha he ná a? U ba kpa 'ingie kangg likorye a shi anung akongale ndor Unim angi a to taa he, a fel ilaa-ilaa, u bia Ukatia Kunyong Unim angwu u tyung inung ha ahe.
58010030	Lí ngye Unim angwu a kong le, "Mi ba tem utyang;" u mbee kong le, "Mi Unim Atyamen, mi ba maa bendi begi ushe."
58010031	Kì yi 'ushell-ushell le undi ù mbu fe he 'ubwo Unim angwu ù yi uwum he liti ushe.
58010032	Mà well ná 'i ma yi fe men lè he item nyong ma ma kpi 'ikwu ngye gbe lè Unim. Ma ma kpe 'ingie kangg, ukpor ma naa genn faale abwo aweeale.
58010033	Be maa buu amen atye he ashi bendi, be ke men bitaa bingie gbamm. Kunyong 'ususo ma maa fa ukaa naa ipel ha bendi abe be kpe 'ingie nya he abwo.
58010034	Ma ma kpe 'ingie utung ha bendi abe bè yi he igaadye. Bendi be maa kwa kpa amen bigbor, mà yii gor likorye ma ngye le mà so lè bisuso abi bı ngyor igye kpamm abi bi ngbebb hwò.
58010035	Bwo 'ì yi 'itaa ana, mà shī wee abwo ye, likorye undi uyang-yang angwu a ngib lityam lè kwom he umbee-likel u ba kwa lè lifem kangg.
58010036	Kì yi kpe-kpe le mà ngib lityam, ma shi ashi Unim a kee hè men mà be kpē ashi a kyebb le u ka amen.
58010037	Be fee he 'ushia Unim le: "Ki teng zangg hè undi angwu 'ì yi le u ba, ù be. Baa u fel i.
58010038	Bendi begi abe bè yi kpa-kpa he ashi agi be ba kwa lè likpan gbe he abongale. Ukpor angwu a tem item, ki ba nyin mi lè he ye."
58010039	Bel ufe lì yi abe lı tem item lè mbu nim a ye. Lì yi lè abongale ha Unim, he ashin u kpan li.
58011001	Abongale ù yi lishi andorale 'iwom faale atyangale. U mbee shi angyele dangg le 'iwom ashi be ndè shi lè ashi ye or, kì yi há 'igyang-igyang.
58011002	Kitaa i na bendi betim be ma bong ha Unim, ngwu Unim or a ma bong le be shi 'inunung.
58011003	Gbe he abongale na li ngye le Unim na a shi igye puu gbe he igie ima. A ma kung 'iwom ashi lı ndè he ashi ye a, shi ashi li fel ndè shi nyin.
58011004	Abongale umen i na a ma shi Ebell a ma shang Unim he 'ukwo ahwu 'u ngbebb hwò Uken. He abongale uma na a shi nyin Unim. Li ngye le Unim a bong le Ebell a shi 'inunung likorye a kpē 'uke ahwu Ebell a ma ting shī 'inde ke-e. Gbe he abongale umen i, mà na Ebell a hwō leěti or, bè so-i kong gbe lè he 'unyin i.
58011005	Abongale na a ma shi Inok a ma hwō ye. Unim a ma kpe-e gye he 'usi uwum. Be ma nem nde-e ye, likorye Unim a kpe-e gye lè he he lifung-atabe. Be fee ndor he 'ushia Unim le Inok a ma shi nyin Unim mà ukpong Unim u hà kpe-e gye lè he he lifung-atabe.
58011006	Undi ù hà ndo sha nyin Unim faale abongale ye. Kì yi kpe-kpe le undi uyang-yang angwu u be hwaa lè Unim ù bong 'igyang-igyang le Unim ù yi, u bong le u sha 'inunung ka bendi abe be mbu 'uhwo kee he.
58011007	Abongale na a ma shi Unuwa a ma gyo utebb Unim angwu gbe lè biwom abi bı be shi lè he 'ushu abi a ma wa ndè bi ye. A ma ke Unim ife, u shi 'inong lishor ashi 'i ma kpan he lè 'ikwu-lihwan 'ima. Gbe he 'imen ashin Unuwa a tyung le bendigye be shi 'iban, ufe u fel kpa-kpa he ashi Unim gbe he abongale uma.
58011008	Abongale na a ma shi Ebraham a ke Unim ife he 'unyong ahwu a ma ko he le ù bo tyang 'ubong 'uma gye he 'ipi ashi Unim a kyebb le u ka he. A ma gbe lè he 'ubong 'uma, mà na u ngye he 'ipi u gye ye or.
58011009	Gbe he abongale a ma ngyor kwu ná ugaandi he 'ipi ashi Unim a kyebb ndor he. Ufe lè Azik lè Ujekob be ma ndē he bebuu. Befe or be ma kpē úkyébb umen i lè ha Unim.
58011010	Ebraham a ma ndor lishi he ushu angwu Unim a kam, u mbee tye. Ushu angwu há, lìshií lima li ngie.
58011011	Abongale na a shi Ebraham a fel ātyām bebwaa, mà na ungye-ma Usara a ngyor 'ukwom, u kashi or. Ebraham a fe lityam ha Unim le u ba sha 'iwom ashi a kong ndor.
58011012	He 'unyong 'umen ana, mà na ati lihwu ama a ma teng zangg a or, gbe he inyiahwo ima na a hwan bebwaa gbamm abe be go 'ugii ná ikpen ı go he 'usi, be mbee go gbe gyong aboale ná 'uyia lishor.
58011013	Bendi bemen ana puu be fe lityam ha Unim kpamm be gbe hwō. Be kpē biwom abi Unim a kyebb ndor ābe mà ukpong ye, ukpor be naa ndè bi gye he 'ushu, be kpe bi he abongale. Be kong he ashi bendi le bè yi begaandi a he igye anyin.
58011014	Abe be kong 'itaa ana, be tyung le be ndor lishi hè be bè kwu lè 'ubong 'ubell 'ugyang.
58011015	Be tem ndor lishi gye he item he 'ubong ahwu be gbe tyang a ye. Kì be kwu le be ndor lishi ná, hang be ndè libwo le bè tem item.
58011016	Be ndor lishi ha 'ubong ahwu 'u ngbebb hwò puu ahwu 'ù yi he lifung-atabe. Gbé be ko Unim le Unim ubell, ishwia i sha Unim ye, likorye a shi ushu ndor ābe befe a.
58011017	-
58011018	Abongale ha Unim na a ma shi Ebraham a bong le u kung unwaa-ma Azik shang Unim he 'unyong ahwu Unim a gil he. Unim a ma ke-e úkyébb le: "Wo ba kwa lè igia gbe ha Azik." Mà na or, unwaa angwu Ebraham ù kee-kee yi lè he a ken, a nyim Unim ahe ye.
58011019	A ma ngye le Unim ù yi lè ikeb le u wum Azik lè he lihwu. Kigyang-igyang Azik ù yi átyám ná undi angwu a wum lè he lihwu a.
58011020	Abongale na a ma shi Azik a kyebb 'ukwun ahwu 'u be be lè he 'ushu ndor Ujekob lè Isor.
58011021	Abongale na a ma shi Ujekob a ke bebwaa Ujosef, bendi befee, kukwun mà ukpong u hà hwō. A mbu kpo he lishi utyuu uma fe Unim.
58011022	Abongale na a ma shi Ujosef a bun de bendi Izwell le be ba gba lè he Igyept. A kong ashin mà ukpong a hà hwō. U mbee kong ndor 'itaa bè shi lè ikeb ima.
58011023	Abongale na a ma shi ātyām Umosis lè anam be ma kung he ndyell afell akie kung lè he 'unyong ahwu be ma hwan he. Be ma ndè le a ngbebb 'unung; be maa shell le be ban uten usu ye.
58011024	Abongale na a shi Umosis, nyong ahwu a ma fel gbel, a ma swan le bè ko he le igia Ufero ye.
58011025	Ki nyin he le ù kpē 'ingie utung ha bendi Unim hwò ashi le ù kwu he igor shi 'iban he 'anwaa 'unyong zangg.
58011026	A ngye le gbe undi a kpe 'ingie he 'uhwo Ujeso Ukristi, Undi-likpan, ki ngbebb hwò ashi le ù kwu lè bingbebb puu abi Igyept, likorye a maa ndor lishi ha lifem angi lı be lè he 'ushu a.
58011027	Abongale na a ma shi Umosis a gbe lè he Igyept faale 'ushell ingywo usu. A ma tem item ye fel ná a nde Unim angwu bendi be nde-e ye nà.
58011028	Abongale na a ma shi-e a kpi Kipam ashi Agbele-gyong. A de bendi Izwell le bè kung anung unwaa utia mbi wu he isi ungwu lishi hè udengell Unim angwu u gwu bendi ù gwu uhwaa unwaa Izwell nyong u be ye.
58011029	Abongale na a ma shi bendi Izwell be gbe he 'uyia he 'unyong ahwu be gbe he umbwo ukaandi angwu be ko le Umbwo ubwaa. He 'unyong ahwu bendi Igyept be ma kaa le be gba gyong umbwo umen ana, be ma kò umbwo.
58011030	Abongale na a ma shi uging 'ubong Ujeriko a ma gyebb shī he itang he 'unyong ahwu bendi Izwell be tan kel-kel fe-e ati adyong-ifee.
58011031	Abongale na a ma kpan Urehab, ungingye akpela, he 'unyong ahwu be gwu bendi abe be ke Unim ife ye, likorye bendi Izwell abe be be ndè 'ipi, a kpē be udim-udim.
58011032	Mì gye 'ushu a? Kì yi lè 'unyong le mi kong gba lè Ugidyon, Ubarak, Usamson, Ujefeta, Udebid, Usamuwell lè bendi puu abe be tye ugie 'isom Unim ye.
58011033	Gbe he abongale besuso be ndo bekye hwò abong. Be shi biwom abi bi ngbebb, he ashin be kpe biwom abi Unim a kyebb ndor ābe. Besuso be shi begaba be shib ungwu.
58011034	Besuso be maa naa he 'udyan 'índe, umor-inde u do ābe ye. Besuso be buu hwaa hè bendi bè gwu ābe lè lishwia ye. Mà na bè yi lè 'iken ye or, be tem fel kang-kang. Be maa fel ndo 'ukye kangg; bendi-linaa bebell be maa fel buu ābe.
58011035	Bengingye besuso abe be bong ha Unim, bendi bebell abe be hwō be wum lè he lihwu. Bendi besuso be kpē 'ingie he abwo bendi-linaa bebell kpamm gbe hwō. Bendi-linaa bebell be de be le bè swan Unim hè be bè tem ke be 'ingie ye. Bendi bemen i be bong le be swan Unim ye, likorye be ngye le be ba wum lè he lihwu, be kwu lè likpan angi li ngbebb hwò.
58011036	Be nyan besuso, be kpam ābe ikwun. Be bua besuso indi, fe he igaadye.
58011037	Be maa akor gwu besuso; be baā besuso bigie bifee; be gwu besuso lè lishwia. Bendi bemen i be mbu likaa, be fel fe ikwob inyia a; bendi-linaa bebell be maa ka ābe 'ingie kangg.
58011038	Be maa fel buu ndyell mbee libeb lè ikwell, be ndē he afee ibung lè ahwom akor. Igye anyin i ma kpè lè bendi bemen i ye.
58011039	-
58011040	Bendi bemen i be fem lizen likorye be ma bong ha Unim. Mà na or, be ma kpē biwom abi Unim a ma kyebb ndor ābe ye, likorye Unim a de le u ba sha 'iwom 'inunung ashi 'i ngbebb hwò ka li. Ugim Unim a ma yi le u ba sha ābe be fel gelalala utung ha abel.
58012001	Bel ufe, lì yi he 'udyan bendi a. Bendi bemen i be tyung li ashi 'i ze le abongale. Bwo 'ì yi 'itaa ana, mà lì pam 'uhwo-tyan lè ha biwom abi bı kwuǔ li 'ukwo lè biban abi lı tyang ābi abwo mbee ye. Mà lì naa genn hè li lì buu akye angi à yi ndor li le lì buu.
58012002	Mà lì ngyor lè ashi atyan ndor ha Ujeso angwu abongale utyan ù yi ha ahe kung lè há he ukpi-ikwu gye he umbee-likel. He 'uhwo igor angi Unim a ma kam ndor he lè he 'ushu, a ma bong hwō lihwu he 'ikpakpaa, li ma shi-e ishwia ye. He atan-lengi anwun 'anaa-anaa i ù fel yi kwu he 'idem 'usu he 'ubwo lizen Unim, u ndè gbe lè bendi.
58012003	Mà gim gbe lè Ujeso ná a ma bong kpe 'ingie lè he abwo bendi-iban abe be ma tel he. He ashin mà kwu lè ingie, ma wee abwo ye.
58012004	Mà yi he 'ushu 'ukye ma ndo ha 'iban, ki wa fel ashi mà hwō ihwō a ye.
58012005	Má naa lityam ingie angi Unim a ma fe men ná undi u fe bebwaa-ma a? Unim a de le: "Unwaa-gi, kpē 'ingie ashi, mi Atia, mı ka-a ná utebb faale inem anemale. Shī wee abwo he 'unyong ahwu mı ben-a ye.
58012006	Undi angwu 'i nyin Unim lè he, u kpe-e ná unwaa-ma, na Unim u ke-e 'ingie, u tebb he."
58012007	Mà ngib lityam kpē 'ingie likorye 'ingie ashi 'itaa ana na ātyām unwaa u ke unwaa-ma he-e ù tebb he. Kingie 'imen ashi 'itaa i 'i tyung le Unim a bong le wò yi unwaa-ma a. Kì yi lè unwaa angwu u shi 'iban, átyám u mor he atebbale ye.
58012008	Gbe ma kpē 'ingie he 'iban ná bebwaa Unim be kpē ye, hà mà yi bebwaa abe ufe-gyang a hwan a ye, hà mà yi bebwaa ushu a.
58012009	Betyetyan abe he igye i be ka li 'ingie le li shi 'ibibi, li ka ābe ife, teng-teng lè Atyetyan Unim angwu he lifung-atabe a? Li ka Atyetyan Unim ife hè li lì kwu lè likpan.
58012010	Betyetyan abe he igye i be ka li 'ingie 'itaa ashi be kee he 'anwaa 'unyong zangg. Unim ufe u ka li 'ingie ashi 'ì kpell li hè li lì fel gelalala ná ufe-gyang.
58012011	He 'unyong ahwu lı kpē 'ingie nya he abwo, ki ngbebb li he lityam ye, li mbwee. Ukpor nyong 'ingie 'imen ana 'ı be mbee, ki ba lè lifem linunung; ki sha bendi abe be kpē shi lityam ken, be sha 'inunung, be kwu ikwun ha bende-bell.
58012012	Mà pell abwo angi ma bua fe ana, ma ndaa abee angi ma kan fe ana.
58012013	Mà tan he akwo angi kpa-kpa afe-afe hè ukeb 'igwun 'ubee ù mbee for ye, hè 'igwun 'ubee 'ì mbee imbee.
58012014	Mà kaa kangg hè men mà kwu ikwun ha bendi puu, ma kwu gelalala faale 'iban likorye undi ù hà ndo nda Unim faale afaale ù yi gelalala ye.
58012015	Mà baa teng undi ūmen ken or u tem item lè he inung Unim. Ma baa teng undi ūmen ken or u kwa lè likpe libibi angi lı ban likpe bende-ma. Likpe libibi li yi ná ùkwán ubibi lè bezu.
58012016	Mà baa teng undi ūmen ken or u sha 'igbang, u nem kung likong Unim he 'ukpo ye ná Isor. Isor a ma ndyebb 'ukaandi 'uma zī he lizi 'ugbe ken kporr.
58012017	Má ngye le Isor a ma hà fel kee le átyám ù ke-e 'ukwun, ukpor átyám a ma ke-e ye. Mà na a ma kee 'ukwo lè akye he ashi he-e ù gie àshi a ma shi or, a ma ndè 'ukwo ye.
58012018	Mà well he 'ipi ma naa. Mà yi 'itaa ken ha bendi Izwell ye. Be ma naa gwaa he ukwell, angwu be ko le Usanai angwu be nde-e lè ashi, be tyua he abwo. Be ndè 'ìndē 'i mor dema-dema lè há ukwell. Kibu 'i ma gye 'ifufebb, itaa i tye.
58012019	Bendi bemen ana be gyo usom, be mbee gyo lìngmam lè há. Lingmam anyina li ma shi ābe be shell kangg, be fel tim anung le be kee le bè tem gyo ye,
58012020	likorye lingmam anyin li ke be uten le, gbe undi a gye he ukwell ana, bè maa akor gwu-e; inyia or titi, bè shi āngi ná. Uten anwun a ma dyam gbe be.
58012021	Biwom abin puu bi ma shi ābe be shell kangg. Umosis ugyang or a ma de le, "Mi fel shell, tung for-for-for."
58012022	Men ufe ma wu há he ukwell angwu be ko le Uzayon mà. Ma wu he Ujeruselem angwu he lifung-atabe, angi lì yi ushu Unim angwu ù yi uwum. Idengell Unim ì yi há asisilisi asisilisi.
58012023	Mà yi he liwu bendi Unim abe be kpee liwu lè igor. Bè yi bebwaa-ma abe be fee azen abell he 'ushia he lifung-atabe a. Mà yi naa he 'ushu Unim angwu u tang bendi puu ushe. Ma gbe he 'ubee bendi benunung abe Unim a shi ābe be fel gelalala.
58012024	Má be hwaa lè Ujeso angwu a ma shi 'iwom 'ifufe ashi Unim a kong ndor ha bendigye a fe lishi gbe he 'uhwo-ma. Kiwom ashi anung ama a shi 'i ngbebb hwò ashi angi Ebell a shi.
58012025	Mà baa teng ma kpam atyung wa àshi Ujeso u kong ha amen. Bendi abe be ma kpam atyung wu àshī undi angwu u tye ugie 'isom Unim a kong, be ma kpē 'ingie. Befe be ma hà hwaa ye, teng-teng lè bel abe li gyo igie Unim angwu ù yi he lifung-atabe kpam atyung wu a?
58012026	He 'unyong 'umen ana lìngmam lima li maa nyùng itang he abwo. Kanaa-anaa nyin ufe a fel ke úkyébb a le a mbee ba nyùng itang he abwo tii-tii-tii 'ugbe ken; lifung-atabe or, u be nyùng āngi.
58012027	Igie àngi le 'kugbe ken' nyin 'i tyung li le Unim u ba nyùng biwom abi a mbe puu he-e ù mbee lè bi, kee-kee teng biwom abi bı nyùng ye bife-bife.
58012028	He ashin lì pee Unim angwu a ke li 'usu ahwu u nyùng ye. Li mbee ke-e ife angi ı nyin he, li shell he.
58012029	Kigyang-igyang Unim utyan ù yi a ná 'ìndē ashi 'ı shī nim lè biwom puu a.
58013001	Men abe mà yi bebwanam bende he 'uhwo Ujeso Ukristi, kì gye 'ushu nyin amen lè bende.
58013002	Mà kpe begaandi be he ishu īmen abwo afee-afee. Bendi-iso be ma kpē begaandi ná kpe-kpe lè idengell Unim or be ma ngye ye.
58013003	Mà gim gbe lè bendi abe bè yi he igaadye nya a na hang ma gim gbe 'i yi nya yi amen a. Mà gim gbe lè abe be kpē 'ingie nya a na hang ma gim gbe 'í yi nya yi amen a.
58013004	Bendi bè shi libee lì kwu lè ibia ye. Kì yi le ùkyēbb ù shi ungye ù fe lityam ha ahe; ungye u shi ùkyēbb ù fe lityam ha ahe. Bendi abe be shi 'igbang lè abe be kee bengye bendi, Unim u ba maa ābe ushe.
58013005	Mà nyòng únde ye. Ashi mà yi lè shi 'ì kwun amen 'igyor likorye Unim a de le ù hà ndo tyang amen ye, u ndè gbe lè men.
58013006	He atan-lengi anwun lì kwu lè lityam uteb, undi-undi ù kong le: "Unim na ù yi undi-ukpell ugi, mì hà ndo shell ye. Kì yi lè ashi undigye ù hà ndo shi-m ye."
58013007	Mà gim gbe lè bekaandi bēmen abe be ma bun igie Unim de men. Mà gim gbe lè likpe linunung libell he igye anyin, mà bong ha Unim ná befe be ma bong.
58013008	Kitaa Ujeso Ukristi a ma yi leěti, kitaa 'imen na ù yi 'unyin i, kitaa 'imen na u be kwu ngyor igye kpamm.
58013009	Mà bong ihwuale atyetye-atyetye angi bendi be hwua amen ì bel àtyám āmen lè ha ashi 'ì yi kpa-kpa ye. Ma naa genn he abongale gbe he inung Unim a, gbe he itetel angi gbe lè bizizi a ye. Ife i kpell bendi abe be ndor āngi ye.
58013010	Ujeso Ukristi a kung 'uhwo-ma shang Unim ke li. Bekaandi abe be maa shang Unim he 'ubuu Ijuus be ma yi lè libwo azēle 'iwom he ashangale Ujeso Ukristi ye.
58013011	Ukaandi Ijuus angwu u shang Unim a maa kung anung bityuale gya lè ngi he 'ipo ashi be ndor ta-ta ke Unim la shang he biban bendi. Be kung akwom ábi lè ting shī 'inde he ugbaakwo.
58013012	Kitaa 'imen i na Ujeso or a ma hwō he lifung-ushu a ye, hè anung ama à to taa bendi lè he biban.
58013013	Gbe ná a, mà lì gbe lè he lifung-ushu, hè li lì pwom he, li kpē ishwia angi a kpē,
58013014	likorye lì yi lè ushu angwu u zī igye he igye anyin ye, li ndor lishi ushu angwu u be lè há 'ushu.
58013015	He ashin mà lì ke Unim ipee gbe ha Ujeso mbee 'unyong. Ipee angi lı ke-e ì yi ukyekye bityuale abi lı shang he a. Mà lì pee lizen Unim lè lingmam lityan.
58013016	Mà naa lityam lè 'inunung ashele lè akpellale bendi ye, likorye 'i nyin Unim lè biwom bimen i. Bì yi a ná bityuale abi ma shang he a.
58013017	Mà ke bekaandi bēmen ife, mà shi ashi be de men le mà shi. Be nda gba lè bēnyōng bēmen faale 'unyong ashwele le bwo be be naa he 'ushu Unim he-e ù maa ābe ushe he aki ama angi be maa shi ke men he igye anyin. Mà ke be ife, hè be bè shi aki abell lè igor. Gbe ná a ye, hà be ba sha āngi lè 'imbwee. Gbe be shi āngi lè 'imbwee, a ba lè lifem ka amen ye.
58013018	Mà gye 'ushu kong ha Unim ke li. Lí ngye dangg le ugim ù yi li utaa-utaa likorye li kee le li sha ashi 'ì yi kpa-kpa mbee 'unyong.
58013019	Mi mbee tim amen anung kangg le mà kong ha Unim le ù shi 'ukwo ke-m mî tem be ha amen há akikye.
58013020	Atyetyan Ujeso angwu ù yi Ukaandi angwu u ndè gbe lè bel ná ukang-itia, Unim a wum he lè he lihwu hè ashi Unim a kong ndor ha bendigye 'ì fe lishi gbe he anung ama ngyor igye kpamm.
58013021	Unim angwu u ke bendi ikwun ù ke men biwom binunung abi bi baa amen hè men mà shi lè bi ashi a kee le mà shi. Unim ù shi aki he atyam atyan gbe ha Ujeso Ukristi hè li lì shi likpe angi li nyin he. Ipee ì kwu ke Ujeso Ukristi ngyor igye kpamm. Kì ngyor ná mi kong.
58013022	Bebuye, mi tim amen anung le mà ngib lityam kpē utebb anwun. Kushia ahwu mi fee amen i 'u kwob ye.
58013023	Mi kee le mà ngye le be fem unwandatyan Utimoti lè he igaadye mà. Gbe a be akikye, mi ba ba lè he ha amen há.
58013024	Mà kong mi lè bekaandi bēmen lè bendi Unim puu. Bendi abongale abe lè he Itali be bii atye āmen.
58013025	Unim ù hā ke men puu 'ukwun.
59001001	Mi Ujems angwu mì yi uboyi Unim befe lè Atyetyan Ujeso Ukristi, na mı fee 'ushia ahwun hwaa lè men bendi Ijuus abe ma fe Unim, abe ma paa wu mbee igegem he igye i. Mi kong lè men puu.
59001002	Bebuye, he 'unyong 'uyang-yang ahwu bingie bitaa atyetye-atyetye bı kem fe men, mà kpe bi igor-igor,
59001003	likorye bingie abin bi kaa amen nda le ma fe lityam ha Unim'igyang-igyang â? Bingie bimen ana bi ba sha amen ma fel naa genn fa Unim.
59001004	Mà ngyor naa genn fe Unimlè wu he umbee-likel, hè men mà fel kpa-kpa he ashi Unim faale uben, ma mbu gyan he 'inunung 'iyang-yang ye.
59001005	Gbe 'ì yi lè undi he liwu līmen angwu a bi lishi ye, ù bii Unim le ù ke-e lishi abyele. Unim a ngbebb inung 'indee-indee; ufe na u ke bendi biwom puu, u kwell 'akwukwell ye. Undi uyang-yang angwu a bii he lishi abyele, u ka he ángi lityam ken.
59001006	Ukpor undi angwu a bii Unim le ù ke-e 'iwom, ù fe lityam ha ahe le u ka he, u fel lè atyāngale le hà ù ke-e or, hà ù ke-e ye or, ye. Undi angwu u tyāng ityang ù yi ná umbwo angwu u tim puu-puu-puu mbee 'unyong.
59001007	Undi angwu 'itaa i, u ndor lityam he 'iteng ken ye, u fe lityam ha Unim ye, ù ndor lishi le u kpa 'iwom lè ha Unim ye.
59001009	Undi Unim angwu 'ù yi he 'ukpo he igye anyin ye, ù kwu lè igor, bwo a dyam he ashi Unim.
59001010	Undi Unim angwu a mbu 'ingbebb or, ù kwu lè igor nyong Unim a be lè he he itang likorye a ngye le undi-ingbebb u za igye ye nya a na bibubo ukwan bı zī igye ye i a.
59001011	Nya a na ishu ı bi kangg, bibubo bı nia, bi well wu he itang, kunung ábi 'u mbee. Kitaa 'imen i na undi-ingbebb u be hwō tyang bingbebb bima shal-shal-shal.
59001012	Undi angwu a ngyor naa genn fe Unim he 'unyong ugilale, u ba kwa lè igor likorye gbe a hwò igilale puu, Unim u be ke-e likpan ligyang angyell.Life na lì yi lifem angi Unim a kyebb le u ba ka bendi puu abe 'i nyin ābe lè he.
59001013	Undi uyang-yang angwu 'itaa ugilale 'iyang-yang 'i be hwaa lè he, ù fel lè ugim le Unim na u gil he ye. Kì yi lè ashi 'ı lam Unim shi-e u shi 'ibibi ye. Ufe-gyang or, u sha undi le ù shi 'ibibi ye.
59001014	Bigyor bibibi abi bì yi he lityam undi na bı lam he shi-e u shi bibibi. Gbe a shi āshi puu, ki be lè lihwu.
59001016	Bebwandagi lityam, mà tyang 'iyang-yang 'ì lam amen ye.
59001017	Kinunung 'iyang-yang ashi 'ì yi lè àbēl ye, hà 'i ba lè ha Unim a. Puu abi bi ba lè ha Unim angwu a shi libwee, lè 'ufell lè ikpen ndor he usi a. Ufe u gie or, ngwu ù tan ná libwee lı tan he-e ù gbe tyang li he 'ifufebb or ye.
59001018	Ufe-gyang na a fe ukaa ndè waa le gbe he igie ima angi ì yi 'igyang i, u sha li li fel bebwaa-ma, hè li lì fel utie-ushu bendi puu abe a ke be likpan 'unyong.
59001019	Bebwandagi lityam, má ngye abin. Undi uyang-yang ù gyo 'igyo dangg, ukpor ù shwie fan likong ye, u shwie ngywo ingywo ye,
59001020	likorye undi u ngywa ingywo á ha sha 'inunung ashi 'ı nyin Unim ye.
59001021	He ashin mi da amen le, mà mbeè lè 'ibibi 'iyang-yang lè he likpe līmen. Mà kung abwo āmen lè he 'ibibi 'iyang-yang. Mà keb'uhwo-men ke Unim, ma gyo igie ima angi a fe men he atyam, likorye igie ima ana na ì yi lè ikeb le i kpan amen lè he 'iban.
59001022	Mà shi biwom he 'ukwo ahwu igie Unim i hwua amen, mà kee-kee gyo agyoale ufe-ufe a ye. Undi angwu u gyo agyoale ufe-ufe, u shi ashi a gyo ana ye, u sòm 'uhwo-ma isòm.
59001023	Undi uyang-yang angwu u gyo agyoale ufe-ufe, u shi ashele ye, hà ù yi 'itaa ken ha undi angwu a ndè 'uhwo-ma li-li-li he 'inde-ushu, nyong a gbe lè há, nya 'ukwo-ukwo u tem well ná á yi ndè 'uhwo-ma á yi yi ye.
59001025	Ukpor undi angwu u shun igie Unim li-li-li, u gye 'ushu shi biwom he 'ukwo ahwu igie Unim i hwua he, gbe u kee-kee gyo, mà u naa lityam a ye, u gyo u shi abi a gyo, Unim u ka he 'ukwun kangg, likorye igie Unim ì yi gelalala, i shi lè ikeb le ì kpan li lè he 'iban.
59001026	Undi uyang-yang angwu a kung 'uhwo-ma le ù yi undi Unim a, gbe u ndor 'abell 'ama kporr mbee ye, hà u lam 'uhwo-ma ilam le ù yi undi Unim, hà biwom abi u shi ná undi Unim ana or, bì yi 'idideng.
59001027	Likpe undi Unim angi lì yi kpa-kpa he ashi Unim lì yi le ù kpell bebwaa-aban, u kpell bengye-uhwuu abe be kpē 'ingie, u ndor 'uhwo-ma'igbe-igbe lè ha biwom igye anyin puu abi bì yi bibibi he ashi Unim.
59002001	Bebuye, bwo men ma bong ha Atyetyan Ujeso Ukristi angwu 'asu 'ama 'a dyam hwò puu a, ki ngbebb le mà taā bendi itaa ke be ife ye.
59002002	Pisoye bendi befee be be he 'ipi ma kpee liwu. Angwu ken ù yi undi-ingbebb, a fe biwom abi bı kaa 'ate, u fe unwaande angwu be kung igold shi-e. Angwu ken u shi undi-likaa, u fe bigegem bihwom. Má gor kpē angwu a bwee idem i bwo-e he ashi 'indee-indee ana, ma kie he 'idem ishagba, de-e le, "Ukaandi, kwu ana." Angwu likaa ufe, ma de-e le ù naa ana; pisoye ma de-e le ù bel kwu he itang a. Likpe linunung na lì nya yi ana a?
59002004	Undi angwu a shi 'itaa ana, hà a shi likpe liketye likorye a shi tyung le undi-iso a dyam hwò unde-ma. Kitaa likpe anyin lì yi likpe libibi a.
59002005	Bebwandagi lityam, mà gyo. Bendi abe be mbu likaa he igye i, na Unim a waa le bè bong ha Atyetyan Ujeso Ukristi, hè be bè fel mbu 'ingbebb he ashi Unim. Be mbee fel lè abwo he 'iteng-usu ashi Unim a kyebb leěti le u ka bendi abe 'i nyin abe lè ufe Unim.
59002006	Bwo 'ì yi ná, kibang a, ma bia bendi-likaa? Ndè le bendi-ingbebb na be shi amen zī, be kwu amen gye lè men he ukoto?
59002007	Bendi-ingbebb na be kong bia lizen ishagba angi Ujeso Ukristi. Lizen limen ana na Unim a kung shì le gbe ha angi be fel ko li le bendi bema ufe Unim.
59002008	Uten angwu Ujeso Ukristi, Usu utyan, a tye, be fee fe he 'ushia Unim, ù yi le: "Kì nyin-a lè unde-gang ná 'i nyin-a lè 'uhwo-gang." Bendi abe be ke ife shi-e, hà be shi 'i ngbebb.
59002009	Ukpor, gbe undi a hà fel ke undi-iso ife hwò unde-ma, hà a shi 'iban, hà a zī libi he abanale Iten Unim.
59002010	Mà undi ù shi iten Unim puu, fel kee-kee ban ken ufe-ufe or, hà a ban Iten Unim puu.
59002011	Unim umen angwu a tye uten le undi ù gbe ipel ha undi-iso fem ungye-ma tyang ye i, ufe umen na a mbee tye uten le undi ù gwu undi ye. He ashin gbe undi a gbe ipel ha undi-iso fem ungye-ma tyang ye, ukpor a gwu undi ufe, hà a ban iten Unim a puu.
59002012	He ashin mi kee le mà ngye le, he 'iwom 'iyang-yang ashi ma kong lè ashi ma shi, mà well le he liti ken Unim u ba maa amen ushe le hà ma ke ife shi iten ima angi ı kpan amen lè he biban a or.
59002013	Undi angwu u kwu lè beshi ha bendi ye, Unim or u ba kwa lè beshi ha ahe he liti ushe ye. Ukpor undi angwu u kwu lè beshi ha bendi, u ba nda le beshi abe Unim u kwu lè be ha ahe he liti ushe be sha he u za likpong.
59002014	Bebuye, gbe undi a bong ha Unim, ukpor u shi aki anunung ye, kitaa abongale ashina 'ì yi 'idideng a zii. Kidideng abongale ashina 'i ba kpa he tyang abwo he ushe Unim ye.
59002015	Gbe 'ì nya yi le lì yi lè unwandatyan ken angwu a bong ha Unim, angwu ù yi lè lizi or, ngwu inditen or ye, undi he liwu līmen a de-e le, "Gye lè 'ukwun, Unim u hā ka-a lizi lè inditen," ukpor ufe u ke-e lizi lè inditen ye, ashi a kong ana 'ì yi 'idideng a zii.
59002017	Kitaa ana nà abongale ha Unim or a kwu 'idideng zii, gbe à yi faale aki anunung.
59002018	Pisoye undi u da le: "Undi ken a bong ha Unim a, angwell u shi aki anunung a." Mi fan undi angwu há le: "Kì yi lè 'ukwo 'ususo-ususo ahwu undi u tyung le a bong ha Unim fem aki anunung ashele tyang ye. Kinunung ashi undi u shi na 'ı tyung le a bong ha Unim."
59002019	Ndè le wo bong le Unim ù kee-kee yi ken a? Gbe wo bong ná, hà wo shi 'i ngbebb. Ukpor wò ngye le ikeb ibibi or i ngye le Unim ù kee-kee yi ken a, ki shi āngi i shell, tung for-for-for.
59002020	Wò yi dangg ye! Mì shi ná a, mî sha-a 'ì nung-a le, gbe undi a bong ha Unim, a shi aki anunung ye, hà abongale uma ù yi á 'idideng zii?
59002021	Ndè atietyan Abraham, kibang a ma shi ashi 'i shi Unim a kung he ná undi ununung he ashi ama? Kiwom ashi Ebraham a ma shi 'ì yi le a ma kung unwaa-ma Azik te lè he le u la shang Unim.
59002022	Ki nung nwongg lè he likpe Ebraham le a ma yi lè abongale or, u shi aki anunung or. Kinunung ashi a ma shi na 'i ma shi abongale uma a ma hà fel kpa-kpa.
59002023	Ashi 'i ma shi i, ki shi nya a na be fee ndor he 'ushia Unim a. Be fee le: "Le bwo Ebraham a fe lityam ha Unim na Unim a kpe-e ná undi ununung he ashi ama." Be mbee fee le, Unim a ko Ebraham le udim-ma.
59002024	Ashin 'i tyung amen le undi u fel ununung he ashi Unim gbe a shi aki anunung or, ki kwom he abongale mà 'i mbee a ye.
59002025	Mà mbee ndè undi ná Urehab angwu a ma yi ungingye akpela. Leěti nyong Ijuus i ma som bendi gye he 'igie ashi ù yi, a ma kpe be ngbebb-ngbebb, u tyung ābe 'ukwo ahwu be gbe wu he ushu lè 'ukwun. He ashi a ma shi ana, Unim a ma kpe-e ná undi ununung he ashi ama.
59002026	Gbe 'ūnyōng 'u gbe lè ha undigye, hà undi umen ana a fel likwom a, a fel 'idideng zii. Kitaa 'imen ana na abongale ha Unim or a kwu 'idideng zii, gbe à yi faale aki anunung.
59003001	Bebuye, ki ngbebb le bendi bēmen gbamm bè fel bitisha ye, likorye men ma ngye le ushe angwu be be maa li bel bitisha u ba dyam hwà angwu bendi abe be teng iteng.
59003002	Bel puu li sha imbeb gbamm. Gbe 'ì yi lè undi angwu 'abell 'ama 'a shi umbeb ye, hà undi umen ana ù yi faale uben he akwo ama puu. U shi lè ikeb le u ndor agwo ama puu le a shi biwom puu kpa-kpa.
59003003	Mà ndè 'iwom ná 'ukaa-inyia i, gbe undi a kee āhwu le 'ù ke-e ife, u kung 'anwaa 'igem 'inde bua kwa āhwu he ungwu atong, le nyong 'i fong he le he-e ù pwom āhwu gye he 'iteng 'iyang-yang ashi 'i fong he.
59003004	Mà mbee ndè 'iwom ná 'inong lishor, mà na 'i dyam or, kufem ahwu 'ukaa-ukaa 'u sob lè shi lo-lo-lo or, undi angwu u naa 'inong u kung unwaa 'ikpe a, tan lè shi gya he 'ipi a kee.
59003005	Kitaa ana na 'abell 'à yi. Mà na 'a zen or, kà yi lè ikeb he inyiahwo undigye 'indee-indee, ka kong biwom or bi dyam kangg. Men ma ngye le umbee-inde ù yi lè ikeb le u gba 'ìndē sha mbee ukor gbangg.
59003006	Kabell 'à yi 'itaa ken ha 'ìndē. He 'abell 'atyan na bibibi he igye anyin puu bi fe ushu. Kafe na 'a tan lè bibibi ke agwo undigye puu. Ka nim lè undigye kung lè he 'unyong be hwan he lè wu he 'unyong ahwu u hwō. Kà yi 'ìndē ashi 'ı be lè ha Usetan ugyang a.
59003007	Bendi bè yi lè ikeb le be kwun bitaa inyia puu, be bè kwun inyia libeb, linyun, ìshiı, lè abi lishor.
59003008	Ukpor kabell 'afe-afe na 'ì yi lè undi angwu u kwun āke mbee ye. Kà yi 'ibibi 'iwom ashi 'ì yi lè abwo akwele ye gbangg. Bezu abe be tan lè lihwu be ba lè ha 'abell a.
59003009	Kabell 'amen a ken, lı kung pee Atyetyan Unim angwu a gyan li puu; kafe a ken, lı tem lè ke buu bendi abe Unim a mbe bi 'uhwo-ma atye.
59003010	Kabell a ken, lı kung āke ke ipee, fe lı mbee tem lè ke buu unde-tyan atye. Bebuye, kitaa 'iwom ashin 'i ngbebb le lì shi ná ye.
59003011	Linwan a ken, umbwo u nyin he ungwu, u zu he ungwu a?
59003012	Bebuye, umogol ú nya fel wum agbe ulyom, ngwu ulyom na ù nya fel wum agbe umogol ye. Umbwo ununung u ba lè he linwan angi lı tal he azor ye.
59003013	Kì nya yi lè undi he liwu līmen angwu a bi lishi, biwom bi nung he à? Ù shi binunung, u keb 'uhwo-ma likorye binunung lè 'uhwo akebale na bı tyung le a bi lishi.
59003014	Ukpor, gbe mà yi lè ubell ubibi lè lityam abanale, ma gim 'uhwo-men ufe-ufe-ufe, hà 'i ngbebb le mà pwom ungwu le ma bi lishi ye, hà ma mbee bè uman fe 'igyang.
59003015	Lishi abyele angi 'itaa i, li be lè ha Unim a ye, lì yi angi igye anyin a. Li be lè he igim ibibi angi bendigye, li be lè ha Usetan, usu bibibi.
59003016	He 'iteng 'iyang-yang ashi bendi bè yi lè lityam abanale, undi-undi u gim 'uhwo-ma ufe-ufe, anaa lè akpe abibi bi kwa há titi.
59003017	Lishi abyele angi lı be lè ha Unim lì yi atyetye. Undi angwu ù yi lè lishi abyele angi 'itaa i, u kwa gelalala, u kwu ikwun ha bendi, u mbu 'uhwo ha bendi, u kpo 'utyung ye, u kwu lè beshi kangg ha bendi, u shi 'inunung mbee 'unyong. Undi angwu ù yi lè lishi abyele angi 'itaa i, ù yi kpell-kpell-kpell ye, u lam bendi ye.
59003018	Bendi bemen abe bè yi bendi-ikwun, abe be yi bendi-ikwun, abe be gwell bendi, be ba nda 'inunung kangg lè he 'iwom 'iyang-yang ashi be shi. Kinunung 'imen ana 'ì yi ná lifem angi lı be lè he 'iwom ashi undi u kwan.
59004001	Kibang ashi 'ı be lè anaa lè beshwan he liwu līmen mbee 'unyong? Ma mbwa linaa likorye igim ibibi īmen i fell amen 'uhwo he atyam.
59004002	Mà yi lè 'igyor le hang mà kwu lè biwom, ukpor mà shi na ana or le hè men mà fel lè bi, ma fel lè bi ye. Ashin 'i shi amen ma kam bendi or agwele. Ma bell biwom bendi or, ma fel lè bi ye, ashin 'i shi amen ma ndo shwan beshwan, ma ndo bendo. Ashi 'i shi amen ma ndè biwom abi ma kee ye, kì yi le ma bii Unim a le ù ke men ábi ye.
59004003	Pisoye ma bii Unim ábi, ukpor a ke men ábi ye, likorye ma bii he lè ugim liketye. Ma bii he biwom abi bı ke men-agyang ufe-ufe igor a.
59004004	Aye, men bendi bikpellale! Ki ze le ma ngye le undi angwu ù yi utyang ha igye anyin ù yi undi-linaa Unim a ye a? Undi uyang-yang angwu a kee le ù fel utyang ha igye anyin, hà a fel undi-linaa Unim a.
59004005	Be fee fe he 'ushia Unim le: "Kūnyōng ahwu Unim a shi fe undigye 'u bung ashi kangg." Mà shī gim le ashi be fee i 'ì yi 'idideng zii a ye.
59004006	Ukpor, kiken ashi Unim u ke li he inung ima, kì yi lè ikeb hwò igim ibibi angi ì yi ha abel. Kì yi nya a na be fee fe he 'ushia a le: "Unim ù yi linaa ha bendi idim, ukpor u sha 'inunung ha abe be keb 'uhwo-bell."
59004007	He ashin mà keb 'uhwo-ma fe Unim he 'ubwo. Mà swan Usetan, mà u buu tyang amen.
59004008	Mà die ngie Unim, he-e ù fel kpee-kpee ha amen. Men abe mà yi bendi-iban, mà kung abwo āmen lè he 'iban. Men bendi bikpellale, mà mbee lè bibibi lè he atyam āmen gbangg.
59004009	Mà shi ugim gbe lè biban abi ma shi, mà mbwee, ma ki, ma fe akpen he 'uhwo abi. Mà tyang ābi inyin, mâ fel fe akpen hwan; mà tem gor igor aye, mà fel mbwee imbwee.
59004010	Men mà keb 'uhwo-men fe Unim he 'ubwo, he-e ù hà bo amen 'inaa.
59004011	Bebuye, mà bia bende ye. Undi uyang-yang angwu a ban lizen unde-ma, u bia he, hà a ban Iten Unim, u mbee bia āngi. Gbe men ma fel bendi abe be bia Iten Unim a, hà mà yi bendi abe be ke Iten ife a ye, hà ma sha 'uhwo-men ma fel bendi abe be bia Iten Unim a.
59004012	Unim ufe-ufe na ù yi lè ikeb le u ka uten, u shi lè ikeb le u gie he. Ufe umen na ù kee-kee yi lè ikeb le u kpan bendi, u ke ikeb le bendi bè hwō. Wo ufe, ayang ù hà yi-a wo angwu wo bia unde-gang?
59004013	Mà dang 'utyung gyo mi, men abe ma de le, "Liti anyin, liti anyin, bel li ba gya he 'ubong ahwell ee, li ba kwa há lize libo sha ūshī hè li lì nde lifem."
59004014	Men-agyang ufe, ma ngye ashi 'ı shi 'uhwo a? Men ufe, ma ba kwa ná a? Men mà yi ná 'ibu ashi 'ı mbu leèti, he 'anwaa 'unyong zangg 'i taa.
59004015	Kì yi ngbebb-ngbebb le mà de le, "Gbe 'i ngbebb Unim, a ndor li bewum, li ba sha 'iwom 'itaa i 'itaa i."
59004016	Kukwo-ukwo i ufe, mà so lè idim, mà yii pwom ungwu. Ungwu apwomale angwu 'itaa i ù yi liketye.
59004017	Ki ngbebb le mà well le undi angwu a ngye 'iwom ashi 'ì yi le ù shi, a mor āshi ashele, hà a shi 'iban.
59005001	Men bendi-ingbebb, mà dang 'utyung gyo mi! Ki ngbebb le mà ndo kung ki, fe akpen, likorye 'ingie ashi 'ı be hwaa lè men 'i dyam kangg.
59005002	Bingbebb bīmen bi hwee ban, ikung i ndeb ban amen bihwom idem.
59005003	Únde ūmen or, bindebekpen bi mbe ban he; bindebekpen ana bì yi 'itaa a ashi 'ı tyung le, nya a na bi mbe ban únde ana na bı be mbe ban inyiahwo īmen fel ná wò ko le 'ìndē na 'i shī āngi nà. Men mà so-i kam bingbebb bīmen ndor he 'usi. Ashin 'i ze le ma ngye le umbee-likel ati igye anyin na à yi he abwo i ye a?
59005004	Mà yii gya 'ushu lam bendi abe be shi amen aki he utia, ma kung únde angwu be shi amen aki ke be ye. He ashin be ki hwaa lè Unim le ù ndè lè be. Kùkye 'ubell 'u wu ha Unim angwu biwom puu bì yi he 'ubwo 'uma a.
59005005	Mà yi kib he binunung abi igye anyin, ma shi 'iyang-yang 'itaa ma kee.Ma za dyam kwa nyong liti linim nya a ná be ke bigundu lizi le bì zī dyam nyong liti agwele a.
59005006	Men ma maa ushe tang libi ke bendi benunung, ma gwu ābe, be shi 'ukaa ha amen ye.
59005007	Bebuye, mà ngib lityam naa genn kwu kpamm Atyetyan Ujeso u gbe be. Mà ndè undi-utia, u ngib lityam kwa baā utia uma lishi, u kwa umbwo ligbe undor, u kwu 'ungmam 'u te, u mbee kwu 'unyong ahwu be fem agbudyu 'u fel.
59005008	Men or mà ngib lityam 'itaa ken. Mà naa genn he afele Unim, likorye 'unyong ahwu Atyetyan Ujeso u be 'u fel kpee-kpee.
59005009	Bebuye, mà shī nem inem fe bende ye, hè men mà zī libi ha Unim ye. Mà nde, Atyetyan Ujeso angwu u be tang ushe a fel kpee-kpee.
59005010	Bebuye, mà shi ugim gbe lè bendi abe leěti be maa tye ugie 'isom Unim. Lè há íti, nyong be maa kpē 'ingie, be ma ngib lityam naa genn.Men or mà ngib lityam naa genn ná befe be ma naa.
59005011	Li dè le Unim a ke be 'ukwun likorye be ngib lityam naa genn lè wu he umbee-likel. Mā ndè ná Ujob a ma ngib lityam nyong bingie bi ma yi fe-e; ma mbee ndè ná Unim a ma shi 'ingie Ujob 'i ma be lè 'ukwun ke-e. Kì yi faale atyangale le Unim u ngya 'ingie undi, u shi lè beshi ha bendi bema.
59005012	Bebuye, kigyang ashi 'i hwò puu na 'ì yi le undi ù tam 'iwom ye.Undi ù tam lifung-atabe or, ngwu ù tam igye or, ngwu ù tam 'iwom 'iyang-yang he igye i or ye. Mà 'ibang-ibang 'ì shi, undi ù tam ye gbangg. Gbe ma bong ibong, kì ngyor le ma bong; gbe ma swan iswan, kì ngyor le ma swan, hè men mà zī libi he ushe Unim ye.
59005013	Gbe 'i yi lè undi he liwu līmen angwu u kpē 'ingie, undi umen ana ù bii Unim ukpell. Gbe 'ì yi lè undi he liwu līmen angwu ù yi lè igor, ufe ù gyam agyam pee Unim.
59005014	Gbe 'ì yi lè undi he liwu līmen angwu ù yi gogo ye, ù ko bekaandi liwu bendi abongale hè be bè kong ha Unim le ù mbee he. Nyong bendo kong ha Unim, bè kung behwu gbaa he he lizen Atyetyan Ujeso.
59005015	Gbe be kong ha Unim, be bong le u sha ashi be bii, ki sha Unim u mbee undi-lingmam ana, u shi-e u fel kang-kang. Mà undi-lingmam umen ana a ma shi 'iban or, Unim u tyang āshi ka he.
59005016	He ashin mà bun biban bīmen de bende, ma kong ha Unim ke bende, hè Unim ù mbee amen. Akongale ha Unim angwu undi ununung u kong ù yi lè lifem kangg, likorye Unim u kpa he abwo afee-afee.
59005017	Mà ndè undi ná Ilaja, a ma yi undigye nya a na bel lì yi i a.Leěti a ma kong ha Unim lityam ken le umbwo ù ndor ye. Umbwo a ma ndor ye aze akie lè 'igem.
59005018	He umbee-likel aze anyina a ma mbee kong ha Unim le umbwo ù ndor lè.Umbwo a ma keb andorale lè he 'usi a kya-kya-kya, itang i wum, biwom bi tem keb ambyele.
59005019	Bebuye, mà ngye dangg le, gbe undi ūmen a tyang 'ukwo ahwu 'ù yi 'igyang, unde-ma a kpell he a tem item hwaa lè Unim, u kpell he u kung abwo lè he biban ashele, hà unde-ma angwu há a kpan 'ūnyōng undi-iban ana lè he linim a. Ki sha Unim u tyang biban bima abi a shi gbamm ana ka he.
60001001	Mi Ipita angwu mì yi unwaa-isom Ujeso Ukristi na mı fee 'ushia ahwun. Mi fee āhwu hwaa lè men abe Unim a waa kung ke 'uhwo-ma abe mà yi he Upontes, Ugalesha, Ukapadosia, Eshia lè Bitinia. Leěti ma ma paa wu mbee biteng abina, mà yi begaandi a há.
60001002	Leěti hell na Unim Atyetyan a ma shi ugim fe-e lishi le mà kwu bebwaa-ma, a kung Ukatia Kunyong uma a shi amen ma fel ta-ta ke-e. A shi ashina le hè men mà ke Ujeso Ukristi ife, gbe he lihwu lima he 'ikpakpaa àtyám amen a fel ataa-ataa gelalala he ashi Unim. Unim ù hā gye 'ushu ke men 'ukwun, u shi 'i kwun amen he atyam kpatiaa.
60001003	Ipee ì kwu ke Unim, Atyam Atyetyan Ujeso Ukristi! U shi Unim uma. Unim a tyung beshi kangg ha abel, a ke li likpan lifufe gbe he awumale Ujeso Ukristi lè he lihwu. Awumale uma ana na a shi li li fel lè lishi andorale le li ba kwa lè likpan ipel ha ahe.
60001004	Lì mbee yi lè lishi andorale le li ba kwa lè likpan lè biwom binunung bimen ana puu abi Unim a kam ndor bebwaa-ma. A kam biwom bimen ana ndor ābe he lifung-atabe a, hè bi bì kwu ngyor igye kpamm, bi ban ye, bi zī mbee ye.
60001005	Unim u mbee kung ikeb ima kam amen nya a na ma gye 'ushu fe lityam ha ahe, le he 'unyong ahwu igye ı mbee, kì nung undi uyang-yang nwongg le Unim a kpan amen.
60001006	He ashina mà yal gor he 'uhwo biwom abi Unim u kam ndor amen i, mà na 'unyin i àtyám āmen à yi lè 'imbwee he 'uhwo bingie atyetye-atyetye abi bı be hwaa lè men i or. Mà ngye le bingie bimen ana bì yi he 'anwaa 'unyong zangg a.
60001007	Atan-lengi angwu bingie bimen i bı be hwaa lè men ù yi le hè 'ì tyung le lityam afele līmen ha Ujeso Ukristi lì yi dell-dell. Igold angi ì yi ke igye anyin a or, bendi be kung 'ìndē a kaa āngi nda le ì yi gelalala. Kitaa 'imen na 'ì yi gbe lè lityam afele angi lì yi 'indee-indee hwò igold, be kaa amen nda 'anaa-anaa i, le hè Unim ù pee amen, u fem amen kangg he 'uhwo abongale ūmen he Liti angi Ujeso Ukristi u tem be tyung 'uhwo-ma.
60001008	Mà na ma ndè Ujeso Ukristi lè ashi mà ye or, ki nyin amen lè he, ma fe lityam ha ahe, ma gor igor ì yi angi be kong a ye.
60001009	Gbe ma gye 'ushu fe lityam ha ahe, ma kpa likpan 'unyong angi lı ngyor igye kpamm.
60001010	Leěti bendi abe be tye ugie 'isom Unim be maa kong gba lè 'inunung 'ikaandi ashi Unim a de le u ba ka amen. Be maa kee kangg le hè be bè ngye 'ukwo ahwu Unim u be kpan bendi.
60001011	Ukatia Kunyong Ujeso Ukristi angwu a ma yi he atyam abell, a maa da ābe ná Ujeso Ukristi u be kpē 'ingie, saa bendi be hà fem he. Be ma kaa kangg le hè be bè ngye 'unyong ahwu ashin 'ı be shi, lè 'itaa 'ı be kwu.
60001012	Unim a ma shi 'i nung bendi abe be maa tye ugie 'isom 'ima le befe be sha aki ka 'uhwo-bell a ye, be sha ka amen a. Biwom bimen i na bendi abe be bun 'isom 'inunung de men, be de men gbe lè bi nya a na Ukatia Kunyong umen angwu u be lè he lifung-atabe a ke be ikeb. Idengell Unim or i kee ná ı shi hè ngi ì nde biwom bimen i.
60001013	He 'uhwo biwom abi Unim a kam ndor amen ana, mà ndor igim īmen le hè men mà shi ashi Unim a kee. Mà kwu gbelakaa ye, mà kung atong-shi āmen ndor he likpan 'unyong angi Unim u be ke men he inung ima nyong Ujeso Ukristi u be kung 'uhwo-ma tyung he igye gboo.
60001014	Mà gye 'ushu ke Unim ife, biwom bibibi abi ma ma yi lè 'igyor ábi kangg nyong ma ma wa ngye igie Unim ye ana, mà ndè le ma keb àshī āmen he itang ke bi ye gbangg.
60001015	Le bwo Unim angwu a ko amen le mà kwu bebwaa-ma ù yi utaa-utaa gelalala faale 'iban, men or mà kwu betaa-betaa gelalala faale 'iban he biwom puu abi ma shi.
60001016	Kì yi nya a na be fee ndor he 'ushia Unim leěti le Unim a de le: "Kì yi kpe-kpe le mà kwu betaa-betaa gelalala faale 'iban nya a na ufe Unim ù yi utaa-utaa gelalala faale 'iban."
60001017	Nyong ma kong ha Unim, ma ko he le Ada, mà well le Atyamen umen ana u maa undi uyang-yang ushe keè he ashi a shi a, u shell 'ushu undi ye. He atan-lengi anwuna nyin i ná mà so he igye i, mà fe-e he biwom puu abi ma shi.
60001018	Má ngye le Ujeso Ukristi a pong amen le hè men mà fel porr lè he likpe lìtım angi betiemen be maa hwua amen likor-likor a. Úndē angwu ù yi kwom hen igye i na a ma kung pong amen ye.
60001019	Anung Ujeso Ukristi angi à yi he 'ukpo 'indee-indee na a ma kung pong amen. Ujeso Ukristi ù yi ná unwaa utia angwu undi u lè shang Unim nà, ù yi utaa-utaa gelalala, kì yi lè 'ibibi zangg or ha ahe ye gbangg.
60001020	Leěti mà ukpong Unim u hà shi igye anyin, a ma shi ugim fe-e lishi le Ujeso Ukristi u ba kpan bendi. He i 'unyong ahwu igye i ndo mbee i, a ma be he-e ù kpan li.
60001021	Gbe he 'uhwo Ujeso Ukristi na men ma fel fe lityam ha Unim angwu a wum he lè he lihwu, u ke-e libwo likaandi angi lì yi lè ife kangg. He atan-lengi anwuna men ma fe lityam ha Unim, ma mbee kung àshì āmen ndor ha ahe.
60001022	Men ma fel betaa-betaa, likorye ma ke ife he biwom abi Unim a tyung amen, ki mbee nyin amen lè bende bendi Unim lityam ken. He ashina undi uyang-yang ù kung lityam lima puu lè ikeb ima puu tyung benyin ha unde-ma mbee 'unyong.
60001023	Unim a tem lè men hwàn gbe he igie ima angi ı be lè likpan. Igie ima imen ana ì yi ngyor igye. Undigye angwu u hwō na a ke men likpan limen ana ye, Unim angwu u hwō ye na a ke men ángi.
60001024	Be fee ndor he 'ushia Unim leěti le: "Bendigye puu be hwa nya a na abia, kunung 'ubell 'u shī 'ìhwú liti ken nya a na bibubo a.
60001025	Ukpor igie Unim ife, ì yi ngyor igye kpamm!" Igie Unim imen ana na ì yi 'isom 'inunung ashi be ma bun de men.
60002001	Le bwo Unim a tem lè men hwàn, mà kung abwo āmen lè he bibibi puu. Mà tem lam bendi ye, ma tem kwu ingwu ifee ye, ma tem ban lityam fe 'iwom undi ye, ma tem kong bia bendi ye.
60002002	Mà kwu ná bebwaa befufe, befe bè yi lè 'igyor ábı bendabell mbee 'unyong. Men or mà kwu lè 'igyor agyoale igie Unim igyang angyell angi ı shi amen ma kaa kpè kwu kpamm Unim u gbe kpan amen he liti umbee-likel.
60002003	Mà kwu lè 'igyor ashin likorye men-agyang ma ndè ná Atyetyan Ujeso Ukristi a ngbebb inung 'indee-indee or mà.
60002004	Mà be hwaa lè Atyetyan Ujeso Ukristi angwu ù yi uwum ngyor igye kpamm. Bendigye be swan he, he ashina ù yi 'itaa ken ha 'ukor 'umen ahwu bendi be swan le 'ù yi lè lifem ye ana. Ukpor Unim a gia kung he, u shi lè lifem kangg he ashi Unim.
60002005	Men or mà yi lè likpan lifufe. Mà tyang Unim ù gwaa amen 'iteng ken tye ushom Ukatia Kunyong uma ná undi u kung akor tye ushom. Mà yi ná ikwu-lihwan ashi 'ì yi ta-ta ke ashangale Unim. Mà kung 'uhwo-men shang gbangg ke Unim gbe ha Ujeso Ukristi. Gbe ma shi ashin, ki nyin Unim kangg.
60002006	Mi kong ashin likorye be fee he 'ushia Unim le Unim a de le: "Mi Unim, mi kung 'ukor fe lìshií ushom ugi he Uzayon. Mi gia kung 'ukor 'umen ana, kù yi he 'ukpo ke-m kangg. Undi uyang-yang angwu u fe lityam ha angwu ù yi 'ukor 'umen i, u fá hē ishwia he 'uhwo ye."
60002007	Men abe ma fe lityam ha ahe, ù yi lè lifem kangg ke men. Ukpor abe be fe lityam ha ahe ye, be ba nda le: "Kukor 'umen ahwu bendi abe be tye ushom be swan le 'u ngbebb he ushom atyele ye ana, kufe na 'u tem fel kwu ushom naa genn."
60002008	Unim a mbee kong he 'ushia 'uma le: "Kukor 'umen ana na bendi be be gbaa mbu." Atan-lengi angwu be mbu ù yi le be ke igie Unim ife ye. Leěti hell na Unim a ma kong ndor le 'ì kwu 'itaa ana.
60002009	Men ufe mà yi liwu bendi angi Unim a gia kung, mà yi bendi abe ma shang Unim, abe ma fe Unim angwu ù yi Usu ukaandi. Mà yi 'ubong ahwu Unim a gia 'u fel ta-ta ke-e 'uhwo-ma. Ma fel bendi bema ufe-ufe a. A gia kung amen le hè men mà bun de bendi gboo gbe lè 'inunung ashi a shi 'i kwu he 'uhwo ná a fem amen lè he 'ifufebb be he 'ikung-gbo ashi 'i dyam 'indee-indee.
60002010	Leěti men ma ma yi bendi Unim a ye, ukpor 'anaa-anaa i ma fel bendi Unim a. Unim a ma wa yi lè beshi ha amen ye, ukpor 'anaa-anaa i a fel lè beshi ha amen.
60002011	Bedim-gi lityam, mà well le mà yi begaandi a, mà yi kwu hen igye ikwu. He ashina mi tim amen anung le, mà kung abwo lè he bibibi biwom abi agwo à yi lè 'igyor ábi, likorye biwom bimen i bi ndo 'ukye ha likpan lifufe angi Unim a ke men.
60002012	Nyin i ná mà yi ipel ha bendi abe be ngye Unim ye i, mà gye 'ushu shi likpe linunung le hè 'unyong 'uyang-yang be kong le ma shi bibibi, hè be bè ndè shob le ma sha 'inunung a. He ashina be kung ipee ke Unim he Liti angi u die fel kpee-kpee ha abe.
60002013	-
60002014	He 'uhwo Atyetyan Ujeso Ukristi, mà keb 'uhwo-men ke undi uyang-yang angwu ù yi he libwo andele gbe lè bendi. Mà 'ì yi undi angwu a gyan li he 'ubong puu a or, mà idengell ima angi a waa ndor le ì ke bendi bebibi 'ingie, i pee abe be shi 'inunung a or, mà keb ke be.
60002015	Ashi Unim a kee amen le mà shi 'ì yi le, mà shi ashi 'ì yi kpa-kpa hè men mà shib ingwu bikpel-ye bendi abe be ngye Unim ye.
60002016	Mà ndor 'uhwo-men ná bendi abe bè tem yi he abwo lifee ye. Mà fel gim le bwo mà tem yi he abwo lifee ye mà, ma fel sha 'ibibi 'itaa ma kee ye. Ukpor mà ndor 'uhwo-men ná ifee Unim.
60002017	Mà kung undi uyang-yang ilaa-ilaa ye; kì nyin amen lè bende bendi Unim, ma ke angwu a gyan li he 'ubong puu ife, ma shell Unim.
60002018	Men abe mà yi bebwaa ushom bendi, mà keb 'uhwo-men ke betyamen, ma mbee shell ābe kangg. Mà shi ashin ha betyamen puu, mà abe bè yi benunung abe be gim 'inunung gbe lè men or, mà abe bè yi bekaa-bekaa or.
60002019	Undi angwu be ke-e 'ingie likor-likor faale ashi a shi, gbe a kpē shī igor-igor, likorye a kee le u sha nyin Unim, hà a shi ashi 'ı nyin Unim.
60002020	Ukpor undi angwu a shi 'ibibi a, be hà kpam he, gbe u kpē ìkwūn imen ana igor-igor, ayang ù ha pee he he ashina? U kpa 'ingie ashi ufe-gyang a be lè shi ke 'uhwo-ma a. Ukpor undi angwu u shi ashi 'ì yi kpa-kpa, gbe a ngib lityam kpē 'ingie he 'uhwo ashele ashi 'ì yi kpa-kpa, hà a shi ashi 'i nyin Unim.
60002021	Kukwo ahwuna na Unim a ko amen le mà gbe. Mà well le Ujeso Ukristi or titi a kpē 'ingie shi 'inunung ke men. Ki ngbebb le mà pwom he shi ná ufe a shi hè men mà pwom abee ama.
60002022	Ufe, bwo ukong-ukong a shi 'iban ngye ye, u bè uman ngye ye gbang-gbang.
60002023	Bendi be maa buu he atye, ukpor u tem lè ngi buu ābe ye. Nyong be maa ke-e 'ingie, a ma kong fe be 'ushell le u ba sha 'iwom ha abe ye, ukpor a ma kung 'iwom 'iyang-yang fe Unim he 'ubwo, Unim angwu u maa ushe kpa-kpa mbee 'unyong puu.
60002024	Bingie abi bi ma yi ke li he 'uhwo biban bityan, a ma kung bife a so, nyong be ma maa he bee he 'ikpakpaa. A shi ashina le lî mbeè lè abwo lè he 'iban gbang-gbang, li fel kung likpan angi lı be lè ha ahe sha ashi Unim a kee. Le bwo be ma do he, men ma mbeē.
60002025	Leěti men ma ma yi ná ìtiā angi i mbeb 'ukwo, ukpor 'anaa-anaa i ma tem item, ma fel pwom Ujeso Ukristi angwu u ndè gbe lè men. Ufe na u kam amen le hè 'iwom 'ì do amen ye.
60003001	Men bengye or, ungye-libee uyang-yang ù keb 'uhwo-ma ke ukyema. Mà shi ashin, le gbe ungye angwu ukyema u fe Unim ye, pisoye u gie ugim uma fel fa Unim gba he likpe linunung ungye-ma.
60003002	Mà na ungye a buu ungwu kong 'iwom ha ahe gbe lè likong Unim ye or, u nda ná ungye ù yi lè ife, u mbee ndè ná likpe lima lì yi litaa-litaa faale uben.
60003003	Mà kung igim īmen ndor he idem-idem-idem abweeale le hè men mà tyung bendi 'ùnùng 'ūmen ye. Biwom ná igil aniale lè ashele ishagba i, afele ashor umbell lè biwell-atyung lè bikeb-abwo gbam-gbam, afele bihwom abi bı kaa 'ate shi 'ugwu, likpe anyina li ngbebb ye.
60003004	Ukpor, kiwom ashi ma shi hè 'ì shi amen mà ngbebb 'unung 'ì yi likpe linunung angi lı be lè he atyam āmen; mà kwu mbiloo, ma kwu lè 'uhwo ambwele. Kunung ahwu 'itaa i 'u hwa umbwo ye, ku mbee shi lè lifem kangg he ashi Unim.
60003005	Kitaa ana na bengingye besuso abe leěti be ma fe lityam ha Unim be maa tyung 'unung 'ubell, be ma tyung āhwu gbe he akebale 'uhwo-bell ke bekyebell.
60003006	Undi ken lè he liwu libell ù yi Usara. A maa ka ukyema Ebraham ife, u ko he le "Atyagi." Men ma kwa 'itaa ken ha Usara, gbe ma shi ashi 'ì yi kpa-kpa. Ashin 'i sha amen ma kwa lè 'ushell ye.
60003007	Men bekyebb or titi, mà tyung likpe linunung ha bengye-men. Mà ngye le bè yi kang-kang ná men ye. He ashina mà ke be ife. Mà ke be ife likorye men lè befe puu ma kpa likpan angi Unim u ke bendi 'uke. Mà shi 'itaa ana hè akongale ūmen ha Unim ù be lè lifem ke men, hè 'iwom 'ì kwuǔ hē 'ukwo ye.
60003008	Kiwom ashi mi kee le mi kong fa likong anyin lishi 'ì yi le, men puu mà kwu ugim ken, ma ngye igben bende, ma kwu lè benyin ha bendi Unim likorye bè yi bebwandamen a, mà ngbebb lityam ha bende, ma keb 'uhwo-men ke bende.
60003009	Gbe undi a shi 'ibibi ha undi ūmen, ù tem lè shī shì angwu há ye. Gbe undi a buu undi ūmen atye, ù tem lè ngi buu angwu há ye. Ashin na 'i ngbebb le ù shi, ù kong ha Unim le ù ke angwu há 'ukwun. Mà well le ashi 'ı shi Unim a ko amen 'ì yi le he-e ù shi 'inunung ha amen a.
60003010	Be fee he 'ushia Unim le: "Undi angwu a kee le u kwa lè igor, u kee le 'ì ngbebb he he 'uhwo, ù kung ungwu uma kong 'ibibi ye, u bè uman ye.
60003011	Ù kung abwo ama lè he 'ibibi ashele, u fel shi binunung hwan, u kaa kangg he-e u fel lè ikwun.
60003012	Unim u kang bendi benunung, u dang 'utyung gyo ābe nyong be kong ha ahe. Ukpor abe be shi bibibi, ù yi linaa ha abe."
60003013	Gbe ma kaa lè ikeb īmen puu le hè men mà shi ashi 'ì yi kpa-kpa, ayang ù nya do amen? Kì yi lè undi ye.
60003014	Mà bendi bè fel ke men 'ingie likorye ma shi ashi 'ì yi kpa-kpa or, Unim u sha 'inunung ha amen. He ashin mà kwu lè 'ushell bendi abe be ke men 'ingie ye, kì waa men ufung or ye.
60003015	Mà shi Ujeso Ukristi ù kwu Usu ūmen, mà ke-e ife. Mà kam he 'unyong 'uyang-yang hè men mà fan undi uyang-yang angwu u bii amen atan-lengi angwu ma bong ha Ujeso Ukristi.
60003016	Mà ndè le nyong ma fan ābe, mà mbu 'uhwo fan ābe lè ife kangg. Mbee 'unyong puu mà shi ashi ma ngye le 'ì yi kpa-kpa, le gbe undi u kong 'ibibi gbe lè men, u mbee kong bia amen, hè ishwia ì shi-e likorye u nda ná likpe līmen li ngbebb nya a na 'ì yi le likpe undi Unim lì kwu.
60003017	Ki ngbebb le undi angwu u shi ashi 'ì yi kpa-kpa, ù kpe 'ingie he 'uhwo ashi gbe 'ì yi ugim Unim á hwò ashi le ù kpē 'ingie he 'ibibi ashele.
60003018	Ujeso Ukristi or a ma kpē 'ingie le he-e ù kpan li lè he biban bityan. Nya he 'ugbe a ken a mbeè aki amen ana puu. Ujeso Ukristi angwu ù yi ununung a ma hwō he 'uhwo 'utyan, bel abe lì yi benunung ye, le he-e ù be lè bel hwaa lè Unim. Bendi be gwu inyiahwo ima, ukpor Unim a shi 'ūnyōng 'uma 'ù yi 'uwum.
60003019	Nya he 'unyong 'umen ana 'ūnyōng 'uma 'u ma gye he 'ipi Unim a kwu idengell ima angi i kpo utebb uma ngib fe, lè kong ha angi.
60003020	Idengell imen ana na leěti i maa ke Unim ife ye, há 'unyong 'umen ana nyong Unim a maa ngib lityam kwu nyong Unuwa le ù tān 'īnōng. Bendi bedyong-ikie befe-befe na be ma ngwee há 'inong, be hwaa lihwu umbwo.
60003021	Umbwo umen ana a tyung 'itaa akpanale gbe he umbwo akibale a. Nyong be kib undi he umbwo, be kib he le he-e ù kwob taa umbe lè he inyiahwo a ye, ukpor ù yi 'itaa a ashi 'ı tyung le undi u tim Unim anung le ù to taa he lityam lima lè he 'iban. Unim u kpan amen likorye Ujeso Ukristi a wum lè he lihwu.
60003022	A wum gye he lifung-atabe, ù yi kwu he 'ubwo lizen Unim. Nya na idengell Unim puu i fel he 'ubwo 'uma, kiwom 'iyang-yang ashi 'ì yi lè ikeb 'i fel he 'ubwo 'uma.
60004001	Men mà ngye le leěti Ujeso Ukristi a ma kpē 'ingie he agwo. He ashina mà kwu lè 'itaa lityam angi ufe a ma yi lè ngi hè men mà naa genn. Mi kong ashina likorye undi angwu a kpē 'ingie he agwo nya a na Ujeso Ukristi, ù tem gya 'ushu sha 'iban ye.
60004002	He ashina, lè 'igbe ná mà yi he igye i, mà tem bong biwom igye àbi bendigye bè yi lè 'igyor ábi bì kpē men ityuu ye. Mbee 'unyong puu mà shi ashi 'ı nyin Unim hwan.
60004003	Leěti ma maa ban 'unyong sha biwom abi bı nyin bendi abe be ngye Unim ye. Ma ban 'unyong 'u kpè! Há 'unyong 'umen ana men ma maa sha 'iwom 'ibibi 'iyang-yang he 'akem 'āmen, ma maa tyang biwom igye abi bendigye be kee bi kpē kung atyam āmen. Ma maa za igye fa he 'uhwo; ma maa gbong awu ngwa bingwungwo kangg; ma maa fa ikem, ki shi le 'i tel Unim 'indee-indee.
60004004	Ukpor 'anaa-anaa i mà tem yi lè abwo ipel ha abe he ashele biwom bibibi abina ye. He ashina, ki kwu ābe he 'uhwo, be kong ban amen.
60004005	Kunyong 'u ba lè há ahwu Unim u be maa ushe bendi abe be kong ban amen. Be ba buu ungwu ubell da Unim abi be shi puu. Unim ù fel yi kwu u nyong 'unyong 'umen ana he-e ù maa bendi bewum lè abe be hwō ushe a.
60004006	Ashin na 'i tan lè shi undi a ma bun 'isom 'inunung de abe be hwō mà or titi, le hè be bè kwu lè likpan 'unyong nya a na Unim ù yi lè ngi. Mà na be hwō nya a na bendi puu be hwō i or, ashin 'ì yi ushe angwu Unim a maa ābe.
60004007	Ki fel teng 'anwaa 'unyong zangg a hè 'iwom 'iyang-yang he igye anyin 'ì mbee. He ashin mà naa genn, ma baa 'uhwo-men le hè men mà kong ha Unim mbeè.
60004008	Kiwom ashi 'í dyam hwò puu 'ì yi le, mà gye 'ushu kwu lè benyin ha bende lityam ken, likorye undi angwu ù yi lè benyin u tyang biban bendi ka abe, mà na bi go gbamm or.
60004009	Nyong bendi be be ha amen ishom, mà kpe be igor-igor, ma ndè le ma mbwee 'ushu fe be ye.
60004010	Unim a ke undi uyang-yang 'uke aki ashele atyetye gbe he ikeb Ukatia Kunyong uma. He ashina, undi uyang-yang ù kung 'uke ahwu Unim a fe-e he 'ubwo kpell unde-ma.
60004011	Undi angwu Unim a ke-e ikeb le ù bun igie ima a, ù bun āngi ná Unim a ke-e. Undi angwu Unim a ke-e ufe le ù kpell bendi a, ù kung ikeb puu angi Unim a ke-e kpell ābe. Mà shi 'itaa ana hè bendi bè kung ipee ke Unim he 'iwom 'iyang-yang ashi ma shi gbe ha Ujeso Ukristi. Ufe na ifem puu lè ikeb puu bì yi ke-e ngyor igye kpamm. Kì ngyor ná mi kong.
60004012	Bedim-gi lityam, bingie bikaa-bikaa abi bı be kem fe men ana, bì kwu amen he 'uhwo ye. Mà fel nde bi ná biwom abi bwo ukong-ukong bi shi ngye ye a ye. Bingie bimen ana bi kaa amen hè Unim ù ndè ná ma naa genn a.
60004013	Mà yal gor igor likorye ma fe abwo he bingie abi Ujeso Ukristi a ma kpe. Mà gor 'itaa ana le hè liti angi ifem Ujeso Ukristi ı be fem he igye gboo, hè men mà yal gor lè ibubo he ungwu.
60004014	Gbe bendi be kong ban amen le bwo mà yi ke Ujeso Ukristi a, hà 'ì yi 'iwom 'inunung a ke men. Nyong ma kpē 'ingie 'itaa ana, Ukatia Kunyong Unim ù yi ha amen. Ukatia Kunyong umen ana a dyam 'indee-indee.
60004015	Ukpor, gbe ma shi bibibi, ma gwu bendi, ma zì 'azi, ma tyua anaa, gbe ma kpē 'ingie he ashele abina, kingie ashi 'itaa ana 'ì yi lè lifem ke men ye. Undi ūmen ken or ù be lè 'itaa 'ingie ashina so 'uhwo-ma he lishi ye.
60004016	Ukpor undi angwu u kpē 'ingie le bwo u pwom Ujeso Ukristi a, ishwia ì shi-e ye. Ù pee Unim likorye bendi be ndè shob he le ù yi ke Ujeso Ukristi a.
60004017	Kunyong ahwu Unim u maa bendi ushe 'u kpi mà. Unim u maa bendi bema begyang a ushe 'ushu. Bwo 'ì yi le u maa li bel bendi bema begyang or ushe, bendi abe be ke 'isom 'inunung ashi Unim ife ye, ushe ubell u ba kwa ubibi ná a?
60004018	Be fee he 'ushia Unim le: "Gbe undi ununung or a ndè 'ingie mà ukpong u hà hwaa linim Unim, ki ba kwa 'ibibi kangg ka bendi bebibi abe be ke Unim ife ye."
60004019	He atan-lengi anwuna bendi abe be kpē 'ingie le bwo Unim na a tyang āshi le 'ì be hwaa lè be, bè gye 'ushu lè 'inunung ashele, bè kung 'uhwo-bell fe Unim he 'ubwo, Unim angwu a mbe li puu. Unim u gie igie ye.
60005001	Mì yi lè utebb angwu mi kee le mi ka amen bekaandi bendi abongale. Men ma ngye le mi or mì yi ukaandi a ná men a, mi ndè lè àshì agi ná Ujeso Ukristi a ma kpē 'ingie. Bel ha amen li ba kwa lè abwo ipel he ifem Ujeso Ukristi nyong Unim u be fem he he ashi bendi puu.
60005002	Ashina na 'ì yi atan-lengi angwu mi ke men utebb le, mà ndè gbe lè bendi abe Unim a kung fe men he abwo, mà ndè gbe lè be ná undi angwu u kam ìtiā u ndè gbe lè ngi. Mà ndè gbe lè be ná be kwu amen he ikeb a ye, mà shi āshī igor-igor. Mà shi āshī he 'uhwo únde a ye, likorye 'igyor únde 'ì yi 'iwom 'ibibi a. Ukpor mà shi āshī likorye mà yi lè benyin le ma nda gba lè be a.
60005003	Bendi abe Unim a kung fe men he abwo le mà kam ana, mà kam ābe he ikeb a ye. Ukpor likpe līmen lì kwu ngbebb-ngbebb le hè bendi bemen ana bè pwom abee āmen.
60005004	Gbe ma shi 'itaa ana, liti angi Ujeso Ukristi angwu u ndè gbe lè bel puu u be be, u ba ka amen abe ma hwò 'ukye, kuke ahwele ahwu 'u dyam 'indee-indee, ku mbee hwō umbwo ye.
60005005	Men bebwaa-idem, mà ke bekaandi bēmen ife. Men puu mà keb 'uhwo-men ke bende, ma kam hè men mà kpell bende, likorye be fee he 'ushia Unim le: "Unim ù yi linaa ha bendi idim, ukpor u sha 'inunung ha abe be keb 'uhwo-bell."
60005006	He ashina mi mbee da amen le, mà keb 'uhwo-men ke Unim angwu ù yi lè ikeb puu, le gbe 'unyong 'uma 'u fel, he-e ù kung amen gye he 'usi.
60005007	Mà kung 'iwom 'iyang-yang ashi 'ı fem amen 'ushun fe-e he 'ubwo, likorye u ka amen ukpell uyang-yang angwu ma kee.
60005008	Mà kwu gbelakaa ye, ma baā 'uhwo-men, likorye Usetan, usu bibibi, angwu ù yi linaa ha amen u baà amen. U baà amen ná 'ugaba 'u baà kee àshi 'ù zī nà.
60005009	Mà naa 'ukye ha ahe, ma ke-e libwo ye gbangg. Mà gye 'ushu fe lityam ha Unim, ma naa genn. Ma well le bebwandamen mbee igegem puu he igye i be kpa 'ingie nya a na men ma kpē i.
60005010	Mà well le 'inunung 'iyang-yang 'i ba lè ha Unim a. Ufe na a ko amen le hè men mà kwu ipel ha Ujeso Ukristi kwu lè abwo he ifem ima ngyor igye kpamm. Gbe ma kpē 'ingie he 'anwaa 'unyong zangg, ufe-gyang u ba tem lè men kam, u ke men ikeb hè men mà naa genn faale abwo aweeale.
60005011	Mà lì pee Unim angwu ù yi lè ikeb ngyor igye kpamm. Kì ngyor ná mi kong.
60005012	Usalas na a kpell mi fee 'anwaa 'ushia aken. Mi ngye-e ná ungwiye undi Unim angwu a kpè le bè fe lityam ha ahe. Biwom abi mi fee i, mi fee ābi le mî fe men ingie, mi mbee de men le abi mi fee gbe lè inung Unim i bì yi 'igyang. He ashina mà naa genn he 'igyang.
60005013	Bendi Unim abe hen Ubabilon abe Unim a gia kung le bè fel bema ná a gia amen ana, be kong lè men. Unwaa-gi Umak or a kong lè men.
60005014	Ná bebwanam bende abe be fe Ujeso Ukristi, mà gaa bende lè uko lè uko. Agaale anwuna a tyung le 'i nyin amen lè bende. Men puu abe mà yi ke Ujeso Ukristi, Unim ù shi hè 'ì kwun amen he atyam kpatiaa.
61001001	Mi Usaimun Ipita angwu mì yi uboyi Ujeso Ukristi, mi mbee shi unwaa-isom uma na mı fee 'ushia ahwun. Mi fee āhwu hwaa lè men puu abe ma bong ha Ujeso Ukristi 'itaa ken ha abel. He 'uhwo inung Ujeso Ukristi na a ke li bel puu ikeb bizang-bizang le lì bong ha ahe, abongale angwu ù yi lè lifem kangg. Ujeso Ukristi ù yi Unim, u mbee shi Undi-likpan utyan.
61001002	Unim ù hā ke men 'ukwun, u shi āhwu 'ù gbo shal-shal-shal. U shi hè 'ì kwun amen he atyam kpatiaa mbee 'unyong nya a na men ma gye 'ushu ngye Unim lè Atyetyan Ujeso Ukristi.
61001003	Ujeso Ukristi na a shi li li ngye Unim angwu a ko li le lì kwu ipel ha ahe he ifem ima, li mbee pwom he shi ashi 'i ngbebb gbe gyong. Bwo li ngye Unim 'itaa ana, a kung ikeb ima shi li li fel lè 'iwom 'iyang-yang ashi 'ı kpell li lı kwu lè likpan 'unyong, li mbee shi ashi 'ı nyin he.
61001004	He 'ukwo ahwun na Unim a ke li biwom bikaandi bimen abi leěti a ma kyebb li, abi bì yi lè lifem kangg ke li. Atan-lengi angwu a ke li biwom bimen ana ù yi le, hè men mà buu hwaa lè he biwom bibibi abi bì yi he igye anyin abi bendigye bè yi lè 'igyor ábi, mà mbee pwom he shi likpe 'itaa ken ha ufe-gyang.
61001005	He 'uhwo biwom abina mà bong abongale ufe-ufe a ye, mà kwu 'iken gye 'ushu shi likpe linunung or titi. Gbe ma shi likpe linunung, ma kaa kangg ngye Unim gye 'ushu.
61001006	Gbe má ngye Unim, ma ngib lityam kangg. Gbe ma ngib lityam, ma gye 'ushu naa genn he biwom abin. Gbe ma naa genn he biwom abin, ma gye 'ushu ke Unim ife.
61001007	Gbe ma ke Unim ife, ma gye 'ushu kwu lè benyin ha bende ná bebwanam bende, ki nyin amen lè bendi lityam ken.
61001008	Gbe ma gye 'ushu shi biwom abin ishi ishi ishi, hà angyele ūmen Atyetyan Ujeso Ukristi u kwa lè lifem, likpan līmen li kwu linwom-linwom ye.
61001009	Ukpor undi uyang-yang angwu a shi biwom abin ye, hà 'i ze le ù yi ná uhwua-ashi angwu u ndè ye gbangg nà. Undi umen i u naa lityam lè biban bima abi leěti Unim a tyang ābi ke-e.
61001010	He ashin, bebuye, mà kaa kangg hè men mà shi likpe angi lı tyung le Unim a ko amen shi amen mà fel bendi bema. Gbe ma shi 'itaa ana, mà ha tyang 'ukwo Unim ye.
61001011	Kitaa ana na Unim u be buu amen 'ukwo gye he Kiteng-usu Ujeso Ukristi, angwu ù yi Atyetyan, u shi Undi-likpan utyan. Bendi bema be ba kwa ipel ha ahe nya ngyor igye kpamm.
61001012	Ashina na 'ı shi-m mı well amen biwom abin mbee 'unyong puu. Mí ngye le ma ngye bi, ma mbee shi naa genn he biwom bimen abi ma ngye i.
61001013	Lè 'igbe ná mì so uwum, ki ngbebb mi le mì well amen biwom abin hè men mà bo 'inaa he ashele ábi.
61001014	Mí ngye le ati agi he igye i a mbee pu, nya a na Atyetyan Ujeso Ukristi a ma de-m.
61001015	Mi mbee kee le mi kaa 'itaa ikeb igi ì yi kwom, mi shi 'iwom ashi 'ı shi amen ma well biwom abin mbee 'unyong puu, mà mì hwō or.
61001016	Leěti bel li maa da amen ná ifem lè ikeb Atyetyan Ujeso Ukristi bi ma fem tyung he igye gboo. Biwom bimen abi li maa de men ana, bì yi ishob angi bendigye be fe a ye, ukpor bel-agyang li ma ndè ifem ima lè atong-shi atyan.
61001017	He 'unyong ahwu Unim Atyetyan a ma ke-e ifem angi i dyam 'indee-indee i, bel li ma ndè, li gyo Unim angwu ifem ima i dyam gbe angi undi u kong gbe lè ngi mbee, a de le: "Anwun na ù yi 'iken Unwaa-gi. Ki nyin mi lè he 'indee-indee."
61001018	Bel-agyang li ma yi utung ha Ujeso Ukristi he ukwell angwu Unim a ma kong ha ahe, li ma gyo igie imen angi lè he lifung-atabe ana lè atyung atyan.
61001019	Igie angi bendi abe be tye ugie 'isom Unim be kong gbe lè Ujeso Ukristi, i dyam hwò puu. Gbe ma dang 'utyung gyo āngi, hà ma shi 'i ngbebb, likorye ì yi ná 'imor-inde ashi 'ı taa lè 'usu kpamm taa ashi nà. Há 'unyong 'umen nyong ukpen ashi-liti, ashi 'ı ze le Ujeso Ukristi, u be he atyam āmen, biwom puu bì ha ba nung amen nwongg.
61001020	Kiwom ashi 'i dyam hwò puu ashi mà ngye 'ì yi le, igie angi bendi abe be tye ugie 'isom Unim be maa kong be fee fe he 'ushia Unim i. Befe-gyang na be maa gim āngi kong ye,
61001021	likorye 'ì yi lè undi angwu a maa kong 'isom Unim lè he lishi abyele lima ligyang ye. Ukatia Kunyong Unim na a maa ke be igie angi be maa kong.
61002001	Leěti bendi abe be bè uman le be tya ugie 'isom Unim, be ma fel he liwu bendi Unim. Kitaa 'imen i na bendi abe be hwua bendi biwom uman be be fel he liwu līmen. Bendi aben be ba sha beshu hwua bendi biwom abi bı teng ābe gye he 'ukwo liketye. Bendi bemen be hwua biwom uman i, be mbee swan-swan lè Ujeso Ukristi or, ki shi le ufe na ù yi Usu utyan, angwu a pong ābe. He ashina be be lè ushe Unim so 'uhwo-bell he lishi imbul-imbul.
61002002	Bendi gbamm be ba nda ha abe sha likpe libibi. He ashina bendi be ndo kong bia 'ukwo Unim.
61002003	Bendi bemen be hwua biwom uman i, be ndor lishi he biwom bendi. He ashina be ba bà iman da amen, hè be bè lam kpe men biwom. Nya a leěti a, ná Unim a tang ushe ubell, u kong 'ingie ashi u ke be. Unim angwu u ke be 'ingie 'imen ana ù yi he 'unde ye.
61002004	Leěti nyong idengell Unim igyang or i ma shi 'iban, Unim a ma tyang āngi i gye 'idideng ye, ukpor a ma kwu āngi fe he 'inde. Nya na be fe ngi ashishilika tyuu he 'ipi 'ifufebb 'i gye kpenn, i kwa nya kpamm nyong Liti angi Unim u be tang bendigye puu ushe.
61002005	He 'unyong ahwu Unuwa bendi abe be ma kpo utebb Unim, Unim a ma tyang ābe be gye 'idideng ye. A ma som umbwo ukaandi a ma be sho nim lè igye puu. Unuwa ufe-ufe lè bendi bema bedyong-ifee na Unim a ma kpan, umbwo a ma shi ābe 'iwom ye. A ma kpan ābe ná likorye Unuwa a maa bun da bendi le bè shi ashi 'ì yi kpa-kpa he ashi Unim.
61002006	He 'unyong ahwu bendi Usodem lè Ugomora be maa shi bibibi, Unim a ma ke be 'ingie ting 'inde shī dim, abong afee ana a fel atyung-atyung. Kitaa ana na a tyung ná u be ke bendi puu abe be ke-e ife ye 'ingie.
61002007	Nya he 'unyong 'umen ana Unim a ma kpan Ulot. Ulot a ma yi undi ununung a. Akpe abibi angi bendi abena be maa shi, a maa tor he he lityam kangg.
61002008	Ulot a ma yi ndē utung ha bendi bemen ana a. He liti liyang-yang a maa nda bibibi abi be shi, u gyo bibibi abi be kong. Biwom abina bi maa tor he kangg likorye a ma yi undi ununung a.
61002009	Likong Unuwa lè Ulot li tyung gboo le Unim a ngye ná ù fem bendi abe be ke-e ife lè he 'ingie. Biwom abi a shi ha abe be ke-e ife ye, bife bi tyung gboo le Unim a ngye ná ù ke bendi bebibi 'ingie kpamm kwu nyong Liti Ushe bendi puu.
61002010	Bendi bemen i abe be kee-kee shi biwom bibibi 'itaa inyiahwo ibell i kee a, be mbee swan le be kwa he 'ubwo Unim ye, kíbell 'ingie 'i ba dyam hwà puu. Bendi bemen be hwua bendi biwom uman ana, be shell undi ye, be kpe utebb undi ye. Idengell Unim angi ì yi he ifem Unim he lifung-atabe or, be shell ná be kong bia āngi ye.
61002011	Ukpor idengell Unim imen ana, mà na ife ì yi lè ikeb hwò bendi-uman bemen ana or, nya a na ı naa he 'ushu Unim i ben ābe ye.
61002012	Ukpor bendi bemen ana be geb lè ingwu ibell tya he biwom abi be ngye gbe lè bi ye, ndo kong bia ābi. Be sha biwom faale ugim nya a na inyia libeb angi Unim a shi ndor le bè gwu ziì a. Linim lì yi gie li nyong ābe nya a na li gie lı nyong inyia i a.
61002013	Nya a na befe be shi bendi be kpē 'ingie 'unyin i, na Unim or u be ke be 'ingie tyang lishi. Bendi bemen i be kwa awu za igye fa he 'uhwo. Be kung liti libo or sha ashina. Nyong be kwu ipel ha amen be za azi igor-igor likorye be nda 'ukwo lam amen, ukpor bè yi ibia a ke liwu līmen.
61002014	Be kung àshì abell ndor ha bengingye akpela befe-befe, be shi 'iban 'i kwun ābe 'igyor ye. Bendi abe be naa genn he 'ukwo Unim ye, bendi-uman bemen i be kaà hè be bè lam kwu ābe, shi ābe be tyang 'ukwo Unim. Mbee 'unyong puu àshì abell à yi he biwom bendi. Ushe Unim a fel kwu nyong ābe.
61002015	-
61002016	Bendi-uman bemen ana be tyang ukwo Unim, kung 'ukwo linim a. Be kung abee Ubelem angwu ù yi unwaa Ubiyor. Ubelem, he liti ken, a ma bo u la sha 'ibibi ashi 'ı ke-e lifem, ukpor 'izaaki 'ima 'i ben he likorye a ke Unim ife ye. Kizaaki ashi 'ı kong likong ye, ki ma kong nya a na undigye, shi angwu u tye ugie 'isom Unim ana a tem gye 'ushu shi akpel-ye angwu a maa la lè shi ye.
61002017	Bendi-uman bemen ana be lam bendi nya a na abell umbwo a nyung a, be mbee shi 'itaa ken ha 'ibu ashi 'ufem 'u shi paa āshi wu mbee bipi, umbwo u tem ndor ye. Unim a kam 'iteng ashi be be kwu ndor ābe he 'ifufebb ashi 'i gye kpenn.
61002018	Be pwom ungwu nya 'idideng zii, be kaà hè be bè lam bendi abe be kaà nya he abwo le hè be bè fem lè he liwu bendi abe be ngye 'igyang ye. Be kaà hè be bè kwu kung ābe tem lè be lè ngwee abwo fe he ashele bigyor agwo àbi befe-gyang be shi. Kitaa ana na be shi ābe be tyang 'ukwo Unim.
61002019	Be hwua bendi abe be hà ngye 'ukwo Unim ingye ana le, gbe be shi abi befe be hwua ābe, be fel lè 'uhwo-bell. Ukpor befe-gyang or, bè yi lè 'uhwo-bell ye, bè yi ìfeè a ke bibibi abi be shi, likorye 'iwom 'iyang-yang ashi 'i kpē undi ityuu, hà undi umen ana a fel ùfeè a ke shi.
61002020	Gbe undi a kung abwo ama lè he bibibi igye anyin abi bı ban bendi le bwo a ngye Atyetyan Ujeso Ukristi angwu ù yi Undi-likpan utyan, u ha tem item lè mbu fe he bibibi bimen ana, bi kpe-e ityuu, u kpa 'ingie 'i go hwà ashi hang a ma bè ngye Ujeso Ukristi ye gbang-gbang.
61002021	Ù ngye 'ukwo ahwu 'ù yi kpa-kpa ye, hang 'ì yi ngbebb-ngbebb ke-e hwò ashi le a ngye hwu, saa a hà tem item tyang 'ukwo 'umen ana, u tem ke ashi Unim a kong ife ye.
61002022	Kitaa 'iwom ashi undi anwuna a shi, kì yi nya a na ityang angi be bun a. Be bun le: "Ubua a faa ifaa wu, tem lè ngi zī." Be bun isuso le: "Be kwob ukagbo umbwo, a tem lè ngywal he bisor."
61003001	Bedim-gi lityam, kushia ahwu lefee na mı fee hwaa lè men i. Biwom puu abi mi kong he ashia amen afee i, mi kong ābi mî well amen biwom abi ma ngye mà a. Mi well amen le hè men mà bo 'inaa, gye 'ushu fe Unim lityam ken.
61003002	Mi kong abin le hè men mà well biwom abi bendi abe be tye ugie 'isom Unim be maa kong leěti le bi ba sha; ma mbee well àshi Atyetyan Ujeso angwu ù yi Undi-likpan utyan a kong de bebwaa-isom bema, be bun de men.
61003003	Mà kpi 'ikwu ngye le he ati umbee-likel igye anyin, bendi-inyan be ba ba àbe be kee-kee shi biwom he 'akem 'abell.
61003004	Be ba nyan amen da le: "Ndè le men ma de le Ujeso Ukristi a ma ke úkyébb le u tem ba? He hung ù hà yi? Kung lè há 'unyong 'umen ana betietyan be kwu nyong he nyong-nyong gbe hwō. ukpor 'iwom 'i shi ye. Biwom puu bì so nya a na bi ma yi nyong Unim a ma mbe igye anyin a."
61003005	Bendi-inyan abena be ngye biwom abi Unim a ma shi leěti dangg, ukpor be fe ukaa kpam àshì wu ābi, likorye be ngye le, leěti Unim a ma kong igie ife-ife a mbe itang lè 'usi. Umbwo na Unim a ma kong a bel itang. Ashin 'i ze le itang i be lè he umbwo a.
61003006	Leěti umbwo na Unim a ma kung ban igye anyin puu, gwu nim ubu 'iwom 'iyang-yang.
61003007	Unim a mbee kong igie-igie a shì lè itang lè 'usi abi lı ndè i, bì kwu kpamm nyong liti angi 'ìndē 'ı be shī dim ābi puu. A kam ābi ndor nyong liti angi u be tang ushe bendi puu. Bendi bebibi bemen abe be fe Unim ye ana, Unim u ba tang ābe he abwo lè ha 'uhwo-ma gbang-gbang.
61003008	Bedim-gi lityam, kì yi lè 'iwom ken ashi 'ì yi le mà naa lityam áshi ye. Kiwom ashi há 'ì yi le, liti ken lì yi Unim ná aze asisilisi, aze asisilisi a shi-e ná liti ken.
61003009	Bendi besuso be fel gim le Unim a fel gbelakaa gbe lè ashi a kyebb le u sha. Kì yi 'itaa ana a ye, u ngib lityam á kwa nyong le bendi puu bè tyang abwo lè biban ashele be hwaa lè he a, likorye a kee le undi ken or ù nim 'ūnyōng 'uma ye.
61003010	Mà na 'ì yi 'itaa ana or, Atyetyan u ba kpe-kpe-kpe. U ba ba imbul-imbul ná uzi nà. Nya he Liti limen ana, lifung-atabe he 'ipi libwee lè 'ufell lè ikpen bì yi, li ba sha 'ihwee kangg, li hà nyòng. Kìndē 'i ba sha dim biwom puu abi Unim a kung shì igye anyin. Itang lè biwom puu abi bì yi hen bi ba dim mbee puu.
61003011	Bwo men ma ngye le biwom puu bi ba mbee 'itaa ana, mà shi ugim gbe lè 'itaa likpe angi lì yi le mà kwu lè ngi. Kì yi le mà shang 'uhwo-men ke Unim, ma ke-e ife mbee akekel puu.
61003012	Mà ndor ashi ha Liti angi Unim u be be; ma mbee kaa kangg shi ashi Unim a kee, hè 'ì shi-e ù be akikye. Nya he Liti limen ana, kusi ana 'u ba shā 'inde dim mbee, biwom puu abi Unim a kung shi igye anyin bi be shī 'inde dim mbee titi.
61003013	Ukpor Unim a ke li úkyébb le u ba sha itang lè 'usi abi bifufe. Bife na li fel kwu lı nyong. Nya na undi uyang-yang u be shi ashi Unim a keē mbee 'unyong puu.
61003014	He ashina, bedim-gi lityam, nya a na ma kwu ma nyong Unim le ù shi abina, mà kaa kangg hè men mà kwu gelalala faale uben he ashi Unim le hè men mà be kpee lè he he ikwun-ikwun.
61003015	Mà well le Atyetyan a ngib lityam a kwu, likorye a kee le u ka bendi libwo hè be bè fel lè likpan 'unyong. Uporl, unwandatyan lityam, a ma fee 'ushia hwaa lè men, ke men utebb gbe he lishi abyele angi Unim a ke-e a.
61003016	He ashia puu angi a fee a ke 'itaa utebb umen i. Biwom bisuso abi a kong he ashia amen ana bì yi bikaa-bikaa, bi shwie nung bendi ye. Bendi abe be ngye 'iwom ye, be mbee naa genn he 'ukwo Unim ye ana, be gie biwom bimen a fee he ashia amen ana. Be gie ābi nya a na be gie igie Unim angi i teng iteng a. He 'ukwo ahwuna na be be lè linim ke 'uhwo-bell.
61003017	Bedim-gi lityam, men ufe ma ngye biwom abin mà. He ashina, mà ndo baa 'uhwo-men teng bendi abe be ke iten Unim ife ye ana, be sha amen ma tyang 'ukwo 'ununung ahwu ma naa genn ana la pwom ābe sha bibibi.
61003018	Kiwom ashi 'i ngbebb le mà shi 'ì yi le, mà gye 'ushu fe Atyetyan Ujeso Ukristi angwu ù yi Undi-likpan utyan, ma mbee ngye-e te ite ite, he-e ù gye 'ushu tyung inung ha amen. Ifem puu ì kwu ke-e ngyor igye kpamm! Kì ngyor ná mi kong.
62001001	Kushia ahwu lı fee hwaa lè men i, li fee āhwu gba lè ukpi-ikwu undi angwu a ma yi kung lè há linde-linde mà ukpong igye anyin i há kpi. Bel-agyang li gyo he lè atyung, li nde-e lè ashi. Li nde-e li-li-li, li mbee tyua he abwo or. Ufe na ù yi Igie Unim angi i be lè likpan ke li.
62001002	Likpan limen i, Unim a shi āngi li be he igye gboo le bendi be fel nda āngi lè ashi. Bel li nde ngi; li da amen gba lè likpan limen li ndè lè ashi atyan i a. Li bun da amen gba lè likpan ligyang angyell angi lı yi ngyor igye. Leěti likpan limen i li ma yi ipel ha Unim Atyetyan, saa a hà som āngi be tyung li.
62001003	Biwom bimen abi bel li nde lè ashi atyan, li mbee gyo ābi lè atyung atyan na lı de men gbe lè bi le bi fel li ukem, li fel utyang ken. Utyang utyan angwu li ngwee li ngweě he ha Unim Atyetyan lè Unwaa-ma Ujeso Ukristi.
62001004	Bel li fee abin hwaa lè men le hè igor ityan ì kwu yilidididi.
62001005	Kisom ashi Unwaa Unim ugyang a bun de li na bel or lı bun de men i. Kì yi le, Unim ù yi 'ikung-gbo; kì yi lè 'ifufebb ha ahe zangg or ye.
62001006	Gbe bel li de le li ngwee utyang ha Unim, ki shi le lì so he 'ifufebb, hà li bà uman a, hà biwom abi lı shi or bì yi 'igyang a ye.
62001007	Ukpor gbe bel or lı tan he 'ikung-gbo ná ufe ù yi he 'ikung-gbo, hà li ngwee utyang ha bende, anung Unwaa-ma Ujeso a to taa li lè he biban bityan puu shi li li fel betaa-betaa gelalala.
62001008	Gbe li de le lì yi lè 'iban ye, hà li lam 'uhwo-tyan ilam, li ngye 'igyang ashi 'ı be lè ha Unim ye gbangg.
62001009	Ukpor gbe li bun he igye gboo de Unim le li shi 'iban, Unim u tyang biban bityan bimen ana ka li, u to taa li ábi shi li li fel betaa-betaa gelalala, likorye Unim ù yi ununung, u bel igie ye.
62001010	Gbe li de le li wa shi 'iban ngye ye, ashin 'i ze le li da le Unim ù yi undi-uman a, li ngye igie ima ye gbangg.
62002001	Bebwaa-gi lityam, mi fee abin hwaa lè men le hè men mà shi 'iban ye a. Ukpor gbe undi a tem lè shi 'iban, lì yi lè undi angwu ù yi gelalala faale 'iban. Ufe na ù yi ipel ha Unim, u yi kong ha ahe ke li. Undi umen ana na ù yi Ujeso Ukristi.
62002002	Gbe he 'uhwo-ma na Unim u tyang biban bityan ke li. Biban bityan bife-bife na Unim u tyang ke gbe he 'uhwo-ma ye, u tyang biban ka bendigye mbee igegem puu he igye i.
62002003	Kì yi lè 'iwom ken ashi 'ı tyung le li ngye Unim 'igyang-igyang. Kiwom ashi há 'ì yi ife angi lı ke iten ima.
62002004	Undi uyang-yang angwu u kong le ufe a ngye Unim, gbe u ndor iten ima ye, hà ù yi undi-uman a, a ngye 'igyang ashi 'ı be lè ha Unim ye gbangg.
62002005	Ukpor undi angwu u shi ashi Unim u kong, ufe na benyin Unim bè yi yilididi ha ahe lityam. Kì yi lè 'iwom 'isuso ashi 'ı tyung li le li ngwee befee kpebaa ha Unim.
62002006	Undi uyang-yang angwu a de le ufe a ngwee befee kpebaa ha Unim, ù shi likpe ná Ujeso Ukristi a ma shi. Kife na 'ı tyung le a ngwee befee ha Unim.
62002007	Bedim-gi lityam, uten Unim angwu mı fee de men gbe lè he i, ù yi angwu ufufe a ye. Ù yi uten umen angwu men ma gyo kung lè há 'unyong ahwu ma kpi 'ikwu fe Ujeso Ukristi a. Uten umen ùtım i ù yi 'isom Unim ashi ma gyo kpam-kpam a.
62002008	Mà na or, kì yi lè 'iwom 'ifufe he uten umen i. Ujeso Ukristi ugyang a tyung li le uten umen i ù yi ufufe 'igyang; men-agyang or titi ma tyung le ù yi ná 'igyang. Bel li ngye le ù yi ufufe 'igyang likorye 'ifufebb 'i ndor àshì 'i ndo mbee, kikung-gbo 'igyang ashell 'i kpi ataale mà.
62002009	Undi uyang-yang angwu u gim há le ufe ù yi he 'ikung-gbo, gbe u tel unde-ma, hà ù so he 'ifufebb kpamm be wu i ná 'ì yi.
62002010	Ukpor undi uyang-yang angwu 'i nyin he lè unde-ma undi Unim, hà ufe ù yi he 'ikung-gbo, kì yi lè 'iwom ashi 'ı shi-e u gbaa mbu ye.
62002011	Undi uyang-yang angwu u tel unde-ma undi Unim, hà ù yi he 'ifufebb, litan lima puu li shi he 'ifufebb. He ashina u tan a be-be-be-be likorye 'ifufebb 'i hwuǎ hē àshì.
62002012	Bebwaa-gi lityam, mi fee abin hwaa lè men le bwo Unim a tyang biban bīmen ke men gbe he ashi Ujeso Ukristi a shi a.
62002013	Bekaandi, mi fee abin hwaa lè men likorye men ma ngye Ujeso umen angwu ù yi kung lè há linde-linde mà ukpong igye i hà kpi. Bebwaa-idem, mi fee abin hwaa lè men le bwo men ma hwò Usetan, usu bibibi.
62002014	Bebwaa-gi lityam, mi fee abin hwaa lè men likorye men ma ngye Atyetyan Unim. Bekaandi, mi fee abin hwaa lè men likorye men ma ngye Ujeso umen angwu ù yi kung lè há linde-linde mà ukpong igye i hà kpi. Bebwaa-idem, mi fee abin hwaa lè men likorye men mà yi kang-kang, ma naa genn, igie Unim i shi ha amen atyam, ma hwò Usetan, usu bibibi.
62002015	Mà kung àshì āmen ndor he benyin igye anyin lè biwom abi bì yi hen a ye. Undi uyang-yang angwu a mā ma kung àshì ama ndor he benyin igye anyin a, hà 'ì yi lè 'ukwo ahwu 'ı mbee nyin he lè Unim Atyetyan ye gbangg.
62002016	Biwom igye bimen ana na bì yi i: biwom abi bendigye bè yi lè 'igyor kangg le be kwa lè bi ka 'uhwo-bell; biwom abi bendigye be ndè, be fel lè 'igyor le be kwa lè bi; biwom puu abi bendigye be pwom ungwu lè bi he igye anyin. Biwom bimen i puu bi ba lè há igye anyin a, bi ba lè ha Unim Atyetyan a ye.
62002017	Má ngye le igye anyin i ndo mbee, biwom abi bì yi hen abi bendi bè yi lè 'igyor ábi ana, bife or bi ndo mbee. Ukpor undi uyang-yang angwu u shì ashi 'i nyin Unim, ufe u nim ye, u kwa ngyor igye kpamm.
62002018	Bebwaa-gi, kunyong ahwu igye anyin ì mbee 'u fel kpee-kpee. Kunyong 'umen i na Undi-linaa Ujeso u be nya a na be bè de men. Kì yi faale ifung, bel puu li ndè le 'anaa-anaa i bendi gbamm abe bè yi bendi-linaa Ujeso Ukristi be fel hen mà. Ashin 'i tyung li le 'unyong ahwu igye anyin ì mbee 'u fel kpee-kpee.
62002019	Mà na bendi-linaa bemen ana be waa gbe lè ha abel liwu a or, kì bè yi lè 'unyong ahwu be ma yi ungwu ken ha abel ye. Kì be kwu le bè yi ungwu ken ha abel, hang be ngyor kwu ipel ha abel. Ukpor be gbe tyang li, agbele ubell tyang li a tyung gboo le be ma yi ungwu ken ha abel ye.
62002020	Men ufe, Ujeso Ukristi a ma ke men Ukatia Kunyong uma le men puu mà ngye 'igyang.
62002021	Mi fee ashin hwaa lè men le bwo ma ngye 'igyang ye a ye. Mi fee le bwo ma ngye 'igyang a. Ma mbee ngye le uman lè 'igyang bi gwaa ha bende ye.
62002022	Bwo 'ì yi 'itaa ana mà, fe ayang ù hà yi undi-uman? Undi-uman ù yi undi angwu a swan le Ujeso ù yi Ukristi, Undi-likpan angwu Unim a som be he igye anyin a ye. Undi angwu u swan Unim Atyetyan lè Unwaa-ma ana na ù yi undi-linaa Ujeso Ukristi.
62002023	Undi uyang-yang angwu a swan Unwaa Unim, hà a swan-swan lè Unim Atyam or titi. Ukpor undi angwu a kpē Unwaa Unim, hà a kpe-kpe lè Unim Atyam or titi.
62002024	He ashin mi da amen le, biwom abi ma gyo kung lè há 'unyong ahwu ma kpi ma fe Ujeso Ukristi, mà tyang ābi bì gye 'ushu ngyor kwu he atyam āmen. Biwom bimen ma gyo kung lè há ukpi-ikwu ana, gbe ma tyang ābi bi gye 'ushu ngyor kwu he atyam āmen, hà men or ma gya 'ushu ngyor kwa ipel ha Unwaa Unim lè Unim Atyetyan ngyor igye kpamm.
62002025	Mà well úkyébb angwu Ujeso Ukristi a kyebb li le li kwa ipel ha Unim ngyor igye kpamm.
62002026	Mi bè kong biwom abin gbe lè bendi bemen abe be kee le be lam amen ana.
62002027	Ukpor men ufe, Ujeso Ukristi a ke men Ukatia Kunyong Unim angwu ù yi ha amen atyam. He ashin undi angwu u hwua amen 'igyang ù tem baā amen ye, likorye Ukatia Kunyong Unim umen ana u hwua amen biwom puu. Biwom puu abi u hwua amen bì yi 'igyang, u lam amen ye gbangg. He ashin mi mbee bwan da amen le, biwom abi a hwua amen, mà ke bi ife, hè men mà gye 'ushu kwu ipel ha Ujeso Ukristi.
62002028	Bebwaa-gi, mi mbee da amen le mà ngyor kwu ipel ha Ujeso Ukristi le hè liti limen angi u tem be ana, lî kwu lè 'ushell ye, ishwia or i tem shi li ye.
62002029	Bwo men ma ngye le Ujeso Ukristi ù yi ununung, ki kung nung amen le undi uyang-yang angwu u shi 'inunung ù yi unwaa Unim a.
62003001	Mà ndè 'igegang benyin abe Unim Atyetyan a tyung ha abel. Le bwo 'i nyin he lè bel, a shi li li fel bebwaa-ma. Kì yi faale atyangale le lì yi bebwaa Unim a. Atan-lengi angwu bendi abe bè yi ke igye i be ndè shob le lì yi bebwaa Unim a ye ù yi le be ngye-e ufe-gyang or ye.
62003002	Bedim-gi lityam, kanaa-anaa i, bel li fel bebwaa Unim or mà. Kitaa ìtí lı be fel, ki wa nung li dangg ye. Ukpor li ngye le nyong Ujeso Ukristi u be be, li ba fel 'itaa ken ha ahe likorye li ba nda he gboo.
62003003	Undi uyang-yang angwu a ndor lishi ha ahe le ashina 'i ba kwa ná, u ndè le a ndor 'uhwo-ma gelalala nya a na ufe ù yi gelalala.
62003004	Undi uyang-yang angwu u shi 'iban, hà u ban iten Unim á. Kiban na 'ì yi abanale iten Unim.
62003005	Men má ngye le atan-lengi angwu Ujeso Ukristi a ma be he igye anyin ù yi le he-e ù fem kung li lè he 'iban a. Ma mbee ngye le 'ì yi lè 'iban ha ahe ye gbangg.
62003006	Bwo 'i tyung li gboo le undi uyang-yang angwu u gye 'ushu ngyor kwu ipel ha Ujeso Ukristi, u gya 'ushu sha 'iban ye; he ashina undi uyang-yang angwu a gye 'ushu shi 'iban, hà 'i ze le a wa nde-e or, ngwu ù ngye-e or ye.
62003007	Bebwaa-gi, mà baa teng undi u lam amen. Mà well le undi angwu u shi biwom he 'ukwo ahwu Unim a kee, hà ù yi ununung gelalala nya a na Ujeso Ukristi ù yi ununung gelalala.
62003008	Ukpor undi uyang-yang angwu u gye 'ushu shi 'iban, ù yi unwaa usu bibibi a likorye usu bibibi umen ana a shi 'iban kung lè há ukpi-ikwu igye a. Kife na 'i shi Ujeso, Unwaa Unim, a ma be he igye anyin le he-e ù be mbee lè biwom puu abi usu bibibi ana a shi.
62003009	Undi uyang-yang angwu ù yi unwaa Unim a, u gya 'ushu sha 'iban ye, likorye likpe Unim angi lì yi ha ahe li ngyor kwa ipel ha ahe. Ù tem gya 'ushu sha 'iban mbee ye, likorye ù yi unwaa Unim a.
62003010	Undi uyang-yang angwu u shi biwom he 'ukwo 'ununung ye, ki nyin he lè unde-ma ye, hà ù yi unwaa Unim a ye. Gbe he ashin na bendi be ngye atyetye bebwaa Unim lè bebwaa usu bibibi umen ana.
62003011	Kisom ashi men ma gyo kung lè há 'unyong ahwu ma kpi ma fe Ujeso Ukristi, kì yi le, kì nyin li lè bende kpe-kpe-kpe.
62003012	Bel lì kwu ná Uken a ma yi ana ye. Ma gyo le a ma yi unwaa usu bibibi a, a ma fe ukaa gwu unwanam Ebell. Kibang 'i ma shi-e ngwu a gwu-e? A ma gwu-e likorye biwom abi ufe Uken a shi bi ban, ukpor abi unwanam ufe a shi bi ngbebb.
62003013	Bebuye, nyong ahwu bendi abe bè yi ke igye anyin be tel amen, kì shī kwu amen he 'uhwo ye.
62003014	Li ngye le bel ufe li buu hwaa lè he abwo lihwu, li fel lè likpan mà. Ashin 'ì yi ná likorye 'anaa-anaa nyin 'i fel nyin li lè bende-tyan. Ki nung gboo le undi uyang-yang angwu 'i nyin he lè unde-ma ye, hà 'i ze le undi umen ana ù so he abwo lihwu.
62003015	Gbe undi uyang-yang a tel unde-ma, hà ù yi undi 'ihwu a. Li ngye ashin dangg le undi 'ihwu ù yi lè likpan 'unyong ye.
62003016	Kiwom ashi 'i ma shi leěti na 'i tyung li ashi 'i ze le benyin. Kiwom ashi há 'ì yi le Ujeso Ukristi a ma kung likpan lima ke he 'uhwo 'utyan. Kì yi kpe-kpe le bel or lì kung likpan lityan ke he 'uhwo bende-tyan.
62003017	Undi uyang-yang angwu ù yi lè 'iwom, u ndè unde-ma angwu ù yi lè 'iwom ye, ukpor u bel àshì ama ndor hell, hà 'i ze le benyin Unim bè yi ha ahe lityam ye gbang-gbang-gbang.
62003018	Bebwaa-gi, bwo biwom abin bì yi 'itaa ana mà, gbe li de le 'i nyin li lè bende, lì shi biwom ha bende abi bı tyung le lì yi lè benyin 'igyang-igyang, lì kong he ungwu ufe-ufe a le lì yi lè benyin ye.
62003019	Gbe 'i nyin li lè bende 'igyang a, hà li ngye dangg le lì yi bendi abe bè yi he 'igyang. Kimen ana na 'ı mbee shi àtyám atyan a kwu lè ikwun 'unyong 'uyang-yang lı be he 'ushu Unim.
62003020	Mà igim ityan ì fel ben li le li shi 'iban or, li ngye le Unim a dyam hwò igim ityan, u mbee ngye biwom puu.
62003021	Bedim-gi lityam, he ashina gbe 'ì yi 'igyang a le igim ityan i ben li ye, hà ashin 'i ze le 'unyong 'uyang-yang lı naa he 'ushu Unim li kwa porr faale 'ushell.
62003022	Hà Unim or u ka li 'iwom 'iyang-yang ashi li bii lè ha ahe likorye li ndor iten ima, li mbee shi ashi 'ı nyin he.
62003023	Uten angwu Unim a ke li ù yi le, lì fe lityam ha Unwaa-ma, Ujeso Ukristi, li mbee kwu lè benyin ha bende nya a na a tye li uten.
62003024	Undi uyang-yang angwu u ndor iten Unim hà a gwaa ha Unim kpebaa, Unim or u gwaa ha ahe kpebaa. Kiwom ashi 'i shi li li ngye dangg le ù yi gwaa ha abel kpebaa 'ì yi Ukatia Kunyong uma angwu a ke li.
62004001	Bedim-gi lityam, bendi gbamm abe be bè uman le be tya ugie 'isom Unim be paa wu mbee igegem puu hen igye. He ashin mà fe lityam ha bendi puu abe be de le bè yi lè Ukatia Kunyong Unim ana ye. Mà shun li-li-li hè men mà ndè shob dangg le hà bè yi lè Ukatia Kunyong Unim a or, hà ufe a ye or.
62004002	Ashi 'ı shi amen ma ndè shob le hà undi umen ana ù yi lè Ukatia Kunyong Unim a or 'ì yi le, undi uyang-yang angwu a bong gboo le Ujeso Ukristi a ma be he igye i ná undigye, hà ù yi lè Ukatia Kunyong Unim a.
62004003	Ukpor undi uyang-yang angwu a swan le Ujeso Ukristi a ma be he igye i ná undigye ye, hà ù yi lè Ukatia Kunyong Unim a ye. Undi umen ana a be lè ha Undi-linaa Ujeso Ukristi umen ana a. Ufe na ma maa gyo le u ba ba. Kigyang-igyang, a be or mà, a fel hen igye.
62004004	Bebwaa-gi, men ufe mà yi bebwaa Unim a, ma hwò bendi-uman bemen ana mà, likorye angwu ù yi ha amen ù yi lè ikeb hwò angwu ù yi ha bendi abe bè yi ke igye anyin.
62004005	Bendi-uman bemen ana bè yi ke igye anyin a. He ashina be kong gba lè biwom igye anyin bife-bife a, bendi abe bè yi ke igye anyin be gyo ābe.
62004006	Ukpor bel ufe lì yi bebwaa Unim a. Undi angwu a ngye Unim, u dang 'utyung gyo li, ukpor undi angwu a ngye Unim or, ngwu ù kwu unwaa Unim a or ye, u gyo li ye. Kitaa ana na lı ngye le hà undi ù yi lè Ukatia Kunyong Unim angwu u tyung 'igyang a or, hà a be lè ha Undi-linaa Ujeso Ukristi angwu u lam bendi a or.
62004007	Bedim-gi lityam, mà lì gye 'ushu kwu lè benyin ha bende. Benyin be ba lè ha Unim a. He ashin undi uyang-yang angwu ù yi lè benyin, hà 'i tyung le ù yi unwaa Unim a, u mbee ngye Unim.
62004008	Undi uyang-yang angwu ù yi lè benyin ye, hà a ngye Unim ye, likorye Unim na ù yi usu benyin.
62004009	Kitel i na Unim a tyung benyin bema gboo ha abel, a som 'ugbe Unwaa-ma a ken be he igye anyin, le lì fel lè likpan 'unyong gbe he 'ubwo 'uma.
62004010	Ashin na 'ì yi benyin. Kì yi le 'i ma nyin li bel lè Unim a ye; Unim na 'i ma nyin he ufe lè bel, nyong a som Unwaa-ma angwu a be hwō le gbe ha ahe, Unim ù tyang biban bityan ke li.
62004011	Bedim-gi lityam, bwo 'i nyin Unim lè bel 'i go 'itaa ana, kì yi kpe-kpe le 'ì nyin li, bel or, lè bende.
62004012	Kì yi lè undi angwu a wa ndè Unim lè ashi ngye ye. Mà na or, gbe 'i nyin li lè bende, Unim u gwaa ha abel, benyin bema be kwu yilidididi he atyam atyan.
62004013	Ashi 'i shi li li ngye dangg le li gwaa ha Unim, ufe u gwaa ha abel, 'ì yi le, a ke li Ukatia Kunyong uma.
62004014	Bel li ndè le Unim Atyetyan a ma som Unwaa-ma be le ù be kpan bendigye, li bun da bendi gba lè ashin a.
62004015	Undi uyang-yang angwu a bong le Ujeso ù yi Unwaa Unim a, hà Unim ù yi gwaa ha undi umen ana, ufe u shi gwaa ha Unim.
62004016	Bel li ngye le 'i nyin Unim lè bel, li fe lityam ha benyin bema bemen ana. Unim na ù yi usu benyin. Undi uyang-yang angwu u gye 'ushu tyung benyin, hà ù yi gwaa ha Unim, Unim u shi gwaa ha ahe.
62004017	Kukwo ahwuna na benyin be kwu yilididi ha abel, le hè Liti angi Unim u be tang ushe bendi puu, lî kwu lè 'ushell ye. Li ba kwa faale 'ushell likorye likpan lityan he igye i lì yi 'itaa ken ha angi Ujeso Ukristi.
62004018	He 'ipi benyin abe be be lè ha Unim bè yi, kushell 'u kwa nya ye, likorye gbe benyin Unim bè yi yilididi ha abel, be ndō 'ushell lè ha abel gbang-gbang. Undi u kwa lè 'ushell nyong ù fel yi kwu u nyong 'ingie a. Ashina 'i ze le, gbe undi ù yi lè 'ushell, hà benyin Unim bè yi ha ahe lityam yilididi ye.
62004019	Bel lì yi lè benyin, likorye 'i nyin Unim a lè bel 'ushu.
62004020	Undi uyang-yang angwu a de le 'i nyin he lè Unim, ù yii tel unde-ma, ù yi undi-uman a, likorye unde-ma angwu u nde-e lè ashi, gbe 'i nyin he lè he ye, kì hà ndo nyin he lè Unim angwu u nde-e ye ye.
62004021	Uten angwu Unim a tye li ù yi le, undi uyang-yang angwu 'i nyin he lè Unim, kì nyin he lè unde-ma or titi.
62005001	Undi uyang-yang angwu a bong le Ujeso ù yi Ukristi, Undi-likpan angwu Unim a som be he igye anyin a, hà undi umen ana ù yi unwaa Unim a. Gbe 'i nyin li lè ātyām unwaa, ki nyin li lè unwaa-ma or titi.
62005002	He ashin lí ngye le gbe 'i nyin li lè Unim, li mbee ndor iten ima, hà 'i nyin li lè bebwaa-ma or titi.
62005003	Ife angi lı ke iten Unim na ı tyung le 'i nyin li lè Unim. Iten ima i dyam gbe li ashele ye,
62005004	likorye undi uyang-yang angwu ù yi unwaa Unim a, ù yi lè ikeb le u hwà igye ibibi anyin. Kiwom ashi lı kung hwò igye imen i 'ì yi abongale le Ujeso ù yi Unwaa Unim a.
62005005	Undi angwu a bong le Ujeso ù yi Unwaa Unim a, ufe-ufe na u kwu lè ahwele umen ana.
62005006	Ujeso Ukristi na a ma be he igye i, u tyung 'uhwo-ma gbe he umbwo akibale, u tyung 'uhwo-ma gbe he anung angi a wu nyong a ma hwō. Ki ma yi umbwo ufe-ufe a ye; umbwo lè anung na bı tyung le ù yi Unwaa Unim. Ukatia Kunyong Unim or titi a naa ushada le 'ì yi 'igyang a le Ujeso ù yi Unwaa Unim a. He ashin bel li ngye dangg le 'ì yi 'igyang a likorye Ukatia Kunyong Unim u bà uman ye.
62005007	Biwom bì yi bikie abi Unim a kung tyung li le 'imen i 'ì yi 'igyang a.
62005008	Biwom bimen bikie ana bì yi Ukatia Kunyong Unim, lè umbwo akibale lè anung angi Ujeso a ma wu he 'uhwo 'utyan. Puu abi bì yi 'itaa ken.
62005009	Nyong bendigye be kong gbe lè biwom abi be ndè, li kpa ābi. Unim ufe, ima igie i dyam hwò; ufe-gyang na a de li le Ujeso Ukristi ù yi Unwaa-ma.
62005010	He ashin undi uyang-yang angwu a bong ha Unwaa Unim, u ngya ha ahe lityam le ashi 'imen i 'ì yi 'igyang a. Ukpor undi uyang-yang angwu a bong àshi Unim a kong ye, hà u da le Unim ù yi undi-uman a, likorye a bong àshi Unim a kong gbe lè Unwaa-ma ye.
62005011	Ashin 'i ze le, Unim a shi li li fel lè likpan 'unyong, li kwa ipel ha ahe ngyor igye kpamm; li fel lè likpan limen ana gbe he 'ubwo Unwaa-ma.
62005012	Undi uyang-yang angwu a fel lè Unwaa Unim, hà ù yi lè likpan limen i, ukpor undi uyang-yang angwu a fel lè Unwaa Unim ye, hà ù yi lè likpan limen i ye.
62005013	Mi fee 'ushia ahwun hwaa lè men abe ma bong ha Unwaa Unim, le hè men mà ngye le ma fel lè likpan 'unyong angi lı ngyor igye mà.
62005014	He 'unyong 'uyang-yang lı be he 'ushu Unim, li kwa lè 'ushell ye, likorye li ngye le 'iwom 'iyang-yang ashi li bii lè ha ahe u gyo li, gbe li shi biwom abi bì yi he ugim uma a.
62005015	Bwo li ngye le he 'unyong 'uyang-yang lı bii 'iwom lè ha ahe u gyo li, ashin 'i shi li li mbee ngye le li kpē ashi li bii lè ha ahe ana or mà.
62005016	Undi uyang-yang angwu a tang lè unde-ma, undi Unim, u shi 'iban, gbe 'iban ashi há 'ì yi ashi 'ı be lè lihwu a ye, ù kong ha Unim ke undi umen ana le Unim ù ke-e likpan. Kì yi faale atyangale le Unim u ka he likpan. Ashin 'ì kee-kee yi ke bendi abe be shi 'iban ashi 'ı be lè lihwu ye a. Kiban ashi 'ı be lè lihwu 'ife, undi angwu a shì āshi, mi de le mà kong ha Unim le ù ke-e likpan ye.
62005017	Likpe liketye liyang-yang lì yi 'iban a, ukpor biban bisuso bi ba lè lihwu ye.
62005018	Bel lí ngye le undi uyang-yang angwu ù yi unwaa Unim a, u gya 'ushu sha 'iban ye, likorye Ujeso Ukristi, Unwaa Unim, u kang he le hè Usetan, usu bibibi, ù do he ye.
62005019	Lí ngye le lì yi bebwaa Unim a, mà na igye puu ì yi he 'ubwo Usetan or.
62005020	Lí ngye le Ujeso Ukristi, Unwaa Unim, a be he igye i be buu li àshì le lì fel ngye Unim angwu ufe-ufe na ù yi Unim ugyang. Lì yi gwaa ha Unim angwu ù yi 'igyang, li shi gwaa ha Ujeso Ukristi, Unwaa-ma. Ufe na ù yi Unim ugyang. Likpan angi lı ngyor igye kpamm li be lè ha ufe a.
62005021	Bebwaa-gi, mà baa 'uhwo-men hè men mà ndè le mà gbe lè abwo fe he ikem ye. Ì yi Ùnīm a ye.
63001001	Mi angwu mì yi ukaandi bendi abongale na mı fee 'ushia ahwun hwaa lè wo, andagi angwu Unim a waa kung. Mi fee āhwu hwaa lè wo lè bebwaa-gang, men abe 'i nyin mi lè men lityam ken. Mi-mi na 'i nyin mi lè men ye, bendi puu abe be ngye igie Unim, ki nyin ābe lè men titi.
63001002	Igie imen angi ì yi he atyam atyan ana na 'i shi li, ki nyin li lè men; igie imen ana i kwa ha abel ngyor igye kpamm.
63001003	Nya a na lı gye 'ushu ke igie Unim ife, ki mbee nyin li lè bende, Unim Atyetyan befe lè Ujeso Ukristi, Unwaa-ma, be ka li 'ukwun, be kwu lè beshi ha abel, be mbee shi 'i kwun li he atyam atyan kpatiaa.
63001004	Nyong mi ndè bebwaa-gang besuso be shi igie Unim he 'ukwo kpa-kpa ná Unim Atyetyan a de li, ki ke-m igor kangg.
63001005	Andagi, mi kee le mi well-a le bel puu lì kwu lè benyin ha bende. Uten umen ana ù yi angwu ufufe a ye, ù yi angwu li ngye kung lè há 'unyong li ma kpi 'ikwu fe Ujeso Ukristi a.
63001006	Ayang angwu 'i nyin he lè Unim? Undi angwu u ndor iten Unim na 'i nyin he lè Unim. Uten angwu li gyo kung lè há 'unyong ahwu li kpi 'ikwu fe Ujeso Ukristi ana ù yi le, kì nyin li lè bendi mbee 'unyong.
63001007	Ashi mi kong ana, mi kong āshi likorye bendi-ilam gbamm be fel hen igye, be paa wu mbee igye puu. Bendi bemen ana be swan le Ujeso Ukristi a be he igye anyin ná undigye ye. Befe bè yi ke Undi-linaa Ujeso Ukristi a. Undi-linaa umen ana na u lam bendi kpam-kpam.
63001008	He ashina, kì yi ngbebb-ngbebb le men ufe mà kang 'uhwo-men, hè 'iwom 'iyang-yang ashi ma shi mà shi āshi wu abwo likor a ye, ukpor hè men mà be kpē 'uke 'ūmen sho yilididi lè ha Unim.
63001009	Undi uyang-yang angwu u gye 'ushu shi biwom abi Ujeso Ukristi a hwua li a ye, u fe bima ipel ha abi Ujeso Ukristi a hwua li, undi umen ana ù yi ke Unim a ye. Ukpor undi uyang-yang angwu u gye 'ushu shi biwom abi Ujeso Ukristi a hwua li, ufe na ù yi ke Unim Atyetyan lè Unwaa-ma.
63001010	He ashin mi da amen le, undi uyang-yang angwu a be u hwua amen 'iwom ashi 'ì yi atyetye lè ha ashi Ujeso Ukristi a hwua amen, mà kpe-e kwu ha amen ushom or, ngwu mà kong lè he or ye gbangg.
63001011	Mi kong ashina likorye undi uyang-yang angwu a kong lè he, hà a fel lè abwo he bibibi bima.
63001012	Mì so lè biwom gbamm abi mi kee le mi da amen, ukpor mi kee le mi fee bife ifee hwaa lè men ye. Mi ndor lishi le mi ba ha amen há, hè li lì kwu ukem kong ābi, lî yal gor 'iteng ken.
63001013	Unwanaa ungingye angwu ù yi hen, angwu Unim a waa kung titi, bebwaa-ma be bii atye.
64001001	Mi angwu mì yi ukaandi bendi abongale na mı fee 'ushia ahwun hwaa lè wo Ugayas, udim lityam angwu 'i nyin mi lè wo lityam ken.
64001002	Udim-gi lityam, kigyor 'igi 'ì yi le, kiwom 'iyang-yang gbe lè wo 'ì te ngbebb-ngbebb-ngbebb, inyiahwo igang or ì kwu kang-kang nya a na lityam ligang lì yi kpa-kpa he ashi Unim.
64001003	Nyong bebuye bendi Unim be wu hen, be de li le wo fa Unim lityam ken nya a na mi ngye le wo shī shà mbee 'unyong puu. Ashin 'i ke-m igor kangg.
64001004	Kunyong 'uyang-yang mı gyo le bebwaa-gi be fa Unim kpa-kpa, ki ka-m igor angi i dyam hwò biwom puu abi bi teng iteng.
64001005	Udim-gi lityam, wo sha 'inunung a nyong wo kpell bebuye bendi Unim abe bè yi begaandi a or.
64001006	Bendi bemen wo kpell ana, besuso be bè de liwu bendi abongale hen ná wo tyung benyin ha abe mbee 'unyong. Mi tim-a anung le wò gye 'ushu ke bendi abe 'itaa ana ukpell nya he 'ukwo ahwu 'u nyin Unim ana, he 'unyong 'uyang-yang be bel gbe ha awo há.
64001007	Atan-lengi angwu be bo gye he igye ù yi le hè be bè lè bun de bendi gbe lè Ujeso Ukristi, ki shi le be kpa 'iwom lè ha bendi abe be bong ha Ujeso Ukristi ye ye.
64001008	He ashina 'ì yi kpe-kpe le lì ke be ukpell, hè li lì fel lè abwo ipel ha abe he aki igie Unim abunale.
64001009	Mi ma fee 'ushia hwaa lè liwu bendi abongale līmen, ukpor Udiyortrefis a swan le u gyo li ye, likorye a kee le be gyo he ufe-ufe a.
64001010	Nyong mı be be há, mi ba ba lè biwom puu abi a shi he igye gboo, mi ba da bendi ná u bun ibubun fe li. Ashi 'i ban hwò puu 'ì yi le, bebuye bendi Unim abe be be ha amen há, u bong kpa ābe ye, u bong àbe be kee le be kpa ābe or, le bè kpē be ye. U ndō àbe be kpe be lè he liwu bendi abongale.
64001011	Udim-gi lityam, ndè le wo hwua kung likpe libibi ye, ukpor wo hwua kung likpe linunung. Undi uyang-yang angwu u shi 'inunung ù yi unwaa Unim a. Ukpor undi angwu u shi 'ibibi, hà a ngye Unim ye.
64001012	Udemitriyes ufe, undi uyang-yang u kong he he ungwu 'inunung. Ki tyung gboo le u pwom 'ukwo Unim kpa-kpa. Bel or li da-a le ù yi ununung. Wo-gyang wo ngye le li bà uman ye.
64001013	Mì so lè biwom gbamm abi mi kee le mi da-a, ukpor mi kee le mi fee ābi ifee hwaa lè wo ye.
64001014	Mi ndor lishi le baale mı be ha amen há, hè li lì kwu ukem kong ābi.
64001015	Ikwun Unim ì kwu ha awo lityam. Bebuye bendi Unim abe hen puu be de le mì kong lè wo. Wo-ò kong li lè bebuye bendi Unim abe há he 'uken-uken.
65001001	Mi Ujud angwu mì yi unwanam Ujems, mi shi uboyi Ujeso Ukristi na mı fee 'ushia ahwun. Mi fee āhwu hwaa lè men abe 'i nyin Atyetyan Unim lè men, u waa kung amen le mà kwu bema, men abe mà yi he abwo Ujeso Ukristi.
65001002	Unim ù hā kwu lè beshi ha amen kpamm, u shi hè 'ì kwun amen he atyam kpatiaa, u shi benyin bema be sho ha amen yilididi.
65001003	Bedim-gi lityam, mi ma yi lè 'igyor kangg le mi fee da amen gbà lè likpan 'unyong angi Unim a ke li bel lè men puu i a, ukpor mi tem fel nde shi 'ì yi kpe-kpe le mi fe men ingie le mà kwu 'igyang gbe lè Ujeso Ukristi abwo kpebakaa, ma kang āshi hè bendi bè gie āshi ye. Kigyang ashi Unim a ma ke bendi bema 'i sho yilididi, ki ngyor 'itaa ken ngyor igye kpamm.
65001004	Mi kong ashin likorye bendi besuso abe be ke Unim ife ye, be nyia gbe be fel he liwu līmen. Bendi aben be da le bwo Unim ù yi lè inung 'indee-indee, be kwu 'ubwo he inung Unim a, be shi bibibi 'itaa be kee. He ashele 'itaa ana be swan Atyetyan Ujeso Ukristi angwu ù yi Usu utyan. Be ma fee he 'ushia Unim leěti le bendi abe be shi biwom abina be nim.
65001005	Mà na ma ngye biwom abi mi ndo kong i mà or, mi kee le mi well amen ábi. Mà well le leěti Unim a ma fem bendi Izwell lè há 'ubong Igyept, lè he 'ushu a ma gwu abe be bong ha ahe 'igyang-igyang ye.
65001006	Idengell Unim angi i ma kpo utebb Unim or, i ma ngyor kwu he libwo angi Unim a ndor āngi ye, i bo tyang 'iteng kpa-kpa ashi Unim a ke ngi. He ashina Unim a ma kwu āngi lè fe he lifee he 'ipi 'ifufebb 'ì yi kpenn, be fe ngi ashishilika tyuu há ngyor igye kpamm. He Liti likaandi angi Unim u be tang bendigye ushe, u tang āngi ife or titi.
65001007	Mà well likong 'ubong Usodem lè 'ubong Ugomora lè abe be ma ndē há kel-kel or titi. Bendi abong anyina be maa tan akpela, be shi 'itaa 'ibibi 'iyang-yang ashi lityam libell li de be le bè shi ashi 'ì yi le hang undigye ù shi ye. He ashina Unim a ma kung 'ìndē ashi 'ı ngyor igye kpamm ke be 'ingie hè 'ì kwu utebb ke bendi puu le Unim u ka bendi abe be ke-e ife ye 'ingie.
65001008	Bendi bemen abe be fem he liwu līmen i, be sha bitaa bibibi atyetye-atyetye nya a na bendi abena be maa shi a. Be nda biwom he itam, be de le Unim na a tyung ābe ábi. He ashina be tan akpela ban inyiahwo ibell; be bong le be kwa he 'ubwo Unim ye; be kong bia idengell Unim angi i dyam 'indee-indee he lifung-atabe.
65001009	He 'unyong ahwu Umaikell angwu ù yi atie-lishi idengell Unim puu a ma kin likwom Umosis lè Usetan, Umaikell a ma naa lè 'uhwo-ma kong 'ibibi ha Usetan or, ngwu ù nyan he or ye. Ukpor a ma de-e le: "Unim-Unim na u ben-a."
65001010	Bendi bemen abe be fem he liwu līmen i, be kong ban biwom abi be ngye ye. Bè yi lè ugim ye a ná inyia libeb a; kiwom 'iyang-yang ashi 'i bé be he lityam mà 'i mbee a, be sha āshi 'i bé be he lityam mà 'i mbee a, be sha āshi. Nya a na be shi ashin be be lè linim ke 'uhwo-bell.
65001011	Ki ba kwa 'ibibi ka ābe. Be pwom abee abibi angi Uken. Be shang 'uhwo-bell puu ke he 'ibibi ashele hè be bè ndè úndē ná Ubelem a ma shi. Bè yi lìshī likaa-likaa nya a na Ukora a ma yi a; be ba nim nya a na ufe a ma nim a.
65001012	Nyong ahwu ma kpee ukem zī lizi, bè yi he liwu līmen ná bikpaa umbe he 'ihwom 'ifung nà, bè yi ibia a ke liwu līmen, likorye be sha likpe libibi. Be kwa ipel ha amen nya, be za be gwul ye, be ngwo 'i kpè be ye, be gim 'uhwo-bell 'ufe-ufe-ufe, bè yi lè ishwia he lishi ye. Bè yi lè lifem ye a ná 'ibu ashi 'ufem 'u shì paa āshi 'i ndor umbwo ye a. Be shi ná ìkwán angi ı wum ye nà. Mà na 'unyong ahwu be bung āngi 'u fel or, i kwa lè agbe ye. Be mbee shi ná ìkwán angi be wob āngi, i hwō lè idaa lè idaa nà.
65001013	Bè yi lè 'ipi bè naa ye ná 'ipuupuu umbwo nà. Biban bibell bi fem he igye gboo ná bihwu umbe bı fem ndē he likwu umbwo nà. Be mbee shi ná ikpen angi ı kwu he 'iteng ken kporr ye nà. Kiteng ashi 'ifufebb 'i gye há kpenn hwò puu na 'ì yi kam ndor ābe, be ba kwa nya a ngyor igye kpamm.
65001014	Leěti Inok angwu ù yi he ūgbè ledyong-ifee kung lè ha Adam, a ma kong 'iwom ashi 'ı be shi fe bendi abe 'itaa ana. A ma de le: "Atyetyan u ba ba lè idengell ima asisilisi asisilisi.
65001015	U ba tang ushe bendi puu. U ba ka bendi abe be ke-e ife ye ana libi he 'uhwo bibibi abi be shi fe-e gbe gyong akongale, lè igie ibibi angi bendi bebibi ana be shi fe-e gbe gyong akongale, lè igie ibibi angi bendi bebibi ana be kong bia he."
65001016	Mbee 'unyong puu bendi bemen i be nem inem, be ben bendi. Kiwom 'iyang-yang ashi 'i bé be he lityam, mà 'i mbee a, be sha āshi. Be kung 'uhwo-bell pwom ungwu, be kong ungwu benyin-benyin hè bendi bè shi ashi befe be kee.
65001017	Bedim-gi lityam, men ufe mà well biwom abi leěti bebwaa-isom Atyetyan Ujeso Ukristi be maa de le bi ba sha.
65001018	Be maa da amen le: "He ati umbee-likel igye anyin bendi-inyan be ba ba àbe be be nyan bendi Unim, be ke Unim ife ye. Be kee-kee sha abi àtyám abell a de be le bè shi a."
65001019	Bendi bemen i na be tan lè bikwu agieale he liwu bendi Unim. Ukatia Kunyong Unim na u teng ābe hé abi be shi ye, be kee-kee sha abi bi be lè he igim ibell ife-ife a.
65001020	Bedim-gi lityam, men ufe mà fe bende ingie hè men mà kaā naa genn he biwom abi ma bong, abi Unim ugyang na a tyung amen. Mà kong ha Unim mbee 'unyong puu he ikeb Ukatia Kunyong Unim.
65001021	Mà ngyor kwu he benyin Unim nya a na mà yi kwu ma nyong 'unyong ahwu Atyetyan Ujeso Ukristi u be kpē men he beshi bema lè kwu ipel ha 'uhwo-ma ngyor igye kpamm.
65001022	Kì yi lè bendi abe be fel lè igim ifee, mà shi ābe hè 'igyang 'ì nung ābe.
65001023	Kì yi lè bendi besuso abe 'ì yi le mà kin fem ābe lè he 'inde. Ki mbee shi lè bendi besuso abe 'ì yi le mà kwu lè beshi ha abe, ukpor mà baa 'uhwo-men kangg, teng befe be tem lè men lam kpa fa he liwu libell. Mà gbe lè abwo fe he 'iwom 'ibell 'iyang-yang ye, mà tel-tel lè inditen ibell or, likorye i fel àbēl-àbēl gbe he bigyor bibibi bibell.
65001024	Mà lì pee Unim. Ufe na ù yi lè ikeb le u kpell amen ma naa genn hè men mà tyang 'ukwo 'uma ye. U shi lè ikeb le u sha amen mà fel gelalala faale 'iban, he-e ù te lè men lè naa he 'ushu 'uma, ufe Unim angwu a dyam hwò puu. Nya na ma yal gor igor lè ibubo he ungwu.
65001025	Mà lì pee Unim angwu ufe-ufe na a dyam hwò puu. Ufe na a kpan li gbe ha Atyetyan Ujeso Ukristi. Ipee puu lè ifem puu ì kwu ke-e. Ufe na u yi Usu, u teng li, ikeb ima ì yi ngyor igye kpamm! Kì yi nya 'itaa i kung lè há linde, kì so ná 'unyin i, ki kwa ná ngyor igye kpamm! Kì ngyor ná mi kong.
66001001	Kushia ahwun 'ù yi gbe lè biwom abi Unim a fem tyung Ujeso Ukristi le ù tyung bendi abe be fe-e, biwom abi bì yi kpe-kpe le baale bì shi. He ashin Ujeso a ma hà som udengell uma a lè tyung Ujon angwu u fe-e biwom bimen ana.
66001002	Ujon a fee biwom bimen abi a ndè ana he-e ù tyung bendi gboo le bisom Unim bimen i, Ujeso or titi a naa ushada le bì yi 'igyang.
66001003	Biwom bimen Unim a kong le baale bì shi ana, undi angwu a bo ābi he atyung bendi, lè bendi abe be gyo ābi, gbe be shi ābi, hà 'i kwun ābe he 'uhwo, likorye 'unyong ahwu biwom abin bı be shi 'u fel kpee-kpee.
66001004	Mi Ujon na mi fee 'ushia ahwun hwaa lè men awu bendi abongale angi he Eshia. Unim angwu ù yi lè há linde, ù so 'unyin i, u mbee tem be he igye anyin, ù ke men 'ukwun, u shi 'i kwun amen he atyam kpatiaa. Ikeb Ukatia Kunyong Unim idyong-ifee angi ı naa he 'ushu 'idem 'usu Unim ì ke men 'ukwun, i shi 'i kwun amen he atyam kpatiaa.
66001005	Ujeso Ukristi angwu u kong 'igyang mbee 'unyong puu, angwu a ma wum lè he lihwu 'ushu, u mbeē shi usu besu puu he igye i, ù ke men 'ukwun, u shi 'i kwun amen he atyam kpatiaa. Ki nyin he lè bel, a bong hwō he-e ù pell li tyang abwo lè he ikeb biban bityan.
66001006	A shi li li fel bendi abe be shang Unim Atyam he 'iteng-usu 'ima. Kusu lè ifem bì yi ke-e ufe a ngyor igye kpamm! Kì kwu ná.
66001007	Mà gyo! Baale u be. U ba he bibu; bendi puu be ba nda he lè ashi. Bendi abe be ma tim he likung or titi be ba nda he. Bendi mbee igegem puu he igye i be ba kya fa akpen he 'uhwo 'uma. Faale ifung, ki ba sha ná. Kì yi lè ashi 'ı gie āshi ye.
66001008	Atyetyan Unim a de le: "Mì yi Alfa, ashi 'i ze le ukpi-ikwu; mi shi Ombeega, ashi 'i ze le umbee-likel." Ikeb puu ì yi he 'ubwo 'uma a, ù yi lè há linde, ù so 'unyin i, u ba kwa ngyor igye kpamm.
66001009	Mi angwu mi fee 'ushia ahwun mì yi Ujon, unwandamen angwu bel lè men li gwaa ipel ha Ujeso, li naa genn kpe 'ingie likorye lì yi ke Kiteng-usu 'ima. Be kwu-m lè ndor he 'ipi umbwo a bel bigie, ashi be ko le Upatimos, likorye mi bun de bendi gbe lè 'isom Unim ashi Ujeso or a naa ushada le 'ì yi 'igyang.
66001010	He liti Usundee lisuso, Ukatia Kunyong Unim a ma be shì-m kpemm, mi gyo igie i kong mi lè he item fem kangg ná be gwee usom nà.
66001011	Igie ana i de le: "Kung 'ushia, fee biwom abi wo ndo ndè i fe há, wo som āhwu lè ke awu bendi abongale adyong-ifee angi he Efesos, Usimana, Upegamem, Utayitara, Usadis, Ufiladellfia lè Uleyodisia."
66001012	Mi hà bel àshì he item le mî ndè angwu u kong ha ami. Nyong mi bel àshì, mi ndè bidem abi be pwom bimor-inde bidyong-ifee abi be kung igold a shi ābi.
66001013	Há liwu bimor-inde ana, kiwom 'i naa há ashi 'i bi undigye. Ki shī aliga uwulu angi a wu āshi he bityung abee, ki shi lè ukwob angwu be kung igold a shi-e bua he anyong.
66001014	Ìbí i tee he lishi hwongg ná uwuu; atong-shi áshi a ndeb melang-melang-melang ná umor-inde.
66001015	Abee áshi a taa ná nyong be gyong upii he 'índe, be mbee gbaa he u taa nà. Ki kong igie ashi ná 'ipuupuu umbwo 'ı bua nà.
66001016	Ki shi lè ikpen idyong-ifee kwu he 'ubwo lizen. Kashwia benyin befee ake 'a nyin dan-dan-dan 'a bé shī lè he ungwu. Kùshú áshi 'u taa ná libwee lı taa nyong lı pwom he 'udyan lishi.
66001017	Nyong mi nde shi, mi mbu shī he itang fel ná likwom. Ukpor, ki kung 'ubwo lizen áshi pwom mi, ki de-m le: "Shell ye, mi na mì yi ukpi-ikwu, mi shi umbee-likel biwom puu.
66001018	Mi na mì yi angwu ù yi uwum. Leěti mi ma hwō, ukpor 'anaa-anaa i mì yi uwum, mi fel kwa uwum ngyor igye kpamm. Lihwu lè 'usu behwu bì yi he 'ubwo 'ugi a. Mi na mì yi lè ukukol ábi.
66001019	He ashin mi da-a le, biwom abi wo ndè i lè abi wo be ndè lè he 'ushu, fee ābi.
66001020	Ndor mî da-a likpe ikpen idyong-ifee angi wo ndè ha ami 'ubwo lizen lè bimor-inde bidyong-ifee abi be kung igold a shi ana. Ikpen idyong-ifee i naa ke idengell Unim idyong-ifee angi ı ndè gbe lè awu bendi abongale adyong-ifee ana. Bimor-inde bidyong-ifee bi naa ke awu bendi abongale adyong-ifee ana."
66002001	Undi umen mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Efesos. A de le mì fee le: "Mi angwu mi kwu ikpen idyong-ifee he 'ubwo lizen, mi mbee tan he liwu bidem abi be pwom bimor-inde bidyong-ifee abi be kung igold a shi ābi ana na mi kong igie anyin.
66002002	Mi ngye likpe līmen; mi ngye ná ma shi aki lè ikeb īmen puu, ma naa genn kpe 'ingie. Mi ngye le ma bong bendi bebibi he liwu līmen ye. Bendi-uman abe be kung 'uhwo-bell le bè yi bebwaa-isom Ujeso a, ma shun ābe li-li-li, ma ndè shob ābe le bè yi befe a ye, be bà uman a.
66002003	Mi ngye le ma naa genn he 'iwom 'iyang-yang, ma bong kpe 'ingie he 'uhwo 'ugi, ma wee abwo ye.
66002004	Ukpor, kì yi lè 'iwom ken ashi ma shi ashi mi kee ye. Kì yi le, ki tem nyin amen lè mi ná leěti ye.
66002005	Mà well ná 'i ma nyin amen lè mi leěti, mà tyang abwo lè likpe libibi ana, fel shi biwom abi ma maa shi leěti. Gbe ma tyang abwo lè likpe libibi ana ye, hà mi ba kung 'imor-inde gbe lè shī lè ha amen.
66002006	Ukpor, kì yi lè 'iwom ken ashi mı pee amen. Kì yi le ma tel bibibi abi bendi-utung Unikolas be shi nya a na mi or mi tel a.
66002007	"Undi uyang-yang angwu ù yi lè 'utyung 'igyo ù gyo ashi Ukatia Kunyong Unim u kong de bendi abongale he biteng atyetye-atyetye. Undi uyang-yang angwu a ngyor naa genn he-e ù yi lè ahwele, mi ba tyang he u za ágbe ukwan angwu u ke likpan angwu a naa he 'ipi igor ashi Unim a kam."
66002008	Undi angwu mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Usimana. A de le mì fee le: "Mi angwu mì yi ukpi-ikwu, mi shi umbee-likel biwom puu, mi ma hwō, ukpor mi tem wum lè he lihwu na mi kong igie anyin.
66002009	Mí ngye ná ma kpē 'ingie kangg; mi ngye ná ma mbu likaa he biwom igye anyin, ukpor 'igyang-igyang ma mbu 'ingbebb he ashi Unim. Mi mbee ngye ná bendi abe be kung 'uhwo-bell le bè yi Ijuus be kong bia amen, ukpor bè yi Ijuus a ye, bè yi he likwu bendi Usetan, usu bibibi a.
66002010	Mà gyo! Mà ndè le ma shell 'ingie ashi ma ndo kpē ye. Baale Usetan u kwu amen besuso fe he igaadye he-e ù kaà abongale ūmen ndè. Kingie 'īmen 'i ba kee-kee kwa ati lihwo a. Mà 'ì kwu le be gwa amen or, mà gye 'ushu bong ha ami lityam ken. Likpan angi lı ngyor igye na lì yi lifem angi mı be ke men hè men mà dyam he lifung-atabe.
66002011	"Undi uyang-yang angwu ù yi lè 'utyung 'igyo ù gyo ashi Ukatia Kunyong Unim u kong de bendi abongale he biteng atyetye-atyetye. Undi uyang-yang angwu a ngyor naa genn he-e ù yi lè ahwele, ù tem hwa lihwu 'ugbe 'afee ye."
66002012	Undi angwu mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Upegamem. A de le mì fee le: "Mi angwu mì yi lè 'ashwia benyin befee ake 'a nyin dan-dan-dan na mi kong igie anyin.
66002013	Mí ngye 'iteng ashi mà yi; nya na Usetan a kie 'idem 'usu 'ima. Má gye 'ushu fe-m lityam ken, ma tyang abwo lè abongale ha ami ye, mà he 'unyong ahwu be ma gwu Antipas nya he liwu līmen he 'ipi Usetan a fe ushu or. Be gwu-e likorye a fe-m lityam ken, u mbee bun gboo le a bong ha ami.
66002014	Ukpor, kì yi lè biwom abi ma shi abi mi kee ye. Kì yi lè bendi há he liwu līmen abe be shi biwom abi Ubelem a hwua. Ubelem umen ana na a ma tebb Ubelak ná ù shi bendi Izwell bè tyang 'ukwo ahwu kpa-kpa. A shi ābe be maa fel za biwom abi be shang ikem, be mbee tan akpela.
66002015	Men or ma fel sha bibibi bimen ana, ma sha biwom abi Unikolas lè bendi bema be hwua.
66002016	Mà tyang abwo lè likpe libibi anyin. Gbe ma mā ma tyang āngi ye, mi ba ha amen há nyin i 'ukwo-ukwo i, mi kung 'ashwia ake 'a be lè ha ami ungwu ba ndo ha bendi abe be shi bibibi bimen ana.
66002017	"Undi uyang-yang angwu ù yi lè 'utyung 'igyo, ù gyo ashi Ukatia Kunyong Unim u kong de bendi abongale he biteng atyetye-atyetye. Undi uyang-yang angwu a ngyor naa genn he-e ù yi lè ahwele, mi ba ka he lizi angi lì yi ndor he lifung-atabe. Mi mbee ke-e 'ukor 'ūfūng ahwu be fee lizen lifufe fe há. Undi-iso u ngya lizen limen ana fem angwu mi ke-e áhwu tyang ye."
66002018	Undi angwu mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Utayitara. A de le mì fee le: "Mi Unwaa Unim angwu atong-shi agi à ndeb melang-melang-melang ná umor-inde, abee agi a taa ná nyong be gyong upii he 'índe, be mbee gbaa he ù taa, na mi kong igie anyin.
66002019	Mi ngye likpe līmen. Mi ngye le 'i nyin amen lè bende, ma kpell bende, ma bong ha ami, ma gye 'ushu naa genn. Biwom abi ma fel shi 'anaa-anaa i or, bi fel ngbebb hwò abi ma maa shi leěti.
66002020	Ukpor, kì yi lè 'iwom ken ashi ma shi ashi mi kee ye. Kì yi le, ma bong kpē ungingye angwu ù yi Ujezebell ana he liwu līmen. Ufe-gyang u ko 'uhwo-ma le undi angwu u tye ugie 'isom Unim. Ukpor a ban bendi begi; a teng ābe gye he atanale akpela lè azele biwom abi be shang ikem.
66002021	Mi ke-e 'unyong le ù tyang abwo lè likpe libibi anyina, ukpor a gye 'ushu lè ngi.
66002022	Mi ba tya he lingmam shǎ he u fel 'ikwu itang. Bendi abe be tan ha ahe or, mi ba ba lè 'ingie 'ikaa-ikaa swa ābe he lishi, gbe be mā ma tyang abwo lè bibibi bibell ana ye.
66002023	Mi ba gwa bendi puu abe be pwom he. He ashin bendi abongale he 'iteng 'iyang-yang bè ha ngya le mi ngye 'iwom ashi 'ì yi he ugim lè lityam undi uyang-yang. Mi ba ka undi uyang-yang ashi 'i keè ha ashi a shi.
66002024	"Men besuso abe ma teng há he Utayitara abe ma shi bibibi abi Ujezebell a hwua ana ye, abe ma shi bibibi biwom abi bendi besuso be ko le 'undyell Usetan ana ye, mì yi lè biwom gbamm abi mı de men ufe ye.
66002025	Kiwom ken ashi mi kee le mi da amen 'ì yi le mà gye 'ushu naa genn he biwom abi ma ngye ana kpamm mi gbe be.
66002026	"Undi uyang-yang angwu a ngyor naa genn he-e ù yi lè ahwele, angwu a gye 'ushu shi ashi 'i ngbebb mi lè wu he umbee-likel, mi ba shǎ he u fel usu igegem puu he igye i,
66002027	ná Atyagi a shi-m mi fel usu igegem puu he igye i. U ba kwa utyuu usu he 'ubwo angwu be kung 'índe a shi-e, hà teng ābe he ikeb-ikeb, u kem ti ābe ná undi u kem ti 'iki.
66002028	Mi ba ka undi umen angwu a hwò ana ukpen ashi-liti.
66002029	Undi uyang-yang angwu ù yi lè 'utyung 'igyo, ù gyo ashi Ukatia Kunyong Unim u kong de bendi abongale he biteng atyetye-atyetye."
66003001	Undi angwu mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Usadis. A de le mì fee le: "Mi angwu mì yi lè ikeb Ukatia Kunyong Unim idyong-ifee, mi shi lè ikpen idyong-ifee kwu he 'ubwo, na mi kong igie anyin. Mi ngye likpe līmen; bendi be kong le mà yi bewum, ukpor mà yi bewum ye, ma hwō.
66003002	Mà bo 'inaa! Mà kin 'anwaa likpan zangg ake 'a teng ha amen teng 'a mbee kwun, likorye mi ndè likpe līmen li wa wu he ūkee Unim ugi ye.
66003003	He ashin mà well biwom abi ma gyo, abi be hwua amen. Mà tyang abwo lè likpe libibi līmen hè men mà shi biwom bigyang abi be hwua amen. Gbe ma swan le ma bo 'inaa ye, mi tya amen imbul ná uzi nà, ma ngya 'unyong ahwu mı be ye.
66003004	"Ukpor, ki già teng lè men besuso nya he Usadis abe ma shi ban Unim ye, ma mbe bihwom bīmen ye. Ma ba shā bihwom bifung tan utung ha ami likorye ma kpè.
66003005	Undi uyang-yang angwu a ngyor naa genn he-e ù yi lè ahwele, mi ba shá he 'ihwom 'ifung 'itaa ana. Mi mbee gbel nim lizen lima lè he 'ushia azen bendi abe bè yi lè likpan 'unyong ana ye. Mi ba naa he 'ushu Atyagi lè idengell ima bun gboo le ù yi ugi a.
66003006	Undi uyang-yang angwu ù yi lè 'utyung 'igyo, ù gyo ashi Ukatia Kunyong Unim u kong de bendi abongale he biteng atyetye-atyetye."
66003007	Undi angwu mi ndè ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Ufiladellfia. A de le mì fee le: "Mi angwu mı be lè ha Unim, mi shi undi 'igyang, na mi kong igie anyin. Ukukol angwu leěti Udebid a ma yi lè he, ù yi he 'ubwo 'ugi a. Nyong mi buu lishi, kì yi lè undi-iso angwu ù yi lè ikeb le u shā āngi ye; nyong mi ngib āngi, ki shi lè undi angwu ù yi lè ikeb le u buu āngi ye.
66003008	Mi ngye likpe līmen. Mi ngye le mà yi lè ikeb gbungg ye, ukpor ma shi ashi mi kong. Ma fe-m lityam ken. He ashin mi buu lishi ndor amen hwuo; kì yi lè undi angwu ù yi lè ikeb le u shā āngi ye.
66003009	Ukpor abe bè yi he likwu Usetan, abe be kung 'uhwo-bell le bè yi Ijuus ana, mi ba sha bendi-uman abena be ba tim anung he itang fa amen, hè 'ì nung ābe le 'i nyin mi lè men.
66003010	Má naa genn ná mi de men. He ashin mi ba kpan amen lè he 'ingie 'ikaa-ikaa ashi 'i ndo be hwaa lè igye puu hè shi 'ì kaa bendi abe bè yi hen igye ndè.
66003011	"Baale mı tem be! Mà gye 'ushu naa genn he biwom abi ma gyo, abi ma bong ana, hè 'uke ahwu Unim a kam ndor bendi abe be ngyor naa genn, hè undi ù kpē kung amen áhwu ye.
66003012	Undi uyang-yang angwu a ngyor naa genn he-e ù yi lè ahwele, mi ba shǎ he u kwa 'ìhwuà he ushom Unim ugi; u ngyor kwa nya he ushom ana ngyor igye kpamm. Mi ba fee lizen Unim ugi fa he 'ushu 'uma, mi fee ùshù Unim ugi angwu ù yi Ujeruselem Ufufe angwu u be be lè he lifung-atabe; mi mbee fee lizen ligi angi lifufe.
66003013	Undi uyang-yang angwu ù yi lè 'utyung 'igyo, ù gyo ashi Ukatia Kunyong Unim u kong de bendi abongale he biteng atyetye-atyetye."
66003014	Undi angwu mi nde ana a de-m le mì fee igie anyin som lè ke udengell Unim angwu u ndè gbe lè liwu bendi abongale angi he Uleyodisia. A de le mì fee le: "Mi angwu mì yi 'A kong, mà 'i mbee,' mi shi undi 'igyang, igie igi i kpè angi undi uyang-yang ù fe lityam ha angi, biwom puu abi Unim a mbe bi be ubu lè he 'ubwo 'ugi a, mi na mi kong igie anyin.
66003015	Mi ngye likpe līmen. Ma fa-m lityam ken ye, mà swan mi iswan a ye. Ki ngbebb le mà gia ken. Gbe ma fe-m lityam ken ye, hà mà tem fe-m ye gbang-gbang. Mà yi ná lizi angi lı shī ye, li kwun ye, li gbal he ungwu nà.
66003016	Le bwo ma gbal he ungwu, mi shwa amen wa he itang.
66003017	Men ma kung 'uhwo-men le ma mbu 'ingbebb, le 'ì yi lè ashi 'ı tem gben amen ye, le 'i kwun amen he 'uhwo. Kì yi le mà ngye le ma mbu 'indee, ma hwuà àshì, ma shi libong, ma shi beshi-beshi.
66003018	He ashin mi tebb amen le mà be hwaa lè mi hè men mà ndyebb igold angi be so angi i bi, hè men mà mbu 'ingbebb 'igyang ashell. Ma mbee ndyebb 'ihwom 'ifung fe, hè men mà tem kwu libong ye, hè men mà tem kwu lè ishwia ye. Mà mbee ndyebb usi tye he atong-shi amen hè men mà ndè nwongg.
66003019	Bendi abe 'i nyin mi lè be na mı tyung ābe biban abi be shi, mi tebb ābe gbe he 'ingie akele. Mà bo 'inaa, mà tyang abwo lè likpe libibi anyin.
66003020	Mà gyo! Mì yi naa he ungwu lishi, mi kem abwo mì yii ko lìngmam. Undi uyang-yang angwu a gyo lingmam ligi, u buu lishi, mî ngwee he afee ushom, bel lè he li zī lizi abwo ukem.
66003021	"Undi uyang-yang angwu a ngyor naa genn he-e ù yi lè ahwele, mi ba bong he le ù kwu ipel ha ami he 'idem 'usu 'igi, nya a na mi or mi ma ngyor naa genn hwò ugilale, mi fel kwu ipel ha Atyagi he 'idem 'usu 'ima.
66003022	Undi uyang-yang angwu ù yi lè 'utyung 'igyo, ù gyo ashi Ukatia Kunyong Unim u kong de bendi abongale he biteng atyetye-atyetye."
66004001	Nyong ashin 'i mbee, mi mbee ndè 'iwom 'isuso, mi ndè lìshì há 'usi li buu ndor hwuo. Mi mbee gyo igie Undi angwu á yi há bè kong ha ami ana. U kong igie i fem kangg ná be gwee usom nà. A de-m le: "Mbo be he 'usi nyin, mî tyung-a biwom abi bì yi kpe-kpe le bì be shi lè he 'ushu."
66004002	Nya 'ukwo-ukwo Ukatia Kunyong Unim a be shí-m kpemm. Mi ndè 'idem 'usu kie he lifung-atabe, mi ndè Undi ù yi kwu nya 'idem 'imen ana.
66004003	Undi angwu a ma yi kwu há 'idem ana a maa taa ngyal-ngyal-ngyal ná akor angi a ngbebb 'unung angi be ko le udaimon lè urubi. Umia ukwun-ukwun u kaa kel-kel fe 'idem ana, u taa kil-kil-kil ná 'ukor ahwu be ko le emered.
66004004	Be kie bidem 'usu lisi lè bi binde kel-kel-kel fe ashi 'ikaandi he 'udyan. Bekaandi lisi lè be bende be ma yi kwu nya bidem 'usu ana. Ukaandi uyang-yang a shī 'ihwom 'ifung, u shī 'ishilishi usu ashi be kung igold a shì āshī.
66004005	He 'ipi 'idem 'usu 'i kie, kindeb-nwaa 'i ndeb lè há nwaa-nwaa-nwaa, itaa ì yi tya lè há. Be gbē àgòr adyong-ifee ndor he 'ushu 'idem ana. Àgòr ana a naa ke ikeb Ukatia Kunyong Unim idyong-ifee.
66004006	Nya he 'ushu 'idem ana, kiwom ná 'idyeshor 'i ma yi tyung há, ashi 'ì yi udang-udang gelalala ná 'inde-ushu. Biwom binde abi bì yi biwum bi ma yi naa kel-kel-kel fe 'idem 'usu he 'udyan, bi shi lè atong-shi mbee inyiahwo puu.
66004007	Kiwom ashi ukpi-ikwu, ki bi 'ugaba; ashi utepwom, ki bi ùkyēbb 'igundu; ashi lekie, ki shì lè 'ùshú ná ahwu undigye; ashi lende, ki shi ná agamafe nyong u ndo.
66004008	Biwom bimen bì yi biwum ana, kiyang-yang 'i ma yi lè abebaa adyong-ken, ki shi lè atong-shi mbee inyiahwo puu. Ishu or, kusu or, bi maa gyam agyam faale 'unyong ashwele. Bi gyam le: "Wo Unim wò yi Usu, wò yi lè ikeb puu, wò yi gelalala, wo shi ununung. Wò yi lè há linde, wò yi 'unyin i, wo kwa ngyor igye kpamm."
66004009	Nya a na biwom binde abi bì yi biwum bı gyam agyam ipee fem Undi angwu ù yi kwu he 'idem 'usu u kwu ngyor igye ana,
66004010	na bekaandi lisi lè be bende ana be buu bishilishi usu ndor he itang mbu tim anung he itang nya he 'ushu angwu ù yi kwu he 'idem 'usu, be fe-e. Be gyam agyam le:
66004011	"Wo Unim, wò yi Usu utyan a. Wo kpè angwu lı pee-a, li fem-a, li kwa-a 'usu. Wo na wo shi biwom puu; ki shi ugim ugang a le biwom puu bì fel, bi kwu biwum."
66005001	Mi ndè Undi angwu ù yi kwu he 'idem 'usu, ù yi lè 'ushia kwu há he 'ubwo lizen. Kushia 'umen ana, be fee āhwu sho puu afung afee, be kan āhwu, be tyell āhwu ànyōng adyong-ifee.
66005002	Mi hà ndè udengell Unim angwu ù yi lè ikeb kangg, u gaa kangg le: "Ayang a kpè le u bor àbi be tyell shī 'ushia ahwun he-e ù bo āhwu?"
66005003	Ki ma yi lè undi he igye i or, he 'usu behwu or, há lifung-atabe or, angwu a kpè le u buu 'ushia ana he-e ù bo āhwu ye.
66005004	Mi ma ki kangg likorye 'ì yi lè undi angwu a kpè he-e ù buu 'ushia ana bo ye.
66005005	Lè he liwu bekaandi lisi lè be bende ana, undi ken a de-m le: "Tem ki ye! Gyo, undi angwu be ko le Kugaba 'ikwu-lihwan Ujuda, u be ubu lè ha Usu Udebid ana, a hwò biwom puu. He ashin a kpè le u bor àbi be tyell āhwu ànyōng adyong-ifee ana, u buu āhwu bo."
66005006	Mi kung ndè Unwaa Utia naa gwaa lè 'idem 'usu. Biwom binde abi bì yi biwum lè bekaandi lisi lè be bende be naa kel-kel-kel fe-e he 'udyan. Utia ana a ma yi fel ná be ma bè gwu-e ngye nà. U shi lè isom idyong-ifee lè atong-shi adyong-ifee. Atong-shi ama a naa ke ikeb Ukatia Kunyong Unim idyong-ifee angi Unim a som gye mbee bipi puu he igye i.
66005007	Utia ana a ma bo lè ndaa 'ubwo kpē 'ushia ahwu 'ù yi he 'ubwo lizen undi angwu ù yi kwu he 'idem 'usu.
66005008	Nya a na a ndaa 'ubwo kpē hwu, biwom binde abi bì yi biwum lè bekaandi lisi lè be bende i be keb tim anung he itang he 'ushu Utia. Befe a puu, undi-undi a ma yi lè litung, u shi lè ukem-undor angwu be shǐ-e lè igold, u shi lè behwu abe be nung nyin. Kinung behwu ana 'i naa ke ushang angwu bendi Unim bè ke.
66005009	Befe be maa gyam 'ugyam 'ufufe le: "Wo na wo kpè le wo kpa 'ushia ana buu āhwu likorye wo na be ma gwu, wo kung anung agang a pong bendi ke Unim. Bendi abe wo pong bè yi lè he 'ikwu-lihwan 'iyang-yang, mbee igegem puu he igye i, abe be kong igie atyetye-atyetye.
66005010	Wo shi bemen abe wo pong ana be fel bendi abe be shang Unim he 'iteng-usu 'igang. Be ba fel besu a he igye anyin."
66005011	Mi mbee ndè 'iwom 'isuso, mi ndè idengell Unim i sho tim-tim-tim, sho kel-kel-kel tang 'idem 'usu or, biwom binde abi bì yi biwum or, bekaandi lisi lè be bende or, fe há 'udyan. Idengell Unim ana i go gbe aboale.
66005012	Mi gyo āngi i gyam agyam a hwaa kangg. I gyam le: "Wo Utia angwu be ma gwu na ikeb puu, kingbebb lè lishi abyele bì yi he 'ubwo 'ugang. Wo na wò yi usu puu. Wo kpè le lì fem-a, li fa-a, li pee-a."
66005013	Mi gyo abi he lifung-atabe lè abi he igye i, lè abi he 'usu behwu, lè abi he umbwo, bi gyam agyam le: "Lì pee undi angwu ù yi kwu he 'idem 'usu, lì pee Utia, lì fe be, li fem ābe. Bè ngyor kwu besu biwom puu ngyor igye kpamm."
66005014	Biwom binde abi bì yi biwum ana bi maa fel shà le: "Amen! Kì ngyor ná li kong!" Bekaandi ana be keb tim anung he itang kung ipee lè ifem puu ke angwu ù yi kwu he 'idem 'usu or, Utia or.
66006001	He 'unyong ahwun, mi ndè Unwaa Utia a bor 'ùnyōng ken lè he ànyōng adyong-ifee angi be tyell 'ushia ana. Mi kung gyo 'iwom ken lè he biwom binde abi bì yi biwum, ki kong lingmam likaa-likaa ná ìtaà. Ki de le: "Fem be he igye!"
66006002	Mi kung ndè 'ukaa-inyia 'ufung 'u fem be he igye. Undi angwu a ma pwom āhwu, a ma yi lè usinde kwu he 'ubwo, be hà kung 'ishilishi ahwele ke-e. Ufe angwu a hwò 'ukye mà, a mbee bo u la hwà 'ukye 'ususo.
66006003	Ashina 'i gbe, Utia ana a mbee bor 'ùnyōng lefee ahwu be tyell 'ushia ana. Mi gyo 'iwom lefee lè he biwom binde abi bì yi biwum 'i de le: "Fem be he igye!"
66006004	Mi ndè 'ukaa-inyia 'ususo 'u fem be he igye. Ku bung 'ubwaa-ubwaa gbuu. Undi angwu a pwom āhwu, be ke-e ikeb le ù kung ikwun lè he igye hè bendi bè ndo gwu bende. Be kung 'ashwia benyin befee ake 'akaandi ke-e.
66006005	Ashin 'i gbe, Utia ana a bor 'ùnyōng lekie ahwu be tyell 'ushia ana. Mi gyo 'iwom lekie lè he biwom binde abi bì yi biwum, ki de le: "Fem be he igye!" Mi kung ndè 'ukaa-inyia 'ùshì-ùshì 'u fem be he igye. Undi angwu a pwom āhwu a ma yi lè ugbogo kwu he 'ubwo.
66006006	Mi mbee kung gyo igie ná igie undi nà lè he liwu biwom binde abi bì yi biwum ana, i de le: "Bè fel keè ugbogo ityungkafa he únde angwu undi u shi aki kpē he liti. Bè keè igbogo igali ikie he únde angwu undi u shi aki kpē he liti. Ukpor, behwu lè 'utyuo, mà shi ābi bì baa ye."
66006007	Ashin 'i mbee gbe, Utia ana a bor 'ùnyōng lende ahwu be tyell 'ushia ana. Mi gyo 'iwom lende lè he biwom binde abi bì yi biwum, ki de le: "Fem be he igye!"
66006008	Mi kung ndè 'ukaa-inyia ahwu 'u tee felaa 'u fem be he igye. Undi angwu a ma pwom āhwu, be ko he le Lihwu. Angwu a pwom Lihwu lè he item, be ko he le Likwun. Be kung igye puu hwua akwu ande, be kung likwu ken ke Lihwu befe lè Likwun le bè gwu. Biwom abin na be kung gwu likwu ana: kùkyē, ubwaa, àngmam lè inyia ibibi.
66006009	Ashin 'i mbee gbe, Utia ana a mbee bor 'ùnyōng ledyong ahwu be tyell 'ushia ana. Mi ndè bēnyōng bendi abe be ma gwu ābe likorye be bun gboo le be bong igie Unim, be mbee bun āngi porr. Bēnyōng ana be ma yi he liten 'iteng ashi be shang Unim he lifung-atabe.
66006010	Be ma gaa kangg kong le: "Wo Atyetyan Unim angwu lì yi he 'ubwo 'ugang, wo angwu wo kong 'igyang; lì hà kwu lè 'igbe ná a, saa wo hà tang ushe bendigye abe be gwu li, ha-a à tem ābe utyang?"
66006011	Undi a kung aliga uwulu afung ke be ken-ken-ken, u de be le: "Mà mbee ngib lityam kwu he 'anwaa 'unyong zangg, likorye 'ugii bendi 'u wa sho ye. Bebwandamen besuso be teng há he itang abe be fe Ujeso abe 'ì yi le bè gwu ābe ná be gwu amen."
66006012	Ashina 'i mbee gbe, Utia ana a mbee bor 'ùnyōng ledyong-ken ahwu be tyell 'ushia ana. Mi ndè isun i kwuo. Libwee li gib fel lishi-lishi kpenn ná 'ihwom akpen; kufell 'u bel fel 'ubwaa-ubwaa gbuu ná anung.
66006013	Ikpen i mbu lè he 'usi wu be he itang ná 'ufem 'u shī well bikpukpo agbe ikwan nà.
66006014	Lifung-atabe li kan ngele-ngele-ngele ná ugaa nà, li nyong. Ikwell lè itang angi umbwo a tang kel-kel fe ngi bi gie biteng gye he biteng bisuso.
66006015	Bendi puu, besu igye or, bekaandi or, bekaandi ishogya or, bendi 'ingbebb or, besu ikeb or, ifee or, bebwaa or, be hà buu lè ndyell he ibung, be ndyell he áhwóm akor angi he ikwell.
66006016	Be kùng ko ikwell lè akor angi há le: "Mà be mbu shí li, hè men mà ndyell li, hè undi angwu ù yi kwu he 'idem 'usu ù ndě li ye, li mbee hwaa ingywo Utia,
66006017	likorye liti likaandi angi angwu a kwu he 'idem 'usu befe lè Utia be tyung ingywo ibell li fel. Yang ù nya naa mbee?"
66007001	Nyong ashina 'i mbee puu, mi ndè idengell Unim inde, i naa ken-ken-ken he bigie igye a puu binde. Angwu ken a naa lè he likwu, angwu ken u naa lè he atong angyell, angwell u naa lè he atong angi ken. I ma naa i kwun 'ufem ahwu 'u maa be lè he bigie a puu binde, le 'û shi itang or imbwo or, ìkwán or 'iwom ye.
66007002	Mi hà mbee ndè udengell Unim ususo u ba lè he 'igie ashi libwee lı fem, u shi lè 'iwom kwu he 'ubwo ashi u fe bendi ūfee Unim angwu ù yi uwum. A keb u fel gaa kangg da idengell Unim inde angi be ke ngi ikeb le ì kung 'ufem ban itang lè imbwo,
66007003	a de ngi le: "Mà naa atye. Mà wa shi itang or, imbwo or, ìkwán or 'iwom ye kpamm li fe bendi abe be fe Unim utyan ūfee uma he 'ushu."
66007004	I hà kung de-m 'ugii bendi Izwell abe be fe be ūfee umen ana mà. I de-m le bè yi bendi asi lisi 'ugbe lisi lè 'ugbe lihwo he biteng lihwo 'afee.
66007005	-
66007008	Kikwu-lihwan 'iyang-yang, be fe bendi asi lisi 'ugbe akie he biteng lihwo ūfee: Kikwu-lihwan Ujuda, bendi asi lisi 'ugbe akie he biteng lihwo. Kikwu-lihwan Uruben, kitaa a ken, kikwu-lihwan Ugad, kitaa a ken, kikwu-lihwan Asha, kitaa a ken, kikwu-lihwan Unafatali, kitaa a ken, kikwu-lihwan Unafatali, kitaa a ken, kikwu-lihwan Umanasa, kitaa a ken, kikwu-lihwan Usimiyen, kitaa a ken, kikwu-lihwan Ulibai, kitaa a ken, kikwu-lihwan Isaka, kitaa a ken, kikwu-lihwan Uzebulon, kitaa a ken, kikwu-lihwan Ujosef, kitaa a ken, lè 'ikwu-lihwan Ubenjamen, kitaa a ken.
66007009	Ashina 'i mbee gbe, mi mbee ndè bendi be go gbe aboale. Be be lè he 'ikwu-lihwan 'iyang-yang, kubong 'uyang-yang, ugugem uyang-yang lè igie iyang-yang he igye i. Be ma yi naa he 'ushu 'idem 'usu he 'ipi Unwaa Utia ana ù yi. Be ma shī aliga uwulu afung, be shi lè akikie kwu he abwo.
66007010	Befe puu be maa yal gor kong le: "Wo Unim utyan, wo angwu wò yi kwu he 'idem 'usu, men ha Unwaa Utia na ma kpan li."
66007011	Idengell Unim puu i ma naa kel-kel-kel tang 'idem 'usu or, bekaandi lisi lè be bende or, biwom binde abi bì yi biwum or fe he 'udyan. I gyebb shī he itang yal gor fem Unim,
66007012	kong le: "Wo Unim utyan, wò yi lè ikeb puu, wo shi lè ifem puu, wo shi lè lishi abyele puu. Li bong le wò yi usu puu. Li pee-a, li fem-a. Abin bì ngyor 'itel i kpamm! Amen!"
66007013	Ukaandi ken lè he bekaandi lisi lè be bende a bii mi le: "Bendi abe be shī aliga uwulu afung ana, baa ayang a? Be ba lè hung a?"
66007014	Mi fan he le: "Ukaandi, mi ngye ye, wo na wo ngye be." A kung de-m le: "Bendi aben bè yi bendi abe be kpē 'ingie ashi 'ì yi 'ikaa-ikaa, ukpor be ngyor naa genn. Be kung anung Unwaa Utia ana a to bihwom bibell taa fel kpeladadada.
66007015	He atan-lengi anwun na be naa he 'ushu 'idem 'usu Unim he ushom uma, be fe-e ishu or, kusu or. Ufe angwu ù yi kwu he 'idem 'usu, u kwa utung ha abe, u ndè gbe lè be hè 'iwom 'ì do ābe ye.
66007016	Itung or ì tem ba ndo ābe ye, umbwo or u tem ba gyor ābe ye, ishu i tem be bi ābe ye,
66007017	likorye Unwaa Utia ana angwu ù yi he 'udyan 'idem 'usu, u kam ābe, u teng ābe gye he lishi umbwo, he 'ipi umbwo angwu u ke likpan u ko. Unim u ba shell ābe àkye lè he ashi."
66008001	Nyong ashina 'i mbee gbe, mi ndè Unwaa Utia a bor 'ùnyōng ledyong-ifee ahwu be tyell 'ushia ana. Nyong a bor āhwu, atyung a kwun shangg he lifung-atabe, gbe 'anwaa 'igbe kpoo.
66008002	Mi hà ndè idengell Unim idyong-ifee ana ì yi naa he 'ushu Unim, be kung isom a idyong-ifee kung ke ngi undi-undi ken-ken-ken.
66008003	Udengell Unim ususo a be naa he 'imbe ashi be shang Unim ashi be kung igold a shi. A ma yi lè 'igbor ashi be kung igold a shì āshi kwu he 'ubwo, he 'ipi be fe behwu abe be nung nyin. Be kung behwu ana kangg ke-e, u kung ābe ipel lè ushang bendi Unim gye há 'imbe 'imen ana, ki shì he 'ushu 'idem 'usu Unim.
66008004	Udengell Unim a kung behwu ana, u gbe 'inde ting ābe, angyu a waa tyuu ipel ha ushang bendi Unim gye hwaa lè Unim.
66008005	Udengell Unim a kwuo 'inde nya 'imbe ana fe he 'igbor 'imen ana, kung bel wu be he igye. Nyong a bel wu, itaa i tye gbang-gbang-gbang; kindeb-nwaa 'i fel ndeb nwaa-nwaa-nwaa; itang i nyung ti-ti-ti.
66008006	Ashina 'i gbe, mi mbee ndè idengell Unim idyong-ifee ana, i kwu isom idyong-ifee he abwo kam agweeale.
66008007	Ukpi-ikwu udengell Unim a gwee uma. Nya 'ukwo-ukwo abo umbwo lè 'ìndē bi be bell-bell lè anung be wu he itang. Itang i ma yi he akwu akie, ìkwán i shi he akwu akie. Kìndē 'i shī dim likwu itang ken lè likwu ikwan ken gbangg. Ki shī dim abia lè bikwukwan puu.
66008008	Udengell Unim angwu lefee a gwee uma, mi ndè 'iwom 'isuso i mung ba, 'i dyam ná ukwell, kì yii mor 'ìndē gedi-gedi-gedi, be tye he umbwo ukaandi. Imbwo or, likwu ken lè he akwu akie li bel fel anung-anung borr.
66008009	Biwom puu abi bì yi he umbwo or, likwu ken lè he akwu akie li hwō. Binong lishor or, likwu ken lè he akwu akie li ban.
66008010	Udengell Unim angwu lekie a gwee uma usom. Ukpen ukaandi angwu u paa bìndē gem-gem-gem a mbu lè he 'usi be mbu he likwu umbwo ken lè he akwu akie, lè likwu lishi umbwo ken lè he akwu akie. A be mbu há kpuuwaa paa bìndē gemm.
66008011	Lizen ukpen ana lì yi le Bezu. Likwu umbwo ken lè he akwu akie li fel zwa. Bendi gbamm be ngwo-e hwō.
66008012	Udengell Unim angwu lende a gwee uma usom. Likwu ken lè he akwu akie angi libwee or, kufell or, ikpen or, li fel bin shorr. Likwu ken lè he akwu akie angi liti or, kusu or, li gye 'ifufebb kpenn.
66008013	Mi hà ndè agamafe u ndo há he 'usi lè 'ùkye he ungwu, u kong fem he igye le: "Wò'o! Wò'o! Wò'o! Kibibi 'i ba iba! Kì yi beshi-beshi kè bendi abe be be kwu hen igye nyong idengell Unim angi i teng ikie ı gwee ibell isom."
66009001	Udengell Unim angwu ledyong a gwee uma usom. Mi ndè ukpen angwu a ma mbu lè he 'usi be he itang. Be kung ukukol ke-e le ù buu ungwu lishi 'ubell angwu 'ù yi lè likel ye.
66009002	A kung ukukol buu lishi 'ubell ana. Angyu a dim be lè há kwun-kwun-kwun ná a dim nyong ūkōr u shī 'ìndē. Angyu ana a shī libwee kpemm, kifufebb 'i kung gye kpenn.
66009003	Igwom i fem lè há angyu, i shul be kpe mbee igye puu. Be ke ngi bezu abe bè yi ná àbe īnòng.
66009004	Be ke ngi ikeb le ì shì abia or, ìkwán or, bikwukwan or, he igye i 'iwom ye. Ukpor ì kee-kee shì bendi abe bè yi lè ūfee Unim he 'ushu 'ubell ye befe-befe a 'iwom.
66009005	Be ke ngi ikeb le ì teb lè bendi abena afell adyong, ukpor ì gwu ābe ye. Kutor ahwu ı be lè hwu ke be 'ù yi 'itaa ken ha ahwu īnòng.
66009006	Nya he afell adyong ana, bendi ana be ba tan lè abee kee lihwu le hè be bè waa 'inde, ukpor lihwu li ba gwa ābe ye.
66009007	Igwom imen ana ì yi ná bekaa-inyia abe be kam 'ukye nà, i shī 'iwom he lishi ná 'ishilishi usu ashi be kung igold a shi, i shi lè beshu ná bendigye.
66009008	Igil ángi i wee ná angi bengingye. Ishang ángi i nyin ná angi begaba.
66009009	I shī 'iwom he 'akem ashi be kung 'índe a shì. Abebaa ángi a bua ná ateng bekaa-inyia nyong be su lè utrok gye 'ukye.
66009010	I shi lè itell angi ı tung ná ìnòng. Itell ángi ì yi lè bezu abe be be lè 'utor ke bendi abena he afell adyong.
66009011	Undi angwu ù yi usu igwom ana na u ndè gbe lè 'ubell ahwu 'ù yi lè likel ye. He igie Ihibru, lizen lima lì yi le Abadon. He igie Igrik, lizen lima li shi le Aporliyon, ashi 'i ze le, Ùbān-ipi.
66009012	Ukpi-ikwu 'ingie 'ibibi na 'ì yi ana, bingie bibibi bi teng bifee abi bi ndo be.
66009013	Ashina 'i gbe, udengell Unim angwu ledyong-ken a gwee uma usom. Mi gyo igie lè he 'udyan 'iteng ashangale Unim ashi be kung igold a shì āshi, ki shi naa he 'ushu Unim.
66009014	Igie ana i de udengell Unim ledyong-ken angwu a ma kwu usom le: "Pell idengell inde angi be kwu tyuu gwaa lè umbwo ukaandi angwu be ko le Uyufretis ana tyang abwo."
66009015	Idengell inde ana, be ma kwu āngi tyuu nyong lize anyin, he i 'ufell ahwun, he i liti anyin, he i 'unyong ahwun a. Be hà pell āngi tyang abwo le ì gwu undi ken lè he bendi bekie-bekie-bekie he igye puu.
66009016	Be be lè ishogya i go 'ugii kangg, ì yi asisilisi asisilisi.
66009017	Mi ndè bekaa-inyia aben lè bendi abe be pwom ābe. Be shī bíndē he 'akem, bì yi ùnìm angwu a bung gbuu ná 'ìndē, u shi ukwun-ukwun, u shi aligem-aligem. Àshī bekaa-inyia ana a bi àngi begaba. Kìndē lè angyu lè 'inung ubi bi bé bē lè he ungwu.
66009018	Biwom bedye bikie ana, kìndē, angyu lè 'inung ubi, bi ma gwu undi ken lè he bendi bekie-bekie-bekie he igye puu.
66009019	Bekaa-inyia bè yi lè ikeb he ingwu ibell lè itell ibell. Itell ábe i shi lè àshī ná ìshiı hè ngi ì do bendi.
66009020	Mà na or, kigem bendi abe be teng àbe biwom bedye ana bi gwu ābe ye, be tyang abwo lè afele biwom abi be kung abwo abell shi ana ye, biwom ná litelakpa angi be kung igold, isiliba, upii àkór lè 'ikwán shì, bi nda or, ngwu bì gyo or, ngwu bì tan or ye. Be fa baa Usetan lè ikem.
66009021	Be tyang abwo lè bendi agwele lè isi ibibi ashele, lè akpela atanale lè 'azi azele ye.
66010001	Mi mbee ndè udengell Unim ususo angwu ù yi lè ikeb kangg, u shul ba lè he lifung-atabe. Kibu 'i shi-e he inyiahwo, u shi lè umia nii fe-e he lishi. Kushu 'uma 'u taa ná libwee, abee ama à yi lè 'ìndē ná 'ishinde.
66010002	U shi lè 'anwaa 'ushia buu kwu he 'ubwo. A be naa tem 'ubee lizen he lishor, u tem àhwu limbell he igye.
66010003	A kung lingmam gaa li fem ná angi 'ugaba. Nyong a gaa, ìtaà i tye 'ugbe adyong-ifee.
66010004	Nyong i tye, mi kung mı fee àshī mi ndè, mi gyo lingmam lè he lifung-atabe, li de le: "Ndyell àshī ìtaà i kong, fee āshī ye."
66010005	Udengell Unim angwu mi ndè a naa tem 'ubee ken he lishor, u tem àhwu ken he igye ana, a kung 'ubwo lizen tyung gye he 'usi,
66010006	kung tam le: "He lizen Unim angwu ù yi ngyor igye, angwu a shi lifung-atabe lè abi bì yi há, u shi itang lè abi bì yi hen, lè imbwo lè abi bì yi há, lì tem ban 'unyong ye.
66010007	Nyong udengell Unim ledyong-ifee u gwee uma usom na Unim u be shì biwom puu abi leěti a ma kam ndor le u ba sha nya a na a ma de abe be fe-e, be tye ugie 'isom 'ima."
66010008	Igie angi í yi bè kong ha ami lè he lifung-atabe, i mbee kong ha ami de-m le: "Te lè kpē 'ushia ahwu udengell Unim angwu a naa tem 'ubee ken he lishor, u tem àhwu ken he igye a buu kwu he 'ubwo ana."
66010009	Mi bo lè hwaa lè he, mi de-e le ù kung 'anwaa 'ushia ana ke-m. A de-m le: "Kpe hwu zī. Ku ba ban-a he lifung, mà na 'u be nyin-a he ungwu ná ìhwaà or."
66010010	Mi hà ndaa 'ubwo kpē 'anwaa 'ushia ana lè ha ahe kung fe he ungwu. Nyong mi zī, ku nyin mi he ungwu ná ìhwaà, ukpor nyong mi mbell āhwu, ku ban mi he lifung kangg.
66010011	Mi gyo igie i kong de le: "Gye 'ushu tye ugie 'isom Unim gbe lè bendi he abong atyetye-atyetye abe be kong igie atyetye-atyetye lè besu bebell."
66011001	Nyong ashin 'i mbee, undi a kung ùkwán angwu be keè biwom ke-m, a de-m le: "Bo lè keè ushom Unim, wo keè 'iteng ashi be shang Unim. Wò bo bendi abe be fe Unim nya.
66011002	Ukpor utemkung ushom Unim, tyang he, keě he ye, likorye ù yi ke bendi abe be fe Unim ye a, be ba tem abee ban ushu angwu ushom Unim ù yi, be tem ban he he afell asi afee lè ngi afee.
66011003	Mi ba som bendi befee hè be bè tye ugie 'isom Unim ati asi adyong 'ugbe lihwo lè 'ugbe 'afee lè ati asi akie. Be fa bihwom akpen a."
66011004	Bendi befee ana bè yi 'itaa ken ha ìkwán ifee angi be ko le olif lè bimor-inde bifee. Ìkwán ana lè bimor-inde bì yi naa he 'ushu Unim angwu ù yi lè igye puu.
66011005	Gbe undi uyang-yang a kaà le u do bendi befee ana, kìndē 'i ba lè he ingwu ibell sha gwa bendi-linaa bebell. Kitaa ana na undi angwu a kaà le u do ābe, u hwō.
66011006	Nya he 'unyong ahwu abe be bun 'isom Unim ana bè yi lè ikeb angi be swan de umbwo le ù ndor ye, u ndor ye. Be shi lè ikeb angi be shì imbwo puu he igye i i bel fel ibwaa-ibwaa ná anung. Be mbee shi lè ikeb angi be be lè 'itaa língmām 'iyang-yang he igye i he 'unyong ahwu be kee.
66011007	Nyong 'unyong ahwu be bun 'isom Unim ana 'u mbee, kibibi inyia 'i ba fem lè he 'ubell ahwu 'ù yi lè likel ye, ki ndo ha abe, ki hwò ābe, kwu ābe gwu.
66011008	Akwom abell a ba ngyor wa he 'ukwo nya he 'ubong 'ukaandi ahwu be ma maa gwu atyabell bee he 'ikpakpaa. Kìnyìn lízen 'ubong 'ukaandi ana, kì yi le Usodem lè Igyept.
66011009	Bendi abe be be lè he 'ikwu-lihwan 'iyang-yang, mbee igegem puu he igye i, abe be kong igie atyetye-atyetye, be ba nda akwom abell ati akie lè 'igem, be ba bong le bè ngi ābe ye.
66011010	Bendi abe bè yi ke igye anyin a, be ba yal gor, be shi 'ipam, be ke bende beke, likorye bendi befee abe be tye ugie 'isom Unim, abe be maa teb lè be, be hwō.
66011011	Nyong ati akie lè 'igem ana a mbee, Unim a dim 'unyong ahwu 'u ke likpan fe be, be wum, be bo 'inaa. Bendi puu abe be ndè be, 'ushell 'u kwu ābe kangg.
66011012	Bendi bemen befee ana, be gyo igie angi i be lè he lifung-atabe, i kong fem he igye kangg de be le: "Mà be he 'usi nyin!" He atong-shi bendi-linaa bebell puu, kibu 'i be shī ābe, be bo ndo he 'usi lifung-atabe.
66011013	Nya he 'unyong 'umen ana, itang i ma nyung he abwo kangg, likwu ken lè he akwu lihwo he 'ubong 'ukaandi ana li ma gyebb. Bendi asi adyong 'ugbe lihwo he biteng bidyong-ifee be ma hwō. Bendi abe be teng be ma fel lè 'ushell kangg, be keb anung he itang fe Unim angwu he lifung-atabe.
66011014	Kanaa-anaa i 'ingie 'ibibi ashi lefee 'i mbee, kingie 'ibibi ashi lekie 'i ba lè há.
66011015	Ashina 'i mbee-mbee, mi hà ndè udengell Unim angwu ledyong-ifee a gwee uma usom. Mi gyo angmam lè he lifung-atabe a gaa kangg kong le: "Atyetyan Unim befe lè Ukristi angwu a som be he igye anyin, be kpe kung 'usu igye anyin. Ufe na a fel Usu ngyor igye kpam-kpam-kpam."
66011016	Bekaandi lisi lè be bende abe be kwu he bidem 'usu bibell he 'ushu Unim, be keb lè 'ushu 'ubell kpi he itang fe Unim.
66011017	Be de le: "Wo Atyetyan Unim, ikeb puu ì yi he 'ubwo 'ugang a, wò yi kung lè há linde, wo shi 'unyin i! Li pee-a likorye wo tem lè ikeb igang angi i hwò puu kpe kung tem fel usu.
66011018	Bendi abe be fa-a ye, be maā gbel fa-a, Ukpor 'ùnyong 'u fel ahwu, wo Unim or, wo ngywo fe be, wo mbee tang ushe bebell abe be hwō. Kunyong 'u fel ahwu wo gwu nim ūbū bendi abe be ban igye. Kunyong 'u mbee fel ahwu wo shi 'inunung ha abe be tye ugie 'isom 'igang lè bendi begang puu abe be shell-a, be fa-a, mà abe gbel or, abe 'isun or."
66011019	Lìshì ushom Unim he lifung-atabe li ma buu, mi ndè Kakpa Ukyebb Unim ha afee ushom. Kindeb-nwaa 'i fel ndeb nwaa-nwaa-nwaa, itaa i tye gbang-gbang-gbang, itang i nyung ti-ti-ti, abo umbwo akaandi a wu kputu-kputu-kputu.
66012001	Mi hà ndè 'ikaa 'iwom 'i fem há he lifung-atabe. Mi ndè ungingye ususo a shī libwee ùkyèkyè aliga, u shì naa he 'ufell, u shī ikpen lihwo lè ngi ifee he líshī ukyekye 'ishilishi ahwele.
66012002	A maa sha uzwaa, u ki kangg likorye uzwaa u tor he.
66012003	Mi mbee ndè 'ikaa 'iwom 'isuso 'i mbee fem há he lifung-atabe. Mi ndè 'ibibi ushii 'ibwaa-ibwaa, kì yi 'ushell-ushell. Kì shi lè àshī adyong-ifee, ki mbi isom lihwo, ki shī 'ishilishi usu he líshī liyang-yang.
66012004	Ki kung utell áshi nyii likwu ikpen ken lè he akwu akie há he lifung-atabe wu be he igye. Ùshiı ana a bel lè naa he 'ushu ungingye angwu u shi uzwaa ana, kwu u nyong le ù hwan he-e ù kung unwaa mbell.
66012005	Ungingye ana a kung unwaa ungikye hwan, angwu ù fel usu igegem puu he igye i, u kwa utyuu usu he 'ubwo angwu be kung 'índe a shi-e, teng igye puu he ikeb-ikeb. Nyong unwaa ana a shul-shul, be tim kung he buu lè he lè hwaa lè Unim he 'ipi a kwu he 'idem 'usu 'ima.
66012006	Angwu ungingye a tie bo 'inaa buu gye he 'igbaa-libeb. Nya na Unim a kam 'iteng ndor he, he 'ipi be ndè gbe lè he ati asi adyong 'ugbe lihwo lè 'ugbe 'afee lè ati asi akie.
66012007	Kùkyē 'u hà kung beb há he lifung-atabe. Umaikell, usu idengell Unim, lè idengell Unim angi i teng i ndo ha ùshiı ana. Ùshiı lè ima idengell be ndo ha baà Umaikell,
66012008	ukpor baà Umaikell be ma hwò ābe. Be tem bong ùshiı ana lè 'ubwo bendi bema le bè gye 'ushu kwu há lifung-atabe ye.
66012009	Be ma kwu ābe nyii lè há lifung-atabe gin be hen igye. Ùshiı ubibi ubwaa-ubwaa ana na ù yi ùshiı utim angwu lizen lima lì yi le Usetan, usu bibibi puu. Ufe na a lam igye puu.
66012010	Mi kung gyo lingmam lè he lifung-atabe, li gaa kangg de le: "Unim utyan a hwò 'ukye! Bendi puu be fel nda ikeb Kusu 'uma, be ndè ikeb Ujeso Ukristi angwu Unim a som. Usetan angwu leěti a maa naa he 'ushu Unim ishu or, kusu or, bun de Unim biban bebwandatyan, be nyii he lè hen tye gye he igye.
66012011	Gbe he anung Unwaa Utia lè 'isom Ujeso ashi be bun na be hwo-e. Be ma kam le lihwu or, be hwa he 'uhwo ashi.
66012012	Igor ì kwu he lifung-atabe, men abe mà yi há, mà yal gor lè ububo he ungwu! Ukpor igye lè imbwo, ayuo! Beshi-beshi lè men, likorye Usetan a fel ha amen há. Ù yi lè ingywo kangg likorye a ngye le 'unyong 'uma 'u teng zangg a."
66012013	Nyong ushii ana a ndè le be ndó he lè he lifung-atabe tyang be he igye, a keb u fel ndeb lè ungingye angwu a ma hwan unwaa ungikye ana.
66012014	Ukpor be ma ke ungingye ana abebaa agamafe ukaandi afee he-e ù ndo hwaā ùshiı ana gye he 'iteng 'ima he 'igbaa-libeb, he 'ipi be lè ndè gbe lè he aze akie lè afell adyong-ken.
66012015	Ùshiı ana a faā umbwo kangg wu pwom he lè he item le hè umbwo ù ko kung he.
66012016	Ukpor itang i kpe ungingye ana tyang, i ging uhwuu kpē kung umbwo angwu ùshiı a faa fe gye he itang.
66012017	He ashina, ùshiı a ma fel lè ingywo fe ungingye ana kangg, a mà bo u la ndo 'ukye ha igia ima angi i teng, angi ì yi bendi abe be shi igie Unim, be kpē ashi Ujeso a de be.
66012018	Ùshiı ana a lè naa he ungwu lishor.
66013001	Ashina 'i gbe, mi hà ndè 'ibibi inyia, kì yi 'ushell-ushell, ki fem ba lè he umbwo ukaandi. Kì yi lè àshī adyong-ifee, ki mbi isom lihwo. Ki shī 'ishilishi usu he usom uyang-yang, be fee lizen ibia angi lı bia Unim fe shi he líshī liyang-yang.
66013002	Inyia ana i bi ùkpòng, abee ángi a dyam ná angi inyia angi be ko le ubeya, ungwu ángi u shi ná angwu 'ugaba. Ùshiı ana a kung 'usu 'uma lè ikeb ima ná angi ufe-gyang ù yi lè ngi ke inyia imen ana.
66013003	Inyia ana, be nem āngi he líshī ken, ki go kangg fel ná i la hwa or, ukpor 'i tem bi. Ki ma kwu bendi he igye i puu he 'uhwo gbe lè inyia ana, be ti kwuo pwom āngi.
66013004	Bendi puu be ma fe ùshiı or, likorye a ke inyia ana ikeb ima, be fēm inyia kong le: "Ayang a dyam bizang ha inyia anyin? Ayang ù nya mbe lityam naa ndo ha angi?"
66013005	Be ma ke ngi ikeb porr le ì kong 'ugwu, i kong bia Unim; be mbee ke ngi ikeb porr le ì zī 'usu afell asi afee lè ngi afee.
66013006	Inyia ana i keb i kong bia Unim, i bia lizen lima, i bia ushu uma, i bia bendi puu abe bè yi há lifung-atabe.
66013007	Be ma mbee ke ngi ikeb le ì ndo 'ukye ha bendi Unim, i hwò ābe. Be ke ngi ikeb le ì fel usu ugugem uyang-yang, kubong 'uyang-yang lè igie iyang-yang he igye i.
66013008	Bendi puu abe bè yi he igye i be ba fa inyia ana, kee-kee teng àbe leěti be ma fee azen abell fe he 'ushia Unwaa Utia angwu be ma gwu. Leěti, mà ukpong Unim u hà shì igye anyin, be ma fee azen abell fe he 'ushia azen bendi abe bè yi lè likpan 'unyong.
66013009	"Undi angwu ù yi lè 'utyung 'igyo, ù gyo igie anyin!
66013010	Undi angwu 'i fee ndor he le ù fel hē līfee, u ba kwa hē līfee kpe-kpe-kpe. Undi angwu 'i fee ndor he le u ba hwa he 'ashwia a, u ba hwa nya 'ashwia kpe-kpe-kpe. Kì yi le bendi Unim bè ngyor naa genn, be gye 'ushu fe lityam ha Unim."
66013011	Mi mbee ndè 'ibibi inyia 'isuso, ki fem be lè he itang. Ki mbi isom ifee ná unwaa utia, ki kong igie ife ná angi ushiı ana.
66013012	Ki kung ikeb àngi ukpi-ikwu inyia, shì biwom he ashi ukpi-ikwu inyia, ki shì igye puu lè bendi abe bè yi hen be fe ukpi-ikwu inyia angi be nèm 'i go kangg, ukpor 'i bi ana.
66013013	Ki shì bikwele-uhwo gbamm, ki shi 'ìndē or 'i be lè he lifung-atabe be he itang he ashi bendi.
66013014	Gbe he bikwele-uhwo abi be ma ke inyia ana ikeb le ì shì he ashi ukpi-ikwu inyia, i lam bendi puu abe bè yi he igye i. I de be le bè shì 'atelakpa ná ukpi-ikwu inyia angi be ma kpi nem āngi he líshī, ukpor ì so iwum ana.
66013015	Be ma mbee ke ngi ikeb le ì shì 'atelakpa ana 'à dim 'unyong le hè ke 'à fel kong likong mbee. Be mbee bong āke le 'à ke ikeb le bè gwu bendi puu abe be bong fe 'atelakpa ana ye.
66013016	I som bendi le bè lè fe bendi ūfee. Gbe be fé be he 'ubwo lizen a ye, bè fé be he 'ushu. Be fe bekaandi or, bebwani or, bendi-ingbebb or, bendi-likaa or, ifee or, bebwaa or.
66013017	Undi uyang-yang angwu a bong fe ūfee ana ye, be bong he ù ndyebb 'iwom or, ngwu ù ndyebb zi or ye. Ūfee ana ù yi lizen, u shi ubo ukpi-ikwu inyia.
66013018	Kì yi le bendi bè ngye 'ikwu ashin. Undi uyang-yang angwu a bi lishi, u ngya likpe ubo ukpi-ikwu inyia. Ubo ana a naa ke undigye a, ù yi le, asi adyong 'ugbe 'adyong-ken lè lihwo 'ugbe 'adyong-ken lè 'adyong-ken (666).
66014001	Nyong ashin 'i gbe, mi ndè 'iwom 'isuso. Mi ndè Unwaa Utia ù yi naa he ukwell Uzayon. Mi ndè bendi puu abe be fee lizen lima lè angi Atyam fe be he 'ushu naa ipel ha ahe há. Bè yi asi lisi 'ugbe lisi lè 'ugbe lihwo he biteng lihwo 'afee.
66014002	Mi gyo 'ugyam lè he lifung-atabe 'u kwom 'ihwee ná 'ipuupuu umbwo, ku nem ateng ná ìtaà, ku nyin he 'utyung ná litung.
66014003	Bendi abena bè yi naa he 'ushu 'idem 'usu Unim, lè biwom binde abi bì yi biwum lè bekaandi lisi lè be bende, be gyam 'ugyam 'ufufe. Kì yi lè undi angwu u hwua ngye 'ugyam 'umen ana ye, kee-kee kwom ha abe asi lisi 'ugbe lisi lè 'ugbe lihwo he biteng lihwo 'afee, abe Unwaa Utia a pong.
66014004	Be kee-kee pwom Unwaa Utia ana ufe-ufe a, be wa gbe ipel ha undi ngye ye. Be tan utung ha Unwaa Utia gya he 'iteng 'iyang-yang ashi u gye. Aben na Unwaa Utia a pong, u shi ābe be fel ta-ta ke Unim lè 'uhwo-ma.
66014005	Kì yi lè uman he ungwu ubell ye, bè yi faale uben.
66014006	Mi hà mbee ndè udengell Unim ususo u ndo ha 'usi. U bun 'isom 'inunung Unim ashi ı ngyor igye da abong ayang-yang, bikwu-lihwan biyang-yang, igie iyang-yang, lè bendi beyang-yang he igye i.
66014007	U bun fem he igye gboo de le: "Mà shell Unim, ma pee he, likorye 'unyong ahwu u tang bendi ushe 'u fel. He ashin mà fe Unim angwu a shi lifung-atabe lè itang lè imbwo lè àshī imbwo."
66014008	Udengell Unim angwu lefee a be, u kong le: "Ubabilon, kubong 'ukaandi 'u mbu, kima 'i mbee. Ku teng bendi puu gye he ibwom atanale akpela utung ha 'uhwo-bell."
66014009	Udengell Unim angwu lekie a be, u kong fem he igye gboo le: "Undi uyang-yang angwu a fē inyia, lè 'atelakpa 'ama, u bong be fe-e ūfee inyia ana, mà he 'ushu or, mà he 'ubwo or,
66014010	ingywo Unim angi ı shī i ba hwaa lè he. Kingie ashi u kpē 'i kwa 'ikaa-ikaa ná 'utyuo ahwu 'ukaa-ukaa, u kpa āshi kpe-kpe-kpe, u hwaa āshi ye. Be ba kung 'ìndē lè ubi ka he 'ingie he 'ushu idengell Unim lè Unwaa Utia uma.
66014011	Angyu 'inde ashi be ke he 'ingie a ngyor ngib kpamm ngyor igye. Kitaa ana na bendi abe be fē inyia lè 'atelakpa 'ama, be bong fē ūfee lizen lima, be be kwu lè 'ùnyōng 'ūnyōng ashwele ye, ishu or, kusu or."
66014012	Kì yi le bendi Unim bè ngyor naa genn, be ndor iten ima, be bong ha Ujeso.
66014013	Mi gyo igie lè he lifung-atabe i de le: "Fee ashin, kung lè he liti angi 'unyin gye 'ushu, bendi puu abe be fel hwō le bwo be bong ha Atyetyan Ujeso, ki kwun ābe he 'uhwo." Ukatia Kunyong Unim a bong, u de le: "Kì yi ná, ki kwun ābe he 'uhwo, likorye aki akaandi abell a mbee. Ki fel le bè sho 'unyong. Be kpē 'uke he biwom abi be shì."
66014014	Ashin 'i gbe, mi kung ndè 'ibu 'ifung. Kiwom ashi 'i kwu nya he 'ibu 'i bi undigye. Ki shī 'ishilishi usu ashi be kung igold a shì āshi, ki shì lè 'andi bikwukwan atamale ake 'a nyin kwu he 'ubwo.
66014015	Udengell Unim ususo a hà fem be lè he ushom Unim, a ko de undi angwu a kwu he 'ibu le: "Bikwukwan bi bi, kùnyong 'u fel ahwu be tam ābi, kung 'andi 'agang ndo lè tam ābi."
66014016	He ashin a kung 'andi 'ama mbu há igye. A tam bikwukwan puu he igye.
66014017	Mi mbee ndè udengell Unim ususo a fem be lè he ushom Unim he lifung-atabe. Ufe or ù yi lè 'andi bikwukwan atamale ake 'a nyin.
66014018	Udengell Unim angwu u ndè gbe lè 'ìndē he 'imbe ashi be shang Unim, a fem be lè nya, u ko da angwu a kwu 'andi bikwukwan atamale le: "Ndè, ìkwán angi ı wum agbe angi be ko le igrep i bung. Kung 'andi 'agang ndo lè kpi tang āngi he angyo-angyo, wo gbong āngi."
66014019	He ashin udengell Unim ana a mà kung 'andi 'ama mbu he igye keb āngi ashebbale tang, u kwuo āngi lè fe he 'ania he 'ipi be shor shwie kung udung. Kania ana 'à yi he igye a; kà yi he 'ubong Unim a ye. Kania ana 'a naa ke ingywo Unim a. Be shor agbe ikwan ana nya he 'ania, anung a ko lè há gbung-gbung-gbung ná bekuko umbwo, a sho be he 'usi abee adyong, a ko lè wu ilamba asi lihwo.
66015001	Mi hà mbee ndè 'iwom 'isuso hen 'usi 'i kwu he 'uhwo, kì yi lè 'itaa be kong ye. Mi ndè idengell Unim idyong-ifee i be lè bingie bibibi bidyong-ifee. Bingie bibibi abin na bì yi umbee-likel ingywo Unim.
66015002	Mi kung ndè 'iwom ná 'idyeshor tyung. Kì yi ná be kung 'inde-ushu a shì āshī, ki shi bell-bell pel ha 'índe. Bendi abe be hwò inyia ana, be hwò inyia ana, be hwò 'atelakpa ángi, be hwò ubo ángi, be ma yi naa gwaa nya he umbwo, be shi lè atung angi Unim a ke be kwu he abwo.
66015003	Be gyam 'ugyam Umosis angwu a shi aki Unim lè ahwu Unwaa Utia, be gyam le: "Wo Atyetyan Unim, ikeb igang i hwò puu! Biwom abi wo shi bi dyam, bi kwu he 'uhwo! Wo na wò yi Usu abong puu he igye i. Biwom abi wo shi bì yi 'igyang, wo tang ushe he bilebale ye.
66015004	Atyetyan, ayang ù nya shell-a ye? Ayang ù nya fem-a ye? Wo-wo na wò kee-kee yi Unim. Bendi abong puu be ba fa-a, likorye be ndè le wo shi biwom puu bì yi faale ungwu atimale."
66015005	Nyong ashina 'i gbe, mi ndè 'iteng he lifung-atabe ashi 'ì yi ta-ta ke Unim he 'ubuu ahwu 'u tyung le Unim ù yi nya. Kiteng 'imen ana 'i buu,
66015006	idengell Unim idyong-ifee angi ì yi lè bingie bibibi bidyong-ifee i fem be he igye. I shī bihwom bifung abi bı taa, i shi lè ikwob angi be shì āngi lè igold bua he anyong.
66015007	Kiwom ken lè he biwom binde abi bì yi biwum, ki be lè ikem-undor idyong-ifee angi be shi āngi lè igold, be ke idengell Unim idyong-ifee. Ukem-undor uyang-yang u shi sho lè ingywo Unim angwu ù yi ngyor igye kpamm.
66015008	Ifem Unim lè ikeb ima bi sho nya he 'ipi Unim ù yi ná angyu. Undi a maa gya há afee mbee ye, kpamm bingie bibibi abi idengell Unim idyong-ifee i maa be lè bi bi gbe shi.
66016001	Nyong ashina 'i mbee, mi kung gyo lingmam lè he 'ipi Unim ù yi, li kong fem he igye gboo de idengell Unim idyong-ifee le: "Mà ndo lè bel ingywo Unim angi ì yi he ikem-undor idyong-ifee ana wu he igye anyin."
66016002	He ashina, ukpi-ikwu udengell Unim a bel àshī 'ì yi he uma ukem-undor wu be he itang. Bendi puu abe be ma bong fe ūfee inyia ana lè abe be fe 'atelakpa inyia, bibaa bibibi bi gbel ābe àshì pwob-pwob-pwob.
66016003	Udengell Unim angwu lefee a hà bel àshī 'ì yi he uma ukem-undor wu he umbwo ukaandi. Nya 'ukwo-ukwo umbwo u bel fel ná anung ūndì angwu a hwō. Biwom biwum abi bì yi he umbwo bi hwō puu.
66016004	Udengell Unim angwu lekie a hà bel àshī 'ì yi he uma ukem-undor wu he imbwo lè àshī imbwo, imbwo puu i bel fel anung-anung.
66016005	Mi gyo udengell Unim angwu u ndè gbe lè imbwo a de le: "Wo undi angwu wo-wō na wò kee-kee yi Unim. Wò yi lè há linde, wo shi 'unyin i. Wo tang ushe dell-dell.
66016006	Bendi abe be ma gwu bendi begang wu anung, be gwu abe be maa tye ugie 'isom 'igang wu anung, wo or wo ke be anung le bè ngwo; kingie ashin 'i keè nya."
66016007	Mi kung gyo igie lè he 'imbe ashi be shang Unim i bong de le: "Eng-heng! Wo Atyetyan Unim, wò yi lè ikeb hwò puu. Wo tang ushe he 'igyang, wo tang liketye ye."
66016008	Udengell Unim angwu lende a hà bel àshī 'ì yi he uma ukem-undor wu he libwee. Be ke libwee ikeb le lì shī ná 'ìndē, li shī bendi be fel kolo-kolo-kolo.
66016009	Ukpor àshī le bè tyang abwo lè bibibi ashele kung ipee ke Unim, be tem fel kong bia he ufe angwu bingie bibibi abina bì yi he 'ubwo 'uma.
66016010	Udengell Unim angwu ledyong a hà bel àshī 'ì yi he uma ukem-undor wu he 'idem 'usu inyia ana. Kifufebb 'i ma gye a kpenn kpe mbee 'iteng ashi inyia ì yi usu ana puu. Kutor 'u tor ābe, be naa lè ishang ngmam lìbell líbēll.
66016011	Ukpor àshī le bè tyang abwo lè bibibi ashele, be tem fel kong bia Unim angwu há lifung-atabe he 'uhwo bingie lè bibaa abi bı tor ābe.
66016012	Udengell Unim angwu ledyong-ken a hà bel àshī 'ì yi he uma ukem-undor wu he umbwo ukaandi angwu be ko le Uyufretis. Nya 'ukwo-ukwo umbwo a nyung gogololoo, le hè 'ukwo 'ù buu ndor besu abe be be lè he 'igie ashi libwee lı fem.
66016013	Mi kung ndè ikeb ibibi ikie angi i bi bishor. I fem ba lè he ungwu ūshiı ana, i be lè he ungwu inyia ibibi ana, i be lè he ungwu undi-uman angwu u kung 'uhwo-ma le u tya ugie 'isom Unim.
66016014	Ikeb ibibi ikie ana ì yi idengell Usetan a, i shi bikwele-uhwo. I bo gye mbee igegem puu he igye i hè ngi ì lè gbong besu igye ukem kwu nyong 'ukye he Liti likaandi angi Unim ikeb puu u be tyung ikeb ima.
66016015	Ujeso a de le: "Mà gyo! Mi tya imbul ba nya a na uzi a. Ki ba kwa 'inunung ka bendi abe be kam kwu be kang, be kam aliga abell a nim ye, hè be bè be tan libong ye, ishwia or i be shi ābe ye."
66016016	Ikeb ibibi ikie ana i gbong besu he igye i puu ukem he 'iteng ashi be ko he igie Ihibru le Amagedon.
66016017	Udengell Unim angwu ledyong-ifee a hà bel àshī 'ì yi he uma ukem-undor wu he 'ufem. Mi kung gyo lingmam li gaa lè he 'idem 'usu Unim he ushom Unim de le: "Ki mbee!"
66016018	Kindeb-nwaa 'i ndeb, ìtaà i tye, itang i nyung he abwo kangg. Bwo undigye a fem, i bè nyung àshi 'ibibi-ibibi 'itaa ana ye.
66016019	Kubong 'ukaandi ahwuna, uhwuu a ma ging tang āhwu he akwu akie. Abong puu he igye i a paa. He 'ukwo ahwun na Unim a ma well 'ubong 'ukaandi ahwu be ko le Ubabilon, u shì āhwu 'u ngye ingywo ima mbee akekel ángi puu. A shì āhwu 'u kpē mbee 'ingie 'ikaa-ikaa ana nya a na be kwu undi u ngwo mbee ugbaala 'utyuo 'ukaa-ukaa a.
66016020	Itang puu angi umbwo a kaa āngi fe he 'udyan, mbee lè ikwell puu bi nyòng.
66016021	Abo umbwo akaandi a be lè he lifung-atabe ti kpe bendi shī he itang. Libo umbwo liyang-yang li ngbebb ná igaa bendo ifee. Bendi be kong bia Unim he 'uhwo bingie bibibi abi abo umbwo a be lè bi ke be.
66017001	Ashin 'i mbee gbe, mi hà mbee ndè udengell Unim ken lè he liwu idengell Unim idyong-ifee angi i ma yi lè ikem-undor idyong-ifee, a be de-m le: "Be, mî tyung-a ná usu akpela ana u be kpē 'ingie, ufe a naa ke 'ubong ahwu be tye gwaa ha umbwo ukaandi.
66017002	Besu igye anyin be gbe ipel ha ahe, bendi abe bè yi ke igye anyin or be fel he ibwom akpela atanale ná bendi abe 'utyuo 'u bwom ābe."
66017003	Ukatia Kunyong Unim a hà be shí-m kpemm, udengell Unim u kpe-m gbe lè mi he 'igbaa-libeb. Nya na mi ndè ungingye kwu he item inyia angi ì yi ibwaa-ibwaa gbuu. Inyia ana, be fee azen abibi angi a bia Unim fe ngi mbee inyiahwo puu. Ì yi lè àshī adyong-ifee, i mbi isom lihwo.
66017004	Angwu ungingye ufe, a bwee idem kangg, u fe 'ihwom 'ibwaa ashi ùnìm áshi u taa, u fe biwell-atyung lè inwaa-ashor umbell abi be kung igold a shì, u fe ukpana he umbell, u kwu ugbaala he 'ubwo angwu be shi-e he igold. Ugbaala ana, biwom abi bi sho há bì yi abel-abel.
66017005	Be fee 'ìnyìn lízen fe-e he 'ushu, lì yi le: "Ubabilon 'ubong 'ukaandi, usu akpela lè usu biwom bibibi puu he igye i."
66017006	Mi ndè ungingye ana u ngwa anung bendi Unim, mbee-mbee lè angi bendi abe be hwō he 'uhwo Ujeso. A ngwo āngi kpamm fel he ibwom. Nyong mi nde-e, ki kwu-m he 'uhwo kangg.
66017007	Udengell Unim a kung bii mi le: "Kibang a, 'ı kwa-a he 'uhwo? Ndor mî da-a 'iwom gbe lè ungingye ana lè inyia ibibi angi i kung he, angi ì yi lè àshī adyong-ifee, i mbi isom lihwo.
66017008	Inyia angi wo ndè ana, i ma yi iwum, ukpor 'unyin i ì tem yi iwum ye. I la ndo fem ba lè he 'ubell ahwu 'ù yi lè likel ye, hè ngi ì gye he 'iteng ashi be mbee lè ngi gbang-gbang. Bendigye abe kung lè há linde nyong Unim a shi igye be ma yi lè azen he 'ushia azen bendi abe bè yi lè likpan ana ye, ki ba kwa ābe he 'uhwo lè inyia ana kangg, likorye leěti i ma yi iwum, kunyin i ì tem yi iwum ye, ukpor i tem ba fem.
66017009	"Ndor mî shì ashin 'ì nung bendi. Àshī adyong-ifee ana a naa ke ikwell idyong-ifee angi ungingye ana ù yi kwu, a mbee naa ke besu bedyong-ifee.
66017010	Besu abe bedyong, kusu 'ubell 'u mbee; angwu ledyong-ken ù so usu; angwu ledyong-ifee a wa be ye. Nyong u be be, kusu 'uma 'u kwa he 'anwaa 'unyong zangg a.
66017011	Inyia ibibi angi leěti i ma yi iwum, ukpor ì tem yi iwum ye ana, ì yi usu angwu ledyong-ikie, i shi hé líkwu besu bedyong-ifee ana. Undi u ba mbee lè ngi.
66017012	"Isom lihwo angi wo ndè, i naa ke besu lihwo abe be wa kwu ābe 'usu ye. Ukpor be ba kwa besu ipel ha inyia ibibi ana he awa ken.
66017013	Besu lihwo aben bè yi ungwu ken, be kung ikeb lè 'usu 'ubell ka inyia ana.
66017014	Be ba la ndo 'ukye ha Unwaa Utia, ukpor Utia ana u hwà ābe, likorye ufe ù yi Usu besu, u shi Atyam bekaandi puu. Bendi abe a gia kung, be fe-e lityam ken, be ba kwa lè abwo ipel ha ahe he ahwele."
66017015	Udengell Unim ana a gye 'ushu de-m le: "Umbwo ukaandi angwu wo ndè usu akpela ù yi kwu há ana, a naa ke awu bendi he abong puu, he ugugem uyang-yang he igye i.
66017016	Isom lihwo angi wo ndè i naa ke besu lihwo ana, be ba naa ùtén ken ha inyia ana tel usu akpela. Be kpa kung biwom bima tyǎng he abubwo, be pell he tyang uten-ibong, be zī inyia ima, be ting 'ìndē shī 'igem 'ima ashi 'i teng.
66017017	Unim na a shì ābe le bè kwu ungwu ken, be kung ikeb lè 'usu 'ubell ke inyia ana, le hè be bè shi ashi ufe Unim a kam, hè 'ì ngyor ná ufe a kong.
66017018	"He 'ukwo ahwun na ungingye umen wo ndè ana a naa ke 'ubong 'ukaandi ahwu besu igye puu bè yi he 'ubwo 'ubell."
66018001	Nyong ashina 'i gbe, mi ndè udengell Unim ususo u shul lè he lifung-atabe ba he itang. Ù yi lè ikeb angi i dyam, u taa kangg le 'i kung he igye i gboo.
66018002	A kung ikeb ima puu gaa kong le: "Wò'o! Wò'o! Ubabilon, kubong 'ukaandi 'u mbu, kima 'i mbee. Ku fel bíshií-bíshií, ku fel ushu ihwutang, ikeb ibibi, bipuuzabung, bikung lè bibibi biwom puu.
66018003	Bendi abong puu be ngwo 'utyuo 'uma ahwu 'ù yi akpela atanale ipel ha ahe. Besu puu be gbe ipel ha usu akpela umen angwu ù yi 'ubong Ubabilon ana. Bendi-ushi be fel mbu 'ingbebb likorye ù yi lè 'igyor biwom igye kangg."
66018004	Mi mbee gyo igie isuso lè he lifung-atabe i de le: "Men bendi begi, mà buù ungingye ana lè he 'uhwo! Gbe ma shi ná ye, ma gba lè abwo fa he biban bima, ma kpē 'ingie utung ha ahe.
66018005	Le bwo biban bima bi sho ukong-ukong lè wu he lifung-atabe, Unim a naa lityam biban bima ye.
66018006	Bibibi abi a shi bì tem be so-e ufe-gyang he lishi. Bingie abi a be lè bi ke bendi, bì tem so-e ufe-gyang he lishi gbe gyong abi a shi 'ugbe 'afee. Mà ke-e 'utyuo 'ubibi ù ngwo àhwu 'u ban hwò ahwu ufe a maa ke bendi 'ugbe 'afee.
66018007	Nya a na ufe a dyam 'uhwo-ma, u kung àshì ama ndor he bigyor biwom igye, men or mà ke-e 'ingie lè akpen abi bi keè he bibibi bima. He idim u gim he lityam le, 'Mì yi usu a, mì yi ungye-uhwuu a ye, mì hà ndo fa akpen ye.'
66018008	Ukpor, kutor, kingie, lingmam, ubwaa, abin puu bi ba hwaa lè he nya a liti ken. Kìndē or 'i shá he nya liti limen ana, likorye Atyetyan Unim angwu a tang ushe uma, ù yi lè ikeb kangg."
66018009	Besu igye abe be maa tan ha ahe, be kwu ukem ha ahe zī igye fe he 'uhwo, be ba swa abwo he lishi kya nyong be ndè angyu 'índe ashi 'ı shí-e.
66018010	Be fel ba naa 'igbe-igbe, likorye be shell 'ingie 'ima, be de le: "Wò'o, Ubabilon, kubong 'ukaandi, beshi-beshi lè wo, kingie 'i be hwaa lè wo nya a 'ugbe ken."
66018011	Bendi-ūshī or, be ba swa abwo he lishi kya, be fe akpen, likorye 'ì tem yi lè undi angwu u ndyebb ābe biwom ye.
66018012	Azen biwom ūshī bibell i: igold, isiliba, ukpana, bihwom binunung he īnìm atyetye-atyetye ná ijorge lè ibellbeti lè ilesi lè ishiliki; lè ìkwán inunung ná liswa lè iloko lè eboni; biwom abi be kung ishang uto lè eboni tan; biwom abi be kung upii lè bínde atyetye-atyetye lè 'ukor 'ununung shi;
66018013	behwu abe be nung nyin ná itelali lè isinamon lè umuru lè ifrankinsens; kutyuo lè behwu azēle, lè ikwul lè umuu ikwul; bigundu, ìtiā, bekaa-inyia, itrok lè ìfeè. Biwom abin puu bi ngyor. Kì tem yi lè undi angwu u ndyebb ābe ábi ye.
66018014	Bendi-ūshī ana be de 'ubong ana le: "Biwom abi wo maa ndor àshì bi mbee; bingbebb lè binunung bigang bi mbee. Wò hà tem ndo nda ābi ye."
66018015	Bendi-ūshī bemen ana abe be ndyebb biwom abina zī mbu 'ingbebb, be fel ba naa 'igbe-igbe likorye be shell 'ingie 'ima. Be ba swa abwo he lishi kùng le:
66018016	"Wò'o, beshi-beshi lè 'ubong 'ukaandi ana! Kù yi ná ungingye angwu a bwee idem kangg, u fe bihwom binunung abi bifung or, bibwaa or, u fe biwom abi be shì lè igold, u fe ukpana he umbell.
66018017	Nya a 'ugbe ken bingbebb bima puu bi mbee!" Bekaandi binong lishor puu, bendi abe be gye litan he binong lishor puu lè bendi puu abe be shi aki he binong lishor, befe or be ba naa 'igbe-igbe.
66018018	Be ndè angyu 'inde ashi 'ı shī 'ubong ahwuna, be kùng kangg le: "Bwo ukong-ukong 'ì bè yi lè 'ubong ahwu 'u dyam ná ahwun ye."
66018019	Be bè atyung kem wu 'uhwo-bell mbee lìshī, be kùng le: "Wò'o! Wò'o! Wò'o! Beshi-beshi lè 'ubong 'ukaandi ahwun. Lè he 'ingbebb áhwu na bendi abe bè yi lè binong lishor be be lè bingbebb bibell. Ukpor he awa ken, kubong 'u fel bíshií-bíshií!"
66018020	Men bendi puu abe he lifung-atabe, mà yal gor; men bebwaa-isom Ujeso lè bendi abe be tye ugie 'isom Unim lè bendi Unim puu, mà yal gor, likorye Unim a ke hwu 'ingie he 'ibibi ashi 'u shi ha amen.
66018021	Udengell Unim angwu ù yi lè ikeb kangg a ndaa kung 'ukor ahwu 'u dyam ná 'ukor bikuko maa tye he umbwo, a kung de le: "Kitaa i na be be kpam ti Ubabilon 'ubong 'ukaandi. Umbee-likel áhwu ana.
66018022	Nya he 'ubong 'umen i, bendi abe be kem atung be tem teng nya ye, abe be gyam agyam be teng nya ye, abe be gwee ipipi be teng nya ye, abe be gwee isom be teng nya ye, abe bè yi lè abwo aki be teng nya ye. Undi ù tem ba gyo ukpee nya ye.
66018023	Kimor-inde or 'ì tem ba taa lè nya ye. Kì tem ba kwa lè libee nya ye. Leěti, bendi-ūshī 'ubong ahwun na be ma yi besu 'ingbebb he igye i puu, ukpor Unim a kpam tye hwu likorye 'u shì isi ibibi lam bendi he abong puu he igye i.
66018024	Anung bendi abe be tye ugie 'isom Unim lè anung bendi Unim puu abe be gwu he igye i à yi he líshī áhwu."
66019001	Nyong ashina 'i mbee, mi gyo 'iwom ná igie liwu bendi angi li dyam he lifung-atabe, be gaa kangg le: "Aleluya! Ipee ì kwu ke Unim. Unim na a kpan li, ù yi lè ikeb hwò puu, ifem ì kwu ke-e.
66019002	U tang ushe he 'igyang, u tang ushe he 'ilebale ye. A tang ushe usu akpela, a ke-e libi likorye akpela ama a ban igye. Unim a ke-e 'ingie tyang lishi bendi bema abe a gwu."
66019003	Be mbee gaa le: "Aleluya! Ipee ì kwu ke Unim. Angyu 'inde ashi 'ı shī dim āhwu a dim ngyor igye."
66019004	Bekaandi lisi lè be bende or, biwom binde abi bì yi biwum or, be gyebb shī he itang fem Unim angwu ù yi kwu he 'idem 'usu kong le: "Kì yi 'igyang! Amen! Aleluya! Ipee 'ì kwu ke Unim."
66019005	Mi hà gyo igie i be lè he 'idem 'usu Unim, i de le: "Men bendi aki Unim puu abe ma shell he, mà bekaandi or, mà bebwani or, mà pee Unim utyan."
66019006	Mi mbee kung gyo igie ná angi liwu bendi angi li dyam kangg nà. I nem ateng ná 'ipuupuu umbwo lè ìtaà. I gaa le: "Aleluya! Ipee ì kwu ke Unim, likorye ufe Unim angwu ù yi Atyetyan ù yi lè ikeb hwò puu, a tyung le ù yi Usu.
66019007	Mà lì yal gor lè ibubo he ungwu pee Unim, likorye 'ùnyong 'u fel ahwu Unwaa Utia Unim u shi 'ipam libee. Ungye-ma a kam 'uhwo mà.
66019008	Utia ana a ke-e 'ihwom 'ifung 'itaa-itaa ashi 'ı taa ngyal-ngyal-ngyal." Kihwom 'ifung ana 'i naa ke binunung abi bendi Unim be shi.
66019009	Udengell Unim a kung de-m le: "Fee igie anyin: Ki ba kwa 'inunung ka bendi puu abe bé ko ābe be he 'ipam libee ashin." A mbee de-m le: "Igie anyin, Unim ugyang na a kong āngi, ì yi 'igyang."
66019010	Mi keb anung he itang le mî fe udengell Unim, ukpor a de-m le: "Tyang, shi ná ye! Mi or mi sha aki Unim 'itaa ken ha amen lè bebwanaa, men abe ma kpē àshi Ujeso a kong. Unim ufe-ufe na 'ì yi le lì fe-e." Ashi Ujeso a kong na 'ì yi lìshī biwom àbi àbe be tye ugie 'isom Unim be kong.
66019011	Mi hà ndè lìshì lifung-atabe li buu ndor hwuo, kukaa-inyia 'ufung 'u fem naa há. Be maa ko undi angwu ù yi kwu há he 'ukaa-inyia ana lizen le Adell-dell lè 'igyang. U tang ushe or, u ndo 'ukye or he 'ukwo ahwu dell-dell.
66019012	Atong-shi ama a ndeb melang-melang-melang ná umor-inde. U shī bishilishi usu gbamm. Be fee lizen fe-e angi undi-iso a ngye ngi fem he ufe-gyang tyang ye.
66019013	A shī aliga uwulu angi anung a paa wu āngi. Lizen lima li shì le Igie Unim.
66019014	Ishogya puu angi he lifung-atabe i shī bihwom bifung bitaa-bitaa, pwom bekaa-inyia befung pwom he lè he item.
66019015	Kashwia benyin befee ake 'a nyin dan-dan-dan ka be-e lè he ungwu ake u gwu bendi abong puu abe be naa linaa ha ahe. U kwa utyuu usu he 'ubwo angwu be shi-e he 'índe a, teng ābe he ikeb-ikeb. U tem shor agbe ikwan he 'ania; kitaa ana na a tyung ingywo ikaa-ikaa Unim, Unim angwu ù yi lè ikeb hwò puu.
66019016	He aliga uwulu ama lè 'unaa 'uma, be fee lizen lima fe nya le: "Usu besu, Atyam bekaandi puu."
66019017	Mi hà ndè udengell Unim ù yi naa he libwee. A gaa kangg ko bipuuzabung puu lè linyun likwu ábi puu, u de bi le: "Mà be gbong ukem he 'ipam 'ikaandi Unim,
66019018	hè men mà zī akwom bendi abe Unim u be gwu. Mà be zī akwom besu, bekaandi ishogya, besu ikeb, bekaa-inyia lè abe be pwom ābe, mà be zī akwom bendi puu, mà ifee or, mà bebwaa or, mà bekaandi or, mà bebwani or."
66019019	Mi hà ndè inyia ibibi ana, lè besu igye anyin lè ishogya ibell be gbong ukem hè be bè ndo 'ukye ha undi angwu a pwom 'ukaa-inyia 'ufung ana lè ishogya ima.
66019020	A kwu inyia ana, u kwu undi-uman angwu u de le ufe u tya ugie 'isom Unim. Undi-uman ana, gbe he bikwele-uhwo abi leěti a maa shi he 'ushu inyia ana, na a maa lam bendi abe be bong fe ūfee inyia, be fe 'atelakpa ángi. A ma kwu inyia lè undi-uman ana bewum nyii tye gye he 'ubell 'inde ahwu 'ìndē lè ubi bı mor gedi-gedi-gedi kpamm ngyor igye.
66019021	Undi angwu a kwu he 'ukaa-inyia 'ufung a kung 'ashwia ake 'a be-e lè he ungwu gwu mbee 'igem ishogya ashi 'i maa pwom inyia. Bipuuzabung ana bi be zī akwom kwom 'itaa 'i ngie ābi.
66020001	Ashina 'i mbee gbe, mi hà ndè udengell Unim ususo u shul lè he lifung-atabe ba he itang, u shi lè ukukol 'úbēll ahwu 'ù yi lè likel ye kwu he 'ubwo, u mbee shì lè ashishilika angi a teb kangg.
66020002	A kwu ùshiı angwu ù yi lè há linde angwu be ko le Usetan, usu bibibi ana, a kung ashishilika ana fe ùshiı,
66020003	kwu-e nyii tye gye he 'ubell, u ngib āhwu, u tyell āhwu he-e ù kwu há he 'ubell aze asi lihwo 'ugbe 'adyong le he-e ù tem ndè 'ukwo lam bendi he abong puu ye kpamm aze ana a mbee. Nyong aze ana a mbee, be buu he tyang abwo he 'anwaa 'unyong zangg.
66020004	Mi hà ndè bidem 'usu gbamm. Bendi abe bè yi kwu há, Unim a ke be ikeb le bè tang ishe. Mi ndè bēnyōng bendi abe be ma gwu ābe likorye be bun gboo 'igyang ashi Ujeso a fem tyung ābe ashi 'ì yi igie Unim. Abin na be fē inyia ibibi or, ngwu 'atelakpa ángi or ye; be bong fē ūfee inyia he 'ushu or, ngwu he 'ubwo or ye. Be wum lè he lihwu be fel besu ipel ha Ujeso Ukristi aze asi lihwo 'adyong.
66020005	Aben na be be wum 'ushu. Bendi abe be teng, abe be ma hwō be waa wum ye kpamm aze asi lihwo 'adyong a mbee.
66020006	Ki ba kwa 'inunung ka bendi abe be be wum 'ushu. Bè yi ta-ta ke Unim. Lihwu 'ugbe 'afee lì tem shà ābe 'iwom ye. Be ba shang Unim befe lè Ujeso Ukristi. Be ba za 'usu ipel ha Ujeso Ukristi aze asi lihwo 'adyong.
66020007	Nyong aze asi lihwo 'adyong ana a gbe, be ba waa Usetan lè he igaadye.
66020008	Nyong a fem be he igye, u ba gya mbee bipi puu he igye i lam bendi he abong puu. Abong anyina na be ko le Ugog lè Umegog, u la ko ābe le bè be he 'iteng ken hè be bè ndo 'ukye ha Unim. Bendi bemen ana be go 'ugii a ná 'uyia lishor a.
66020009	Mi ndè be be dim utung hwul-hwul-hwul be mbee biteng puu he igye i, be kaa kel-kel-kel fe 'iteng ashi bendi Unim be gbong, ashi 'ì yi 'ubong ahwu 'u nyin Unim. Ukpor, kìndē 'i be lè he lifung-atabe be shī dim bendi-linaa bendi Unim puu.
66020010	Usetan ufe, ufe angwu a ma lam ābe, be ma kwu-e fe he 'ubell 'inde ahwu 'ìndē lè ubi bı mor gedi-gedi-gedi kpamm ngyor igye. Nya na inyia ibibi ana lè undi angwu u bè uman le u tya ugie 'isom Unim bè yi. Be kwa he 'utor ishu or, kusu or, ngyor igye kpamm.
66020011	Mi kung ndè 'idem 'usu 'ikaandi 'ifung-ifung ana, mi mbee ndè undi angwu ù yi kwu há. Nyong a be, itang lè 'usi bi nyòng mbee he 'ushu 'uma.
66020012	Mi kung ndè bendi abe be hwō, bekaandi or, bebwani or, bè yi naa he 'ushu 'idem 'usu ana, be buu ashia ndor ābe he 'ushu. Be mbee buu 'ushia 'ususo, ahwu 'ù yi 'ushia azen bendi abe bè yi lè likpan. Undi angwu a kwu he 'idem 'usu a maa ābe ushe keè he biwom abi be ma shi nya a na be fee nya he ashia ana.
66020013	Bendi abe be ma hwō he umbwo or, abe be hwō lihwu liyang-yang, be shì he 'usu behwu, be fem be he igye, undi u maa ābe ushe keè he biwom abi bi shi nya a na be fee nya ashia ana.
66020014	Undi a kwu lihwu lè 'usu behwu fe he 'ubell 'inde. Kubell 'inde ahwun na 'ù yi lihwu 'ugbe 'afee.
66020015	Undi uyang-yang angwu lizen lima lì yi he 'ushia azen bendi abe bè yi lè likpan ana ye, be kwá he tyang gya há 'ubell 'inde ana a.
66021001	Ukpi-ikwu lifung-atabe lè ukpi-ikwu igye, lè imbwo or, bi mbee. Mi hà ndè lifung-atabe lifufe lè igye ifufe.
66021002	Mi mbee ndè Ujeruselem ufufe angwu ù yi ushu Unim ná u shul be lè he 'ipi Unim be he itang. A ma bwee idem ná ungye ufufe u bwee gye libee nà.
66021003	Mi kung gyo lingmam li be lè he 'idem 'usu Unim, li ko fem he igye kangg le: "Mà gyo! Kung lè ha 'unyin i gye 'ushu, Unim ù yi he liwu bendigye. Unim ufe-gyang u kwa ipel ha abe, befe be be kwu bendi bema,
66021004	u shell ābe akye puu lè he ashi. Undi ù tem ba hwa ye, lityam lì tem ba ban undi ye, kùkye 'u tem be kwu ye, kutor 'u tem be kwu ye, likorye biwom bitim bi mbee."
66021005	Undi angwu a ma yi kwu nya he 'idem 'usu ana a hà de le: "Kanaa-anaa i, mi sha biwom puu bi fel bifufe." A mbee kung de-m le: "Fee igie anyin, likorye ì yi 'igyang, i kpè angi undi u fe lityam ha angi."
66021006	A mbee de-m le: "Kiyang-yang 'i mbee. Mì yi Alfa lè Ombeega, ashi 'i ze le, Ukpi-ikwu lè umbee-likel biwom puu. Undi uyang-yang angwu umbwo angwu u ke likpan u gyor he, mi ka he ahe 'uke lè he lishi umbwo.
66021007	Undi uyang-yang angwu a ngyor naa genn he-e ù yi lè ahwele, mi ba ka he biwom abina puu. Mi kwa Unim uma, ufe u kwu unwaa-gi.
66021008	Ukpor bendi abe be bi lityam ye, befe be shi ungwu ken ye, be shì biwom abi bı tel Unim, be gwu bendi, be tan akpela, be shi 'ukee, be shì ikem, be bè iman, bendi puu abe be shì bitaa biwom abina, umbee-likel ubell u ba kwa he 'ubell 'inde ahwu 'ìndē lè ubi bı mor gedi-gedi-gedi kpamm ngyor igye. Lihwu 'ugbe 'afee na lì yi ana."
66021009	Udengell ken lè he liwu idengell Unim idyong-ifee angi i ma yi lè ikem-undor idyong-ifee angi ì yi lè umbee-likel bingie bibibi bidyong-ifee ana, a be de-m le: "Be, mî tyung-a ungye ufufe angwu Unwaa Utia a kpebb."
66021010	Ukatia Kunyong Unim a be shí-m kpemm, udengell Unim a ma kpe-m gbe lè mi gye he líshi ukwell angwu a wee bedung kangg. A kung tyung mi ushu Unim angwu be ko le Ujeruselem ná u shul be lè he 'ipi Unim be he itang.
66021011	Kikung-gbo Unim 'i taa nya. Ushu Unim u taa ngyal-ngyal-ngyal ná 'ukor ahwu 'u ngbebb 'unung be ko le udaimon 'u taa nà.
66021012	Uging uma u wee bedung gye he 'usi kangg. U shì lè ingwu likong lihwo lè ngi ifee. Idengell Unim lihwo lè ngi ifee i kwa kang ingwu likong lihwo lè ngi ifee ana. He ingwu likong be fee azen bikwu-lihwan bendi Izwell lihwo lè bi bifee fe nya.
66021013	Be ma fe ingwu likong ikie he 'igie 'iyang-yang; ikie lè he 'igie ashi libwee lı fem, ikie lè he 'igie ashi libwee lı ngwee, ikie lè he lizen, ikie lè he limbell.
66021014	Be fe lìshií uging ana he likwu akor lihwo lè ngi afee. He likwu akor ana, be fee azen bebwaa-isom Unwaa Utia, bendi lihwo lè be befee, fe nya.
66021015	Udengell Unim angwu u kong ha ami a ma yi lè ùkwán angwu be keè 'iwom angwu be shǐ-e lè igold. A ma kam le u keè ushu lè ingwu likong lè uging.
66021016	Bègie ushu lè likwob lima bi ma yi bizang. A keè bègie, likwob lè bedung, bi ma yi bizang, bi ma yi ilamba asi adyong 'ugbe lihwo lè 'ugbe 'adyong.
66021017	A mbee keè uging or titi. Ūkee udengell Unim ana a ma yi he ūkee angwu bendigye, abee asi lihwo lè abee lihwo lè ngi adyong-ken.
66021018	Be ma kung akor angi a ngbebb 'unung, a taa, be ko le idaimon a tye uging, be kung igold inunung tye ushu ı taa ná 'inde-ushu nà.
66021019	Lìshií ushu ana be ma fe akor anunung lihwo lè ngi afee bitaa atyetye-atyetye. Ukpi-ikwu 'ukor 'u taa ná 'inde-ushu, be ko āhwu le udaimon. Utepwom 'ukor 'u taa kil-kil-kil, be ko āhwu le usafaya. Lekie 'ukor 'u taa ìnìm ikwun gbamm, be ko āhwu le aget. Lende 'ukor 'u taa ná ùnìm abia akwun, be ko āhwu le emered.
66021020	Ledyong 'ukor 'u shi seke-seke, be ko āhwu le oniks. Ledyong-ken 'ukor 'u bung gbuu, be ko āhwu le ukaniliyan. Ledyong-ifee 'ukor 'u shì ùnìm aligem-aligem, be ko āhwu le ukwots. Ledyong-ikie 'ukor 'u shì ùnìm ukwun-ukwun ngyashii, be ko āhwu le beril. Ledyong-inde 'ukor 'u bung ná 'ugbe umogol 'ubwaa, be ko āhwu le utopaz. Lihwo 'ukor 'u taa ùnìm ukwun kangg, be ko āhwu le ukrisopreiz. Lihwo leken 'ukor 'u taa kil-kil-kil, be ko āhwu le ujasint. Lihwo lefee 'ukor 'u taa bell 'ukwun lè 'ubwaa, be ko āhwu le ametist.
66021021	Be kung akor lihwo lefee angi a ngbebb 'unung kangg, be ko le upel, shi ushu ana ingwu likong lihwo lefee. Ugbaakwo há ushu ana, be kung igold igyang angi inunung a shǐ-e, ı taa ná 'inde-ushu nà.
66021022	Ki ma yi lè ushom nya angwu be lè fe Unim há ye, likorye Unim Atyetyan angwu ù yi lè ikeb puu befe lè Unwaa Utia ana na bè yi ushom ana, bè yi mbee 'ipi nya puu.
66021023	Ki maa fong bendi lè libwee or, ngwu 'ufell or ye, likorye 'ikung-gbo Unim 'i taa nya. Unwaa Utia ana ugyang nà ù yi 'ikung-gbo ushu umen ana.
66021024	Kikung-gbo ushu ana na 'ı be taa tyung bendi abong puu 'ukwo ahwu be gbe. Besu igye be be tem lè bingbebb bibell puu lè ifem ibell be nya.
66021025	Ingwu likong ima i ba ngyor ndor hwuo kpamm, be ba shā āngi ye, likorye 'ùsū 'u ba gya há ye.
66021026	Be ba tem ba lè bingbebb puu lè ifem puu lè he abong puu he igye i ba nya.
66021027	Ukpor 'ibibi 'i ba gba nya ye. Bendi abe be shì bibibi biwom abi Unim a tel, be mbee bè iman, be ba ngwee há afee ye. Bendi abe bè yi lè azen he 'ushia Unwaa Utia ahwu be fee azen bendi abe bè yi lè likpan, befe-befe na be be ngwee há afee.
66022001	Udengell Unim ana a tyung mi umbwo ukaandi angwu ù yi lè umbwo angwu u ke likpan, ù yi udang-udang ná 'ukor ahwu be ko le ukristal. U kò ba lè he 'idem 'usu Unim befe lè Unwaa Utia ana,
66022002	kò ta lè 'udyan ubo ukaandi angwu a gbe nya he ushu. Ùkwán angwu u ke likpan u shi naa he ufaa umbwo ana indi hen indi hen. Ùkwán ana u wum bitaa agbe lihwo lè bi bifee he lize. U wum bitaa agbe atyetye he 'ufell 'uyang-yang. Ashia ama à yi usi angwu u mbee bendi-angmam mbee abong puu.
66022003	Kiwom 'iyang-yang ashi 'i ban he ashi Unim 'i ba kwa nya ye. Kidem 'usu Unim befe lè Unwaa Utia na 'ı be kwu nya, bendi abe be shi-e aki ama be be fe-e nya.
66022004	Befe be ba nda 'ushu 'uma nwongg, be fee lizen lima fe be he 'ushu.
66022005	Kùsū 'ù tem ba gya ye. Kì tem ba fong bendi lè bimor-inde or, ngwu libwee or ye, likorye Atyetyan Unim na u be kwu 'ikung-gbo 'ibell, befe be be zī 'ùsù ngyor igye kpamm.
66022006	Udengell Unim a de-m le: "Igie anyin ì yi 'igyang, i kpè le undi ù fe lityam ha angi. Unim Atyetyan angwu a ke abe be tye ugie 'isom 'ima Ukatia Kunyong angwu u ke be ikeb angi be tye ugie, a som i-mi, udengell uma, le mì be tyung bendi aki ama biwom abi baale bì be shi."
66022007	Ujeso a de le: "Mà gyo! Baale mı be. Ki ba kwa 'inunung ka undi angwu a fe igie angi i be lè ha Unim, be fee fe he 'ushia ahwun."
66022008	Mi Ujon, mi-gyang mi gyo biwom abin lè atyung agi, mi mbee ndè bi lè ashi agi. Nyong mi gyo ābi, mi ndè bi, mi keb he itang he abee udengell Unim angwu a tyung mi ábi le mî fe-e,
66022009	ukpor a de-m le: "Tyang, shi ná ye! Mi or mi sha aki Unim 'itaa ken ha amen lè bendi bēmen abe be tye ugie 'isom Unim, lè bendi puu abe be fe igie angi be fee he 'ushia ahwun a. Kee-kee fe Unim ufe-ufe."
66022010	A mbee de-m le: "Igie angi Unim a kong, be fee he 'ushia ahwun, ndè le wo ndyell āngi lè ha bendi ye, likorye 'ùnyong ahwu biwom bimen i bı be shi 'u fel kpee-kpee.
66022011	Undi angwu a ndè gia le u sha bibibi a, tyang he ù hâ shi bibibi, angwu a ndè gia le u sha biwom ibia a, tyang he ù hâ shi ābi. Undi angwu ù yi ununung he ashi Unim, ù gye 'ushu shi ashi 'ì yi 'inunung. Undi angwu ù yi undi Unim, ù gye 'ushu fe Unim."
66022012	Ujeso a de le: "Mà gyo! Baale mı be. Mi ba ka undi ashi 'i keè 'itaa a shi.
66022013	Mì yi Alfa lè Ombeega, ashi 'i ze le Ukpi-ikwu lè umbee-likel biwom puu. Mì yi 'ikwu biwom puu, mi shi lìshī biwom puu."
66022014	Ki ba kwa 'inunung ka bendi abe be to inditen ibell ndor itaa-itaa. Befe na be kpè abe be zī agbe ukwan angwu u ke likpan, be mbee kpè le be gbà he ungwu likong ūshù Unim.
66022015	Ukpor bendi abe be shi 'igbang ná ibua, bendi 'ukee, abe akpela, abe be gwu bendi, abe ikem, lè abe be bè iman pwom ungwu, bendi puu abe be shì biwom abin, be ba gya he afee ushu ana ye, be ngyor kwa he igye.
66022016	Ujeso a mbee de le: "Mi na mi som udengell ugi hwaa lè men le ù bun biwom abin he 'uhwo awu bendi abongale. Mì yi igia Usu Udebid a. Mi mbee shi ukpen ashi-liti angwu u taa."
66022017	Ukatia Kunyong Unim befe lè ungye ufufe be de le: "Be!" Undi uyang-yang angwu a gyo igie anyin, ufe or u de le: "Be!" Undi angwu umbwo angwu u ke likpan u gyor he, ù be kpe-e 'uke.
66022018	Mi Ujon, mi tuu undi uyang-yang angwu a gyo igie angi Unim a kong be fee he 'ushia ahwun 'ubwo he 'utyung le, gbe a kung 'iwom 'isuso-isuso fe ipel ha igie anyin, Unim u kung bingie bibibi abi be fee gbe lè bi he 'ushia ahwun, fá he ipel ha bima.
66022019	Gbe undi a waa 'iwom tyang lè hell lè he igie anyin, Unim u waa he tyang lè hell, u bong he le ù zī agbe ukwan angwu u ke likpan or, ngwu ù bong he le ù ngwee he ushu uma, ufe Unim or ye. Ùkwán lè ushu ana, be fee gbe lè bi he 'ushia ahwun.
66022020	Undi angwu a de le igie anyin ì yi 'igyang, a de le: "Kigyang-igyang, baale mı be." Kì ngyor ná a kong. Atyetyan Ujeso hā be!
66022021	Atyetyan Ujeso ù hā ke bendi Unim puu 'ukwun.
