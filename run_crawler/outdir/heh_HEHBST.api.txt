40001001	Ulu lwe lukoono ulwa ulukolo lwa Yesu Kilisito umwisukulu va Daudi, umwisukulu va Abulahamu:
40001002	Abulahamu amwege Isaki, neke Isaki amwegale Yakobo, neke Yakobo amwegale Yuda na avayagwe,
40001003	neke Yuda amwegale Pelesi na Sela, kwa mwayuva Tamali, neke Pelesi amwegale Hesiloni, Hesiloni, amwegale Lamu,
40001004	Lamu amwegale Aminadabu, Aminadabu amwegale Nahisoni, Nahisoni amwegale Salimone,
40001005	Salimone amwegale Boasi uyuve ee Lahabu, Boasi amwegale Obedi kwa mwayuva Luti, Obedi amwegale Yese,
40001006	neke Yese amwegale Daudi Umutwa va Vaisilaeli. Nave Daudi amwegale Solomoni uyuve ee mukina Uliya.
40001007	Solomoni amwegale Lehoboamu, Lehoboamu amwegale Abiya, Abiya amwegale Asa,
40001008	Asa amwegale Yosofati, Yosofati amwegale Yolamu, Yolamu amwegale Usiya,
40001009	Usiya amwegale Yotamu, Yotamu amwegale Hesekia.
40001010	Hesekia amwegale Manase, Manase amwegale Amosi, Amosi amwegale Yosiya,
40001011	Yosiya amwegale Yekoniya na vanakwave, palusika ulwa kusindikwa ava Isilaeli kuwunyawingi ku Babiloni.
40001012	Napevali kuwunyawingi ku Babiloni: Yekoniya amwegale Salatieli, Salatieli amwegale Selubabeli,
40001013	Selubabeli amwegale Abiudi, Abiudi amwegale Eliakimu, Eliakimu amwegale Asoli.
40001014	Asoli amwegale Sadoki, Sadoki amwegale Akimu, Akimu amwegale Eliudi, a
40001015	Eliudi amwegale Eliesali, Eliesali amwegale Matani, Matani amwegale Yakobo,
40001016	Yakobo amwegale Yosefu umutegula Maliya umwegala Yesu ye atambuligwe Kilisito.
40001017	Lino imbegalo mbesili uluhuma kwa Abulahamu mbaka kwa Daudi nyichumi nasitayi neke uluhuma kwa Daudi mbaka kuwunyawingi ku Babiloni se mbegalo nyichumi nasitayi, neke kangi, uluhuma kuwunyawingi ku Babiloni mbaka kwa Kilisito se mbegalo nyichumi nasitayi.
40001018	Ukwegalwa kwa Yesu Kilisito kwekwide: Uyuve Maliya pe amwendite Yosefu wesialagaluswa awonike inafilo kwa uludali lwa Umuhe Umwelu;
40001019	Neke uvakwe Yosefu, emunu munyandolo sawendigi ukumuhongela inyoni, asakige amuleke kinyele.
40001020	Lino peali mumahosa igo, ndawe munyivaha va Nguluvi amusilige mumaloto, itigila, “Yosefu, ve Mwana va Daudi, ulogopa ukumutegula Maliya ave munu vako, pakuva ifilo fye inafyo fya Umuhe Umwelu.
40001021	Egala umwana na umupela ilitawa lyakwe Yesu, pakuva umwene avapoka avanu vakwe uluhuma mu nzanangifu sawo.”
40001022	Isi mbesili saave de sambi lukwile ulukani ululonge na umutwa numulomo gwa umuvisi:
40001023	“Mulavage Umwigani umutuunafu avanafilo egala umwana mukwamisi, nave saatambulwa Imanueli” (kwekutigila, “Nguluvi pamwi na hwehwe.”)
40001024	Nave, Yosefu pealamwike uluhuma mutulo apigite ndawe lweemulagile na munyivaha va Nguluvi swe akumutegula Maliya.
40001025	Siagenzili nave mbaka Maliya pakwegala umwana. Ndawe amupelige ilitawa lya Yesu.
40002001	Neke Yesu pe awonike ku Betelehemu, iya ku ku Yudaya, pa imisika ija Helode Umutwa, ndawe vasige ku Yelusalemu avanu avasisele ing'eng'esi ukuhuma kumihago vitigila,
40002002	“Kumbi alikwi yeawonike Umutwa va Avayudaya? Pakuva tuyiwene ing'eng'esi yakwe kumihago, ino tusile tumusunyalile.”
40002003	Neke Helode umutwa peapulike ulu ahuguve, na vanu mbevali mu Yelusalemu.
40002004	Neke, akong'ase avatambisi avavina mbevali, na avigisi va indagilo, ndawe avawusige, “Kwekwiyaga kwe awoneka Kilisito?”
40002005	Ndawe vamulongelige, “ku Betelehemu ya ku Yudaya; pakuva lwandike na umuvisi:
40002006	‘Nayuveve ve Betelehemu mung'i ya mu Yudaya, siwimudodo nda muvatambule va mu Yudaya; pakuva ukuhuma kwa veve awoneka Mutwa yeavakwamila avanu vangu Isilaeli.’ ”
40002007	Ndawe, Helode avakemelige kinyele avanyaluhala avasisele ing'eng'esi swe akuvawusa wunofu, panili ing'eng'esi peyikawonike.
40002008	Ndawe avatumige ku Betelehemu, itigila, “Mubite mukawuse wunofu ulwa umwana uyo. Nape mumuwene musage mundongele sambi nayinene mbite ngamusunyalile.”
40002009	Peye vamupulikise umutwa, vawukite swe vibitaga. Swe Ing'eng'esi yevayiwonige kumihago yikuvalongolela, nape yifisile apono pala sweno yikwima peepwali Umwana.
40002010	Vave viwona ing'eng'esi yila yimile vahekelye hilo.
40002011	Nape vinje mukaye, vamuwene Umwana nayuyuve Maliya; swe vifugama, neke vamusunyalile. Sweno viwopola ififundo fyawo, swe vakumupela ifipelwa: isahabu, Uwufumba na imanemane.
40002012	Neke peviwuya ukwawo vakwete ing'asi yingi pakuva vevafunde na Nguluvi mumaloto gawo ulwa valakola kwa Helode.
40002013	Avagenzi vala pevahesile, ndawe munyivaha amusilige Yosefu mumaloto neke amutigile, “Wuke uvategule Umwana na yuyuve, mukimbilile ku Misili. Mukikale kuko mbaka pesandivalongela, pakuva Helode ahele isaka ukumuwulaga Umwana.”
40002014	Ndawe alamukige nu kumutegula Umwana na yuyuve kikilo kicho, ndawe vabitige ku Misili.
40002015	Ndawe vikalige kuko mbaka Helode pe afwe. Sambi lukwile ulukani ulwa lonzilwe na Umutwa nu mulomo gwa umuvisi: “Ndamukemelye mwanangu ukuhuma ku Misili.”
40002016	Nave Helode pe alukagwe ukutigila avagenzi avahuma kumihago vamusanzile, avifile hilo. Ndawe alagilige ukuta avana avakwamisi mbevali ku Betelehemu na muwipi avali ni myaka givili na ukupiluka kumbele vawulagwagwe, apigite ulu ndawe eapulike uluhuma kuvagenzi avakumihago.
40002017	Wesave pakukwila ing'ani isalindoge numulomo gwa umuvisi Yelemiya.
40002018	“Iliswi lyapulise uluhuma ku Lama, Iliswi lya ingoolo ya ikivembo. Laheli ivembela avanakwe; alema ukuleka vamukatuse, pakuva avanakwe vafwe.”
40002019	Neke pe afwe Helode, ndawe munyivaha va Umutwa aasile kwa Yosefu mumaloto ku Misili neke amutigilage,
40002020	“Wuke! Mutegule Umwana na yuyuve, mubite kangi kung'i ya Isilaeli, pakuva vala avakasakige vamuwulage umwana yevakafwe.”
40002021	Ndawe awukige, neke amutegule umwana na yuyuve neke vabite kung'i iya ku Isilaeli.
40002022	Lino Yosefu peapulike ulwa Alikelao umwana va Helode atemite mu Yudaya, ogwipe ukubita uko, pakuva ye e mufunde mumaloto, swe ibita ku Galilaya,
40002023	ndawe abitige nu kwikala muboma iyatambuligwe Nasaleti. Sambi lukwile, lwelwelulonge na umuvisi, “Saatambulwa Munasalene.”
40003001	Imitalo gila ekwali Yohane umunyakubatisa, neke avange ukudalika mubalali iya ku Yudaya,
40003002	idalika itigila, “Mupelage, pakuva uwutwa uwa kuchanya wuhegelye.”
40003003	Uyu yemwene yeemulonge nu muvisi Yesaya itigila, “Iliswi lya umunu lyapulise mubalali: Muwuyapage ing'asi iya Mutwa ifikolo mbefili figolokage.”
40003004	Umwene Yohane afwalige umwenda umutive na ulubahila ulwa ingamiya, neke na umusipi ugwa ing'ingo Mukigudi. Neke ikilyo che alisige saali manzi na uwuuki wa inzuki.
40003005	Avanu mbevali vaasile kwa Yohane uluhuma ku Yelusalemu, ku Yudaya na vahuma mung'i isilimwipi na mumukoga ugwa Yolodani,
40003006	swe vipela inzanangifu sawo, neke avabatise mu Yolodani.
40003007	Ave iwona lino peawene Avafalisayo na Avasadukayo wolofu vakusa sambi vabatisiwe, ndawe avatigilige, “Nyenye nye mbegalo va inzoka! Ye nani ye avalonje ulwa mwepage ililakaali lya Nguluvi ilikusa?
40003008	Apo mupigage ifipigo ifilagila ukuta mupesile nu kusileka inzanangifu.
40003009	Ino mulahosa ukutigila, ‘Twinave Udadetu Abulahamu!’ ” Nene nguvalongela ulwa, Nguluvi ahwanite apitule amaganga iga gave vana va Abulahamu.
40003010	Nayilino de isilanga yilimwisina lya umubiki; umubiki gula gwesigwagwiveleka amaveleko, gwidumulwa neke gutagwe mumoto.
40003011	Nene nguvabatisa na ululenga sambi mupituke na ukupela. Ino yeakusa mu mbele mwa nene ina ludali ukulutila nene, nene sinywaniti nambi ukuhogosa inzisi sa indatu sakwe. Uyo avabatisa na uludali lwa umuhe umwelu na umoto.
40003012	Uluhelo lulimumawoko gakwe ipeta imeke sakwe sambi akong'ase ingano mukisande, neke umwelelo anyanya mumoto gwesigwisimagi.
40003013	Ndawe Yesu aasige uluhuma ku Galilaya mbaka ku Yolodani kwa Yohane, sambi abatisiwe na Yohane.
40003014	Neke Yohane amukanile, itigila, “veve yuke umbatisage nene, ino veve ukusa kwa nene?”
40003015	Ndawe Yesu amupitulige, “Leke luve ndahihyo pakuva tuva twikwisa sila seisaka Nguluvi.” Ndawe Yohane idikisige.
40003016	Nave Yesu peyeabatisiwe, ahumite uluhuma mululenga. Ndawe kwilanga kwadindukige, swe akumuwona umuhe umwelu uva Nguluvi akwika nda nziva pachanya pa umwene.
40003017	Swe lipulisa iliswi uluhuma kuchanya litigila, “Uyu ye Mwanangu umwende, ye ndinogelwa.”
40004001	Ndawe Umuhe Umwelu amusindikige Yesu ku balali sambi agelwe na Setani.
40004002	Ndawe iyimige ukulya ifilo machumi gatayi swe pambele ifwa musale.
40004003	Ndawe Setani asige kwa Yesu swe itigila, “Manyi veve wi mwana va Nguluvi,lonze amaganga iga gave wugali.”
40004004	Swe Yesu ipitula, “Lwandike ‘Ulwa umunu sisaanana kwa kilyo hela nda pesi ulukani ulwihuma kwa Nguluvi hela.’ ”
40004005	Ndawe Setani amusindikige ku Yelusalemu iboma inzelu, ndawe amuvikige kuluneng'esi ulwa itembeli,
40004006	Ndawe Setani amutigilige Yesu, “Veve manyi wimwana va Nguluvi, witose pasi; pakuva lwandike: ‘Nguluvi akuletela Vanyivaha va Nguluvi vakwe vakugabe mumawoko gawo vakutegule, sambi ulemwe ukwikuvala mumaganga.’ ”
40004007	Ndawe Yesu amutigilige Setani, “Kangi lwandike: ‘Ulamugela Nguluvi Umutwa vako.’ ”
40004008	Kangi, Setani swe akumusindika Yesu kukidunda ikitali, swe akumulagila uwutwa mbewuli uwa ing'i na indolo sakwe.
40004009	Ndawe amulongelige, “Ifi mbefili fiva fyako manyi ufugamile nu kusunyalila.”
40004010	Ndawe Yesu atigilige kwa Setani, “Hege ipa Setani! Pakuva lwandike: ‘Saumufugamila nu kumusunyalila Nguluvi vako yeiyena swe.’ ”
40004011	Ndawe Setani amulekige, neke baho baho vaase vanyivaha nu kumupigila Yesu.
40004012	Yesu ave ipulika ulwa Yohane mudindile ahele ku Galilaya.
40004013	Neke ahege na ku Nasaleti, abite akikale ku Kapelenaumu, imbali sa mu Sabuloni na mu Nafutali,
40004014	Sambi lukwile ulwalonzilwe na umuvisi Yesaya:
40004015	“Ulutanana ulwa Sabuloni na Ulutanana lwa Nafutali, kulubali lwa kumwani ukulowoka ku Yolodani, ing'i iya ku Galilaya ya avamyanza!
40004016	Avanu vevevikalite mulwisa vawuwene uwelu uwukomi. Na avikalige mung'i inyalwisa na umwigigi ugwa ifwa, vawuwona uwelu pe wivala.”
40004017	Ukuhuma baho Yesu avanzile ukudalika, itigila, “Mupelage, pakuva Uwutwa uwakuchanya wuhegelye!”
40004018	Yesu peagendige mulubali mumwani ya ku Galilaya, avawene Simoni Petulo na Andeleya mwanakwave vitoosa ifilovelo mululenga; pakuva vevalofi vaisomba.
40004019	Ndawe Yesu avatigilige, “Muninile nene ndivigisa ukuva muvalofi va avanu.”
40004020	Lulusika lulo vafilesile ifilovelo fyawo, nu kumuninila.
40004021	Neke peahesile pala, avawene vangi vavili munu na mwanakwawo Yakobo na Yohane avana va Sebedayo, vevali mukipugu pamwi nayu dadawo, viwuyapa ifilovelo fyawo. Neke Yesu avakemele,
40004022	Swe lulusika lulo vakukileka ikipugu nayu dadawo, nu kumuninila.
40004023	Ndawe Yesu avangige ukupilima mung'i mbeyili iya mu Galilaya akwigisa mumasinagogi gawo na ukudalika Ulukani Ulunofu lwa Uwutwa wa Nguluvi. Na kuponia avanu avahomefu na avanyafitamwa.
40004024	Ndawe ing'ani sakwe sapulisige mung'i mbeyili ya mu Siliya. Neke avanu pevalete avatamwa, avanyakuguda na ifitamwa mbefili; avanu avanya masoka, nalilibisi, litela na avalema mbevali iwo avaponise.
40004025	Swe amalugu molofu ga avanu gakumufwata uluhuma ku Galilaya na ku Dekapoli (boma isinyichumi) na ku Yelusalemu na ku Yudaya na uluhuma kumwambu gwa Yolodani.
40005001	Neke Yesu ave akuliwona ililugu lya avanu agang'amwike kukidunda swe iteng'emala pasi. Avanyigendo vakwe nawo swe vakusa,
40005002	ndawe avangige ukuvigisa avene itigila:
40005003	“Vafunyilile avamikaa munumbula, pakuva uwutwa uwa kuchanya wawo.
40005004	Vafunyilile avahuguvafu pakuva valaposwa imitima jawo.
40005005	Vafunyilile avalele, pakuva ililila lya ing'i liva lyawo.
40005006	Vafunyilile avanyanzala na ing'elu ya uwugolofu, pakuva saviguta na ukusimya ing'elu.
40005007	Vafunyilile avanyakudegepela, pakuva savadegepelwa.
40005008	Vafunyilile avanyanumbula nzelu, pakuva savamuwona Nguluvi.
40005009	Vafunyilile avavileta uwikalakunoga pakuva savatambulwa, vana va Nguluvi.
40005010	Vafunyilile avivipilwa fibi ukuvalwa uwugolofu, pakuva Uwutwa wa kuchanya wawo!
40005011	“Mwivafunyilile nyenye yemuligwa na avanu, muvifisiwa na ukulongwa imbi sa uwudesi vakuvavala nene.
40005012	Muvesage na luhekelelo na ukukimilila pakuva ililila lyenyu saliva likomi kuchanya, siso se vapigilwe avavisi nyenye pesimwe mwikwali.”
40005013	“Nyenye mwindawe umwino mung'i! Neke umwino peguhupite kusopwa kiki sambi gunone kangi? Guva sipe mwino nda gwakutaga hela, sambi gulivatwe na avanu.”
40005014	“Nyenye mwindawe ulumuli mung'i! Iboma inzenge pachanya pakidunda siyayifihwagi.
40005015	Kangi avanu sivavikunga itala neke vavike mwifungu, vavivika pachanya paluwumba ying'alikage ibwalo mbeyili.
40005016	Mulekage itala senyu sing'alikage pa vanu, sambi vafiwone ifipigo fyenyu, kangi vamulumbe udadenyu uva kuchanya.
40005017	“Mulatigila nene ngasile mukuyasa indagilo sa Musa na sevigisige avavisi, singasili mukuyasa nda ngasile mukukangasa.
40005018	Nachene nguvalongela mbaka kuchanya na ing'i pesafihega neke nambi lukani ludodo sisaluhega mundagilo mbaka pesikwilye mbesili.
40005019	Ino yeyeavesaga siakwinatila ululagi nambi lumwi mwa isi indodo na ukuvigisa avangi vapigage ndahihyo, uyo ava mudodo hilo ku wutwa uwa kuchanya. Neke yula yeakwinatila indagilo na ukuvigisa avangi ukupiga iso atambulwa muvina ku wutwa uwa kuchanya.
40005020	Nambi nene nguvalongela nditigila uwugolofu wenyu pesiwilutila uwugolofu uwa avigisi va indagilo na avafalisayo sisamwingila ku wutwa uwa kuchanya.
40005021	“Nyenye yemukapulike ulwa avanu vanyakatali vevalongele ukutigila ‘sa ulawulaga! Ye iwulaga saahigwa’
40005022	Ino nene nguvalongela de, ye akumuvipila umunu muyagwe saahigwa. Naye akumubedala umunu muyagwe asindikwa pawuhigilo. Na yakumutigila umuyagwe: ‘Wimupufi’ asindikwa kwitemela ilya umoto.
40005023	Ino pewisindika inambika yako pifunyo neke wiwuke ukutigila twinalitata na umuyangu,
40005024	Kileke bahala ikitawulwa chako bite tasi mukipulike na umuyago neke peupiluke utawule ikitawulwa chako.
40005025	“Mwangupage mwipulike na yula yemwina litata nave we pe mulimung'asi wesimulafika kuwihigilo. Alonga akusindike kulumunyakuhiga, neke nave akusindike kulumunyigalu sambi udindilwe.
40005026	Nachene ngukulongela, sisauhuma umo mbaka puhombite amagobole mbegali.
40005027	“Mwapulike ukutigila lwalonzilwe: ‘Ulapiga uwugoni’
40005028	Ino nene nguvalongela ukuta ye ilavaga umung'inetu kono we akumudoboka uyo ava agonite nave munumbula yakwe.
40005029	Wone iliho lyako ilyakundyo likwambuse upige inzanangifu hese neke utage kutali, ikiba pe uve wihela ikigawamuvili ikimwi mumuvili na ukuleka umuvili mbeguli gusopwe mumoto.
40005030	Neke wone iliwoko lyako ilyakundyo likwambuse upige inzanangifu, dumule neke utage kutali. Ikiba pe uve wihela ikigawamuvili ikimwi mumuvili na ukuleka umuvili mbeguli gusopwe Mumoto.”
40005031	“Kangi lulonge ukutigila: ‘Umunyidama yakumuleka uvakwe apo amwandikilage ulwandiko ulwa ukulekana.’
40005032	Neke nene nguvalongela ye akumuleka uvakwe, pesi kwa wugoni hela, uyo akumwambusa uvakwe ave mugoni; Kangi umunu manyi amutegule umung'inetu uyu ava mugoni.”
40005033	“Kangi mwapulike chevalongilwe avanyidaha ulwa, ‘Ulilapa, mbaka ukwisage tandi sewe umwilapye Umutwa.’
40005034	Neke nene nguvalongela, mulilapa nambi sukumwi; na kuve kuchanya, pakuva uko chekigoda cha Nguluvi.
40005035	Naive mung'i, pakuva ipa peaivika amagulu gakwe; nakuve ku Yelusalemu, pakuva ye boma ingomi iya umutwa umuvina.
40005036	Na ulilapila umutwe gwako, pakuva suhwaniti upitule nambi lufwili lumwi luve lwelu apangi lutitu.
40005037	Peutige, ‘Ena’, apo, yivelage ‘Ena’; na peutige, ‘Nda’, apo yivelage nachene ‘Nda’ Na chekiva kilutila pa iso icho kiva kihuma kwa yula umwanangifu.”
40005038	“Mwapulike ukutigila: ‘Liho kwa liho, na lino kwa lino.’
40005039	Neke nene nguvalongela ulihombela mukole kwa umwananzi vako. Yeakutofile ikipi kulusese ulwa kundyo mupitulile na lulusese ulwa kung'igi.
40005040	Neke umunu yeisaka akusindike pawihigilo akutose sambi akupoke isopeka yako mulekele ategule na gumugolole,
40005041	na umunu yakukugogelesa umuteguse ikifundo mulugendo lwa ikivalilo kimwi mutegusage fivalilo fivili.
40005042	Mupelage ye akukusuka, kangi lemwage ukutanila kwa yeakwasimya.”
40005043	“Mwapulike ukutigila: ‘Umwendage umunyawiyendi vako neke umuvipilage umutavangu vako.’
40005044	Neke nene nguvalongela, muvendage avatavangu venyu kangi muvasukilage avakuvatesa nyenye.
40005045	Sambi nyenye muve mwivana va Udadenyu yealikuchanya. Pakuva umwene akuvang'alikila ilisuva avananzi na avagolofu, na ukuvaletela indonya avagolofu na avananzi.
40005046	Pakuva pemuvendite avakuvenda nyenye muhombwa kiki? Pakuva na avanyakukong'asa imbemenenge vavipiga siso!
40005047	Neke wone muvahungilage avanyalukolo venyu swe, muvamwipiga kiki ikilutye kuvangi? Na avanu mbevali vesivamuseli Nguluvi nawo vavipiga siso.
40005048	Apo nyenye muvesage mwivakwilanifu, ndawe lwemukwilanifu Udadenyu uva kuchanya.”
40006001	“Mwikomalilage mulemwage ukupiga uwuwuya pa vanu sambi musumilwe nawo. Pakuva pemugisile ndahihyo pavanu, simuhombwa kinu nda ukuhuma kuludadenyu yealikuchanya.”
40006002	“Apo pukumutanga umumikaa ulemwage ukwihala. Mutane ukupiga ndawe avabuganisi mumasinagogi na mumakasi sambi avanu vavasumile. Nachene nene nguvalongela nyenye, iwo yevanuche uluhombo lwawo.
40006003	Neke veve peukumutanga umumikaa, nambi umunyawiyendi vako alemwage ukulukagula lwewipiga.
40006004	Tawulage uwutanzi wako kukinyele, na yudadenyu yeilavaga isa ikinyele avapela nyenye ifilutye.
40006005	“Pe mukwifunya, mulemwage ukuva ndawe avabuganisi. Pakuva avene vaviwenda ukwima neke vifunye mumasinagogi na mumakasi sambi vawoneke kuvanu. Nachene nguvalongela iwo yevanuche uluhombo lwawo.
40006006	Neke veve peukwifunya, wingilage kugati, udinde na mulyango, neke wifunye kuludado yeali kukinyele. Na yudado yeilavaga isa ikinyele akuhomba veve uluhombo.
40006007	“Pe mukwifunya, mulemwage ukuyova chaka ndawe avanu vesivamuseli Nguluvi. Avene vavitigila wanda Nguluvi avapulika pevalonzile ing'ani nzolofu.
40006008	Mulihwana na iwo. Pakuva udadenyu afisele fyemwisaka nambi wesimulamumusuka.
40006009	Apo, nyenye mwifunyage de: ‘Ve dadetu ye ulikuchanya: Ichoga kivelage kulitawa lyako;
40006010	Uwutwa wako wusage, lwewiwenda lupigikage mung'i ndawe kuchanya.
40006011	Utupelage neng'ino ikilyo chetu cha mbepali.
40006012	Utudegepelage inzanangifu setu, ndawe hwehwe lwe twakuvadegepela avatwananje.
40006013	ulatuvika mu kugelwa, lino utupokage kwa yula Umwanangifu.’
40006014	“Pakuva pemwidegepela avanu inzanangifu sevavapije, udadenyu yealikuchanya avadegepela nayi nyenye.
40006015	Neke pesimwidegepela avangi apo nayu Dadenyu siavadegepela inzanangifu semumupije nyenye.”
40006016	“Pemukwiyima ukulya, mulemwage ukwihohoveka nu kukumbing'ana kumiho ndawe avabuganisi we vavigita. Vavihohovala sambi vakagulanike na avanu ukuta viyimite ukulya. Nene nguvalongela iwo yevahombitwe uluhombo lwawo.
40006017	Neke veve peukwiyima ukulya, kalavage kumiho neke wibake na amafuta kumutwe,
40006018	sambi ukwiyima kwako ukulya, kulemwe ukuwoneka na avanu, lekage kuwoneke kuludado ye alikukinyele. Neke udado yeailava na kukinyele akuhomba uluhombo.”
40006019	“Mulemwage ukukong'asa uwunono wa mung'i umu, pakuva mwina imalata na ing'angaga isakwananga kangi movali na avaposi avavimamula neke vahiise.
40006020	Apo mukong'asage uwunono uwa kuchanya kwe sikikwanangikagi kinu nambi malata nambi ng'angaga, na kwe sivimamulagi nu kuhiisa.
40006021	Pakuva, uwunono wako pepowoli pepene peyiva nayi numbula yako.
40006022	“Iliho lwe lung'ali ulwa umuvili. Apo iliho lyako manyi live linofu, umuvili gwako mbeguli guva muwelu.
40006023	Neke manyi iliho lyako live lyanangike, umuvili gwako mbeguli guva muwutitu. Neke manyi uwelu wewulimugati mwaveve wuve wutitu, wuva wutitu wa kogofya.”
40006024	“Sikwali umunu yeahwanite avapigile avatwa vavili. Pakuva amuvipila uyu nu kumwenda uyu. Kangi ahwanite ave na choga kwa uyu neke amubedale uyu. Si muhwaniti mumupigile Nguluvi na uwunono.”
40006025	“Pa ulo nguvalongela, mulahuguvala ulwa uwumi wenyu ukuta mulya kiki, apangi munywa kiki, na ulwa kangi imivili jenyu ukuta mufwala kiki. Ndawuli uwumi wenyu siwukomi ukulutila ikilyo? Na umuvili ukulutila imyenda?
40006026	Mulavage ifidege ifya mwihala sifivyalagi, kangi sifibetagi nu kuvika mufisande. Udadenyu uva kuchanya akufipela ukulya. Ndawuli nyenye simulikiba ukulutila ifyo?
40006027	Yenani mwa nyenye yahwanite ongelese uwunani wa uwumi wakwe nambi kwa kimunyi kimwi?
40006028	Na mulahuguvala ulwa imyenda, mulavage amaluva agamwihala wegagikula sigipigagi kinu kangi sigitivagi.
40006029	Nayi nene nguvalongela, ulwa nayi Solomoni pamwi na sindolo sakwe mbesili siealafwikwa wunofu ndawe ilimwi lya amaluva igo.
40006030	Lino wone Nguluvi aifwika amasoli agamwihala amanyawumi wa ikimunyi kimwi, imilawu gakasile na ukupya mumoto, mwitigila siahwaniti avafwike hilo nyenye? Nye nyevanyalufuuwo lukefu!
40006031	Ino, mulahuguvala ukutigila, ‘Mbi tulya kiki, kangi mbi tunywa kiki, kangi mbi tufwala kiki!’ ”
40006032	Pakuva avanu vesivamuseli Nguluvi vavisaka ifyo mbefili. Neke udadenyu yealikuchanya alusele ulwa mwisaka ifyo mbefili.
40006033	Lino musakage tasi uwutwa wa Nguluvi na uwugolofu wakwe na ifyo mbefili fiva fyenyu.
40006034	Lino mulahuguvala ulwa milawu; pakuva ulwa milawu lwilamulila lulwene. Chekivesaga kimunyi kina sakwe, mulongelesa singi.
40007001	“Mulahiga avangi, mulonga nayi nyenye muhigwe na Nguluvi.
40007002	Pakuva uluhigilo lwemuhigila lwelwene lwemuhigilwa na ikigelo che mwigelela avangi chechene chemugelelwa.
40007003	Mbi ndawuli wilava ikibandi ikilimugati muliho ilya umuyago, neke ulemwe ukuluwona ulwangiko ululi muliho ilyako?
40007004	Ino umulongela ndawuli umuyago, ‘Ukutigila leke nguhese ikibandi ikili muliho ilyako.’ ” Kumbi veve wina ulwangiko muliho lyako?
40007005	Wimubuganisi veve! Hese tasi ulwangiko muliho lyako, peulava wunofu ikibandi chekili muliho ilya umuyago.
40007006	“Mulemwage ukupela imbwa ifinu ifyelu, kangi mulemwage ukutaga ifinu ifinofu pamiho ga ingubi, sasilivata na amawondo neke sipituke sivagalukile.”
40007007	“Musukage nayi nyenye samupelwa; musakage, nayi nyenye samufiwona; muhodesage, nayi nyenye samudindulilwa.
40007008	Pakuva ye aisuka aipelwa, naye aisaka akufiwona, naye aihodesa aidindulilwa.
40007009	Kwina munu muki ukwenyu umunya mwana vakwe, pe asukite uwugali amupela iliganga?
40007010	Nape asukite isomba amupela inzoka?
40007011	Pe nyenye, nyevanyanzanangifu muwusele ukuvapela avanenyu ifipelwa ifinofu, ndawuli Udadenyu siavapela ifinu ifinofu hilo; vala vevakumusuka.
40007012	Kwekutigila mbefili fye mwisaka nyenye avayenyu vavapigile nayi nyenye muvapigilage ndahihyo. Pakuva ulo lwe lulagilo lwa Musa na sevigise avavisi.”
40007013	“Mukolage umulyango umufinyu pe mukwingila pakuva umulyango umugasu, na ing'asi ingasu iyo yisogwe kuwanangifu; pakuva avanu wolofu vevakwingila vavikola umulyango gugo.
40007014	Neke umulyango umufinyu na ying'asi ifinyu iyo yisogwe kuwumi; avakuyiwona vakefu.”
40007015	“Mwikomalilage na avavisi va uwudesi. Avanu avakuvasila vafwite ing'ingo ya ing'olo, kono mugati we ngwami ing'ali.
40007016	Muvakagula mufipigo fyawo. Ndawuli vavakwangula isabibu mumifwa apangi mumbigili? Mbi avanu vakwangula isabibu mumifwa, nambi isombe yihume mumbigili? Nda siluhwaniti!
40007017	Lwindahihyo, umubiki umunofu gwivelekaga amaveleko amanofu na umubiki umubi gwivelekaga amaveleko amabi.
40007018	Umubiki umunofu siguhwaniti guveleke amaveleko amabi kangi umubiki umubi guveleke amaveleko amanofu.
40007019	Umubiki gwe gweguvesaga sigwiveleka amaveleko amanofu gwagwidumulwa neke gunyanywe mumoto.
40007020	Apo muvakagula mufipigo fyawo.”
40007021	“Siyeavesaga munu yeakung'emela, ‘Mutwa, Mutwa’ yesaingila ku wutwa uwa kuchanya; pesi yula hela yeipiga sila seaiwenda Dada va nene ye alikuchanya.
40007022	Awolofu savandongela ikimunyi kila icha ukuhigwa ukutigila: ‘Mutwa, Mutwa! Sitwapigiti uwuvisi mwitawa lyako, na mwitawa lyako twahesige amasoka na mwitawa lyako sitwapigiti imiitu myolofu.’
40007023	Pepene pesandivalongela wima hela, ‘ Nyenye sindivaseli nda muhege pamiho gangu nyevanyakupiga inzanangifu.’
40007024	“Apo yeyeavesaga ipulika ing'ani sangu iso nu kupiga, iganiswa na umunu umunyaluhala ye asenzile ikaye yakwe pachanya pitalawe.
40007025	Swe yitonya indonya neke peyuse ing'uka na ing'ala iyipuga ndawe yatovige ikaye yila kitagwa.
40007026	Umunu yeavesaga ipulika ing'ani sangu neke alemwe ukupiga, iganiswa na umunu umupufi ye asenzile ikaye yakwe muchanya muluhanga.
40007027	Swe yitonya indonya neke peyuse ing'uka na ing'ala iyipuga ndawe yatovige ikaye yila swe yigwa na ukugwa uko cheking'enyang'enya.”
40007028	Neke baho Yesu pe asinzile ukulonga ing'ani iso, amalugu gala gahahite uwigisi wakwe.
40007029	Pakuva avigisige nda munu umunyalulagi sindawe Avigisi vawo va indagilo.
40008001	Neke Yesu avelige isulunuka ukuhuma kukidunda, amalugu ga avanu gamufwatite.
40008002	Ndawe baho asige umunu umunyawukoma swe ifugama itigila, “Mutwa wone wiwenda nelese!”
40008003	Ndawe Yesu agololige iliwoko swe akumupamisa, neke atigile, “Ndisaka! telelage.” Ulusika lulo umunu yula uwukoma wula watelye.
40008004	Ndawe Yesu amulongelige umunu yula ukutigila, “Ulamulongela munu yeyeavesaga, ino bitage ukilagile ku mutambisi, neke utawule ikitawulwa ndawe mwealonje Musa, ukilagile ukutigila uponite.”
40008005	Yesu peinje mu Kapelenaumu, umuvina va avanyigalu avalumi asile neke amusuke,
40008006	itigila, “Mutwa, umukami vangu kukaye avasise mutamwa litela. Ivawa hilo”
40008007	Ndawe Yesu amutigilige, “Nzusa ndimuponie.”
40008008	Ndawe umuvina va avanyigalu avalumi amupitulige Yesu itigila, “Mutwa nene sinywaniti veve wingile mukaye ya nene nda; longe lukani hela umukami vangu apona.
40008009	Pakuva nayi nene ndi munu hela ndimuvike nu wunzagila, na yinene ndina vanyigalu avadodo kwa nene, pendonzile kulu yumwi ukuta, ‘Bite!’ aibita; na uyu, ‘Wuse!’ akusa; na penige kulu mukami vangu, ‘Pige iki!’ aipiga.”
40008010	Neke Yesu pe apulike ulo, asasave, swe akuvalongela vala vevamuninilige, “Nachene nguvalongela, sindendilaluwona ulufuuwo ulukomi ndawe ulu, kwa yeyeavesaga mu Isilaeli.
40008011	Nene nguvalongela, avanu wolofu savalahuma kumihago na kufuka, nawo savateng'emala pamwi pawulilo na Abulahamu na Isaki na Yakobo ku wutwa uwa kuchanya.
40008012	Neke vala avinogela ukuva muwutwa uwo savatagwa kwivala kulwisa, kwesakuva ni kivembo nu kugelesula amino.”
40008013	Ndawe Yesu amutigilige umuvina va avanyigalu va avalumi, “Wibitilage kukaye, luvesage ndawe lweufuuvitwe.” Swe ndawe umukami vakwe aponige lulusika lulo.
40008014	Yesu peyeafikite kukaye ya Petulo, amuwene mwayuva umukwive va Petulo avasise muwuhaga mutamwa mbungo.
40008015	Ndawe Yesu amupamisige iliwoko swe imbungo yikumuleka, ndawe alamukige akuvatelekela.
40008016	Ikimunyi kila pakinyamihye vavaletite kwa Yesu avanu wolofu avevina amasoka swe Yesu akuvahumya amasoka mbevali kwa lukani, na ukuvaponia avalivatamwa.
40008017	Apigite ulu sambi akwise sesali ndonge na umuvisi Yesaya: “Umwene ategwe uwuhomefu wetu, na ukutegula ifitamwa fyetu.”
40008018	Yesu peawene ililugu lya vanu limupilime, atige valowoke inyanza vabite kumwambu.
40008019	Ndawe umwigisi uyumwi va indagilo abitige kwa Yesu nu kumulongela, “Mwigisi nene ngufwata mbekuli kukwe ubita.”
40008020	Ndawe Yesu amupitulige, “Ing'eve sina mapalika na ifidege fina wusulya; neke Umwana va Umunu mugaya nambi pa wusuupo.”
40008021	Neke uyungi va avanyigendo vakwe atigilige, “Mutwa leke tasi mbite ngamutage dada.”
40008022	Ndawe Yesu amulongelige, “Ninile nene! Valeke avafwe vavatage avafwe vawo.”
40008023	Nape Yesu inje mukipugu, avanyigendo vakwe vamuninilite.
40008024	Neke pechuse ikifulufumbi munyanza mula swe kivanga ukutova nu kusudya ikipugu mululenga, neke umwene Yesu eagonelye.
40008025	Ndawe avanyigendo vabitige kukumulamusa vitigila, “Tutange Mutwa twifwa!”
40008026	Ndawe Yesu avatigilige, “Mbi ndawuli mwivanya muhwehwe nu lufuuwo lukefu?” Swe ilamuka nu kukenyele ikifulufumbi swe inyanza yitendemala wunofu.
40008027	Swe avanu visasavala vitigila, “Mbi munu muki uyu, ye na kifulufumbi na inyanza fikumupulika?”
40008028	Nape alowike kumwambu ya inyanza, kulutanana lwa Avagelasi, avanu vavili vakali avanyamasoka vamusye Yesu, vahumige kufyanga, siekwali munu ye akolige ing'asi iyo nda.
40008029	Ndawe baho vavangige ukukoola, “Uuuwi! Twina kiki veve na hwehwe vemwana va Nguluvi? Ndawuli wusile ututese ulusika wesilulakwila?”
40008030	Ino baho pepina kipinga cha ingubi chakwamiligwe.
40008031	Ndawe amasoka, gakumusukige Yesu, “Wone ukutudaga twisuka utusindike mukipinga icha ingubi.”
40008032	Ndawe Yesu agalongelige amasoka itigila, “Mubite” ndawe gahegige muvanu vala nu kwingila mungubi; sweno ikipinga mbekili kikimbila nu kwitosa mu nyanza nu kufwa.
40008033	Avanyakukwamila ingubi swe vikimbila, nu kubita kuboma nu kulonga ing'ani mbesili na sa vala avanyamasoka.
40008034	Swe avanyaboma mbevali vakusa ukumutang'anila Yesu; nape vamuwene vamusukite ahege mulutanana lwawo.
40009001	Ndawe Yesu ingilige mukipugu, na ukulowoka inyanza ibita ukwawo.
40009002	Neke avanu avamwi pevamulete umunu umunyalitela, vamutegwe mulupasa, Yesu pe aluwene ulufuuwo lwawo vala avanya kumutegula umutamwa amulonje umunyalitela itigila, “Ve mwanangu veve wikangasage, inzanangifu sako udegepilwe”.
40009003	Neke apene baho valipovali avigisi va indagilo vilonganzige munumbula sawo vitigila, “Umunu uyu ibedala Nguluvi.”
40009004	Neke Yesu weakulukagula lwevihosa mu numbula sawo, ndawe avalongelige, “Kumbi ndawuli mwihosa inzanangifu munumbula senyu?
40009005	Lulikwi ulupefu ukutigila, ‘Udegepilwe inzanangifu sako’, apangi ukutigila, ‘Uwuke ubitage?’
40009006	Neke mulukagulage ulwa Umwana va Munu inalo uludali konivala lwakudegepela avanu inzanangifu sawo.” Swe akumutigila yula umunyalitela, “Wime tegule ulupasa lwako uwuyage!”
40009007	Ndawe umunu yula ahegige ibitaga kukaye ukwawo.
40009008	Neke ililugu lya avanu lyave likumuwona lyasasave, likumulumba Nguluvi ye atawe uludali ulu kuvanu.
40009009	Yesu pe ilutila ukuhuma uko, amuwene umunu akong'ome mukaye ya imbemenenge ilitawa lyakwe Matayo, ndawe amulongelige ukutigila, “Ninile.” Ndawe imige nu kumuninila.
40009010	Yesu pealisige ikilyo mukaye ya Matayo, avanyakukong'asa imbemenenge na avanyanzanangifu vasile neke vateng'emale pamwi na Yesu na avanyigendo vakwe pawulilo.
40009011	Neke avene avafalisayo pevaluwene ulu vawusise ku vanyigendo va Yesu vitigila, “Kumbi ndawuli umwigisi venyu peilya pamwi na avakong'asa imbemenenge na vanyanzanangifu?”
40009012	Neke peapulike ulo avalonje itigila, “Avanofu sivibitagi ku mukofi va imigoda nda pesi avatamwa hela.
40009013	Apo nditigila mubite mukiyigise ukuganula ing'ani isi ‘Nene ndisaka ulusungu sindisaka inambika nda.’ pakuva sindasili mukukemela avagolofu, pesi avanyanzanangifu hela.”
40009014	Neke ulusika lulo vase avanyigendo va Yohane neke vamuwuse Yesu pakutigila, “Kumbi ndawuli hwehwe na avafalisayo twakwiyima ukulya na avanyigendo vako sivakwiyima ukulya?”
40009015	Neke Yesu avapitule atigile, “Avalaalike kuluwungo vahuguvala ndawuli umunyaluwungo wealibaho? Nachene siluhwaniti! Pakuva ikimunyi sachusa pesaava ahesiswe umunyaluwungo pepene pe saviyima ukulya.
40009016	“Sikwali umunu yeaipapika ikipapiko ikipya mumwenda umulovela, peapapike apono pala pongelekela ukudemuka.
40009017	Sikovali avanu avavisopa idifayi imya mufisilo ifilovela, wone yisopwe umo ifisilo fitudika na idifayi yibohoka na ifisilo ifyo fiva fyanangike, neke idifayi imya yayisopwa mufisilo ifipya ipo pe mbefili finana.”
40009018	Yesu avepealonga isi, ndawe aasige umuvina va isinagogi neke afugame itigila, “Umwalivangu akekufwa yilino de ndisuka wuse ukamugeleke iliwoko lyako nave avamumi.”
40009019	Ndawe Yesu awukige ibita pamwi na vanyigendo vakwe na umuvina va isinagogi.
40009020	Neke pevabitige, umung'inetu umunya wutamwa uwa ukuhuma idanda, yee mufwahu hilo myaka minyichumi na givili aasile mumbele mwa Yesu neke apamise ilipembo lya umwenda gwakwe.
40009021	Pakuva ahosige munumbula yakwe: “Ulwa wone mamise umwenda gwakwe, mba monite.”
40009022	Avelige ipamisa ilipembo Yesu apitwike swe akumuwona, neke peamulongele itigila, “Nyamalage mwalivangu, ulufuuwo lwako lukuponise.” Umung'inetu yula aponite lulusika lulula.
40009023	Yesu peyeafisile mukaye ya umuvina va isinagogi avafisile avanu avakufi va imembe isa ikivembo, na amalugu gikoola na ukuvemba,
40009024	neke peavalongele ukutigila, “Muhume kugati kono! Mbwene umuhinza uyu salafwa nda agonelye tulo hela.” neke pevamuheke.
40009025	Avanu peyevahumile, Yesu inje neke amwibate iliwoko umuhinza yula swe akwima mumi.
40009026	Ing'ani iso sapulise mung'i yila mbeyili.
40009027	Yesu peilutila peihuma pala avabofu vavili vamufwatige kono wevivemba, “Tudegepele, ve Mwana va Daudi veve.”
40009028	Yesu ave akwingila mukaye, avabofu vala vahegelye, neke Yesu avawuse, “Mwifuuwa ukutigila nene nywanite ukuvapigila ulukani ulo?” Nawo vamutige, “Ena twifuuwa hilo Mutwa.”
40009029	Ndawe avapamisige amiho gawo swe akuvatigila, “Luvelage kwa nyenye ndawe lwemwifuuwa.”
40009030	Amiho gawo swe gidinduka, ndawe Yesu avalagisige nu kuvakenyela ukutigila, “Mulalongela munu yeavesaga ing'ani isi”.
40009031	Neke vave vihega pala vavanzile ukutagalisa ing'ani sa Yesu mung'i yila mbeyili.
40009032	Avanu pevahegige, avanu avamwi vamuletye Yesu umunu umunyakibubwi kangi ina masoka.
40009033	Ave akulihumya ilisoka lila, umunyakibubwi yula avanzile ukulonga, avanu avevalibaho vasumite uwuhulo uwu vitigila, “Sitwetulaluwona nda ulukani ulwindawe ulu mung'i ya mu Isilaeli.”
40009034	Neke Avafalisayo vatigile, “Uyu ihumya amasoka kwa ludali lwa ilivina lya amasoka.”
40009035	Neke Yesu apilimige muboma na mufijiji mbefili akwigisa mumasinagogi gawo, nu kudalika Ulukani Ulunofu lwa uwutwa wa Nguluvi na ukuvaponia inamwa mbesili na uwuhomefu mbewuli.
40009036	Avelige akuvawona avanu malugu avawonie ulusungu, pakuva vawonekige vafuluge nu kuhuguvala witigila ng'olo ingaya umukwamisi.
40009037	Neke Yesu avalongele avanyigendo vakwe ukutigila, “Isanga ngomi hilo neke avanyakubeta vakefu.
40009038	Apo mumusukage umunyamugunda asindike avanyakubeta mu mugunda gwakwe.”
40010001	Neke Yesu avakemele avanyigendo vakwe vanyichumi na vavili, neke avapele uludali ulwa ukuhumya amasoka, na ukuponia inamwa na uwuhomefu wewuvesaga.
40010002	Amatawa gawo avigendo avanyichumi na vavili ge iga: Umunyakutala Simoni, yeatambuligwe Petulo neke nayi Andeleya umwanakwave; Yakobo umame va Yohane avana va Sebedayo,
40010003	Filipo neke nayi Batolomayo; Tomasi neke nayi Matayo umukong'asa imbemenenge; Yakobo umwana va Alifayo, neke nayi Tadeyi;
40010004	Simoni uva ku Kana neke nayi Yuda yeamupitwike Yesu.
40010005	Yesu avatumite iwo avanyichumi na vavili, neke avalagile de: “Mulabita kuvanu vesivamuseli Nguluvi, nave ukwingila muboma iya ava Samaliya.
40010006	Lino mubitage ku Vaisilaeli avayasile nda ng'olo.
40010007	Neke pemwibita mudalikage mwitigila: ‘Uwutwa uwa kuchanya wuhegelye.’
40010008	Muponiage avatamwa, musilibulage avafwe, mutelesage uwukoma, muhumyage amasoka. Nyenye mwanuche kitahomba nayinyenye mutawulage kitahombwa.
40010009	Mulategula isahabu, nambi magobole nambi mapesa.
40010010	Nambi bogolo, nambi sopeka sivili, nambi ndatu, nambi lubamba pakuva umukami anoje ukupelwa ikilyo chakwe.
40010011	“Pemwinje mu boma yiyeyivesaga nave kijiji, musakage yeahwanite ukuvanukila mukaye yakwe, mwikalage mumo mbaka pesamwihega.
40010012	Peye mwinje mukaye yila muvahungilage avanyakaye.
40010013	Neke wone avanyakaye yila vanukile ukuhungila kwenyu uwikalakunoga wenyu wikala nawo neke wone sivanuchi, uwikalakunoga wenyu wuvapilukila nyenye.
40010014	Na umunu yesiavanuchi nambi kupulikisa ing'ani senyu mupumunage ulungundi lwa inzaho senyu pe mwihuma mukaye yila nambi muboma yiyo.
40010015	Nachene nguvalongela, ikimunyi cha ukuhigwa iboma iyo sayihigwa pakomi ukulutila ukuhigwa kwa iboma sila sa mu Sodoma na mu Gomola.”
40010016	“Mupulikisage, nene nguvatuma nda ng'olo mukipinga cha ingwami; ino muvesage mwivasugu ndawe inzoka kangi muvesage mwivalele ndawe ingunda.
40010017	Mwikomalilage kuvanu; pakuva savavasindika kuwuhigilo, muhigwe na ukutowa mumasinagogi gawo.
40010018	Samusindikwa ku vatema na avatwa, mwivalwa nene, sambi muwolelele Ulukani Ulunofu avene na vala vesivamuseli Nguluvi.
40010019	Nape avanu vavasindike kuwuhigilo, nyenye mulahuguvala ulwa mulonga kiki nakuta luva ndawuli, pakuva ulusika ulo pelufisile, samupelwa ulwa kulonga.
40010020	Pakuva muva si nyenye yemulonga, ava Muhe va udadenyu yalonga uluhuma mugati mwa nyenye.
40010021	“Vanyalukolo savavapituka avanyalukolo vawo sambi vawulagwe, udade amupituka umwanakwe, na avana savavagalukila avegasi vawo sambi vavawulage.
40010022	Neke nayi nyenye samuvipilwa na avanu mbevali mwivalwa ilitawa lya nene, apo umunyakwinatila mbaka ku wudugo uyo saapokwa.”
40010023	“Nape vavahakite iboma iyi, mukimbililage iboma iyingi; pakuva nachene, nguvalongela, sisamusinda iboma sa mu Isilaeli, mbaka umwana va umunu pakusa.”
40010024	“Umunyigendo siava muvina ukulutila umwigisi vakwe, kangi umunyawingi samulutila umuvina vakwe.
40010025	Lukwilye umunyigendo ukuva ndawe umwigisi vakwe na umunyawingi ukuva ndawe umuvina vakwe. Ino pevamutige umunyakaye Belisebuli, lino luva ndawuli kwa vala vamukaye yakwe sivavapela amatawa amabi ukulutila?”
40010026	“Ino mulawogopa avanu iwo. Chichekivesaga kigubike sakigubulwa na ikifihe sakifihilulwa.
40010027	Lwenguvalongela nyenye mulwisa, mululongage pa welu; na senguvapwepela mulongage wima hela.
40010028	Mulawogopa vala avanyakuwulaga umuvili pakuva sivahwaniti ukuwulaga inumbula; mumogopage yula umunyakwananga inumbula na gumuvili kwitemela lyaumoto.
40010029	Ndawuli! ifihuna ifivili fyafigusiwa ligobole limwi? Na kimwi sichakigwa pasi udadenyu wesialukagwi.
40010030	Neke kangi nasifwili isa imitwe jenyu mbalile mbesili.
40010031	Ino mulogopa pakuva; nyenye mwivanofu ukulutila ifihuna.”
40010032	“Apo umunu yeyeavesaga akunzidikila pavanu apo nayi nene sandimwidikila pa Dada vangu yealikuchanya.
40010033	Neke umunu yesaambihila nene pavanu nayi nene sandimubihila pa Dada vangu yealikuchanya.”
40010034	“Mulatigila nene ngasile mukuleta uwikalakunoga mung'i nda ngasile mukuleta iligalu.
40010035	Pakuva ngasile mukulekasa umunu na udade, umwalive na uyuve na uyuve na umukamwana na ung'inafyala.
40010036	Na avatavangu va umunu vavalaga avalimukaye yakwe.”
40010037	“Yula yeakumwenda udade nave uyuve ukulutila nene uyo siahwaniti na yuyula ye akumwenda umwalive ukulutila nene uyo siahwaniti ave munyigendo vangu.
40010038	Neke na yesiitegula umusalaba gwakwe nu kuninila uyo siahwaniti ave munyigendo vangu.
40010039	Yula yeakwibatilisa uwunani wakwe awuyasa na yeakuwuyasa uwunani ivalwa nene uyo saawuwona.”
40010040	“Umunu yeakuvanukila nyenye akunzanukila nene na na yeakunzanukila nene akumwanukila Nguluvi yula yeanumite.
40010041	Umunu ye akumwanukila umuvisi pakuva muvisi saanukila ikipelwa icha umuvisi, na yeamwanukila umugolofu pakuva mugolofu anukila ikipelwa icha umugolofu.
40010042	Nachene nguvalongela, mwambevali yeamupela uyumwi va avadodo iva ululenga ulusisimu, ukuva munyigendo vangu, uyo nave nachene apelwa uluhombo lwakwe.”
40011001	Nave Yesu peasinzile ukuvalagisa avanyigendo avanyichumi na vavili ahele kuwutalo kukwigisa na mukudalika muboma sawo.
40011002	Neke Yohane ave ipulika we ali mundinde ifipigo fya Kilisito, avatumige avanyigendo vakwe vakamuwuse.
40011003	Ndawe vatigilige kulumwene, “Veve ye mwene ye akusa apangi tusindilage yungi?”
40011004	Yesu ndawe avapitulige, “Mubite mukamulongele Yohane fye mwipulika na fye mukufiwona:
40011005	Avabofu vilava, avatevafu vigenda, avanyawukoma viteleswa, avadibafu vipulika na avafwee visilibuka, na avamikaa vidalikilwa Ulukani Ulunofu.
40011006	Na mufunyilile yula ye nene singumuvifya.”
40011007	Nape vahesile avanyigendo va Yohane, Yesu avanzile ukuvawusa vamalugu ulwa Yohane, “Nyenye mwemuhele ku balali kula kukulava kiki? Ulusoli pelwipugwa na ing'ala?
40011008	Ino mwemuhele kwekiki? Kukulava umunu ye afwite imyenda iminofu ija lutogo? Mulavage avavifwala imyenda iminofu ija ulutogo vali mukaye sa uwutwa.
40011009	Ino mwemuhele kwe kiki? Kukulava umuvisi? Nachene nguvalongela na yalutye kulumuvisi.
40011010	“Uyu ye mwene umwandikile ulwa mulavage, ‘Nene ngumutuma umulongola vangu pamiho gako, ye awuyapa ing'asi yako pawulongolo pa veve.’
40011011	Nachene nguvalongela umunu umwegalwa na umung'inetu, siealawoneka yealutye kwa Yohane umubatisi. Neke yula ye iva mudodo ku wutwa uwa kuchanya ava muvina ukulutila Yohane.
40011012	Ukuhuma mufilo ifya Yohane umubatisi mbaka neng'ino uwutwa uwa kuchanya wa wiwoneka kwa ludali na avanu avanyaludali vakuwutegula kwa kukangala.
40011013	Pakuva avavisi mbevali na sindagilo isa Musa vavilite mbaka imisika igi.
40011014	Neke wone muhwane ukwidikila, sweno Yohane ye Eliya, yeakala ase.
40011015	Umunya mapulikilo, apulikage!
40011016	“Ino nene nziganisa na kiki imbegalo iyi? Yi ndawe avana avateng'eme pa wugusikiso swe vikemesa avayawo:
40011017	‘Twakufile ingulugulu isa uluwungo si mwadufili. Twakoolite ingoolo isa ikivembo simwavembiti!’
40011018	Pakuva Yohane aasile sialisigi nambi kunywa neke vatigile ‘Ina lisoka.’
40011019	Umwana va umunu aasile ilya na ukunywa neke vatigile, ‘Mulavage muhatufu kangi mugaasi, umunya wiyendi na avakong'asa imbemenenge na avanya nzanangifu!’ Nave ndahihyo uluhala lwa Nguluvi lwalwikagulanika mufipigo fyakwe.”
40011020	Ndawe avangige ukukenyela iboma sila kwe apigite imiitu, pakuva sivapesili inzanangifu sawo.
40011021	“Winalyo veve Kolasini! Winalyo veve Betisaida! Pakuva imiitu ijo je give gipigike ku Tilo na ku Sidoni, vevava vapesile idaha inzanangifu kwa ukufwala amagunila na ukwibaka ikifu vawoneke ulwa yevahongise na ukupela.
40011022	Ino nene nguvalongela nyenye pa ikimunyi, icha ukuhigwa, Nguluvi saavahiga pakomi nyenye ukulutila avanu avanya ku Tilo na ku Sidoni.
40011023	Nayu veve Kapelenaumu, wisaka wivinie mbaka kuchanya? Sa usindikwa panyi mbaka ku vafwe! Pakuva imiitu gila je givegipigitwe ku Sodoma iboma iyo yeyiva poyili mbaka neng'ino.
40011024	Ino nene nguvalongela nyenye paikimunyi icha ukuhigwa, Nguluvi alavadegepela avanya ku Sodoma neke sinyenye nda.”
40011025	Ndawe ulusika lulula Yesu atigilige, “Ngukulumba veve Dada, Mutwa va kuchanya na mung'i, ulwa veve wavafihite ifinu ifi avanyaluhala na avasugu neke uvalagile ifi avana fyali.
40011026	Ena, Dada vangu, pakuva ulu lwe luhekelelo pamiho gako.”
40011027	“Dada vangu amelye mbefili. Asukuli ye amusele umwana pesi Dada, kangi asukuli yeamusele Dada pesi umwana na yula umuhagule na umwana ye awenda ukumulagila.
40011028	Muse kwa nene, nyenye mbemuli ye mwifwaha na ifitegulo ifisito nene ndivanenula sambi musuupe.
40011029	Mufwalage ulupanda lwangu, mwiyigise kwa nene pakuva nene ndimugaya kwivinia munumbula na yinyenye mwinoma mumitima jenyu.
40011030	Pakuva ulupanda lwangu silusito na ikitegulo changu kipefu.”
40012001	Ulusika lululaga Yesu pealutilige mumigunda ija ingano pa ikimunyi icha isabato; avanyigendo vakwe vevina nzala, swe vivanga ukudenya amahoo aga ingano, vilya imeke.
40012002	Neke Avafalisayo pevaluwene ulu, ndawe vamutigilige Yesu, “Lavage avanyigendo vako vipiga ulukani lwesilulagile ukupigwa pa ikimunyi icha isabato.”
40012003	Ndawe Yesu avapitulige, “Simwemulimba che apigite Daudi, pe e ina nzala, umwene na avayagwe?
40012004	Inje na vayagwe mukaye ya Nguluvi swe ilya imikate jejemivike pa Nguluvi. Umwene na avayagwe vevevakanile pakulya imikate ijo pesi vavatambisi hela aviyena.
40012005	Tutigile simwemulimba mundagilo ukutigila pa ikimunyi cha isabato avatambisi vavidenya indagilo mutembeli, na sivevalasokamwa ukutigila vananzi?
40012006	Nene nguvalongela nyenye ipa pwali umuvina ukulutila itembeli.
40012007	Neke muke mulukagule ulu ukutigila, ‘Ndisaka ulusungu, sindisaka ifitawulwa’ simuke muvahiga vala vesivananga kinu.
40012008	Pakuva Umwana va Umunu ye Mutwa va isabato.”
40012009	Yesu ahesile uluhuma pala, ndawe ingilige musinagogi yawo.
40012010	Ino mumo emwali umunu umunyalitela mwiwoko. Ndawe vamuwusige Yesu, “Luhwanite ukuponia umunu pa ikimunyi cha isabato?” Vamugelige sambi vamutose.
40012011	Ndawe Yesu avapitulige, “Yenani mwa nyenye umunya ng'olo yimwi, neke peyive yigwilye mwikombo pa sabato yesiayihesa?
40012012	Uwunofu wa umunu wulutye kalinga ku ng'olo apo luvaje ukupiga inofu pa Sabato.”
40012013	Ndawe amutigilige umunu yula, “Golole iliwoko lyako.” Ndawe agololige swe ipona iliwoko liva ndawe iliyalyo.
40012014	Ndawe Avafalisayo vahumige kwivala neke vavange ukulongana ifigaho ifya ukumuwulaga Yesu.
40012015	Yesu we akulukagula ulu, swe ihega ukuhuma pala. Ndawe avanu wolofu vamufwatige nu kuvaponia avatamwa mbevali.
40012016	Ndawe avakanilige valamulonga,
40012017	Sambi lukwile lwelwe lulonge na umuvisi Yesaya;
40012018	“Mulavage, umukami vangu yendimuhagwe, umwende vangu yula ye inumbula yangu yikumuhekelela. Mbika umuhe gwangu kulumwene, nave adalikila avanu mbevali ukuhigwa.
40012019	Siava munyalubesa nambi liyowo, nambi liswi lyakwe sisalipulisa mumakasi.
40012020	Ululasi uludenyefu sisaalusindilisa, nambi ulutambi ulunyalisusi sisaasimya, mbaka pesaileta uwulonga hilo wuteme.
40012021	Na mwitawa lyakwe avanu mbevali valihuvila.”
40012022	Ndawe avanu vamuletige kwa Yesu umunu umubofu na umunyakibubwi pakuva eina lisoka, ndawe Yesu amuponiage swe umunyakibubwi ilonga na ukulava.
40012023	Neke avanu mbevali vasasavale neke viwuse, “Uyu ahwanite ave mwana va Daudi?”
40012024	Neke Avafalisayo pevapulike ulu vatigile, “Ulu ludali lwa Libelisebuli hela. Ilivina hilo lya amasoka, kwe kutigila umunu uyu ihumya amasoka kwa uludali lwa lilyo.”
40012025	We akugakagula amahosa gawo, ndawe avatigilige, “Uwutwa wewuvesaga wukwigavasa wiyena uwo wawigwa na ukuva wukiva, yisukuli iboma nave ikaye iyakwigavasa yiyene.
40012026	Wone setani amuhumye setani ava igavise we iyena; ino uwutwa wakwe wiima ndawuli?
40012027	Wone nene ndandihumya amasoka kwa Libelisebuli apo avanyigendo venyu vavihumya na kiki? Apo iwo vevavahiga nyenye.
40012028	Neke wone ndihumya amasoka na Umuhe gwa Nguluvi apo nano uwutwa wa Nguluvi wusile kwa nyenye.
40012029	“Luva lwa ndawuli umunu ingile mukaye ya umunyaludali neke ahiise ifinu fyakwe, pesiatasili tandi amupinge umunyaludali? Neke pe ahiise ifya mukaye.
40012030	Umunu yesialipamwi na nene uyo akumbihila nene na yesi ikong'asa na nene uyo aitagalisa.
40012031	Apo ino nene nguvalongela nyenye, ukutigila inzanangifu mbesili na uwulonga fibi avanu savadegepelwa, neke ulwa ukumulonga fibi Umuhe Umwelu sisavadegepelwa.
40012032	Na yula yealonga ulubi kulumwana va Nguluvi saadegepelwa, neke yeyealonga ulubi kwa Umuhe Umwelu sisaadegepelwa, ulwa lino na lwa pambele.
40012033	“Umubiki umunofu na amaveleko gagiva manofu neke umubiki umubi na amaveleko gagiva mabi. Umubiki gwagwikagulanika mumaveleko gakwe.
40012034	Nyenye nyembegalo ya inzoka! Mbi mulonga ndawuli inofu, we mwivanya nzanangifu? Pakuva umunu ailonga isimumemile munumbula.
40012035	Umunu umunofu ilongaga inofu uluhuma mukisande ikinofu; umunu umubi ailonga imbi uluhuma mukisande ikibi.
40012036	“Nene nguvalongela pa ikimunyi icha ukuhigwa avanu savalalonga mbesili sevalongige.
40012037	Pakuva kwa indongele sako sauvalilwa uwugolofu, na kwa indongele sako sauvalilwa uwanangifu na ukuhigwa.”
40012038	Ndawe avangi va avigisi va indagilo na Avafalisayo vamutige Yesu, “Mwigisi, hwehwe twisaka utulagile umwitu ukuhuma kwa veve.”
40012039	Ndawe Yesu avapitulige, “Imbegalo inzanangifu na uwugoni yisaka umwitu; na siyilagilwa umwitu pesi umwitu gwa umuvisi Yona hela.
40012040	Ndawe Yona lwe ali mwileme lya isomba ingomi filo fidatu, ndahihyo na yu Mwana va Umunu saikala filo fidatu pasi.
40012041	Avanu avanya ku Ninawi savalasilibuka ikimunyi icha ukuhigwa pamwi na imbegalo iyi, nawo savavahiga ulwa mwivananzi pakuva avene vahongise na ukupela kwa uwudalisi wa Yona; na ipa pwali yealutye kwa Yona.
40012042	Pa ikimunyi icha ukuhigwa saiima umutwa ung'inetu uluhuma ku Seba saavahiga nyenye. Pakuva agenzile uluhuma kung'i yakwe aase amupulikise Solomoni, peakwigisa kwa uluhala neke nene nguwolelela ukutigila ipa, pwali yealutye kwa Solomoni.
40012043	“Ilisoka pelihumile kulumunu, lyalikola muwubamba lisaka pawusuupo neke lilemwe ukupawona.
40012044	Neke pelitigile, ‘Nene milukila kukaye yangu kwengahumite.’ napelifikite liwona pelu pafyagile na pavike wunofu,
40012045	pepene pelyalipiluka neke likalete amayagwe gimufung'ati amabi hilo ukulutila ilyene, neke pegingile gikale mumo; na umunu yula akwanangika pakomi ukulutila umutalo. Ulu lwe salulava ku mbegalo iyi.”
40012046	Yesu ave peavalongela avanu, uyuve na avanyalukolo vakwe veviimile kwivala visaka ukulongana nave.
40012047	Ndawe uyumwi amulongelige Yesu, “Uyuwo na avanyalukolo vako vali pivala visaka valongane na veve.”
40012048	Neke Yesu amupitule umunu yula atigile, “Yuva nene na vanyalukolo vangu vevanani?”
40012049	Ndawe agololige iliwoko ilagilila ku vanyigendo itigila, “Iva ve vayuva na avanyalukolo vangu!
40012050	Pakuva yula yeipiga isa Dada yealikuchanya ye munyalukolo vangu na yemuhasa vangu na ye yuva.”
40013001	Ikimunyi kikilaga Yesu ahumile mukaye neke ateng'emale pamwani.
40013002	Ndawe amalugu makomi gamupilimige, sweno akwingila mukipugu iteng'emala; neke ililugu mbelili liva mumwani.
40013003	Neke avange ukwigisa nzolofu ikola ifiganiso itigila, “Umuvyasi ahele ukuvyala.
40013004	Neke peivyala, inyadikwa isimwi sagwe mung'asi, neke ifidege fyuse filye.
40013005	Isingi sagwe mwitalawe, apagaya luganga lunofu save simela sisahafili pakukala, pakuva uluganga lwe lukefu.
40013006	Swe ilisuva pelivasile sakasile; pakuva sengaya ndela.
40013007	Inyadikwa isingi sagwe mumifwa neke imifwa givine swe gitova ifimelo fila.
40013008	Inyadikwa isingi sagwe muluganga ulunono neke siveleke, isimwinga ligana, isimwi machumi gimutanda, isimwi machumi gadatu.
40013009	Umunya mapulikilo apulikage”
40013010	Ndawe avanyigendo vamuwusige, “Ndawuli wilonga na avanu wikola ifiganiso?”
40013011	Neke avapitule, “Nyenye mukapelitwe usikagula isa kukinyele isa uwutwa wa kuchanya, neke avene sivapele ulo.
40013012	Pakuva yula ye ina ikinu saapelwa na ukuwilwa hilo neke umugaya kinu nakila che inacho apokwa.
40013013	Pa ulu nambi nyele ndilonga nawo ndikola ifiganiso, pakuva pevilava viva ndasivilava, pevipulika viva nda sivipulika.
40013014	Na ulukani lwa umuvisi Yesaya lwikwila kwa avene: ‘Ukupulika samupulika hilo neke sisamulukagula, ukulava samulava hilo neke sisamuluwona.
40013015	pakuva inumbula isa avanu iva nalamu, na mapulikilo gawo gadibe sigipulika wunofu, na amiho gawo gasisinise, sambi valemwe ukulava na amiho gawo, na ukupulika na amapulikilo gawo, na ukulukagula munumbula sawo sambi vamitukile nene ndivaponie.’
40013016	“Ino mwivafunyilile nyenye pakuva amiho genyu gagilava na amapulikilo genyu pakuva gagipulika.
40013017	Nachene nguvalongela nyenye, avavisi na avanu avagolofu vawendige ukusiwona semukusiwona nyenye, neke valemwe ukusiwona, na ukupulika semwipulika nyenye, neke valemwe ukupulika.
40013018	“Ino mupulikage neke mwiyigise ikiganiso icha umuvyasi.
40013019	Ye aipulika ulukani lwa uwutwa neke alemwe ukulukagula, indawe inyadikwa isagwe mung'asi. neke umwanangifu aase ategule inyadikwa isembyale munumbula yakwe.
40013020	Na inyadikwa isembyale mwitalawe sihwana umunu yeaipulika ulukani neke anukile kwa luhekelelo.
40013021	Iva mugaya ndela, inana lusika ludodo; wone luse ulusika ulwa ulugudo na uluteseko ivalwa ulukani lwangu, ipo akululeka.
40013022	Inyadikwa isembyale mumifwa, sihwana umunu yula yeaipulika ulukani, neke uwudobofu uwa ifya mung'i nu wunono fikumutindasa neke alemwe ukuveleka nambi kinu.
40013023	Neke sila isembyale muluganga ulunono, iso sihwana umunu yula yeaipulika ulukani neke inatile na ukulukagula, uyo yeaiveleka amaveleko, uyu ligana, uyumwi machumi gimutanda, uyungi machumi gadatu.”
40013024	Yesu avalonje ikiganiso ikingi atige, “Uwutwa uwakuchanya wihwana na umunu ye avyalite inyadikwa inofu mumugunda.
40013025	Ino avanu pevagonelye umutavangu aasile neke avyale ililulu mumugunda gwa ingano neke ibitilage.
40013026	Na ifimelo peyefimesile nu kuveleka, na ililulu nalyo lyamesile.
40013027	Neke avakami va umunyakaye pevasile vamutige, ‘Mutwa, siweuvyaliti inyadikwa inofu mumugunda? Mbi ililulu lihumite kwiya?’
40013028	Ndawe avatigilige, ‘Umutavangu yemweme yakapigite isi.’ Neke avakami vala ndawe vamutigile ndawuli, ‘Wisaka tubite tukakatile?’
40013029	Neke atigile, ‘Nda, mulonga musenye na yingano pemwikatila.
40013030	Mufileke fikulase mbaka pakubeta, pakubeta sa ndivalongela avanyakubeta, ulwa vakong'asage tasi ililulu neke vavike filundo sambi vanyanye na ukukong'asa ingano nu kuvika mukisande changu.’ ”
40013031	Neke avalongele ikiganiso ikingi avatigile, “Uwutwa uwa kuchanya wihwana inyadikwa iya umubiki ugwitambulwa muhaladali, umunu ategwe neke avyale mumugunda.
40013032	Inyadikwa iyo ndodo hilo kwa inyadikwa mbesili, neke peyivyalitwe na ukumela yayigunga ukulutila ifimelo mbefili gwiva mubiki, na ifidege ifya mwihala fyakusa neke fisenge uwusulya mumatagala ga umubiki gugo.”
40013033	Ndawe avalongelige kangi ikiganiso ikingi: “Uwutwa uwa kuchanya wi ndawe uwuhahu we ategwe umung'inetu neke peahanze muwuse wa liteneka, swe wihahya mbewuli.”
40013034	Iso mbesili Yesu avalonje vamalugu ikola ifiganiso, na sipololi lwe alonzile welugaya kiganiso.
40013035	Ulu lwave sambi lukwise ulwali lulonge na umuvisi ukutigila: “Sandonga nawo kwa ifiganiso, sandivalongela ing'ani ifihe uluhuma pidaha.”
40013036	Ndawe Yesu avilagige vamalugu sweno akwingila mukaye. Neke avanyigendo vakwe vamusile vitigila, “Tulongele hwehwe ikiganiso icha ililulu ilili mumugunda”
40013037	Neke avapitule, “Umunu yeavyalite inyadikwa inofu ye mwana va umunu.
40013038	Umugunda ye ng'i, inyadikwa inofu vevana va uwutwa; ililulu vevana va umwanangifu.
40013039	Neke umutavangu yeavyalite ililulu ilyo ye setani; ukubeta pepawusilo wa ing'i, avanyakubeta ve vanyivaha.
40013040	Ndawe ililulu lwelyalikong'aswa neke linyanywe mu moto, saluva lulo na pawusilo wa ing'i.
40013041	Umwana va umunu sa alatuma vanyivaha vakwe vavakong'ase vala mbevali avali muwutwa wakwe na vala mbevali avakwambusaga inzanangifu na avanyakupiga inzanangifu.
40013042	Na savatosewa mwitemela ilya umoto uko kwesavakoolaga na ukugelesula amino gawo.
40013043	Neke avanu va Nguluvi savamalavadika ndawe lisuva ku wutwa wa Udadawo. Umunya mapulikilo apulikage!
40013044	“Kangi uwutwa uwakuchanya wihwana ikinu ikinofu chechekifihe mumugunda, neke umunu uyumwinga akiwone neke nave afihe neke peahekelele hilo swe ibita asagusa ifinu mbefili fyeeinafyo nu kugula umugunda gula.
40013045	“Kangi uwutwa uwa kuchanya wihwana na umusulusi yeaisaka ulufumbe.
40013046	Pe aluwene ulufumbe, ahele akaguse mbefili fyeeinafyo swe igula ulufumbe.
40013047	“Kangi uwutwa uwa kuchanya wihwana na ikilovelo che chekitoose mululenga neke pe kikong'ase mbefili.
40013048	Nape kimemile, avanu vakwegite mbaka kumwani, neke vateng'emale vihagula isomba nu kusopa mufitegulilo neke isomba imbi vatage.
40013049	Ino iso we sasiva pawusililo wa ing'i savasa vanyivaha kukugavasa avanyanzanangifu na avagolofu.
40013050	Na ukuvatoosa avanyanzanangifu mwitemela ilya umoto; uko kwesakuva na ikivembo na ukugelesula amino.”
40013051	Yesu avawusise, “Musikagwe isi mbesili?” Ndawe vamutigilige, “Ena.”
40013052	Neke avalongele, “Apo yeyeavesaga mwigisi va indagilo umunyaluhala lwa uwutwa wa kuchanya ahwana umunya ikaye yeitawula mu wunono wakwe ifipya na ifilovela.”
40013053	Nave Yesu ave isinda ukukola ifiganiso, ahesile ukuhuma pala,
40013054	ahele kuboma yakwe. Na kuko ave weigisa mumasinagogi gawo, mbaka avanu vasasave vitigila, “Na imiitu igi?
40013055	Uyu si ye yula mwana va umuhongosi? Uyuve siye yula yea itambulwa Maliya? Avanakwave si ve va Yakobo na Yosefu, na Simoni na Yuda?
40013056	Na avahase nawo si mbevali valibaha pamwi na hwehwe? Mbi ino kwi kwe akasiwene isi mbesili?”
40013057	Neke vamuvipile. Neke Yesu avatigile, “Umuvisi aiva ululumbo apangi neke pa boma yakwe na mukaye yakwe sipelwagi ululumbo!”
40013058	Neke sapigiti imiitu myolofu, pala pakuva vevagaya lufuuwo.
40014001	Ulusika lulo, umutwa Helode apulike ukukagulanika kwa Yesu.
40014002	Ndawe avatigilige avakami vakwe, “Ino umunu uyu, ye Yohane umubatisi, ngali asilibwike uluhuma kuvafwe, nambi uludali lwa imiitu lwipigikila mulumwene.”
40014003	Pakuva Helode yuyo yeamwibete Yohane na ukumupinga, swe akumusopa mundinde, akumuvala Helodiya, umukina Filipo, umunyalukolo vakwe.
40014004	Pakuva Yohane eamulonje Helode ukutigila, “Silunofu veve ukumutegula umung'inetu uyo.”
40014005	Nave asakige ukumuwulaga Yohane, ino awogopige avanu, pakuva ulubali lwawo avanu Yohane e muvisi.
40014006	Neke pekifikite ikimunyi ikikomi icha ukwiwuka ukuwoneka kwakwe Helode, umwalive va Helodiya adufile pavanu, neke lumunogele Helode.
40014007	Ndawe amwilapilige umuhinza uyo ukumupela cheasuka.
40014008	Na umuhinza uyo kono weipavilwa na uyuve atige, “Mele ipa muluhelo umutwe gwa Yohane umubatisi.”
40014009	Umutwa ahuguve hilo, ino pakuva yealamwilapye pavanu mbevali vevalisasige alaje apelwe.
40014010	Ndawe Helode atumige umunu akamudumule umutwe Yohane mugati mula mwee mudindile.
40014011	Umutwe gwakwe gwaletitwe muluhelo neke vamupele umuhinza, nave umuhinza amupelye uyuve.
40014012	Avanyigendo vakwe Yohane vahele vakategule umufimba swe vitaga. Ndawe vabitige ukumulongela Yesu ulukani ulu.
40014013	Nave Yesu peapulike iso, awukite pala na ikipugu ahele apono apawunamu palubali. Neke avamalugu pevapulike ulo, vamufwatite kwa magulu ukuhuma kuboma sawo.
40014014	Nave Yesu avelige ihuma mukipugu, awene amalugu makomi ga avanu, ndawe avawonelige ulusungu swe akuvaponia avatamwa vawo.
40014015	Neke pekive kimihye avanyigendo vakwe vahele kwekwali neke vamutigile, “Apono ipa peihala na ulusika yelulutye uvilagage vamalugu vabite mufijiji, vakigulile ikilyo.”
40014016	Yesu avatige, “Muvapelege nyenye ikilyo.”
40014017	Nawo swe vakumulongela,“Hwehwe twina mikate gihanu na somba sivili swe.”
40014018	Yesu avatige, “Mundetele ipa.”
40014019	Swe akuvatigila avamalugu vateng'emale mumasoli ndawe ategulige imikate igihanu gila na sisomba isivili, neke alave kuchanya amulumbe Nguluvi neke amegule imikate sweakuvapela avanyigendo. Neke avanyigendo vavapelage vamalugu.
40014020	Avanu mbevali valye swe vakwiguta, neke vasave uwuwuluwulu wewagwisige pasi fitangula finyichumi na fivili fimemile.
40014021	Nawo avalye vali vanyidama vagelaniche mu mbilima sihanu ipo kitavalila avang'inetu na avana.
40014022	Lusika lulo avasukanise avanyigendo vakwe vingile mukipugu neke valongole kumwambu pakuva umwene epeilaga avamalugu.
40014023	Ave akuvilaga avamalugu, ahele kukidunda apono apawunamu kukwifunya. Na lisuva lyamusotye kuko we iyena.
40014024	Na ikipugu kila yechekifisile pagati munyanza neke ilivingo livange ukukitova ikipugu pakuva ing'ala yengomi.
40014025	Na peyekwidandaluka Yesu ndawe abitige kwekovali avanyigendo igenda kwa magulu muchanya munyanza.
40014026	Avanyigendo pevamuwene igenda muchanya munyanza neke vafwe libupwi vatigilage, “Kisuka.” swe vikoola ingoolo ya muhwehwe.
40014027	Ndawe Yesu avalongelige, “Musikimalage, yi nene mulemwage ukogopa!”
40014028	Petulo apitwe ukutigila, “Mutwa wone yiveve, ndongele nzuse kwe wikwali ngende muchanya mululenga.”
40014029	Ipo Yesu atige, “Wuse.” neke Petulo ahume mukipugu swe ivanga ukugenda lwa magulu muchanya mululenga ibita kwa Yesu.
40014030	Neke avelige akuyiwona ing'ala ogwipe neke avange ukusuda pepene peatige, “Mutwa nange!”
40014031	Ulusika lulo Yesu agolwe iliwoko lyakwe, ukumwibata, neke amulongele, “Be we munyalufuuwo lukefu ndawuli wina muhwehwe?”
40014032	Vavelige vakwingila mukipugu ing'ala yasikite.
40014033	Na vavala avanyigendo avali mukipugu vamufugamye, vitigila, “Nachene veve wimwana va Nguluvi.”
40014034	Valowike inyanza neke vafike kung'i ya ku Genesaleti.
40014035	Neke avanu va uko pevamukagwe vatagalise ing'ani sakwe imbali mbesili. Swe vakumuletela Yesu avatamwa mbevali,
40014036	ndawe vamugongolige Yesu vapamye nambi lipembo lya umwenda gwakwe, mbevali avapamise vaponie ng'ani.
40015001	Sweno Avafalisayo na avigisi va indagilo vakusa kwa Yesu uluhuma ku Yelusalemu.
40015002	“Vakumuwusa, ndawuli avanyigendo vako sivakwinatila indongwa sila sevatuleche avanyakataali vetu? Pakuva sivavikalava amawoko pevilya.”
40015003	Ndawe Yesu avapitulige, “Nayi nyenye mbi ndawuli simwakwinatila indagilo sa Nguluvi neke mwinatilage indongwa isa avanyakatali?
40015004	Pakuva Nguluvi alaje: ‘mogopage udado na yuyuwo’ na, ‘Yula yeamuliga udade nave uyuve uyo nachene afwisage.’
40015005	Ino nyenye mwakwigisa ulwa, wone umunu ave na kinu, che isaka amupele udade nave uyuve, neke sambi atigile, ‘Ikinu iki kivike kwa Nguluvi,’ apo uyo atanage ukumwogopa udade,
40015006	pa ulu mwamwibedala ululagilo ulwa Nguluvi, sambi mufwate indongwa isa vanyakatali venyu.
40015007	Mwivabuganisi, nambi umuvisi Yesaya avilite ulwa nyenye itigila:
40015008	‘Avanu iva vakunzogopa kwa kulonga hela Inumbula sawo silipataali na nene.
40015009	Vakwifwahisa hela ukusunyalila pakuva vakwigisa fila fye vakwivangila vavene na indagilo sawo hela!’ ”
40015010	Ndawe avakemelige avanu neke pe avalongele, “Mupulikage neke mulukagule!
40015011	Ikinu chechakileka umunu ave mwanangifu sikila chechakwingila mumulomo, pesi kila chechakihuma mumulomo. Icho chechakileka umunu ave mwanangifu.”
40015012	Swe avanyigendo vakusa na ukumulongela, “Ukulukagula ukutigila Avafalisayo lukavavifise pevapulike ulukani ulu?”
40015013	Neke avapitule, “Chichekivesaga kimelo chesikivyale na dada yealikuchanya kilakulwa.
40015014	Muvaleke iwo avalongosi avabofu. Wone umubofu amulongose umubofu muyagwe mbevali ndawe vavili vagwila mwikombo.”
40015015	Neke Petulo amutigile, “Tulongele wunofu ikiganiso iki.”
40015016	Ndawe avawusige, “Nayi nyenye simulalukagula?
40015017	Simukuluwona ulwa ichakikwingila mumulomo cha kikola mwileme neke pekihuming'ase kitagwe kwihala?
40015018	Neke isihumaga mu mulomo sasihuma munumbula ali isi sesasileka umunu ave mwanangifu.
40015019	Pakuva munumbula gagihuma amahosa amabi, uwuwulasi, uwugoni, uwusafi, uwuhiisi, uwolelesi wa uwudesi na amaligo.
40015020	Ali isi sesasileka umunu ave mwanangifu, neke pakulya wesimukalivi amawoko ulo hela silwilekagi umunu ave mwanangifu.”
40015021	Neke Yesu ahege pala swe ibita ku lutanana lwa ku Tilo na ku Sidoni.
40015022	Ndawe umung'inetu Umukananayo uluhuma mulutanana lula swe aasige we ivemba, “Ndegepele nene ve Mutwa mwana va Daudi, Umwalivangu ivawa hilo ina lisoka.”
40015023	Neke Yesu siamupitwi kinu umung'inetu yula nda. Ndawe avanyigendo vakwe vamugongolige vitigila, “Muleke abite pakuva akutwaming'asa.”
40015024	Neke peapitule atigile, “Nene ndimutume ku ng'olo isayasile isa ikaye ya Isilaeli swe.”
40015025	Neke ahegelele swe ifugama itigila, “Mutwa nange nene.”
40015026	Neke Yesu amupitule, “Silunofu ukutegula ikilyo cha avana neke utosekese imbwa.”
40015027	Umung'inetu yula apitwe, “Ena! Mutwa na simbwa sasisava uwuwuluwulu wewilagala pasi pawulilo.”
40015028	Ndawe Yesu amupitulige umung'inetu yula, “Ve mung'inetu, veve ulufuuwo lwako lukomi! luvesage kwa veve ndawe lwe wisaka.” Ndawe umwalive aponige ulusika lululaga.
40015029	Ndawe Yesu ahegige uluhuma pala swe ikola mumbali iya inyanza ya ku Galilaya, swe igang'amuka kukidunda, ndawe ateng'emalige kuko.
40015030	Avamalugu swe vakusa kulumwene, vakumuletela avalema, avanya kiteve, avanyakibubwi, avabofu na vanya uwutamwa uwungi. Swe vakuvavika pamagulu ga Yesu swe akuvaponia.
40015031	Avanu vasasave pevawene avanyakibubwi vilonga, avanya wulema viva vanofu, avanya kiteve vigenda na vabofu vilava neke pevamulumbe Nguluvi uva Isilaeli.
40015032	Ndawe Yesu avakemelige avanyigendo vakwe neke peatigile, “Nguvawonela ulusungu vamalugu, pakuva vavepamwi na nene filo fidatu, kangi vagaya kilyo nda; sinywaniti ndivilage we vina inzala pakuva vafwa musale mung'asi.”
40015033	Neke avanyigendo vamutigile, “Tugiwona kwi imikate igikwila mbevali pabalali ipa?”
40015034	Neke Yesu avatigile, “Mwinajo gilinga?” Swe vakumutigila, “Gimufung'ati na ifisomba fikefu.”
40015035	Ndawe avalongelige vamalugu vateng'emale pasi.
40015036	Swe itegula imikate igimufung'ati na ifisomba neke pamulumbe Nguluvi nu kumegula imikate na ifisomba neke avapele avanyigendo swe avanyigendo vakuvapela vamalugu.
40015037	Neke pevalye mbevali nu kwiguta. Neke vasave ifyefisige fitangula fimufung'ati.
40015038	Vala avalye ve vanyidama mbilima sitayi, avang'inetu na vana sivevavalile nda.
40015039	Ndawe avilagige vamalugu, swe akwingila mukipugu neke pe abite kulutanana ulwa ku Magadani.
40016001	Nawo Avafalisayo na Avasadukayo vaasile sambi vamugele Yesu vamusukite apige ikilagilo ikihuma kuchanya.
40016002	Ndawe avapitulige, “Pekive kimihye mwitigilaga: ‘Tuvatwina wotelo wunofu pakuva uwulanga wudung'u!’
40016003	Neke pekwiva milawu mwitigilaga kuva kwina ng'ala, pakuva kwilanga kwiva kudung'u kangi kwina mafufu; mulusele we mwamwiganula isa kuwulanga ino mwilemwa ndawuli ukuganula ifilagilo ifya imisika.
40016004	Imbegalo inyanzanangifu na uwugoni yisaka ikilagilo kugaya ikilagilo; chesakilagilwa pesi icha Yona.” Swe akuvaleka baho swe ibitaga.
40016005	Avanyigendo vala pevafisile kumwambu, kumbi vevasemilwe ukutegula nambi umukate.
40016006	Ndawe Yesu avalongelige, “Mwikomalilage na uwuhahu uwa Avafalisayo na Avasadukayo.”
40016007	Ndawe valonganige vitigila, “Ilonga isi pakuva hwehwe tukasemilwe ukutegula imikate.”
40016008	Neke Yesu alukagule lwe valonganige ndawe avatigilige, “Nye! Nyevanu avanyalufuuwo lukefu! Mbi ndawuli mukwilonganza ukutigila mwivagaya mikate?
40016009	Simulalukagula ulu? Mbi simukwiwuka ulwa imikate igihanu kuvanu imbilima sihanu? Mbi mwamemise fitangula filinga uwuwuluwulu? Na kangi ulwa imikate igimufung'ati ku vanu mbilima sitayi, na fitangula filinga fyemwakong'ise uwuwuluwulu?
40016010	Lino luhwana ndawuli mulemwe ukulukagula ulwa nene sindongigi ulwa imikate?
40016011	Mwikomalilage na uwuhahu wa Avafalisayo na Avasadukayo!”
40016012	Ipo pevalukagwe ukuta siavalongeligi ulwa vikomalilage na uwuhahu uwa imikate, pesi ukuta vikomalilage na inzigiso isa Avafalisayo na Avasadukayo.
40016013	Ino Yesu peasile kuboma ya ku Kaisaliya Filipi, ndawe avawusige avanyigendo vakwe ukutigila, “Avanu vavitigila Umwana va Umunu ye nani?”
40016014	Ndawe vamutigilige, “Avangi vavitigila ye Yohane umubatisi, avangi ye Eliya, neke avangi ye Yelemiya apangi uyumwi va avavisi.”
40016015	Ndawe avatigilige, “Neke nyenye mwitigilaga ndinani?”
40016016	Simoni Petulo ndawe apitulige, “Veve ye Kilisito, vemwana va Nguluvi umumi.”
40016017	Ndawe Yesu amupitulige, “Wimufunyilile Simoni ve mwana va Yona, pakuva uluhala lwa uwunu silukulaji ulukani ulu pesi Dada va nene hela yealikuchanya.
40016018	Veve wi Petulo na mwitalawe ili nzenga likanisa lyangu, na uludali lwa kuvafwe sisalulidwesa.
40016019	Nene ngupela veve ikidindulilo icha uwutwa uwa kuchanya, na chechekivesaga cheukidindula mung'i na kuchanya kiva kidindile na chechekivesaga cheukidindulila mung'i na kuchanya kiva kidindulile.”
40016020	Ndawe avakanilige hilo avanyigendo vakwe valalongela munu ulwa umwene ye Kilisito.
40016021	Na uluhuma baho Yesu avanzile ukuvalongela wima hela avanyigendo vakwe akuvatigila, “Nene lwinoga mbita ku Yelusalemu na ukuteseka mu nzolofu ukuhuma ku vavaha, na avatambisi avavina, na avigisi va indagilo na ukuwulagwa, pakimunyi icha wudatu nzilibulwa.”
40016022	Neke Petulo amutegule palubali, neke avange ukumukenyela Yesu itigila: “Be Mutwa lulava ndahihyo! Ulukani ulu silupigika ndahihyo nda.”
40016023	Ndawe Yesu amupitulige Petulo, “Piluke kumbele wi Setani! Kangi veve wi kikuvaso kwa nene; pakuva si ulilubali lwa Nguluvi, ulilubali ulwa avanu.”
40016024	Ndawe Yesu avalongelige avanyigendo vakwe akuvatigila, “Wone pwali munu yeaninila nene, lekage ivipile tandi yumwene neke peitwike umusalaba gwakwe aninile nene.
40016025	Pakuva yeyeavesaga munu yeisaka ukuwupoka uwumi wakwe uyo awuyasa, kangi ye akuwuyasa uwumi wakwe ivalwa nene uyo saawuwona.
40016026	Pakuva mbi ambulila kiki umunu, wone akwave ing'i mbeyili neke awuyase uwumi wakwe? Apangi kiki che umunu atawula ukwimila uwumi wakwe?
40016027	Pakuva Umwana va Umunu akusa pamwi na vanyivaha vakwe mundolo sa udade. Na ipo pesaamuhomba yeyeavesaga ukuling'ana na ifipigo fyakwe.
40016028	Nachene nguvalongela, povali avimile ipa vesisavafwa wesivalamuwona Umwana va Umunu peakusa ku wutwa wakwe.”
40017001	Na pefilutye ifilo fimutanda Yesu avategwe Petulo na Yakobo na umwanakwave Yohane, swe akuvasindika kukidunda kuchanya.
40017002	Na wevakumulava, Yesu apitwike uluhwano lwake, uwusu wakwe wamalavadike ndawe ilisuva, neke na gimyenda jakwe jave myelu nda lung'ali.
40017003	Neke vala avadatu swe vakumuwona Musa na Eliya vilongana na Yesu.
40017004	Ndawe Petulo amutigilige Yesu, “Mutwa apo lunofu hwehwe twikale baha! Wone wiwenda nene nzenge fyuwo fidatu ipa, ikimwi cha veve, neke ikimwi kiva cha Musa na ikingi kiva cha Eliya.”
40017005	Petulo we pealonga, ilifufu lyelu lyaasile pevevipwali neke iliswi lyahumite mwifufu litigila, “Uyu ye Mwanangu umwende vangu, yendinogelwa nave, mu mupulikage yuyo.”
40017006	Pevapulike ulu avanyigendo vagwe pasi kinyalileme nawo vave na muhwehwe mukomi.
40017007	Ndawe Yesu aasige neke avapamise, itigila, “Mulamuke mulava na muhwehwe.”
40017008	Neke na pevakang'we amiho gawo sivamuweni uyungi, vamuwene Yesu hela iyena.
40017009	Nawo pevasulunukige uluhuma kukidunda Yesu avalonje akuvaginalisa itigila, “Mulalongela munu ulu lwe muluwene mbaka Umwana va Umunu peave yeasilibwilwe uluhuma kuvafwe.”
40017010	Ndawe avanyigendo vamuwusige Yesu vitigila, “Kumbi ndawuli avigisi va indagilo vitigila ulwa luvaje Eliya yeatale ukusa?”
40017011	Ndawe Yesu apitulige itigila, “Nachene lwelulo, Eliya yeaasa ukuwuyapisa mbesili.
40017012	Neke nguvalongela ukuta, Eliya yeakasile, neke avene sivamukagwi nda, neke avene vamupije lwevawendige vavene. Umwana va Umunu nave, ateseka mumawoko gawo.”
40017013	Ipo avanyigendo pevalukagwe ukutigila, avalongelige isa Yohane umubatisi.
40017014	Nawo vave vakwitang'ana na ililugu lilila lya avanu, umunu uyumwi amubitye Yesu akumufugamila itigila,
40017015	“Be Mutwa, ndegepele umwanangu ina ililibisi ifwaha pakomi, pakuva kolofu aigwila mumoto na mululenga.
40017016	Nane ndamuletite ku vanyigendo vako, neke valemwe ukumuponia.”
40017017	Nave Yesu ndawe amupitulige akumutigila, “He! Nye, nye mbegalo ingaya lufuuwo, na imbegalo ya uwuyasi! Mbi ndikalasa na nyenye mbaka panili? Na mba pendivakangalila mbaka panili? Ongo mundetelage tandi ipa uyo munyakilambo.”
40017018	Vave vakumuleta, Yesu alikenyele lila lisoka, ndawe nalyo lyahegige, na munyakilambo yuyo aponige lulusika lulo.
40017019	Ndawe avanyigendo vaasige kwa Yesu palubali neke vamutigile, “Kumbi ndawuli hwehwe tukalemilwe ukulihumya lisoka?”
40017020	Neke Yesu avalongele, “Pakuva mwina lufuuwo lukefu. Nachene nguvalongela, wone muke muve mwina lufuuwo ndawe ulupeke lwa umuhaladali, muke muhwanite mukilongele ikidunda iki, ‘Hege ipa bite kula,’ nacho kihega. Sikololi ulukani uluke luva lutalamu ukupigika kwa nyenye. [
40017021	Ilisoka ilindawe ili, silihwaniti ukuhega pesi ukwimila ulwifunyo na ukwiyima ukulya.]”
40017022	Na pevakong'ine ku Galilaya, Yesu avalonje ukutigila, “Umwana va Umunu atawulwa mumawoko ga avanu.
40017023	Nawo vamuwulaga, neke kangi asilibuka ikimunyi icha wudatu.” Sweno avanyigendo vihuguvala pakomi.
40017024	Na peyevafisile ku Kapelenaumu, avakong'asa imbemenenge iya itembeli vaasile kwa Petulo neke vamuwuse, “Ngali Umwigisi venyu sihombagi imbemenenge iya itembeli?”
40017025	Petulo ndawe avatigilige, “Nda aihomba.” Na peafisile kukaye, umwene Yesu atasile ukumuwusa Petulo, “Wiwona ndawuli Simoni? Avatwa va mung'i vavikong'asa imbemenenge ukuhuma kwa vanani? Ukuhuma ku vanawo apangi ku vagenzi ”
40017026	Neke Petulo atigile, “Ukuhuma kuvagenzi.” Neke Yesu amutigile, “Apo lino kwekutigila avanyang'i sivihombagi.
40017027	Neke hwehwe tulemwe ukuvavifya, bite ku nyanza ukatoose indovano. Pe ukwegite isomba iyitala, mumulomo gwayo uliwona iligobole ilikwilye imbemenenge iya itembeli kwa nene na veve. Tegulage neke ukavahombe imbemenenge!”
40018001	Neke uluvala lululaga avanyigendo vahele kwa Yesu vitigila, “Ye nani umuvina yealutye ku wutwa wa kuchanya?”
40018002	Neke Yesu akemele Umwana swe akumuvika pagatinagati pavavene.
40018003	Ndawe avatigilige, “Nachene nguvalongela pesimupitwiki neke muve ndawe avana simulagele mwingile ku wutwa wa kuchanya.
40018004	Umunu yakwilevesa ndawe umwana uyu, uyo ye muvina hilo ku wutwa wa kuchanya.
40018005	Kangi Umunu yeyeavesaga yakumwanukila Umwana yeindawe uyu mwitawa lyangu, ava akunzanukila nene.
40018006	“Neke umunu yeyeavesaga yakwambusa uyumwi va avadodo iva vevakufuuwa nene sambi vapigage inzanangifu nene apo uyo lumuvaje awopelesewage ulwala na ukutoosewa mukiseela cha ibahali.
40018007	Mwinalyo nyenye ye muli mung'i umumemile ifikuvaso ifya inzanangifu ifikwambusa avangi vikuvale! Neke vinalyo vala avanyakwambusa!
40018008	“Apo wone iliwoko lyako nave ligulu likukuvase dumulage neke utage pataali hilo, kiba wingile ku uwumi wimugaya liwoko nave ligulu, pakuva siluling'eni ukwingila na amawoko gavili na magulu gavili neke usopwe kwitemela lya umoto.
40018009	Na liliho nalyo wone likukuvase ng'amatulage neke pataali hilo lunoje wingile ku wumi na iliho limwi sindawe ukwingila kwitemela lya umoto wina amiho gavili.
40018010	“Mulavage! Mulabedala avana avadodo iva, ipo nguvalongela nditigila avanyivaha vawo va kuchanya vaviva mbepali pa Dada vangu yalikuchanya. [
40018011	Pakuva Umwana va Umunu asile mukupoka chekiyasile.]
40018012	Mwiwona ndawuli? Umunu peina ing'olo ligana, neke iyimwinga yiyage, aigita ndawuli? Siakusileka sila machumi gigonza na nyigonza kukidunda neke abite kukusaka yila yeyike yikayasile?
40018013	Kangi peayiwene nachene nguvalongela aihekelela hilo uwimila yiyo ukulutila kwimila ing'olo sila amachumi gigonza na nyigonza sesisiyasili.
40018014	Lwindahihyo na kwa udadenyu yealikuchanya siaiwenda uyumwinga mwa avadodo iva ayagage.
40018015	“Wone umuyago akwanangile ulukani, bitage yiveve ukamulagile che akwananje, veve na umwene swe, wone umwene akupulike, uva umusafile umuyago.
40018016	Wone, sakupuliki, kemelage umuyago yumwi, nave vavili pamwi na veve sambi kwa uwolelesi wa avanu vavili nambi vadatu, ilidati ilyelivesaga lipulikiswage.
40018017	Wone, savapuliki iwo nda, longelage umukong'ano, wone abihile na kumukong'ano avelage kwa veve ndawe umumyanza na umukong'asa imbemenenge.
40018018	“Nachene nguvalongela semuvelaga mudindye mung'i umu sivandindile na kuchanya, na semuvelaga mudindulye mung'i umu sivandindulile na kuchanya.
40018019	Kangi nguvalongela ulwa avanu avavili va nyenye pevipulike mung'i umu ulwakusuka, vapigilwa na Dada vangu yalikuchanya.
40018020	Pakuva pepovali avanu vavili nave vadatu vakong'ine mwitawa lyangu, nayinene mba baho pagati apawo.”
40018021	Neke Petulo abite kwa Yesu atigile, “Mutwa, umuyangu anzanangilage kalinga nane ndimudegepele ngali naluve kimufung'ati?”
40018022	Neke Yesu amutigile, “Sinditigila kimufung'ati hela nda, nditigila luvesage machumi gimufung'ati kali mufung'ati.
40018023	Pa ulu uwutwa wa kuchanya wihwana na umutwa uyumwi yasakige ukuvalila ifyakwe na avakami vakwe.
40018024	Peavanzile ukuvalila, vamuletye umunu umunyamukole gwa talandaa mbilima nyichumi.
40018025	Ave umunu yula pe agayite ichakuhomba, umutwa yula alamwe ukutigila vamugusage umwene pamwinga uvakwe na avanakwe na mbefili fyeeinafyo guhombwe umukole.
40018026	Neke baho umukami yula afugime palu Mutwa vakwe atigilage, ‘Mutwa nzindilage nguhomba umukole mbeguli.’
40018027	Neke Umutwa yula amuwonele ulusungu umukami vakwe, neke amudegepele umukole mbeguli swe akumuleka ibitilage.
40018028	Neke umukami yula, peahesile neke amufikite umukami umuyagwe yeeina umukole gwa idinalib ligana swe neke amwibate nu kumutita itigila, ‘Nyombage umukole gwangu!’
40018029	Swe umukami yula afugime igongola itigila, ‘Ndegepele ndemuyago nguhomba.’
40018030	Neke abihile, swe akumusopa mundinde, ‘Mbaka peave ahombite umukole mbeguli.’
40018031	Avakami avangi vavelige vakuluwona ulo, vavifile hilo, neke vahelele kukumulongela Umutwa vawo mbesili isesipigitwe.
40018032	Swe Umutwa vakwe akumukemela nu kumulongela, ‘Veve wi mukami wi mwaafu!’ Nene ndakudegepye umukole gula mbeguli peungongolite.
40018033	Na yiveve siluke lukuvaji umuwonele ulusungu umuyago, ndawe nene lwendakudegepye veve?
40018034	Neke Umutwa yula kwa ililakali, amutawe ku vanyandinde mbaka pesaave ahombite umukole gwakwe mbeguli.
40018035	Lwindahihyo kwa Dada vangu yealikuchanya avapigila nyenye ndahihyo pesimukuvadegepela avayenyu uluhuma munumbula senyu.”
40019001	Yesu peasinzile ukulonga isi, ahesile uluhuma ku Galilaya neke abite kulutanana ulwa ku Yudaya kumwambu ku mukoga gwa Yolodani.
40019002	Na ililugu ilikomi limufwate, neke peavaponie avatamwa mbevali.
40019003	Neke Avafalisayo vamusile vamugelage vitigila, “Ngali luhwanite umunyidama ukumuleka uvakwe kwa chechekivesaga kivalwa?”
40019004	Yesu avapitwe, “Simwimbiti ukutigila ukutigila umwene yeavagafile uluhuma pamuvango umunyidama na umung'inetu.
40019005	Neke atigile: ‘Pa ulo umunyidama amuleka udade na yuyuve neke vabaning'ane na uvakwe, na avavili iwo vava muvili gumwi?’
40019006	Ino vava sipevavili kangi nda, vava muvili gumwi. Apo veavabaning'ise Nguluvi umunu alavagavasa.”
40019007	Neke vamutigile, “Pa ndawuli Musa alaje umunyidama amwandikilage ulwandiko ulwa ukulekana na uvakwe?”
40019008	Yesu avapitwe, Pakuva mwina numbula nalamu, “Nambi Musa avapelye ululagi lwa ukulekana na avavenyu, neke uluhuma pamuvango silwe ndahihyo nda.
40019009	Neke nene Nguvalongela: Umunu yeyeamulekaga uvakwe pesi kwa uwugoni hela na ukutegula umung'inetu yungi, uyo iva mugoni.”
40019010	Ndawe avanyigendo vamutigilige, “Apo ulo wone lwindahihyo ku munyidama na uvakwe, ikiba pesiutegwi.”
40019011	Neke Yesu avatigile, “Simbevali avanu vevahwanite vanukile ululongwa ulu, pesi kwa vala avapele hela.
40019012	Pakuva pofili ifyafikwambusa avanu valemwe pa kutegula, pakuva avangi uluhuma kuwegalwe vagaya uludali lwa ingalusa, avamwi vasawule na avanu, kangi avamwi valamwe ukwikala kitategula ukwimila uwutwa wa kuchanya. Yeahwanite ukwanukila ulwigiso ulu anukilage.”
40019013	Neke avanu avamwi vamuletele avana sambi avageleke amawoko mumitwe jawo na ukuvasukila. Neke avanyigendo vakwe vavakenyele avanu.
40019014	Neke Yesu atigile, “Muvalekage avana avadodo vaase kwa nene mulavatanila. Pakuva avanu avindawe avana iva, uwutwa wa kuchanya wawo.”
40019015	Ndawe avagelekige amawoko gakwe. Swe akwibitilaga.
40019016	Ndawe aasige umunu uyumwi kwa Yesu nu kumulongela, “Mwigisi, migage kinu kiki ikinofu sambi nzanukile uwumi wa mbepali?”
40019017	Ndawe amutigilige umunu yula, “Mbi ndawuli ukumbusa nene ulwa ikinu ikinofu? Kwali yumwi swe umunofu. Neke pewisaka ukwingila muwumi wa mbepali winatilage indagilo.”
40019018	Umunyakilambo ndawe amuwusige Yesu, “Indagilo silikwi?” Neke Yesu atigile se isi, “Ulawulaga, ulava mugoni, ulahisa, ulolelela kwa wudesi.
40019019	Uvesage ni choga kuludado nayuyuwo, kangi umwendage umuyago ndawe lukwiyenda yuveve.”
40019020	Umunyakilambo amutige, “Mbesili iso ndinatye, kiki kingi chekisige pakwinatila?”
40019021	Yesu amutige, “Wone wiwenda ukuva ukwilaniche bite kaguse mbefili fye winafyo neke ukavapele avamikaa na yuveve uva wiviche uwunono kuchanya neke pe wuse uninile.”
40019022	Umunyakilambo peapulike isi ahele wavifile, pakuva e munono hilo.
40019023	Neke Yesu avalongele avanyigendo vakwe, “Nachene nguvalongela, salulava lutalamu hilo kulu munu umunono ukwingila ku wutwa wa kuchanya.
40019024	Kangi nguvalongela, lupefu ingamiya ukulutila mukidwi icha ulusingi sindawe umunu umunono ukwingila ku wutwa wa Nguluvi.”
40019025	Avanyigendo vavelige vapulike isi vasasave wuhulo vitigila, “Ino ye nani yesaapokwa?”
40019026	Neke Yesu avalavile neke avatigile, “Ku vanu ulu siluhwaniti, neke kwa Nguluvi luhwanite.”
40019027	Ndawe Petulo amupitulige itigila, “Wonage hwehwe tufilesile mbefili neke tukuninile sa tupelwa kiki?”
40019028	Neke Yesu avatigile, “Nachene nguvalongela, nyenye yemuninilite nene, mung'i umu samukong'omala mufigoda pamwinga na Umwana va Umunu pesa ava akong'ome mukigoda cha indolo, samuhanga ukusihiga ing'olo isinyichumi na sivili sa Avaisilaeli.
40019029	Na yeyeavesaga ayilesile ikaye nave avanyalukolo vakwe nave avahase nave udade nave uyuve nave vana nave migunda, ukwimila ilitawa lyangu saavanukila kanyigana na ukuhaha uwumi uwa mbepali.
40019030	Neke awolofu avalongola savalava va mumbele na vamumbele savava valongola.
40020001	“Pakuva Uwutwa wa Kuchanya wihwana na Umunu umunyakaye yeeilafile pamilawu, kukusaka avanu vaase vapige mumugunda gwakwe gwa misabibu.
40020002	Avelige akuvawona, na ukwiyidikisa ulwa avahomba dinali yimwi yimwi kwa ikimunyi kimwi, swe akuvalongela ulwa vabitage kukupiga mumugunda gwake gwa imisabibu.
40020003	Pa kivalilo icha wudatu pamilawu ahele kangi nu kuvafika avanu vimite hela vagaya ichakupiga,
40020004	pe ahegelye avalonje nawo ulwa, ‘Mubitage na yinyenye kumugunda gwangu ugwa imisabibu mukapige ndivahomba mwe twatwihombela kwa ikimunyi kimwi!’ swe ndawe vabitige.
40020005	Kangi ahele pa kivalilo icha mutanda pamunyi na icha igonza pelitegamwike, neke agite ndahihyo.
40020006	Na pa kivalilo icha ichumi na kimwi pamihye ahele akigenda neke avawone avangi vevimite hela sivipiga kinu nda neke avawusage, ‘Kumbi ndawuli nyenye mwimile hela ikimunyi mbekili?’
40020007	Neke avene vamulongele, ‘Kugaya munu yeatulaalike neng'ino tukamupigile.’ Ndawe avalongelige ukutigila nayi nyenye, ‘Mubite kumugunda gwangu gwa imisabibu.’ ”
40020008	“Na chavelige kiva kimihye umunya mugunda yula amulonje umukami vakwe ulwa: ‘Kemese avapisi mbevali sambi uvahombe uluhombo lwawo ukuvangila uva pamihye na ukusindilisa na yula yeatasile pamilawu.’
40020009	Vavelige vakusa vala ava pa kivalilo icha ichumi na kimwi vahombitwe dinali yimwi yimwi.
40020010	Neke pevafisile avevilafile vihosige ukutigila vahombwa dinali nzolofu; nawo swe vihombwa dinali yimwi yimwi.
40020011	Pe vanuche idinali sila vapilwike kulumunyakaye neke vavange ukwilonganza we vavifile.
40020012	Vatige: ‘Avayetu vapigite kivalilo kimwi hela neke uvahombe ndawe hwehwe ye tuhwe tukiguda twipiga ikimunyi mbekili na ilisuva lya ikimunyi mbekili?’
40020013	Neke umunyamugunda amupitule umuyawo uyumwi ulwa: ‘Munyawiyendi, sindivasanzili nda! Si twe twiyidikise ukupelwa idinali?
40020014	Tegule ichako, bitage, ndiwendite ukumupela uyu yeahumile mumbele ndawe veve.
40020015	Silumbaji nene ukupigila fyendinafyo mwe ndiwendela nene? Napo veve iliho lyako lina gila pakuva nene ndimudeke?’ ”
40020016	Yesu asindilise ukutigila, “Lulava ndahihyo yealongwe yesaalava muhuma mbele na umuhuma mbele yesaalava mulongola.”
40020017	Neke Yesu peabitige ku Yelusalemu, avategwe avanyigendo vakwe vanyichumi na vavili palubali, pevali mulugendo ndawe avalongelige ulwa,
40020018	“Mupulikisage twigang'amuka twibita ku Yelusalemu, Umwana va Umunu atawulwa mumawoko ga avatambisi avavina, na avigisi va indagilo. Nawo vamuhiga ukufwa.
40020019	Na pe vamwibete vamutawula kwa Avamyanza, sambi vamwelange na ukumutova, nawo vamutumbika pa musalaba, na ikimunyi icha wudatu asilibuka.”
40020020	Na pe lulutye ulo uyuve va avana va Sebedayo ahele kwa Yesu na avanakwe avavili swe akumufugamila akumusuka lukani.
40020021	Yesu amuwusise umung'inetu yula, “Wisaka kiki?” Swe akumulongela itigila, “Nyuvisage ukutigila avanangu iva Uyumwi ikale kuliwoko ilya kundyo, Uyumwi kuliwoko ilya kung'igi ku wutwa wako.”
40020022	Neke Yesu apitule amutigile, “Simukulukagula lwe mwisuka muhwanite munywele ikinywelo cha uluteseko chenywela nene?” Neke vatigile, “Tuhwanite.”
40020023	Neke avalongele ulwa, “Ikinywelo changu muhwanite munywele neke ulwa ukwikala kuliwoko lyangu ilya kundyo na ilya kung'igi ulo silwanene nda ukuvapela! Ulo vapelwa ve awendite Dada vangu.”
40020024	Avanyigendo avanyichumi vala vavelige vipulika swe vakuvavipila avayawo avavili.
40020025	Neke Yesu avakemele pamwi neke avatigile, “Mukulukagula avatwa va mung'i iyi ulwa vakuvasagila avayawo kwa ludali, na avavina vawo vakuvatema avanu vawo.
40020026	Ino siluva ndahihyo kwa nyenye nda! Umunu yeiwenda ukuva muvina kuvayagwe avelage mukami va mbevali.
40020027	Yeyeawenda ukuva mulongola kuvayagwe lumuvaje avelage mukami va avayagwe.
40020028	Lwindahihyo kwa Umwana va Umunu si aasili ukupigilwa nda pesi ulwa aasile ave mukami va avangi na ukutawula uwumi wakwe sambi luve wukombolwa kwa avanu wolofu ukuhuma munzanangifu sawo.”
40020029	Nape Yesu ahumige mu Yeliko avanu wolofu vamuninilige.
40020030	Pepovali avanu vavili vabofu vevevikalite pa ng'asi pevapulike ulwa Yesu ilutila, vayofile, vitigila, “Utudegepele Mutwa ve Mwana va Daudi!”
40020031	Avanu vevevakong'ine swe vakuvakenyela nu kuvakatusa, neke avene sividikisi ulo vaginite kukuyova vitigila, “Utudegepele Mutwa ve Mwana va Daudi!”
40020032	Yesu swe akwima, nu kuvakemesa itigila, “Mwisaka ndivapigile kiki?”
40020033	Swe vakumulongela vitigila, “Mutwa twiwenda utudindule amiho tulave.”
40020034	Yesu avawonie ulusungu, swe ipamisa amiho gawo, swe lulusika lulo vivanga ukulava ndawe vamuninilige.
40021001	Na peyevahegelye ku Yelusalemu vafisile ku Betifage, kukidunda icha imiseituni, neke Yesu avatume avanyigendo vavili.
40021002	Akuvatigila, “Mubitage mbaka kukijiji che mulaving'ine muyiwona idogovi minge pamwi na kichana, muwopolelage neke mundetele nene.
40021003	Wone ave pwali yealonga kinu mumutigilage: ‘Umutwa agulwime iyi,’sahaava avatawulila.”
40021004	Ulu lwave dee, sambi lukwise ulwali lulonge na umuvisi ukutigila,
40021005	“Muyilongelage iboma iya ku Sayuni; lavage Umutwa vako akusa kwa veve mulele, ahofile idogovi, na ichana cha idogovi.”
40021006	Avanyigendo vahele neke vapige ndawe lwe vevatumitwe.
40021007	Valetite idogovi na kichana, neke vageleke imyenda jawo mudogovi, neke Yesu ateng'emale muchanya mudogovi.
40021008	Awolofu va amalugu vatandike imyenda jawo mung'asi, avangi vadumwe amatagala ga imibiki neke vatandike mung'asi.
40021009	Neke vamalugu avevalongwe na avamuninilige vayovige: “Hosana Mwana va Daudi! Mufunyilile yeakusa mwitawa ilya Umutwa! Hosana Nguluvi yealikuchanya!”
40021010	Na peye inje mu Yelusalemu, iboma mbeyili yasasave yitigila, “yenani uyu?”
40021011	Neke amalugu gatigile, “Uyu ye Muvisi Yesu ukuhuma ku Nasaleti iya ku Galilaya.”
40021012	Neke Yesu ingile mu Tembeli, neke avadage vala mbevali avagusige na ukugula mu Tembeli ndawe adulikige imesa isa avakowoka amagobole na ifigoda fya avasulusi va ingunda.
40021013	Yesu avatige, “Ulu lwandike: ‘Ikaye yangu sayikemelwa kaye ya kwifunyila.’ Neke nyenye mupitwe yive wifiho wa avahiisi.”
40021014	Na avabofu na avanyakiteve vaasile kwa Yesu mu tembeli, neke avaponie.
40021015	Neke avatambisi avavina na avigisi va indagilo pevawene imiitu gila jeapigite Yesu, na vavana viyoya mu tembeli, “Hosana Mwana va Daudi.” Vavifile.
40021016	Neke vamutigile Yesu, “Wipulika iva sevilonga?” Neke Yesu avatigile, “Ena; ndipulika mbi simwemulimba uwandike uwelu? ulwa ‘Ukuhuma mumilomo ija ifyali, na avakong'a, ukwisise ululumbo.’ ”
40021017	Swe akuvaleka; ibita kuboma iya ku Betaniya ivasa kuko.
40021018	Pamilawu peipiluka kuboma eina nzala.
40021019	Peaguwene umusombe palubali lwa ing'asi, ahegelye ulwa wanda akiwona kinu, neke sakiweni kinu pesi gamahombo, ndawe agutigilige, “Sagalawoneka maveleko kwa veve uluhuma namunyi mbaka mbepali!” Swe umusombe gwikala lulusika lulo.
40021020	Avanyigendo pevaluwene ulu vasasave, vitigila, “Mbi luve ndawuli umusombe gukasile lulusika lulu?”
40021021	Neke Yesu avapitule, “Nachene nguvalongela, wone muve mwina lufuuwo, ulugaya muhwehwe, simupiga lulu hela nda ulupigike ku musombe, na mutigile ikidunda iki: ‘Hegage ukitoose mubahali,’ luva ndahihyo.
40021022	Na ikinu chechekivesaga, chemumusuka Nguluvi samwanukila wone we mwina lufuuwo.”
40021023	Na peinje mutembeli, avatambisi avavina na avavaha va avanu vaasile kulumwene na peakwigisa neke vatigile, “Uluwene kwi uludali ulwa ukupigila isi? yenani ye akupelye uludali ulu?”
40021024	Yesu avapitwe, “Nayi nene leke ndivawuse nyenye lukani: wone we mundongela apo nayinene ndivalongela kwengaluwene uludali ulwa ukupigila isi mbesili.
40021025	Uwubatiso wa Yohane wahumite kwi? Wahumite kuchanya? Ngali apangi wahumite kuvanu?” Ndawe vavangige ukwilonganza vavene vitigila: “Wone tutigile,‘Wahumile kuchanya’, atutigila: Apo, ndawuli simwamufuuvitwi?
40021026	Neke wone tutigile, ‘Wahumile kuvanu’, tukogopa amalugu, pakuva mbevali vakulukagula ulwa Yohane e muvisi.”
40021027	Sweno vakumupitula Yesu, “situlukagula.” Neke avatigile, “Nayi nene sindivalongela kwendaluwene uludali ulwa ukupigila isi mbesili.”
40021028	“Ino mwitigila ndawuli? Umunu eina vana vavili; neke pe abite kwa umuvina neke atigile, ‘Mwanangu neng'ino bite ukapige ifipigo mumugunda gwa imisabibu.’
40021029	Neke amupitule, ‘Si mbita nda!’ Neke pambele ahongise neke abite.
40021030	Neke peamubitile umudodo na ukumulongela sisilaga; neke amupitule, ‘Ena mbita Muvaha!’ Neke alemwe ukubita.
40021031	Ye alikwi yeapigite sila seasakige udade?” Swe vitigila, “Umuvina.” Yesu avatige, “Nachene nene nguvalongela nyenye avakong'asa imbemenenge na avagoni savavatalila ukwingila ku wutwa wa Nguluvi.”
40021032	Pakuva Yohane aasile avalagile ing'asi ya uwugolofu, neke mulemwe ukumufuuwa neke avakong'sa imbemenenge na avagoni vamufuuvitwe; neke nyenye nape mulukagwe pambele napo simwahongisi na ukupela na ukumufuuwa.
40021033	Mupulikage ikiganiso ikingi, “epwali umunya mugunda, yealavyalite imisabibu swe isita ulusito ipilimya umugunda, swe iyava ilikombo lya ukuhusila idifayi, neke pe asenge ichuwo ikitaali icha ukumingila umugunda swe akuvabasikisa avangi ndawe awukige ulugendo.
40021034	Pe sambi amaveleko givanga ukutung'una avatumite avakami ku vanyakubasa sambi vakategule amaveleko.
40021035	Avanyakubasa vavatofile avakami, uyungi vamuwulige, neke uyungi vakinye na amaganga.
40021036	Kangi swe ituma avakami avangi wolofu ukulutila avevalongwe, nawo vavapije ndawe vavala avayawo.
40021037	Pambele swe akuvasindikila yumwanakwe itigila; ‘Vava na choga kulumwanangu.’
40021038	Neke avanyakubasa pe vamuwene umwana va umunyamugunda ndawe vatigilige uyu ye munya malila leke tumuwulage tutegule ililila.
40021039	Ndawe vamwibatige neke vamutoose kwivala umugunda, swe vakumuwulaga.
40021040	Ino peasile umunya mugunda gwa imisabibu, avagita ndawuli vala avanyakubasa?”
40021041	Vamutige, “Avawulaga vala avanangifu mbevali, neke pe abasikise avangi vevamupela amaveleko ulusika pelufisile.”
40021042	Yesu avatige, “Simwemulimba Uwandike Uwelu: ‘Iliganga lila lyevevalibihye avasenzi ilyo live liganga likomi lyamulubali; ulukani ulu luhumite kwa Umutwa, nalo wuhulo pamiho getu!’ ”
40021043	Ino nene nguvalongela nyenye, uwutwa wa Nguluvi sawuhega kwa nyenye neke wutawulwe ku vanu va ing'i isingi aviveleka amaveleko ga uwutwa uwo. [
40021044	Neke yula ye agwila mwiganga ili saadenyangika fivi neke pelimugwilye umunu limung'enyanga.]
40021045	Avatambisi avavina na avafalisayo pevapulike ifiganiso fyakwe valukagwe ulwa akuvalonga vavene.
40021046	Neke pe vagele ukumwibata, swe vakogopa amalugu, pakuva gegamukagwe ulwa muvisi.
40022001	Neke kangi Yesu avalongele avanu ifiganiso itigila.
40022002	“Uwutwa uwakuchanya wihwana na umutwa, yeeina uluwungo ulwa umuswamuve.
40022003	Neke pe atume avakami vakwe kukulaalika avanu kuluwungo; neke valemwe ukusa.
40022004	Kangi swe akuvatuma avakami avangi, itigila, ‘muvalongele vala avalaalike, ulwa ye nelike ifyakulya, ing'ambakwa na sisenga sangu indutu yendumwe na ifinono mbefili ye mbuyipe, musage kuluwungo!’
40022005	Neke valemwe ukusa, swe vakwibitilaga, yungi ku mugunda gwakwe, uyungi mufipigo fyakwe,
40022006	neke avangi vavibete na ukuvatova avakami vakwe, neke vavelange, nu kuvawulaga.
40022007	Umutwa avifile pakomi neke avatume avanyigalu sambi vakavawulage avawulasi na ukunyanya iboma sawo.
40022008	Neke peatigile ku vakami vakwe, ‘Uluwungo yelufisile neke vala avali valaalike vave sivahwaniti.
40022009	Mubitage ino mbekuli mumakasi mukavalaalike kuluwungo mbevali ve muvawona.’
40022010	Neke avakami vala vabite mumakasi swe vikong'asa avanu mbevali vevavawene avabi na avanofu, sweno ibwalo ya uluwungo yimema avagenzi.
40022011	Neke umutwa peasile ukulava avagenzi, neke amuwene umunu yeemugaya umwenda ugwa uluwungo;
40022012	Neke pe amutigile: ‘Be mbi wusile ndawuli ipa we wimugaya mwenda ugwa uluwungo?’ Umunu yula sapitwi kinu.
40022013	Neke umutwa avatigile avakami: ‘Mumupinge amagulu na amawoko neke mumutoose kwivala ukulwisa; kula kwe avanu savavemba na ukugelesula amino.’ ”
40022014	Pakuva, “Avakemele wolofu neke avahagule vakefu.”
40022015	Neke Avafalisayo ndawe vabitige kukukong'ana sambi vagahe wevagita ukumugwilisa Yesu mumilongele jakwe.
40022016	Ndawe vavatumige avanyigendo vawo pamwi na Avahelode vakamuwuse, “Mwigisi tukulukagula ulwa veve ye veve wemulonga hilo yewakwigisa mumwene ing'ani isa Nguluvi, kangi siwakogopa munu nambi uwuvina wakwe.
40022017	Tulongele, lwewihosa, manyi luva lulagile ukuhomba imbemenenge kwa Kaisali ngali apangi nda?”
40022018	Yesu we akufikagula ifigaho fyawo ifyanangifu, neke peatigile, “Nye! Mwevabuganisi mbi ndawuli mukungela?
40022019	Mundagile iligobole ilya kuhombela imbemenenge neke vamuletele iligobole.”
40022020	Neke Yesu avawuse, “Uwusu uwu wa nani na litawa lya nani?”
40022021	Neke vamutigile, “Fya Kaisali.” Neke pe avatigile, “Mumutawulilage Kaisali ifyakwe, na Nguluvi mumutawulilage ifyakwe umwene Nguluvi.”
40022022	Pe vapulike ulu, vasasave; ndawe vamulekige swe vakwibitilaga.
40022023	Ikimunyi kikila avamwi va avasadukayo vaasile kwa Yesu. Iwo vevawo vevavitigila avafwe sivavisilibuka.
40022024	Swe vakumutigila, “Mwigisi, Musa atige wone umunu afwe mugaya vana umunyalukolo vakwe amutegulage umufwile vakwe sambi amwegalile avana.
40022025	Ino ukwetu vepovali vanyalukolo vimufung'ati pamwi, umunyakutala ategwe neke afwe wemugaya vana neke amulekele umufwile umunyalukolo vakwe.
40022026	Swe lwiva ndahihyo kuvakavili na kuvawudatu mbaka uvamufung'ati.
40022027	Pevasisile mbevali na yung'inetu yula aafwe.
40022028	Ino paikimunyi icha ukusilibuka ava mukina nani mwa vala avimufung'ati? Pakuva mbevali ve vamutegwe.”
40022029	Neke Yesu avapitule, “Mwivayasi, pakuva simuwuseli uwandike uwelu nambi uludali lwa Nguluvi!
40022030	Pakuva avafwe pevasilibwike, savava ndawe vanyivaha va kuchanya, uko kugaya kutegula nambi kugomwa.
40022031	Ino ulwa ulusilibuko uluhuma kuvafwe, mbi si mwemulimba ulwali lulonge kwa nyenye na Nguluvi?
40022032	‘Nene ye nene Nguluvi va Abulahamu, na Nguluvi va Isaki, Nguluvi va Yakobo!’ Umwene si Nguluvi va avafwe nda, umwene ye Nguluvi va awumi.”
40022033	Neke vamalugu pevapulike ulu, vasasave kwa lula lweigisige.
40022034	Neke Avafalisayo pevapulike ulwa Yesu akatwise Avasadukayo, swe ndawe vakong'anige pamwi mbevali.
40022035	Uyumwi vawo e mwigisi va indagilo, amuwusise Yesu akumugela.
40022036	“Mwigisi, ululagilo ululutye lulikwi?”
40022037	Neke Yesu peamutigile, “ ‘Umwendage umutwa Nguluvi vako na inumbula yako mbeyili na gumutima gwako mbeguli na luluhala lwako mbeluli.’
40022038	Ulu lwe lulagilo ululutye kangi lwelwa ukutala.
40022039	Neke ulwa kavili lwihwana na lulo: ‘Umwendage umuyago ndawe lwe wakwiyenda yiveve!’
40022040	Mwa indagilo isi isivili mwe sikwimila indagilo isa Musa na inzigiso isa avavisi.”
40022041	Na pevakong'ine Avafalisayo, Yesu avawusise
40022042	ukutigila, “Nyenye mukumuhosaga ndawuli Mesiya? Mwamwitigila mwana va nani?” Vamutige, “Mwana va Daudi.”
40022043	Yesu avatigile, “Mbi ino lwave ndawuli Daudi kwa uludali lwa umuhe amukemele Mutwa? Itigila,
40022044	‘Umutwa atige kulu Mutwa vangu, teng'emale kuliwoko lyangu ilya kundyo, mbaka pendivavikite avatavangu vako pamagulu gako.’
40022045	Wone Daudi akumukemela Mutwa, mbino ava mwanakwe ndawuli?”
40022046	Neke ave asukuli umunya kumupitula lukani, ukuhuma ikimunyi kikilaga ave asukuli umunu yeigelye ukumuwusa kangi lukani.
40023001	Ndawe Yesu avalongelige vamalugu pamwi na vanyigendo vakwe,
40023002	“Avigisi va indagilo na avafalisayo, vateng'eme mukigoda cha Musa.
40023003	Ino nyenye mupigage na ukwinatila chevakuvalongela, neke sikila chevavipiga, pakuva vavidalika neke valemwe ukupiga sevavidalika.
40023004	Vaviwopa ifitegulo ifisito, fyesifihwaniti pakutegulwa na ukuvatwika avayawo mumavega neke avene sivigela nambi ukupamisa nave na chala hela.
40023005	Vavipiga ifipigo mbefili ifyo sambi vawoneke na avanu. Pakuva vavifwala ifibawo ifipabate finya uwandike uwa indagilo muwusu na mumawoko na ukutalifya inoto na amadunguli mumyenda jawo.
40023006	Vaviwenda ukuteng'emala apanofu mumbungo, na ukuteng'emala mufigoda ifinofu mumasinagogi.
40023007	Vaviwenda ukuhungilwa unofu mumakasi na ukukemelwa, ‘Mwigisi.’
40023008	Neke nyenye mulakemelwa ‘Mwigisi’, pakuva mwina mwigisi yumwi swe, neke nyenye mbemuli mwilukolo hela.
40023009	Kangi mulamukemela umunu ‘Dadenyu’ mung'i pakuva mwinadadenyu yumwi yealikuchanya.
40023010	Kangi mulemwage ukukemelwa mwivalongola pakuva mwina mulongola yumwi nave ye Kilisito.
40023011	Ye iva muvina mwanyenye ava mukami venyu.
40023012	Ye akwivinia, Nguluvi amulevesa, neke yeakwilevesa uyo Nguluvi saamuvinia.
40023013	“Ino mwinalyo nyenye nye vigisi va indagilo na avafalisayo, nyevabuganisi pakuva mwamwidinda imilyango ija ku wutwa uwa kuchanya pamiho ga vanu, kono nayi nyenye we simukwingila umo nda, kangi mukuvatanila vala avigela ukwingila.” [
40023014	“Mwinalyo nyenye mwe vigisi va indagilo na Avafalisayo nyevabuganisi! Pakuva mwamwihiisa nu kulya mukaye sa avang'inetu avafwile mwiva nda mwivanu vanofu, pemukwifunya lusika. Na kwa lulo samuhigwa pakomi.]
40023015	“Mwinalyo nyenye nyevigisi va indagilo na avafalisayo nyevabuganisi mwilowong'asa ing'i na inyanza sambi mumupitule umunu yumwi na peyeapitwike mukumwambusa ave munu va ukwingila kwitemela lya umoto kavili ukulutila nyenye.”
40023016	“Mwinalyo nyenye nyevalongosi nyevabofu! Nyenye mwitigilaga wone umunu ilapile itembeli ulo nda sikinu; neke wone ilapile isahabu ya itembeli ulwilapo ulo lukumwibata.
40023017	Nye nyevabofu nyevapufi! Pakuva ikikomi hilo kiki isahabu na itembeli iyayiwuyapa iyo isahabu yive nzelu?
40023018	Kangi mwitigila wone umunu ilapile pifunyo sikinu; neke wone umunu ilapile ikitawulwa ikivike pachanya pifunyo ulwilapo ulo lumwibata yumwene.
40023019	Mwivabofu nyenye! Mbi kilikwi ikikomi, ikitawulwa kila na pifunyo pepapiwuyapa icho ikitawulwa kiva chelu?
40023020	Ino yula ye akwilapila pifunyo akwilapila mbefili ifivike baho pachanya.
40023021	Na yeakwilapila itembeli uyo akwilapila yiyo itembeli na kangi kwa yuyula yeakwikala mumo.
40023022	Na yeakwilapila kuchanya ilapye kwa ikigoda cha uwutwa cha Nguluvi, na kulumwene yeateng'eme baho pachanya.
40023023	Mwinalyo nyenye, nyevigisi va indagilo na avafalisayo! nyevabuganisi mwitawulaga kwa Nguluvi kimwi kufinyichumi kwa fye mwalimite, neke mulemwe ukwinatila indagilo ndawe uwugolofu, ukudegepela na ulufuuwo; iso sesaukupiga kono wesimwisemwa ukupiga na sisila isingi.
40023024	Mwevalongosi nyevabofu! Ye mwamwihesaga inyasi mwisiva neke mumile ingamiya!”
40023025	“Mwinalyo nyenye nyevigisi va indagilo na avafalisayo, nyevabuganisi, pakuva mwakofuga ifinywelo mwivala na inyelo kono mugati we mwiva mumemile ifinu ifya uwuposi nu wubi.”
40023026	Veve ve Mufalisayo ve mubofu, tale tasi ukofuga ikinywelo na uluhelo mugati, neke na mwivala namo muva mwelu.
40023027	“Mwinalyo nyenye nyevigisi va indagilo na avafalisayo nyevabuganisi pakuva mwindawe ifyanga ifihilive ifyafiwoneka finofu mwivala, neke mugati fimemile fisege ng'ani fya avafwe na uwaafu mbewuli.
40023028	Ino nayi nyenye mwiwonekaga nda mwivanofu na mwivagolofu mwivala neke mugati mumemile uwubuganisi na uwananzi.”
40023029	“Mwinalyo nyenye nyevigisi va indagilo na avafalisayo, nyevabuganisi, pakuva mwisengelelaga ifyanga ifya avavisi neke pe munose hilo ifyanga fya avanu avevagolofu.
40023030	Mwitigila: ‘Wone twetuve twikwali ifilo fila ifya avadadetu sitwetuhanga mukuwulaga avavisi!’
40023031	Ino mwa kwiyolelela yi nyenye, ulwa nyenye mwivana va vawo vevavawulige avavisi.
40023032	Ino, musindilise fila ifipigo fyevapigite avadadenyu!
40023033	Nyevanzoka nyenye nyevana va inzoka mbi mukuluka ndawuli ukuhigwa kumoto?
40023034	Ino nene nguvaletela avavisi, na avanu vanyandolo na avigisi, avangi mwavawo muvawulaga na ukuvatumbika, na avangi samuvapunanga mumasinagogi na ukuvahakilisa kwivala ukuhuma mumasinagogi genyu nu kuvatesa mu boma mbesili.
40023035	Ino ukukola lulo, mwisokamwa ukwimila idanda mbeyili ya avanu avagolofu yeyabohwike mung'i. Na hilo, ukuvangila ukuwulagwa kwa Abeli yee simwananga kinu, mbaka kwa Sakaliya umwana va Belekiya, yemwamuwulige pagati pa itembeli na pifunyo.
40023036	Nachene nguvalongela, imbegalo iyi yihigwa ukwimila isi mbesili.”
40023037	“Ve Yelusalemu, Yelusalemu! wawiwulaga avavisi na ukuvakinya na maganga vala avatume kwa veve. Mbi kalinga nene ndavakong'ise nyevanangu pamwi ndawe ing'uku lweyayikong'asa ifiswiya mumapiko, neke pe mubihile.
40023038	Ino mulavage ikaye yenyu yilesilwe wukiva.
40023039	Pakuva nene nguvalongela sisa mumbona kangi mbaka pesamutigila: ‘Afunyililwage yula ye akusa mwitawa ilya Umutwa.’ ”
40024001	Yesu ahesile mutembeli neke ibitilage, na avanyigendo vakwe pevafikite vamulaje Yesu alave Itembeli we nzenge.
40024002	Neke Yesu avapitule, “Semukusiwona isi mbesili! Nachene nguvalongela sisalisigala liganga muliganga ilingi, lyesisalidenywa ligwe pasi.”
40024003	Yesu peateng'ime pakidunda icha imiseituni, avanyigendo vakwe vaasile palubali peipwali Yesu vitigila, “Tulongele panili pesiwoneka isi mbesili, kangi kiki chekiva kilagilo icha uwusilo wako na umudugo gwa imisika?”
40024004	Neke Yesu avapitule, “Mwikomalilage, mulasangwa na munu.
40024005	Pakuva wolofu savasa mwitawa lyangu, itigila: ‘Nene yendi Kilisito,’ neke vavayase awolofu.
40024006	Kangi samupulika amagalu na simwepo isa amagalu; mulifwahisa pakuva sivaje ukuva ndahihyo, neke umudugo guva sigulafika nda.
40024007	Pakuva ing'i yihoma na ing'i iyingi na uwutwa ukwihoma na uwutwa uwungi, kangi sakulava na kinge na ifitulo mbali na mbali.
40024008	Isi mbesili sindawe umung'inetu pe akwivikula isavile umwana.
40024009	“Avatavangu sa vavibata nyenye na ukuvatawula muhigwe nu kuwulagwa. Avanu mbevali savavavipila vakuvavala nene.
40024010	Neke kangi awolofu valikuvala mulufuuwo lwawo neke kangi savigalukila vavene na ukwivipila.
40024011	Kangi avavisi ava uwudesi wolofu savasa neke vavayase avanu wolofu.
40024012	Pakuva uwanangifu sawuva wuginite, uwende wa avanu wolofu sawukepa.
40024013	Neke yula umunyakwinatila mbaka pamudugo saapokwa.
40024014	Neke Ulukani Ulunofu saludalikwa lwa uwutwa wa Nguluvi mung'i mbesili wuve wolelesi ku vanu va ing'i mbesili umudugo pesaguva gufikite.
40024015	“Ino pesamuluwene ‘Uluvifyo ulwa Uwanangifu,’ ululonge na umuvisi Danyeli, lwimite apono apelu (umunya kwimba alukagulage).
40024016	Ino muvaleke vala avali ku Yudaya vakimbilile kufidunda.
40024017	Neke yula yealikwiking'a alemwa ukwika mukutegula ifilimukaye yakwe.
40024018	Neke yula yeali kumugunda alemwa ukupiluka mukutegula umwenda gwakwe.
40024019	Neke vinalyo avang'inetu avanya filo na avakoosa avana mufilo ifyo.
40024020	Mwifunyage ulwa ukukimbila kwenyu sakulemwage ukuva pa kitungwi nave pa ikimunyi icha isabato!
40024021	Pakuva sakulava na ukuguda kukomi kwe sikwekulawoneka uluhuma ing'i peyigawa mbaka lino, kangi sisalulava ndahihyo.
40024022	Wone ifilo ifyo fike filemwe ukukepuswa asukuli umunu yeake apokwa, ino ukwimila avahagule ifilo ifyo safikepulwa.
40024023	“Neke wone umunu atigile kwa veve: ‘Lavage Kilisito alikono’ apamwi ‘Alikula’ ulafuuwa.
40024024	Pakuva savaasa avakilisito va uwudesi, nawo savalagila ifilagilo ifikomi na uwuhulo, sambi vavayase na vahagule.
40024025	Mupulikage, nene yendivalonje we silulafika ulusika.
40024026	Ino wone vatigile, ‘Lavage alikubalali ulabita,’ wone vatigile, ‘Lavage,ifihite kugati’ ulafuuwa.
40024027	Pakuva ndawe ilimemi lwe lya lihuma kumihago ukubita kufuka, sakulava ndahihyo ukusa ukwa Umwana va Umunu.
40024028	Pepina umufimba baho imbungu pesasikong'ana.
40024029	“Pefilutila hela ifilo ifya ulugudo, salitilivala na gu mwesi sisaguvala na sing'eng'esi sasigwa uluhuma kwilanga na uludali ulwa kuchanya saluhogoleka.
40024030	Neke pesachuse ikilagilo icha Umwana va Umunu kuchanya, neke ino avanu va ing'i mbesili savavemba pevakumuwona Umwana akwika mumafufu ga kuchanya mu ludali na indolo ngomi.
40024031	Ino saavasindika vanyivaha vakwe pamwi na amapembe agikuwa finyawuhulo neke pesavakong'asa avanu avahagule vakwe va mung'i uluhuma ulubali ulu lwa kuchanya mbaka ulubali uluyalo.
40024032	“Pemwilava Umusombe mwiyigisage ikiganiso iki: Pembe muwone amatagala ga imisombe gavanzile ukutopola amahamba mulukagulage ukutigila ikifuku yekihegelye.
40024033	Ino lwindahihyo, pemufiwene ifi mbefili mulukagulage ulwa Umwana va Umunu yeahegelye mumilyango.
40024034	Nachene nguvalongela, imbegalo iyi siyilutila mbaka ifi mbefili peyefikwilye.
40024035	Kuchanya na ying'i sasilutila, neke ing'ani sangu sisasilutila nda.
40024036	“Neke ikimunyi na kivalilo asukuli ye akisele; nave vanyivaha va kuchanya nambi Yumwana pesi Dada hela ye iyena.
40024037	Ukusa kwa Umwana va Umunu kulihwana na lula lwa ifilo fya Noha.
40024038	Ifilo fya Noha pesilulamema ululenga avanu valisige na ukunywa avanu vitegulige mbaka na ikimunyi che Noha ingilye mukipugu.
40024039	Na sivalukagwi mbaka ululenga pelumemile neke luvategulise mbevali, ino lulava ndahihyo peakusa Umwana va Umunu.
40024040	Ino valava vanyidama vavili pa mugunda; uyungi saategulwa neke uyumwi saasigala.
40024041	Avang'inetu vavili savava vihalula mulwala, uyumwi saategulwa neke uyumwi saasigala.
40024042	Mwikomalilage, pakuva simukukikagula ikimunyi che Umutwa venyu cheakusila.
40024043	Ino mulukagulage, ulwa wone umunyakaye akealukagule panili peasa umuhiisi, siake agonelela nda sambi amulekele umuhiisi ademule neke ingile mukaye.
40024044	Ino nayi nyenye muvelage miho pakuva Umwana va Umunu saasa paikivalilo chesimwihosa.”
40024045	Yesu avepealonga “Ye nani umunyalufuuwo na umukami Umunyandolo? Yula ye umuvina vakwe amuvika avimilile avakami avangi na ukuvapela avayagwe ichakulya peluvelaga luvaje ulusika.
40024046	Mufunyilile umukami yula ye umuvina vakwe amufikaga weipiga ndahihyo.
40024047	Nachene nguvalongela saamutemya mufinu fyakwe mbefili.
40024048	Neke wone umukami umwanangifu atigile: ‘Umuvina vangu mbona ihaava ukusa na ulusika lulutye,’
40024049	Neke peavange ukuvatova avakami vayagwe swe akwililaga na ukwinywelaga na avagaasi,
40024050	umuvina va umukami uyo saasa ikimunyi che siihosa na kikivalilo chesiakukikagula.
40024051	Umuvina yula saamudumulanga ahume polofu na ukumuhanza na avabuganisi. Uko kwe saavemba na ukugelesula amino.
40025001	“Apo Uwutwa uwa kuchanya pesawihwana na avahinza vanyichumi avategwee itala sawo vabite vakamutang'anile umunyaluwungo.
40025002	Avahanu vevapufi na avahanu vevasugu.
40025003	Avapufi vala vategwe itala sawo wengaya mafuta.
40025004	Neke avasugu vategwe itala sawo na mafuta mufitegulilo fyawo.
40025005	Ave iva umunyaluwungo afuvalye pakusa, avahinza vala mbevali swe visinzila na ukugonelela.
40025006	Neke mukilo mwilangali kwapulise liyowo, nyela umunyaluwungo akusa; ‘Muhumage kukumutang'anila.’
40025007	Neke avahinza vala mbevali valamuke na ukugelanisa itala sawo.
40025008	Pepene avapufi pevatige ku vasugu: ‘Mutupelage amafuta genyu madodo pakuva itala setu sisima.’
40025009	Neke avasugu vavapitule, ‘Sigatukwila nda hwehwe na nyenye! Ikiba mubite ku vasulusi mukagule!’
40025010	Neke peyevahele kukugula, umunyaluwungo aasile, avevigelanise vinje pamwi na umunyaluwungo; swe umulyango gwidindwa.
40025011	Pambele ludodo avahinza vala avapufi vaasile vitigila, ‘Mutwa, Mutwa tudindulile!’
40025012	Neke peavapitule, ‘Nachene nguvalongela, nene sindivaseli nda.’
40025013	Ndawe Yesu atigilige, “Mwikalage miho pakuva simukikagwi ikimunyi na ikivalilo.”
40025014	Pakuva uwutwa uwa kuchanya windawe umunu yeasakige ukuwuuka ulugendo, akemelye avakami vakwe na ukuvavikisikisa uwunono wakwe.
40025015	Uyumwi amupelye amagobole talanda sihanu, uyungi amagobole italanda sivili, uyungi talanda yimwi, yeyeavesaga mweagelela, ndawe umwene iwukilige ulugendo.
40025016	Yula yealategwe amagobole talanda sihanu, ahele kukusulusa neke sikawoneka kangi isingi sihanu.
40025017	Na yuyula umunya isivili ahele nave kukusulusa neke sikawoneka kangi sivili.
40025018	Neke yula yeanuche italanda yimwi ayavye pasi neke asiile italanda ya umuvina vakwe.
40025019	“Na peyelulutye ulusika umuvina yula apilwike neke avange ukuvalilasa pamwi na avene.
40025020	Yula yeeina amagobole talanda sihanu amupelye sila isihanu neke kangi alete isihanu isingi itigila; ‘Mutwa walumelye amagobole talanda sihanu ndetite na isingi sihanu.’
40025021	Umutwa vakwe atige: ‘Upigite wunofu, ve mukami umunofu na umufuuwa, ukave wimufuuwa kufikefu ino nguvika kufyolofu. Wingile ku luhekelelo lwa umutwa vako.’
40025022	Neke na yuyulaga yeeina amagobole talanda isivili aasile itigila: ‘Mutwa walumelye amagobole talanda sivili ndetite na isingi talanda sivili isilutye.’
40025023	Umutwa vakwe amutige: ‘Upigite wunofu, ve mukami umunofu na umufuuwa, ukave wimufuuwa kufikefu, ino nguvika kufyolofu. Wingile ku luhekelelo lwa umutwa vako.’
40025024	Na yula yeeina italanda yimwi aasile itigila: ‘Mutwa ngalukagulige ulwa veve wimutalamu hilo, wawibeta chesiwavyaliti, wawikong'asa fyesiwatagalisi.
40025025	Ino ndogwipe, neke mbite ngasile italanda yako pasi. Wonage italanda yako yeyiyi kategulage.
40025026	Neke umutwa vakwe amupitule: ‘Ve mukami umwanangifu na uwugata! Ulukagwe ulwa nene ndandibeta fyesindavyaliti kangi ndandikong'asa fyesindatagalisi.
40025027	Apo ngewavisise ku vasulusi italanda yangu penzusile ngenzambulila isongeleche!
40025028	Ino mumupoke italanda iyo neke mumupele yula yeina amagobole talanda nyichumi.
40025029	Pakuva yeinafyo apelwa ifingi sambi ave na fyolofu. Neke yula yeihela na fifila fyeihosa ulwa inafyo apokwa.
40025030	Na umukami yula yesahwaniti mumutoose kutaali kulwisa lwa kwivala, kwekwene kwesakuva na ikivembo nu kugelesula amino.’
40025031	“Ulusika lwe saasila Umwana va Umunu mundolo sakwe, iva pamwi na avanyivaha mbevali avelu, pepene pesaateng'emala mukigoda cha indolo sakwe.
40025032	Avanu mbevali savakong'ana kulumwene, nave saavabagula fipinga fivili ndawe umunyakukwamila lweaibagula ing'olo na imene.
40025033	Ing'olo kwiwoko ilya kundyo, neke imene kwiwoko lyakwe ilya kung'igi.
40025034	Neke umutwa saatigila kwa vala avali kwiwoko ilya kundyo: ‘Muse nyevafunyilile na Dada; mwanukile Uwutwa uwewuvike uluhuma ukuvikwa ulutu ulwa ing'i.
40025035	Pakuva pende na nzala mwamelye ikilyo; pende ng'elwike mwamelye ululenga; pende mugenzi mwanzanuche;
40025036	pende wufuula mwafwikite; pende mutamwa mwaasile ukundava; pende mudindile mwaasile ukundava.’
40025037	Neke avagolofu iwo savamupitula, ‘Mutwa panili petwakuwene veve wina nzala neke tukupele ulye, na peweukelwike neke tukupele ululenga?
40025038	Kangi panili petwakuwene wimugenzi neke tukwanukile na pe wewufuula neke tukufwike?
40025039	Kangi panili petwakuwene veve wimutamwa pe wemudindile neke tuuse ukukulava?
40025040	Neke Umutwa saavapitula: ‘Nachene nguvalongela ndawe lwe mwamupije uyumwi va avadodo vangu iva ulo mwamije nene.’ ”
40025041	“Ipo pe saavatigila vala avali kwiwoko ilya kung'igi: ‘Muhege kwa nene nyevakotofu! Mubite kumoto umuvikile setani na vanyivaha vakwe.
40025042	Pakuva pende na nzala simwamelii ikilyo na pende ng'elwike simwamelii nywe.
40025043	Pende mugenzi simwanzanuchi; pende wufuula simwafwikiti, pende mutamwa na pende mudindile simwandafili.’
40025044	Pepene pe savamupitula: ‘Mutwa panili pe twakuwene veve winanzala nave ukelwike na pe wewimugenzi nave pewewufuula nape wewimutamwa nape we wimudindile neke tulemwe ukukupigila?’
40025045	Neke umwene saavapitula: ‘Nachene nguvalongela, pala pemwalemilwe ukumupigila is uyumwi va avadodo vangu iva, pepene pemwalemilwe ukumigila nene.’
40025046	Na iwo savabita kuluhigilo lwa mbepali neke avagolofu ku wumi wa mbepali.”
40026001	Neke baho Yesu avelige isinda ukulonga ing'ani mbesili ndawe avatigilige avanyigendo vakwe,
40026002	“Mukulukagula ukutigila fisige filo fivili swe ukufika i pasaka na Umwana va Umunu atawulwa atumbikwe mu musalaba.”
40026003	Ndawe avatambisi avavina na avavaha va avanu vakong'ine kukaye yu mutambisi umuvina ilitawa lyakwe Kayafa.
40026004	Swe vivanga ukugaha ifigaho sambi vamwibate Yesu kwa kinyele vamuwulage.
40026005	Neke pevatigile lulava pa ikimunyi ikikomi cha ipasaka, kulonga kuve naliyowo mu vanu.
40026006	Lino Yesu pee ku Betaniya kukaye ya Simoni umunya wukoma,
40026007	umung'inetu uyumwi ahegelye kwa Yesu akolye isupa yeyeyina mafuta ga amagobole amolofu, ndawe amuhululisige Yesu amafuta mu mutwe pealisige
40026008	Neke avanyigendo vakwe pevaluwene ulu swe vivipa vitigila, “Uko sikutogela hela uwunono?
40026009	Ikiba amafuta iga gekegagusiwe amagobole molofu neke vapelwe avamikaa.”
40026010	Yesu swe akulukagula neke avalongele, “Mbi ndawuli mukumufwahisa umung'inetu? Amije nene ikipigo ikinofu.
40026011	Pakuva avamikaa mwinawo mbepali neke nene mba na nyenye filo fikefu hela.
40026012	Pakuva pe akuhululisa amafuta mumuvili gwangu akungelanisa wunofu kufwa na ukutagwa kwangu.
40026013	Nachene nguvalongela, baha padalikwagwa Ulukani Ulunofu mung'i mbeyili ikipigo iki chapigite umung'inetu uyu sakilongwa ukwimila ukwiwukwa kwakwe.”
40026014	Neke baho uyumwi va vanyigendo avanyichumi na vavili ilitawa lyakwe Yuda Isikalyote ahele ku vatambisi avavina.
40026015	Ndawe avawusige ukutigila, “Mumela kiki pe ndivalonje kwe kwali?” Swe vitigila tukupela amagobole machumi gadatu;
40026016	Uluhuma baho avanzile ukusaka ikilega ukumupituka Yesu.
40026017	Ikimunyi icha kutala cha imikate je simihate uwuhahu avanyigendo va Yesu vaasile kulumwene vitigila, “Kwiyaga kwetukagelanise i Pasaka?”
40026018	Ndawe Yesu atigilige, “Mubite kuboma kulu umunu uyumwi mukamulongele umunyakaye mukatigile; ‘Umwigisi itigila, ulusika lwangu yelufisile. Kwa veve tulila i Pasaka nene na vanyigendo vangu.’ ”
40026019	Swe avanyigendo vala vipiga ndawe lwevevalongele, swe vigelanisa.
40026020	Kwavelige kwivanga ukutinala neke Yesu ateng'emale na avanyigendo vakwe vanyichumi na vavili mukulya ikilyo.
40026021	Neke baho pevalisige ndawe alongige ukutigila, “mufuuwagwe lwendilonga, mwanyenye uyumwi amituka.”
40026022	Swe vihuguvala pakomi neke vavange ukumuwusa yumwi yumwi, “Mutwa ngali nene?”
40026023	Neke Yesu atigile de, “Ye ililasa pamwi na nene mukinyandilo ye yuyo ye amituka.
40026024	Neke Umwana va Umunu akwibitilaga ndawe andikilwe, ino inalyo umunu uyo ye akumupituka Umwana va Umunu.”
40026025	Neke baho Yuda umunyakumupituka aatige, “Ngali nene Mwigisi!” Neke Yesu atigile, “Veve ulonzile.”
40026026	Vave wepevalya, Yesu inwe umukate, swe ifunyilila swe imegula, swe akuvapela avanyigendo vakwe itigila, “Mukotage mulye, ugu gwe muvili gwangu.”
40026027	Neke pe inule ikinywelo swe ilumba swe akuvapela itigila, “Munywelage mbemuli mwa iki,
40026028	Pakuva iyi ye danda yangu ya lufingano ye yikwitika wimila awolofu vadegepelwe inzanangifu.
40026029	Neke nguvalongela, sisanywa uluhuma ino umuveleko gwa umusabibu mbaka ikimunyi kila chesanywa umuveleko umupya pamwi na nyenye ku wutwa wa Dada vangu.”
40026030	Neke baho vavelige vakwimba ulwimbo sweno vihuma kwivala, swe vibita kukidunda icha imiseituni.
40026031	Neke Yesu avalongele ukutigila, “Mbemuli nyenye mung'imbila ikilo cha neng'ino, pakuva lwandike: ‘Ndimutova umukwamila ing'olo, neke ikipinga mbekili kitagalila.’
40026032	Apo penzilibwike sandongola ku Galilaya.”
40026033	Neke Petulo atigile, “Navakuleke mbevali nene singuleka nda.”
40026034	Neke Yesu atigile, “Nachene ngukulongela, ikilo iki inzogolo wesiyilavika uva umbihye kadatu.”
40026035	Ndawe Petulo atigilige, “Nakuve kufwilasa naveve singubihila nda.” Neke avanyigendo avayagwe nawo valonge ndahihyo.
40026036	Ndawe Yesu abitige nawo apono apitambulwa pa Getisemane. Ndawe avalongelige avanyigendo vakwe, ukutigila, “Muteng'emale baha nene mbite kula ngifunye.”
40026037	Ndawe abitige na Petulo na avana avavili va Sebedayo, ndawe avangige, ukuhung'una na ukuhuguvala.
40026038	Swe akuvalongela itigila, “Inumbula yangu yihuguve pakomi ngwenda fwe, sweno mwikalage miho pamwi na nene.”
40026039	Ndawe abitige kuwutalo ludodo igwa kinyalileme ivanga ukwifunya itigila, “Dada vangu, wone luke luhwane utyese uluteseko ulu, neke ulwene lulava ndawe lwendiwenda nene, pesi luvelage ndawe lwewiwenda veve.”
40026040	Ave ipiluka ku vanyigendo vakwe avadatu swe akuvafika vagonelye ndawe amulongelige Petulo itigila, “Mulemilwe ukwikala miho pamwi na nene nambi kivalilo kimwi hela?
40026041	Mwikalage miho mwifunyage mulingila mukugelwa. Inumbula yiwenda neke umuvili muhomefu.”
40026042	Swe ibita kangi ulwakavili kukwifunya we itigila, “Dada vangu, wone silwihwana nda ukutyesa uluteseko kwa nene, apo lwewiwenda veve lugendelage mumo.”
40026043	Swe ipiluka kangi, ye akuvafika avanyigendo vagonelye kangi, pakuva amiho gayo ge gatimbite na tulo.
40026044	Swe akuvaleka ibita kukwifunya ulwa wudatu, weilonga ing'ani sisilaga.
40026045	Ndawe Yesu apilukige ku vanyigendo vakwe itigila, “Pe musuupa na ukugonelela kangi? Mulavage! ikivalilo kifisile na Umwana va Umunu atawulwa mumawoko ga vanyanzanangifu.
40026046	Muwuke tubitage. Mulavage umunyakumituka ahegelye.”
40026047	Yesu we pealongana na avanyigendo vakwe ndawe Yuda aasige uyumwi va vanyigendo avanyichumi na vavili. Aasile pamwi na avanu wolofu avanyamamage na ifisonzo vevevatume na avatambisi avavina na avavaha va avanu.
40026048	Neke umwene umunyakumupituka alavalonje ikilagilo ukutigila: “Yula ye ndimunonela ye mwene yemwibatage.”
40026049	Ndawe abitige kulumwene Yesu ulusika lulo itigila, “Kamwene ve Mwigisi.” Ndawe amunonelige Yesu.
40026050	Ndawe Yesu amulongelige, “Yuda munyawiyendi pige lwewusilige.” Ndawe amalugu gaasige gamwibate Yesu neke gamupinge.
40026051	Neke baho uyumwi va avanyigendo va Yesu ndawe ategulige ilimage neke adumule ilipulikilo lya umukami va umutambisi umuvina.
40026052	Swe Yesu akumulongela itigila, “Pilule ilimage muhala, pakuva mbevali avaviwulaga kwa limage savalafwa kwa limage.
40026053	Ngali wiwona sinywaniti suke kwa Dada andetele yilino amalugu ga avanyivaha agalutye lichumi na gavili?
40026054	Lino wukwila ndawuli Uwandike Uwelu ukutigila wugendela mumo?”
40026055	Neke baho Yesu alilongelage ililugu lila, “Muusile na amamage na ifisonzo ndamukwibata muhiisi, ifilo mbefili ifi nge mutembeli ngigisige neke mulemwe ukundibata.
40026056	Isi mbesili sikave sambi sikwile inzandike na avavisi; ndawe avanyigendo mbevali vamulekige swe vikimbila.”
40026057	Swe avanu iwo vevamwibete Yesu ndawe vamusindikige kukaye ya umutambisi umuvina Kayafa, kuko kwe vevakong'ine avigisi va indagilo na avavaha.
40026058	Nave Petulo amuninilige kwa pataali mbaka kuluhengo kwa umutambisi umuvina, ndawe ingilige mugati na ukuteng'emala pamwi na avakami alave kwelwisilila.
40026059	Neke avatambisi avavina na gumukong'ano ugwa avavina mbevali swe vakumusakila Yesu uwolelesi wa uwudesi vamuwulage.
40026060	Neke valemwe ukuwuwona uwolelesi nambi awolelesi avadesi vevevaasile.
40026061	Neke pambele pevaase awolelesi vavili vitigila, “Uyu aatige: ‘Nywanite ukudenya ikaye ya Nguluvi na ukusenga kangi kwa filo fidatu.’ ”
40026062	Ndawe umutambisi umuvina iimige na ukumuwusa Yesu, “Ndawuli siwipitula lukani? Avanu vakukolelela kiki veve?”
40026063	Neke Yesu akatuke sili. Umutambisi umuvina ndawe amulongelige, “Ngukwilapya kwa Nguluvi umumi utulongele, veve ye veve Kilisito Umwana va Nguluvi!”
40026064	Ndawe Yesu amutigilige, “Veve ulonzile! Neke nene nguvalongela, ukuhuma lino samumuwona Umwana va Umunu ateng'eme kuliwoko ilinyaludali lya kundyo akusa mumafufu gakuchanya.”
40026065	Baho umutambisi umuvina swe idemula imyenda jakwe, itigila, “Lino ye amubede Nguluvi! Twisaka wolelesi kangi wa kiki? Ndawe de mwipuliche yinyenye pibedala Nguluvi.
40026066	Mwiwona ndawuli?” Navavene swe vipitula vitigila, “Uyu inogela ukufwa!”
40026067	Ndawe vamufunyilige amati muwusu, swe vakumutova ifunzi na avangi swe vakumutova ifipi.
40026068	Avamwi vitigila, “Be, Kilisito tuganulile ye nani ye akutofile!”
40026069	Nave Petulo ealikwivala ateng'eme pidama. Ndawe amusilige umukami umuhinza neke atigile, “Na yuveve ukeulipamwi na Yesu va ku Galilaya.”
40026070	Swe ibihila wima hela pavanu itigila, “singulukagula lwewilonga.”
40026071	Swe ihega ibita kwipala, neke umuhinza uyungi amuwone swe akuvalongela avanu avebaho, “Uyu ake pamwi na Yesu Umunasaleti.”
40026072	Swe kangi Petulo ibihila na ukwilapa, “Nene sindimuseli nda Umunu uyu.”
40026073	Nalusika silwavi lusika nda vala avevimile vaasile neke vamutigile Petulo, “Nachene, veve nave wimuyawo, pakuva na gimilongele jako gihwana.”
40026074	Pepene baho peavangige ukubihila, neke ifingulise na ukwilapa itigila, “Nene sindimuseli umunu uyu!” Ulusika lulo swe inzogolo yivika.
40026075	Swe baho Petulo akwiwuka ulukani lula Yesu lwealalonzile ukutigila, “Inzogolo wesiyilavika uva umbihye kadatu.” Swe lukumuvava hilo neke ahume kwivala ivemba ulutalamu.
40027001	Kwave kwicha avatambisi avavina mbevali na vavaha va avanu valongine ifigaho ifya ukumuwulaga Yesu.
40027002	Neke vamupinge nu kumusogosa vakumutawula kwa Pilato Umutema.
40027003	Ino Yuda yeamupitwike, pe awene ulwa Yesu yeahigitwe ukufwa lwamuvafile swe ibita ukuvapilulila avatambisi avavina na avavaha amagobole machumi gadatu.
40027004	Neke atigile, “Nzananzile ukuyipituka Idanda yesinzananga kinu” neke vatigile, “Mbi lukutuvava kiki hwehwe? Ulo ulukagula yuveve.”
40027005	Swe itoosa amagobole gala mutembeli swe ibitaga kukwitumbika.
40027006	Neke avatambisi avavina vategule amagobole itigila, “Silulagile ukuhanza na agangi pakuva magule na danda.”
40027007	Swe vikong'ana nukulongana, neke vagule ililungulu ilinyakinongo ilya ukutagila avagenzi.
40027008	Na ililungulu lila litambulwa mbaka neng'ino lilungulu lya idanda.
40027009	Neke pelukwile ulukani ulwalonzilwe na u muvisi Yelemiya itigila, “Vategwe amagobole machumi gadatu, ilifungu lya yula yeemukelele na avana va Vaisilaeli,
40027010	neke pevagulile amagobole gala ililungulu ilya amatago, ndawe Umutwa lwealandaje.”
40027011	Swe Yesu vakumwimya kulumutema, neke umutema amuwuse umwene, “Veve ye veve vemutwa va Avayudaya!” Yesu amupitwe, “Veve ulonzile.”
40027012	Neke peemutose na avatambisi avavina na avavaha, siapituligi lukani.
40027013	Neke Pilato amutigile, “Siwipulika isi mbesili se vakukolelela veve?”
40027014	Siamupitwi nambi lukani, neke Umutema asasave pakomi.
40027015	Ino ikimunyi ikikomi icha i Pasaka umutema eina musimu gwakwe gwa kuvadindulila umunu uyumwi va avanyandinde yula yevamuwendige.
40027016	Ino pepina munyandinde yeakagulanikige hilo atambuligwe Balaba.
40027017	Neke Pilato atigile, “Mwisaka ndivadindulile yalikwi? Balaba apangi Yesu yeitambulwa Kilisito?”
40027018	Pakuva ealukagwe ulwa vamuletite kwa gila.
40027019	Na peeateng'eme pakigoda icha ukuhigila uvakwe amutumye lukani ukutigila, “Ulapiga kinu kulumunu uyu umugolofu, pakuva neng'ino nesike pakomi mumaloto ukwimila Umunu uyo.”
40027020	Ino avatambisi avavina na avavaha vavakuvilise avanu vamusuke Balaba sambi Yesu awulagwe.
40027021	Umutema kangi swe akuvatigila, “Ye nani kuvavili iva yemwisaka nene ndimudindulile?” Neke pe vatigile, “Balaba.”
40027022	Neke Pilato peavatigile, “Ino ngitage ndawuli kwa Yesu yeitambulwa Kilisito.” Neke mbevali vatigile, “Atumbikwage.”
40027023	Neke peatigile, “Mbi kiki ikibi cheapigite?” Neke pevayovele ng'ani mbevali, “Atumbikwage.”
40027024	Ino Pilato aveiwona siinosa kinu, ligina liliyowo, swe akwegula ululenga swe ikalava amawoko gakwe pamalugu itigila, “Nene sindimwananga kinu ku danda ya umunu uyu umugolofu mulukagula yinyenye.”
40027025	Neke avanu mbevali vatigile, “Idanda yakwe lekage yive kwa hwehwe na kuvanetu!”
40027026	Neke peamudindulile Balaba na peyeamutofile Yesu ni mikova amutawe sambi vamutumbike mu musalaba.
40027027	Neke avanyigalu va Pilato vamusindike Yesu mubwalo iya uwutema, neke ikilugu mbekili kimukong'anikile.
40027028	Neke ipo vamuwopwe imyenda jakwe nu kumufwika isopeka idung'u,
40027029	neke vative ikihalama ikinyamifwa nu kumufwika mumutwe neke vamupele uludete mwiwoko ilya kundyo. Neke vamufugamile vakumwelanga vitigila, “Kamwene ve Mutwa va Avayudaya!”
40027030	Neke pevamufunyile amati swe vitegula uludete lula neke vamukong'olelage kumutwe.
40027031	Na peyevamwelanzile na ukumuwopola isopeka yila swe vakumufwika imyenda jakwe nu kumusindika kukumutumbika.
40027032	Napevahumige vatang'ine na Umunu uva ku Kilene, ilitawa lyakwe ye Simoni neke vamung'ang'anise ategule umusalaba gwa Yesu.
40027033	Neke na pevafisile apono apitambulwa Goligota kwekutigila, “(apono pa ikibang'a).”
40027034	Vamupelye idifayi yeyenyanze na ikinyongo sambi anywe, neke peagesise abihye ukunywa.
40027035	Vave vakumutumbika Yesu vagavine imyenda jakwe kwa ukutova isimbi; (sambi lukwile ulukani ululonge na umuvisi, vagavine imyenda jangu na isopeka yangu vakugitovela isimbi.)
40027036	Neke pevateng'emale nu kumuminga.
40027037	Neke pachanya pa musalaba gwakwe vatovelye uwandike, “UYU YE YESU UMUTWA VA AVAYUDAYA.”
40027038	Ino pepina avahiisi vavili avevatumbikwe pamwi na Yesu uyumwi kwiwoko ilya kundyo uyungi kwiwoko ilya kung'igi.
40027039	Neke vala vevalutilige mung'asi vayunzige imitwe jawo vakumuliga vitigila,
40027040	“Be, vemunyakudenya Itembeli nu kusenga mu filo fidatu, wipoke uwumi wako, na wone wi mwana va Nguluvi, wiike uluhuma mu musalaba.”
40027041	Neke avatambisi avavina, pamwi na avigisi va indagilo na avavaha, vamwelanzile vitigila, “Aponise avangi ilemwa ukwiponia yumwene.
40027042	Ye mutwa va Avaisilaeli, leke iike uluhuma mu musalaba neke petumufuuwe.
40027043	Alaamwihuvye Nguluvi, kono weakwitigila umwene Mwana va Nguluvi; ino leke tandi, Nguluvi amuponiage, wone inogelwa nave.”
40027044	Neke na avahiisi avevatumbike pamwi na Yesu nawo vamulisile ndahihyo.
40027045	Ino uluhuma paikivalilo icha mutanda pamunyi ing'i mbeyili lwavelwisa mbaka paikivalilo icha igonza pelitegamwike.
40027046	Neke paikivalilo icha igonza pelitegamwike Yesu akoolite kwa liswi likomi itigila, “Eli, Eli lamasabakitani.” Kwekutigila, “Nguluvi vangu, Nguluvi vangu, mbi ndawuli undesile?”
40027047	Neke avali mulubali vimile pevapulike vatigee, “Umunu uyu ikemela Eliya.”
40027048	Neke uyumwi akimbile akategule ilisambi ilisabike mudifayi inzasamufu neke avike muludete neke peamupelanise Yesu anywe.
40027049	Neke avangi vatigile, “Musindile, leke tulave apangi Eliya aasa amuponia.”
40027050	Yesu kangi peakoolite kwa liswi likomi ndawe umutima gwadumukige.
40027051	Ino ulusika lulo, ikibupa cha ilyenda ilya mutembeli ilya demwike neke lihume pavili uluhuma kuchanya mbaka pasi. Ing'i swe yiva na kitulo, amaganga gamegwike;
40027052	Nafifyanga fyadindwike, na gimivili ija avagolofu avevafwe jasilibwike.
40027053	Na pevahumile mufyanga Yesu peyeasilibwike vahele kuboma inzelu neke vitang'ane na awolofu.
40027054	Ino umuvina va avanyigalu na vala avevalipamwi vevamumingige Yesu, pevawene ikitulo na ing'ani sinyawuhulo vakuvye wuhulo vitigila, “Uyu nachene ake Mwana va Nguluvi.”
40027055	Pala pepina avang'inetu wolofu, avalavisige kwa pataali, iwo ve vala avamufwatige Yesu uluhuma ku Galilaya na avamupigilige.
40027056	Uyumwi va iwo e Maliya Magadalena, na Maliya uyuve va Yakobo na Yosefu, pamwinga na uyuva va avana va Sebedayo.
40027057	Pakive kimihye aasile umunu umunono ukuhuma ku Alimataya, ikemelwa Yosefu nave ali munyigendo va Yesu.
40027058	Ahele kwa Pilato akasuke umufimba gwa Yesu. Pilato alaje Yosefu apelwe umufimba gula.
40027059	Swe Yosefu itegula umufimba neke agufwike isanda ya umwenda umunofu.
40027060	Neke peatage muwuvi wakwe weeayafile mwitalawe, swe ibidukisa iliganga ilikomi pamulyango gwa uwuvi neke abitage.
40027061	Maliya Magadalena na Maliya uyungi ve baho vateng'eme palubali pachanga.
40027062	Ikimunyi icha kavili tutigile ikimunyi icha ukutala kukimunyi icha ukugelanisa, avatambisi avavina pamwinga na Avafalisayo vahele kwa Pilato,
40027063	vitigila, “Muvaha tukwiwuka umudesi yula peemumi atigilige ngali: ‘Pefilutye ifilo fidatu asilibuka.’
40027064	Ino lagilage, sambi chakwe kimingwe mbaka pa ikimunyi icha wudatu, sambi apono pangi, avanyigendo vakwe valemwe ukubita vamuhiise vasindike sambi vavalongele avanu ulwa asilibwike kuvafwe. Uwudesi uwu wulonga wulutile kwa wula uwamutalo.”
40027065	Pilato avatige, “Mwinawo avanyigalu mubite mukaminge ichanga wunofu.
40027066	Swe ndawe vabitige kukuminga ichanga kila wunofu, swe vivika na ing'olekelo mwiganga lila pamwi na avanyigalu.”
40028001	Lino peyilutye isabato, pe sambi kwidandaluka pa Jumapili, Maliya Magadalena nayi Maliya uyungi vahele kukulava ichanga.
40028002	Swe lulusika lulo pave na kitulo kikomi mung'i; ndawe aasige umunyivaha va Umutwa ukuhuma kuchanya nu kubidusa iliganga, neke ateng'emalile.
40028003	Na uwusu wakwe wewindawe ulumuli na imyenda jakwe je myelu wita wusee.
40028004	Avanya kumuminga wogwipe hilo vikuvila viva nda vafwe.
40028005	Neke umunyivaha avalongele avang'inetu, “Mulogopa! pakuva ngulukagula ukutigila mukumusaka Yesu yevamutumbike.
40028006	Siipwali ipa nda, pakuva asilibwike ndawe alongige. Muse mulave apono peemulambalike.
40028007	Ino mwangupe mubite mukavalongele avanyigendo vakwe ulwa asilibwike uluhuma kuvafwe wonage akuvalongolela ukubita ku Galilaya; kwekwene kwemumuwona. Yendivalonje.”
40028008	Swe vakwangufya pakuhega wevinawogofi uwunyaluhekelelo lukomi.
40028009	Ndawe Yesu vitang'anige nawo neke atigile, “Kamwene.” Swe vihegelela nu kumwibata amagulu neke vamufugamile.
40028010	Ndawe Yesu avatigilige, “Mulogopa! Mubitage mukavalongele avanyalukolo vangu vabite ku Galilaya kwevambona nene.”
40028011	Na pevabitige, lavage, avanyakuminga avamwi vahele muboma neke vakavalongele avatambisi avavina mbesili sevasiwene.
40028012	Avatambisi avavina ndawe vakong'anige na avavaha, neke vagahe ikigaho ndawe vavafupige avanyigalu magobole molofu.
40028013	Neke vavatigilage, ‘Muvalongelage avanu ukuta avanyigendo vakwe vaasile pakilo neke vamuhiise petugonelye.’
40028014	Ulukani ulu wone lupulise kulumutema hwehwe tulongana nave mulahuguvala.”
40028015	Ndawe avanyigalu vategulige amagobole nu kupiga lwevevalagile. Neke ululongwa ulu lwatagalye ku Vayudaya mbaka neng'ino.
40028016	Ino avanyigendo vanyichumi na yumwi vahele ku Galilaya, kukidunda chealavalagilye Yesu.
40028017	Na vave vakumuwona ndawe napevamuwene ndawe vamusunyalilige, neke avangi vasinite.
40028018	Neke Yesu aase neke avatigile, “Uludali mbeluli ulwa kuchanya na mung'i ngapelitwe nene.
40028019	Ino mubitage mukavapitule avanu mbevali ava konivala vave vanyigendo vangu, mukavabatise mwitawa lya Dada, Umwana na Umuhe umwelu.
40028020	Na ukuvigisa vinatilage mbesili sendavalaje nene. Neke nene mba na nyenye mbepali mbaka kuwusililo uwa ing'i.”
41001001	Umuvango gwa Ulukani Ulunofu lwa Yesu Kilisito Umwana va Nguluvi.
41001002	Ndawe lwandikwe nu muvisi Yesaya: “Lavage ngumutuma umuvanda vangu akulongolele; yemwene yawuyapa ing'asi yako.
41001003	Iliswi ilya Umunu ilipulisa mubalali: ‘Mumuwuyapilage ing'asi Umutwa, mugololage ifikolo fyakwe.’ ”
41001004	Yohane umubatisi awonike mubalali idalika ulwa luvavaje avanu ukupela inzanangifu nu kubatisiwa sambi Nguluvi avadegepele inzanangifu sawo.
41001005	Neke pevamubitile avanu mbevali ava ku Yudaya na ava ku Yelusalemu, neke pevabatisiwe na umwene ku mukoga gwa Yolodani vipela inzanangifu sawo.
41001006	Ino Yohane afwalige umwenda ugwe mutive nu lubahila lwa ingamiya na umusipi gwa ing'ingo mukigudi chakwe. Alisige imanzi na uwuuki mwihala.
41001007	Nave adalikige itigila, “Pa nene akusa umunyaludali ukundutila nene; kwa uyu nene sinywaniti ngondame mamise nambi kuhudula imikova ja indatu sakwe.
41001008	Nene nguvabatisa kwa lulenga, neke umwene saavabatisa kwa Umuhe Umwelu.”
41001009	Ifilo fila Yesu aasile uluhuma ku Nasaleti iya ku Galilaya neke abatisiwe na Yohane ku mukoga gwa ku Yolodani.
41001010	Neke na peahumile mululenga uluvala lulo awene kuchanya kudindwike neke Umuhe iikage kulumwene wita ingunda.
41001011	Iliswi lyapulise kuchanya litigila, “Veve ye veve ve mwanangu vemwende vangu yendinogelwa na veve.”
41001012	Lulusika lulo Umuhe Umwelu amusogwise Yesu kubalali,
41001013	ikalite kubalali filo machumi gatayi, igelwa na setani. Ekuko pamwi na ifikoko ifya mwihala, neke vanyivaha vamupigilage.
41001014	Yohane pevamusopite mundinde, Yesu ahele ku Galilaya idalika Ulukani Ulunofu lwa Nguluvi, Itigila,
41001015	“Ulusika yelukwilye, na Uwutwa wa Nguluvi wuhegelye. Mupelage neke mufuuwe Ulukani Ulunofu!”
41001016	Na peilutila mumwani iya inyanza ya ku Galilaya, avawene avalofi vavili; Simoni na Andeleya umunyalukolo vakwe vitoosa ifilovelo valove isomba.
41001017	Yesu swe akuvatigila, “Muninile nene ndivawuyapa muve mwivalofi va avanu.”
41001018	Ulusika lululaga vafilesile ifilovelo fyawo neke vamuninile Yesu.
41001019	Na peahele pawutalo ludodo, avawene Yakobo Umwana va Sebedayo nayi Yohane umwanakwave vevevali mukipugu viwuyapa ifilovelo.
41001020	Yesu avakemelye lulusika lulo, nawo ndawe vamulekige udadawo Sebedayo mukipugu pamwi na avakami, swe vakumuninila.
41001021	Yesu na avanyigendo vakwe vafikite ku Kapelenaumu, na chave kifika ikimunyi icha isabato, Yesu inje musinagogi ivanga ukwigisa.
41001022	Avanu mbevali vasasave pevapulike inzigiso sakwe, pakuva avigisi nda munu umunyalulagi sindawe avigisi va indagilo. siigisigi ndawe avagisi vawo va indagilo, pesi e munu yeawonekige wita munyalulagi.
41001023	Ulusika lulo awonike musinagogi mula umunu umunyalisoka,
41001024	ayofile, “Wina kiki nahwehwe, veve Yesu va ku Nasaleti? Ngali wusile utwanange? Ngulukagula ulwa veve winani; veve wi Mwelu va Nguluvi!”
41001025	Neke Yesu alikenyele itigila, “Katuke! Hege kulumunu uyu.”
41001026	Ndawe ilisoka lyamupelige ililibisi umunu uyo, swe iyovela pachanya, swe ndawe lyamuhumige.
41001027	Avanu mbevali vasasavale swe vivanga ukwiwusa vitigila, “Iki kiki? Nzigiso mya? Umunu uyu ina uludali ilagila na masoka gakumupulika!”
41001028	Ing'ani sa Yesu satagalye wuhulo mbekuli mulutanana lwa mu Galilaya.
41001029	Vahumite musinagogi vahele kidonya mukaye ya Simoni na Andeleya; Yakobo na Yohane vahelelise.
41001030	Ino umung'inetu uyumwi umukwive va Simoni alavasise imbungo yeyimwibete. Lulusika lulo peafikite Yesu vamulongele ulwa uwutamwa.
41001031	Yesu akumubitila umung'inetu uyo, akumwibata iliwoko akumulamusa. Swe imbungo iyo yikumuleka, ndawe avangige ukuvapigila.
41001032	Ikinyamihye kikila, ilisuva pelisota, vamuletye Yesu avanu avatamwa mbevali na vanyamasoka.
41001033	Neke avanu mbevali va muboma yila vakong'anage pamulyango.
41001034	Nave Yesu avaponise avanu wolofu avali na ifitamwa ifili polofu; agahumyage na amasoka molofu; na siagatawi amasoka galonge kinu pakuva gegamusele ukuta umwene ye nani.
41001035	Ikimunyi cha kavili pamilawu we pekutitu, Yesu ahesile swe ibita apono apakinyele akwifunya kuko.
41001036	Neke Simoni na avayagwe vahele ukumulela.
41001037	Na pevamuwene, vamulonje, “Avanu mbevali vakukolela veve.”
41001038	Neke avatigile, “Leke hwehwe tubite mu boma isingi isa mwipi ngadalike nakuko; pakuva ulu lwelwene lwendasye kono.”
41001039	Swe ndawe agendige mu Galilaya mbeyili idalika uko mu masinagogi na ukugahumya amasoka.
41001040	Umunu uyumwi umunyawukoma ahele kwa Yesu swe akumufugamila na ukumusuka itigila, “Wone wiwenda uhwanite umonie uwukoma!”
41001041	Swe Yesu akumuwonela ulusungu, igolola iliwoko lyakwe akumupamisa akumutigila, “Ndisaka uponage!”
41001042	Lulusika lulo uwukoma waponite na umuvili gwitelela.
41001043	Ndawe Yesu amutigilige angufyage ibitilage na ukumupavila akalipe,
41001044	“Ulamulongela munu ulukani ulu, pesi ukilagilage kulumutambisi; ukatawule ikitawulwa ukwimila ukutelela umuvili ndawe lwe avalaje Musa, sambi wolele ukuta yuponite.”
41001045	Neke umunu uyo ahele, ivanga ukutagalisa ulukani ulo, na ukulonga nzolofu mbekuli, na ukwambusa Yesu alemwe ukwiyelelula mu boma yeyeyivesaga; lwamuvaje ukwikala mwihala, apono pakifiho. Nambi ndahihyo avanu vamubitilige vihuma imbali mbesili.
41002001	Na pefilutye ifilo fikefu, Yesu apilwike ku Kapelenaumu, avanu pevapulike ukuta yapilwike.
41002002	Ndawe vakong'anige avanu wolofu wuhulo chagayike na kilega nambi kidodo pamulyango. Yesu avadalikilige ulukani lwakwe;
41002003	pevamuletige umunu umunyalitela kulumwene we mutegule na vanu vatayi.
41002004	Ukwimila ililugu lilyo lya avanu, sivahwaniti ukumuhelesa kwa Yesu sweno lwavavaje ukusalula padodo liking'a pe alipwali Yesu. Pevasalwe, vamwisise umunu uyo we alambale mulupasa.
41002005	Yesu ave akuluwona ulufuuwo lwawo, ndawe amutigilige umunyalitela, “Mwanangu inzanangifu sako udegepilwe.”
41002006	Avamwi va avigisi va indagilo avevateng'eme baho, vasokime munumbula sawo,
41002007	“Mbi akwigelela ndawuli ukulonga de? Uyu akumuliga Nguluvi! Sikwali munu yahwana ukudegepela inzanangifu pesi Nguluvi yeiyena.”
41002008	Neke Yesu agakagule amahosa gawo, swe akuvatigila, “Mbi ndawuli mwihosa iso munumbula senyu?
41002009	Ulupefu lulikwi ukutigila vemunyalitela, ‘Inzanangifu sako udegepilwe’, na ukutigila, ‘Wime! tegule ikivasikiso chako wibitile?’
41002010	Apo ndisaka mulukagule ukuta Umwana va Umunu ina lulagi mung'i ulwa ukudegepela inzanangifu.” Ndawe atigilige kumunyalitela.
41002011	“Ngukulongela veve wime, tegule ikivasikiso chako wibitilage kukaye!”
41002012	Lulusika lulo, avanu mbevali wevilava swe umunu yula akwima na ukutegula ikivasikiso chakwe swe ihuma kwivala na ukwibitilaga; avanu mbevali vasasave na ukumulumba Nguluvi vitigila, “Sitwetulaluwona ulukani ndawe ulu nangi.”
41002013	Yesu ahele kangi kumwani iya inyanza. Neke amalugu gamukong'anikile, nave ndawe avangige ukuvigisa.
41002014	Na pealutilige, amuwene Levi umwana va Alifayo, ateng'eme pakaye iya imbemenenge. Neke amutigile, “Uninile!” Levi imite neke amuninile.
41002015	Pambele, Yesu pealisige mukaye ya Levi, avakong'asa imbemenenge wolofu na vanyanzanangifu vamuninilige Yesu na avamwi mwa vawo vateng'eme pamwi na Yesu na avanyigendo mukulya.
41002016	Sweno, avamwi va avigisi va indagilo na avafalisayo pevamuwene Yesu ilya pamwi na avanyakukong'asa imbemenenge ndawe vavatigilige, avanyigendo vakwe, “Mbi ndawuli ilya pamwi na avanyakukong'asa imbemenenge na avanyanzanangifu?”
41002017	Neke Yesu peapulike ulu ndawe avatigilige, “Vala avanofu sivavisaka umukofi, neke vavatamwa vevavisaka umukofi, nene sindasili mukukemela avagolofu ndasile mukukemela avanyanzanangifu.”
41002018	Na avanyigendo va Yohane na va Avafalisayo apamwi viyimige ukulya; neke avanu vaasile kwa Yesu vamutigilage, “Mbi ndawuli avanyigendo va Yohane na va Avafalisayo vakwiyima ukulya, neke avanyigendo vako sivakwiyimagi ukulya?”
41002019	Neke Yesu avatigile, “Avalaalike kuluwungo viyima ukulya ndawuli pevalipamwi na munyaluwungo? Pe valipamwi na munyaluwungo sivahwaniti viyime ukulya.
41002020	Ikimunyi sachusa, pesaava ahesile umunyaluwungo. Ikimunyi icho chesaviyima ukulya.
41002021	“Asukuli umunu ye aihonelesa ikipapiko ikipya mumwenda umulovela. Wone ahonelese ikipapiko icho umwenda ugo umulovela gudemukila wutalo.
41002022	Asukuli yeaisopa idifayi imya mufihela ifilovela wone asope umo idifayi yitudisa ifihela ifyo neke idifayi na ikihela mbefili fyanangika. Idifayi imya yayisopwa mufihela ifipya.”
41002023	Ikimunyi ikimwi icha isabato, Yesu alutilige mumugunda ugwa ingano. Na pevilutila avanyigendo vakwe vavanzile ukudenya amahoo ga ingano.
41002024	Neke Avafalisayo vamutigile, “Lavage! Mbi ndawuli vipiga lwesilulagile pa ikimunyi icha isabato?”
41002025	Ndawe avatigilige, “Si mwemulimba Daudi lwe apigite? Pe eina nzala umwene na avayagwe.
41002026	Inje Mukaye ya Nguluvi, pidaha pee mutambisi muvina Abiatali swe ilya imikate ija ikitawulwa jejesimilagile kwa umunu yeyeavesaga pesi vavatambisi, neke kangi avapele na avayagwe vevevali pamwi.”
41002027	Neke Yesu peavatigile, “Isabato yavisilwe yivapigile avanu. Siavanu vayipigile isabato!
41002028	Na kwa ulo, Umwana va Umunu ye Mutwa, va isabato.”
41003001	Yesu ingile kangi musinagogi, mwemwe moyoli umunu umunyaliwoko ilinyalitela.
41003002	Vepovali avanu avamulavisige, wone weamuponia ikimunyi cha isabato sambi vamuhige.
41003003	Neke Yesu amutigile yula umunyaliwoko ilinyalitela, “Wuse ipa.”
41003004	Ndawe awusige, “Ndawuli lugolofu lulikwi ukupiga inofu na ukupiga imbi, pa ikimunyi cha isabato na ukuponia uwumi nu kuwulaga?” Swe vikatuka sili.
41003005	Neke avalavile mbevali kwa ililakali swe ihuguvala ukwimila uwutalamu wa inumbula sawo, swe akumutigila yula, “Golole iliwoko lyako!” Swe ulusika lulula liva yeliponite.
41003006	Avafalisayo vahumite kwivala, neke vakalongane na avahuma kwa Helode sambi vagahe ifigaho vamuwulage Yesu.
41003007	Yesu na avanyigendo vakwe vahesile neke vabite kumwani iya inyanza. Neke amalugu uluhuma ku Galilaya gamufwate. Na avanu iwo vevahumite ku Yudaya,
41003008	na ku Yelusalemu na ku Idumeya na ukuhuma kumwambu ya umukoga gwa Yolodani ku Tilo na ku Sidoni, amalugu makomi ga avanu pevapulike seapigite vahegelye kulumwene.
41003009	Ndawe avalongelige avanyigendo vakwe vamuvikile ikipugu ikimwi sambi amalugu valemwe ukumubana pakuva mbevali vamuhegelelige.
41003010	Pakuva alaponise wolofu na avatamwa mbevali vamuhegelelige sambi vamupamise.
41003011	Na vala veve vina amasoka pevamuwene vagwisige pasi viyova, “Veve wi Mwana va Nguluvi!”
41003012	Neke umwene agapavile hilo amasoka galamulonga ku vanu sambi akagulanike.
41003013	Neke Yesu iilye kukidunda, avakemelye vaase vala kulumwene ve avasakige swe vakwidika nu kubita.
41003014	Nave avahagwe avanu vanyichumi na vavili avatambule vigendo vave pamwi na umwene sambi avatume kukudalika,
41003015	nawo vavelage na ululagi lwa ukuhumya amasoka.
41003016	Swe avanu iwo avanyichumi na vavili avahagule ve iva: Simoni (yula Yesu ye amupelye ilitawa lya Petulo)
41003017	Yakobo na Yohane avana va Sebedayo (Yesu veavapelye ndawe vavili ilitawa lya Aboanelege, kwekutigila avana va limadadama.)
41003018	Andeleya na Filipo, Batolomayo, Matayo, Tomasi, Yakobo umwana va Alufayo na Tadeyi, Simoni uva ku Kana
41003019	na Yuda Isikalyote ye amupitwike Yesu
41003020	Ndawe Yesu abitige kukaye. Neke ililugu ilya avanu likong'ane kangi swe vigaya na pawulilo.
41003021	Na avanyalukolo vakwe pevapulike isi, vahele sambi vamwibate, pakuva vatigilige, aguluka lukwale.
41003022	Na avigisi va indagilo avahumile ku Yelusalemu vatige, “Ina Libelisebuli! Ilivina lya amasoka na kwa lilyo aihumya amasoka.”
41003023	Ipo Yesu avakemelye, neke avalongele ikola ikiganiso, “Mbi setani uyungi amuhumya ndawuli Setani umuyagwe?
41003024	Wone uwutwa wilekase, uwutwa uwo siwima.
41003025	Kangi wone ikaye yilekase, ikaye iyo siyihwaniti yime.
41003026	Na wone setani igalukile yumwene neke ahume polofu, siava na ludali kangi, ava ye asisile.
41003027	“Asukuli umunu yeakwingilaga kukaye ya umunyaludali neke ahiise ifinu, pesiamupinzili tasi umunyaludali, apo pepene peahwana amupoke ifya mukaye.
41003028	“Nachene nene nguvalongela nyenye inzanangifu mbesili savadegepelwa avana va avanu, na lyelivesaga liligo lyevalonga.
41003029	Neke yeyeavesaga iliga Umuhe Umwelu uyo sisaadegepelwa nda, uyo ava na nzanangifu kitasila.” (
41003030	Yesu alonzile ulo pakuva vatigilige, “Ina lisoka.”)
41003031	Uyuve va Yesu na avanakwave vaasile, neke vime pivala vatume umunu amukemele Yesu.
41003032	Na amalugu gegateng'eme gamupilime, ndawe vamulongelige, “Uyuwo na avanakwenyu vali pivala, vakukukemela.”
41003033	Yesu avapitule, “Yuva na avanakwetu veva nani?”
41003034	Swe akuvalavila vala avevamupilime neke atigile, “Iva vevayuva na avanakwetu na vanyalukolo vangu!
41003035	Yeyeavesaga ipiga isa Nguluvi ye munyalukolo, na ye muhasavangu na ye yuvangu.”
41004001	Kangi Yesu avanzile ukwigisa, peali palubali pa inyanza. Neke amalugu makomi gegakong'ine gamupilime, swe akwingila mukipugu neke ateng'emale mugati kono ikipugu we kilimululenga ililugu mbelili lyelili mumwani.
41004002	Neke peavigise ifinu fyolofu ikola figaniso, neke peakwigisa avatigilage,
41004003	“Mupulikage! Umuvyasi ahele kukuvyala.
41004004	Neke peivyala inyadikwa isingi sagwilye mung'asi, neke ifidege fyuse neke filye.
41004005	Isingi sagwe mwitalawe umwemwina luganga lukefu ulusika silusika samesile, pakuva pepagaya luganga lolofu;
41004006	Neke ilisuva pelivasile sakasile pakuva sengaya ndela.
41004007	Isingi sagwe mumifwa neke imifwa givine swe gitova neke silemwe ukuveleka.
41004008	Neke isingi sagwe muluganga ulunono naso samesile savinite na ukuveleka: iyimwi yiveleka imeke machumi gadatu, na iyimwi machumi gimutanda na iyingi ligana.”
41004009	Neke atigile, “Umunyamapulikilo gakupulikila, apulikage.”
41004010	Neke Yesu peeasige iyena, avamwi va vavala avevamupulike na vanyigendo vanyichumi na vavili, vahele ndawe vamuwusige ulwa ikiganiso.
41004011	Neke avatigile, “Nyenye mwivapele ulupweng'enyu lwa Uwutwa wa Nguluvi, neke kwa avalipivala chichekivesaga vakikagula vikola ifiganiso,
41004012	Sambi, ‘Valave hilo, neke valemwe pakuluwona, vapulike hilo, neke valemwe pakulukagula. Wone sindahihyo, vake vamupitukila Nguluvi, Nave ake avadegepela.’ ”
41004013	Neke Yesu avawuse, “Simukukikagula ikiganiso iki? Mbi ino mufikagula ndawuli ifiganiso mbefili?
41004014	Umunyakuvyala aivyala ulukani lwa Nguluvi.
41004015	Neke iva vevala avali mung'asi, mula mwe ulukani luvyale; na pevapulike ulusika lulo Setani akusa neke ategule ulukani uluvyale muvene.
41004016	Neke iva vindawe vala avavyale mwitalawe pevapulike ulukani ulusika lulo vakwanukila kwa luhekelelo.
41004017	Kono we vagaya ndela, neke vanane ludodo, neke ulugudo na ineseko pesusile kwa avene vivalwa ulukani ulusika lulo vakululeka.
41004018	Neke avangi vevala avavyale mumifwa; vevala avavipulika ulukani.
41004019	Neke kwa uwuhuguvafu uwa mung'i, na ukuwenda uwunono, na ukudobokela ifinu ifingi, ifi pefinje fya fitova ulukani ulo, neke valemwe pakuveleka kinu.
41004020	Neke vala avevavyale muluganga ulunono vevala avavipulika ulukani na ukwanukila, neke vaveleke amaveleko; machumi gadatu avangi machumi gimutanda, na avangi ligana.”
41004021	Yesu ave peavalongela, “Mbi pwali umunu yeaikunga ulung'ali neke afihe mukisilo nave mwifungu lya uwuhaga? Nda sipwali, ulung'ali lwalwivikwa pachanya paluwumba.
41004022	Pakuva sikokili ikifihe, chesisakivikwa pawelu, kangi sikokili ikigubikile chesisakigubulwa.
41004023	Umunu umunya mapulikilo gakupulikila apulikage.”
41004024	Neke avatigile, “Mwinatilage semwipulika! Ikigelo kila chemwigelanikisa avanu vangi sakiva che kigelo chesamugelanisiwa nyenye na ukuwilwa.
41004025	Pakuva yula yeinafyo saapelwa, na uluhuma kwa yula yeihela na kikilaga cheinacho saapokwa.”
41004026	Yesu we peavalongela, “Uwutwa wa Nguluvi windawe umunu yeaivyala inyadikwa mumugunda.
41004027	Neke ibitilage, wesiakulukagula chekipigika kunyadikwa pakilo na pamunyi.
41004028	Pakuva ing'i yayimesa yiyene tasi ikimelo, pambele ilihoo ilinyameke isa ingano.
41004029	Neke ingano peyitung'wine umunyakuvyala aibita na ikibenelo swe ivanga ukubena pakuva isanga yeyifikite.”
41004030	Neke Yesu atigile, “ Tuwiganisa na kiki uwutwa wa Nguluvi?
41004031	Windawe inyadikwa iya umuhaladali indodo hilo ukulutila inyadikwa mbesili sa mung'i.
41004032	Neke peyivyalitwe na ukumela yayigunga neke yive mubiki mukomi, ukulutila ifimelo mbefili ifya mumugunda na ukuva na matagala makomi, na ifidege ifya mwihala fihwanite fisenge uwusulya mumatagala.”
41004033	Ukukola ifiganiso ifyolofu ifindawe ifi avalongelige avanu ulukani lwakwe, ndawe mwevevahwanite ukulukagula.
41004034	Sialongigi nawo pesi ukukola ikiganiso, neke kukinyele avaganulilige avanyigendo vakwe ing'ani mbesili.
41004035	Ikimunyi kikila, peyive kinyamihye avatige, “Leke tulowoke kumwambu.”
41004036	Neke avaleke vamalugu, swe ibitaga na avanyigendo vakwe mukipugu cheemwali. Pala pepofili ifipugu ifingi fyefyahegise.
41004037	Neke ikifulufumbi chuse neke amavingo gitova ikipugu na ikipugu yechekivanzile ukumema ululenga.
41004038	Umwene Yesu alagonelye weihagwee umwihago mukipugu kicho, swe vakumulamusa neke vamutigile, “Mwigisi siwihosa ulwa hwehwe twifwa?”
41004039	Neke pealamuke akenyele ikifulufumbi swe itigila kumavingo, “Sike! Sikimale!” Swe ikifulufumbi kisika swe kwiva na wutendemafu wukomi.
41004040	Neke avatigile, “Mbi ndawuli mukogopa? muvagaya lufuuwo?”
41004041	Neke vave na muhwehwe mukomi vakwiwusa, “Uyu ye nani ye na ikifulufumbi kikumupulika?”
41005001	Neke pevafisile kumwambu, kung'i iya Vagelasi.
41005002	Peikite uluhuma mukipugu, kula kufyanga itang'ine na umunu umunyamasoka.
41005003	Uyo ikalige mufyanga alasukuli umunu yealahwana ukumupinga nambi kwa munyololo.
41005004	Pakuva kolofu vamupingige na inzisi na iminyololo, na mbepali adumulige inzisi na giminyololo na alasukuli umunu yealahwanite ukumwibata.
41005005	Pakilo na pamunyi ikalige kufyanga na mufidunda we ikoolaga na ukwitemanga na amaganga.
41005006	Neke peamuwene Yesu kwa pataali, amukimbilye, swe akamufugamile.
41005007	Iyovela pachanya itigila, “Wisaka upige kiki kwa nene, Yesu ve Mwana va Nguluvi yealikuchanya? Ngukulongela mwitawa lya Nguluvi ngukugongola ulanesa!”
41005008	(Alonzile ndahihyo pakuva Yesu amutige, “Hege kulu Munu uyo ve lisoka.”)
41005009	Ndawe Yesu amuwusige, “Ilitawa lyako winani?” amupitwe, “Ilitawa lyangu ndi kilugu pakuva twiwolofu.”
41005010	Neke umunu uyo amugongolite hilo Yesu alagahaka gala amasoka mung'i yila.
41005011	Ino, kwekwina ikipinga cha ingubi chakwamililige mwivambala lya ikidunda.
41005012	Swe amasoka gala gamugongolite gitigila, “Tusindike mungubi sambi hwehwe twingile musene.”
41005013	Neke atigile mubite. Ndawe amasoka gahumite kulumunu yula, swe gakwingila mungubi. Na ikipinga mbekili cha ingubi mbilima sivili chasulunuche pa kisulunukila mbaka mu nyanza kisuda mululenga kifwa.
41005014	Avanyakukwamila swe vikimbila, vakuvalongela avanyaboma na ing'i mbeyili. Swe avanu vakusa valave lula ulupigike.
41005015	Ndawe vamubitilige Yesu, vakamulave umunyamasoka vakumuwona ateng'eme pala afwite imyenda ina luhala ulukwilaniche hela, umunu yeeina masoka molofu pamwandi neke wogope hilo.
41005016	Na vala avaluwene ulwelupigike, ku munyamasoka na kungubi vavalonje avayawo ing'ani mbesili sesapigike ku munyamasoka na kungubi.
41005017	Neke pevavange ukumugongola Yesu ahege mulutanana lwa ing'i yawo.
41005018	Neke peyeakwingila mukipugu umunu yula yeeina amasoka amusukite ulwa vave pamwi.
41005019	Neke Yesu abihile amutigile, “Bite kukaye ku vanyalukolo vako, ukavalongele chakupije umutwa vako, na weagisile ukukuwonela ulusungu.”
41005020	Ndawe avangige ukudalika kulutanana ulunyaboma isinyichumi isikemelwa Dekapoli ing'ani ingomi mbesili seamupije Yesu; avanu mbevali vasasave pakomi.
41005021	Nave Yesu pealowike kumwambu inzayo na ikipugu. Na amalugu makomi gakong'ine na ukumupilima, nave ealimulubali mwa inyanza.
41005022	Neke pease umuvina uyumwi va isinagogi ilitawa lyakwe Yailo; nave peamuwone swe e igwa pamagulu ga Yesu.
41005023	Igongola hilo itigila, “Umwalivangu mutamwa sambi ifwa, wuse umugeleke amawoko gako, sambi apone ave mumi.”
41005024	Swe Yesu vibitasa na Yailo kono amalugu gegegamupilime gamuninilige.
41005025	Na umo emwali umung'inetu yeahumige idanda myaka minyichumi na givili.
41005026	Na umung'inetu uyo agudite muvakofi va imigoda wolofu na ukutawula mbefili fye alinafyo wesiilamukilagi neke peagine ukusakala hilo.
41005027	Na peapulike isa Yesu, aninilige mumbele mwa Yesu swe iluting'asa mumalugu ipamisa umwenda.
41005028	Pakuva atige, “Wone mamise hela umwenda gwakwe mona.”
41005029	Na lulusika lululaga idanda yadumwike pakuhuma swe akwipulika mumuvili gwakwe ulwa yaponite uwutamwa wakwe.
41005030	Neke Yesu, lulusika lulula iwene ulwa uludali lwakwe lukepite, swe akuvapitukila avamalugu itigila, “Ye nani yeapamise imyenda jangu?”
41005031	Neke avanyigendo vakwe vamutigile, “Mbi sukugawona amalugu agakubanite, nave witigila ye nani yeakupamise?”
41005032	Neke umwene pealave kono na kono ulwa wanda amuwona umunu yeagisile ndahihyo.
41005033	Neke umung'inetu yula weakulukagula ulupigike kulumwene kono we akogopa swe igwa pamagulu ga Yesu neke peilogole mbesili.
41005034	Neke Yesu peamutigile, “Mwalivangu ulufuuwo lwako lukuponise. Wibitile na uwikalakunoga, ponage uwutamwa wako.”
41005035	Ave Yesu wepealonga, vaasile avanu uluhuma kukaye iya Umuvina va isinagogi vakumukutila ulwa, “Umwaliwo afwe. Lweki uve peumufwahisa Umwigisi?”
41005036	Neke Yesu abedale sevalongige swe akumutigila Umuvina va isinagogi, “Ulogopa, velage na lufuuwo hela.”
41005037	Neke avakanile avangi valamuninila, pesi Petulo na Yakobo na Yohane umwanakwave va Yakobo.
41005038	Na peyevafisile kukaye iya umuvina va isinagogi swe akuvawona avanu vasasing'ine vivemba na ukuyova.
41005039	Neke peinje avatige, “Mbi ndawuli musasing'ine na ukuvemba? Umwana siafwi nda agonelye hela.”
41005040	Neke vamuheke swe akuvahumya mbevali kwivala, swe ibita na udade va Umwana na yu Yuve neke na vala avanyigendo vakwe vakwingila kwe ekwali umwana.
41005041	Ndawe amwibatige iliwoko na ukumulongela, “Talita nyichumi,” kwe kutigila, “Ve muhinza, ngukulongela lamuke.”
41005042	Swe ulusika lululaga umuhinza alamwike ivanga ukugenda. (Pakuva alagelaniche myaka ginyichumi na givili.) Na lulusika lululaga avanu vasasavale.
41005043	Nave avakanie hilo vala, ulwa alalukagula munu ulu, neke peavalongele vamupele ikinu alye.
41006001	Yesu ahesile uluhuma pala neke peabite kung'i yakwe, na vanyigendo vakwe vamuninile.
41006002	Na paikimunyi icha isabato avange ukwigisa musinagogi, na awolofu avapulike vasasavale vitigila, “Umunu uyu akasiwene kwi mbesili isi? Wunyandolo wuki we apelitwe? miitu miki igi igipigika na amawoko gakwe?
41006003	Uyu si yeyuyula umuhongosi, Umwana va Maliya, na Umame va Yakobo, nayi Yosefu, Yuda nayi Simoni? Kangi na vavahase sitwinawo ipa?” Swe vakumubihila.
41006004	Ndawe Yesu avatigilige, “Umuvisi aiva mutambule mbekuli pesi kung'i yakwe na ku vanyalukolo vakwe na mukaye yakwe hela.”
41006005	Neke alemwe ukupiga imiitu baho, pesi avagelike amawoko avatamwa vakefu hela, nu kuvaponia.
41006006	Yesu asasavale ukwimila uwugaya lufuuwo lwawo. Ndawe Yesu abitige mufijiji akwigisa avanu.
41006007	Nave avakemelye avigendo avanyichumi na vavili ndawe avangige ukuvatuma vavili vavili. Neke avapele ululagi lwa ukuhumisa amasoka,
41006008	sweno akuvalagila, “Valategula kinu pesi lulubamba swe, nambi ichakulya nambi bogolo, nambi magobole mumapembo gawo.
41006009	Vafwalage indatu valafwala isopeka sivili.”
41006010	Neke peavatigile, “Pe mwinje mukaye, mwikalage baho mbaka pe mwihega.
41006011	Neke wone pave popali apono pesivavanuchi, vabihile ukuvapulika mupunage ulungundi mumagulu genyu sambi wuve wolelesi kuvene.”
41006012	Ndawe vabitige kukudalika ulwa avanu vahongesage na ukupela.
41006013	Nawo vihumya amasoka; na ukubaka amafuta avatamwa wolofu, nawo vaponite.
41006014	Umutema Helode apulike iso mbesili, pakuva ilitawa lya Yesu lyelikagulanike mbekuli. Avanu avamwi vatigile, “Ye Yohane umubatisi asilibwike ukuhuma kuvafwe, nambi inakitulo cha imiitu igipigikila mulumwene.”
41006015	Neke avangi vatigile, “Ye Eliya.” Neke avangi vatigile, “Uyu ye muvisi, ndawe avavisi avayagwe avapidaha.”
41006016	Neke Helode peapulike ulu atigee, “Yohane! Ye ndamudumwe asilibwike.”
41006017	Pakuva Helode atumite avanu neke vamwibate Yohane, swe akumusopa mundinde akumuvala Helodiya ye ali mukina Filipo umunyalukolo vawo, pakuva alamutegwe.
41006018	Pakuva Yohane atigee kwa Helode, “Silulagile kwa veve ukumutegula umukina munyalukolo vako.”
41006019	Neke Helodiya amuvipile wuhulo Yohane, awendige amuwulage.
41006020	Neke sahwaniti, pakuva Helode amwogopige Yohane, alukagulige ukuta Yohane e munu mugolofu kangi mwelu, nambi amulekige ave muwunofu. Helode awendige ukumupulikisa Yohane, na lwave peyeamupulikise asasing'anige wuhulo.
41006021	Neke ikimunyi ikikomi cha ukwiwuka ukuwoneka kwa Helode awuyepe ikiwungo na ifyakulya sambi ave na uluhekelelo pamwi na avavaha va pawuhigilo na avavina va avanyigalu na avalongola va mu Galilaya.
41006022	Ndawe aasige umwalive va Helodiya neke awunge, sweno Helode na avagenzi vakwe lwanoje hilo neke umutwa amutigile umuhinza yula, “Sukage nene che wisaka, nene ngupela.”
41006023	Neke amwilapile, “Che usuka kwa nene, nene ngupela; nave ulubali ulumwi lwa uwutema wangu.”
41006024	Neke umuhinza ahumile akumuwusa uyuve, “Sukage kiki?” Neke uyuve atigile, “Umutwe gwa Yohane umubatisi.”
41006025	Ndawe umuhinza ingilige lulusika lulula ku mutwa itigila, “Ndisaka umele yilinode umutwe gwa Yohane umubatisi muluhelo.”
41006026	Umutwa swe ihuguvala hilo, ino pakuva yeeilapite ulwilapo lwakwe pa avagenzi siawenditi alemwe ukukwisa ulukani lwakwe ku muhinza uyo.
41006027	Swe lulusika lulo umutwa ituma umunyigalu akalete umutwe gwa Yohane. Ndawe umunyigalu abitige mundinde mweemwali Yohane swe akumudumula,
41006028	neke pealete umutwe muluhelo amupele umuhinza, swe umuhinza akumusindikila uyuve.
41006029	Neke avanyigendo vakwe Yohane pevapulike vahele neke vategule umuvili gwakwe vasakutaga ku matago.
41006030	Avigendo vapilwike kwa Yesu neke vamulongele mbesili sevapigite na ukwigisa.
41006031	Neke atigile kuvene, “Muse yinyenye kulubali musuupe ludodo pakuva avanu wolofu aavasige nu ukubita neke vagaye uwulegefu uwa ukusuupa na ukulya.”
41006032	Ndawe vabitige na ikipugu apono pa ikilega.
41006033	Ino avanu wolofu vavawene pevibita neke vavakagule. Sweno awolofu vahumite iboma mbesili, vikimbilila kweekwali Yesu na avanyigendo vakwe, avene vilongola ukufika.
41006034	Nape vikige pamwani Yesu awene amalugu makomi ga vanu neke avawonele ulusungu, pakuva vevindawe ing'olo ingaya umunyakukwamila. Neke peavange ukuvigisa ing'ani nzolofu.
41006035	Ikimunyi pekilutye avigendo vakwe vaasile kwa Yesu vamutigile, “Ipa pe ihala hela na lisuva yelisalye.
41006036	Ikiba uvilage avanu iva, vabite mumigunda na mufijiji ifilimwipi neke vigulile ifya ukulya.”
41006037	Neke avapitule, “Nyenye muvapele ichakulya.” Nawo vamuwusise, “Ngali hwehwe tubitage tukagule imikate ija dinali magana gavili sambi tuvapele valye?”
41006038	Neke Yesu avawuse, “Mwina mikate gilinga? Mubite mulave.” Neke pevalafile vatigee, “Gihanu na somba sivili.”
41006039	Neke pealagile mbevali vateng'emale fiwungu fiwungu
41006040	Swe viteng'emala pasi fiwungu fiwungu fya avanu ligana ligana na machumi gahanu gahanu.
41006041	Neke egule imikate igihanu na isomba isivili swe ilava kuchanya akumulumba Nguluvi, neke pe amegule umukate, swe avapele avanyigendo vakwe sambi vavagavile avanu. Na sisomba isivili naso avagavie mbevali.
41006042	Swe mbevali valye, neke vigute.
41006043	Ndawe vasavige uwuwuluwulu wa imikate na isomba fitangula finyichumi na fivili fimemile.
41006044	Na avalye imikate gila ve vanyidama mbilima sihanu.
41006045	Ulusika lulula avatige avanyigendo vakwe vingile mukipugu valongole kumwambu ku Betisaida, umwene epeavilaga vamalugu.
41006046	Na peavilasile ahele kukidunda kukwifunya.
41006047	Na ikinyamihye pekifisile ikipugu che pagati ya inyanza, nave eiyena hela mung'i ing'afu.
41006048	Sweno, avawene avanyigendo vakwe viguda pakugenza ikipugu na imitela pakuva ikifulufumbi chevategulisige. Na pembe kwicha, Yesu ahele kuvene, igenda muchanya mu nyanza. Ave ndaakuvalutila,
41006049	neke pevamuwene igenda munyanza vatigilige vakiwene kisuka swe vikoola;
41006050	pakuva mbevali pevamuwene vave na muhwehwe mukomi. Nave Yesu ndawe avatigilige, “Musikimalage, ye nene. Mulava na muhwehwe!”
41006051	Swe akwingila mukipugu, mwevemumo, na ikifulufumbi kisikimala. Nawo vakabwike hilo,
41006052	pakuva sivevalalukagula ulwa imikate, neke inumbula sawo save pesito.
41006053	Neke na peyevalowike inyanza, vafikite mung'i ya mu Genesaleti.
41006054	Neke na peyevikite mukipugu, ulusika lulula avanu swe vakumukagula Yesu.
41006055	Sweno, ndawe vabitige vakwangupa mung'i yila mbeyili, kukuleta avanu avatamwa mufivasikiso fyawo, vavasindikige mbekuli kweekwali Yesu.
41006056	Na kukweabitige Yesu mufijiji, muboma, na mu malungulu vavalambalikige avatamwa paluvanza, na ukumugongola Yesu ulwa nambi vake vapamise avatamwa ulupindo lwa umwenda gwakwe hela. Na mbevali avapamisige vaponige.
41007001	Neke Avafalisayo pamwinga na Avigisi va indagilo, avevahumile ku Yelusalemu swe vikong'ana kwa Yesu.
41007002	Vave vakuvawona avanyigendo vakwe avamwi vilya ichakulya na amawoko amahongawinya kwekutigila sivevakalivi.
41007003	Pakuva Avafalisayo na Avayudaya mbevali sivilisagi kinu wesivakalivi amawoko gawo wunofu ukwinatila indongwa isa avanyakataali vawo.
41007004	Kangi, sivilisagi kinu chekivesaga ikitumite pamagulilo, mbaka peyevafyofwige. Kangi kosili inzigiso isingi sevevanuche ukuhuma kwa avanyakataali vawo ndawe ukofuga ifinywelo, ifitonga na ifinu fingi ifiwuyape na ifyuma.
41007005	Neke Avafalisayo na avigisi va indagilo vamuwuse Yesu, “Mbi ndawuli avanyigendo vako sivavakwinatila indongwa isa avanyakataali, pevilya na amawoko amahongawinya?”
41007006	Neke peavatigile, “Yesaya avilite wunofu isa nyenye nyevabuganisi ndawe lweandike: ‘Avanu iva vakunzogopa kwakulonga hela, Inumbula sawo silipataali na nene,
41007007	Vakwifwahisa hela ukusunyalila pakuva, vakwigisa fila fye vakwivangila vavene indagilo sawo hela.’
41007008	Mukusileka indagilo sa Nguluvi neke mwinatile indongwa isa avanu.”
41007009	Neke peavatigile, “Mwivasugu pa kugubika indagilo isa Nguluvi sambi mwinatile indongwa senyu!
41007010	Pakuva Musa atige, ‘Mwogopage udado na uyuwo,’ na, ‘Yula ye aliga udade nave uyuve, lumuvaje ukufwa.’
41007011	Ino nyenye mwakwigisa, ‘Wone umunu ave na ikinu cheisaka avatange nacho udade na yuyuve, neke hambi atigile ikinu icho kolabani (kwekutigila kitawulwa kwa Nguluvi),
41007012	Swe lino silumuvaji ukumutanga udade nambi uyuve.’
41007013	Uko kwekubedala ulukani ulwa Nguluvi na ukwinatila indongwa senyu semwakwilekela. Kangi mwipigaga nzolofu isihwana na siso.”
41007014	Neke Yesu avakemele vamalugu vaase swe akuvatigila, “Mbemuli mupulikisage sambi mulukagule.
41007015	Kisukuli ikinu ikikwingilaga mulumunu uluhuma kwivala chekilekaga umunu ave mwanangifu, ali ikinu ikihuma mugati mulumunu icho chechakileka ave mwanangifu. [
41007016	Wone kwina umunu umunyamapulikilo aga ukupulikila lekage apulike!”]
41007017	Neke na peinje mukaye weagulesile umukong'ano gwa vanu avanyigendo vakwe neke vamuwuse ulwa ikiganiso.
41007018	Neke peavatigile, “Kumbi nayi nyenye mwivagaya luhala? Simukuluwona ulwa ikinu ikikwingila mulumunu uluhuma kwivala sichakileka umunu anangike,
41007019	pakuva sichakwingila munumbula, icho chakwingila mwileme neke kiluting'asa na ukutagwa kwihala?” (Pakulonga ulu esise ifilyo mbefili.)
41007020	Neke peatigile, “Ichakihuma mulumunu che chakileka umunu ave mwanangifu.
41007021	Pakuva mugati munumbula sa avanu, gagihuma amahosa amabi, uwugoni, uwuhiisi, uwuwulasi,
41007022	Uwusafi, uwung'ung'unu, uwaafu, uwugaya choga, uwifu, igila, uwulisi, ikidada na uwupufi.
41007023	Imbi mbesili isi sasihuma mugati mulumunu sesene sesasileka umunu ave mwanangifu.”
41007024	Neke uluhuma pala awukite swe ibita kung'i iya ku Tilo na ku Sidoni. Ndawe ingilige mukaye iyingi, neke sawenditi umunu alu kagule; nambi ndahihyo ave siafihimi.
41007025	Neke ulusika lulula, umung'inetu, yeeina umwalive ina masoka, apulike isa Yesu. Neke, pease afugame pamagulu gakwe.
41007026	Na umung'inetu yula e Mugiliki, uva ku Silofonike. Neke peamugongole agahumye amasoka kulumwalive.
41007027	Neke Yesu amutigile, “Lekage tasi avana valye pakuva silwinoga pakutegula ichakulya icha avana neke utosekese imbwa.”
41007028	Neke umung'inetu yula amupitule Yesu, “ Ena Mutwa, lwindahihyo, neke imbwa naso sasisava uwuwuluwulu wewawigwa pawulilo wa avana.”
41007029	Neke Yesu peamutigile, “Paulu wibitilage, ilisoka limuhumite umwaliwo!”
41007030	Neke umung'inetu yula abite kukaye neke afike umwana avasise muwuhaga na ilisoka limuhumite.
41007031	Ndawe Yesu ahegige mulutanana lwa mu Tilo, swe igendela ku Sidoni, ndawe afikige ku nyanza ya ku Galilaya igendela mung'i sinyichumi iyitambulwa Dekapoli.
41007032	Neke pevamuletele umunu yeemudibafu kangi munyakibubwi, neke vamusuke amugeleke amawoko.
41007033	Neke Yesu peamutegule palubali uluhuma pa vanu neke avike ifyala fyakwe mumapulikilo neke peafunye amati swe akumupamisa ululimi.
41007034	Ndawe alavige alavige kuchanya sweihuguvala hilo neke amutigile, “Efata,” kwekutigila,“Dibaluke.”
41007035	Neke amapulikilo gakwe gadibaluke, ululimi lwakwe luhogohe, swe ilonga wunofu.
41007036	Neke Yesu avalagile ukutigila valalongela munu; pakulonga ndahihyo ave nda avatumite pakuva pepene pevaginite ukubitakilonga.
41007037	Swe avanu visasavala hilo vitigila, “Apigite mbesili wunofu: avadibalwe avadibafu vapulike, na avanyakibubwi vilonga!”
41008001	Mumisika gijo lula, kwekwina mukong'ano umukomi gwa avanu avevakong'ine neke vave vagaya kinu ichaukulya, Yesu avakemelye avanyigendo vakwe vase kulumwene neke avatigile,
41008002	“Nene nguvawonela ulusungu vamalugu pakuva vave na nene lino filo fidatu, na vagaya chakulya.
41008003	Neke wone ndivaleke vabite na inzala ukwawo vafwa musale mung'asi, avangi vihuma kutaali.”
41008004	Neke avanyigendo vakwe vamupitule, “Lwima ndawuli umunu avalise avanu mbevali iva mubalali umu?”
41008005	Neke Yesu avawuse, “Mwinajo mikate gilinga?” “Vatigee gimufung'ati.”
41008006	Neke Yesu alagile vamalugu vateng'emale pasi. Neke egule imikate igimufung'ati, neke nape alumbite amegwe neke avapele avanyigendo vakwe, sambi vavatengele avanu, nawo swe vakuvasindikila avamalugu.
41008007	Na kangi vevina fisomba fikefu na Yesu peafunlye alaje ulwa na fifila muvasindikile.
41008008	Neke valye swe vakwiguta. Ndawe vasavige uwuwuluwulu fitangula fimufung'ati fimemile.
41008009	Na avanu avalye vevagelaniche mbilima sitayi swe akuvilaga,
41008010	ndawe ahovige ikipugu, umwene na vanyigendo vakwe ibitaga ku lutanana lwa ku Dalumanuta.
41008011	Avafalisayo vaasile vivanga ukwibesa na Yesu. Nawo vamugelige, pakuva vasakige avalagile ikilagilo chekimolelela ukuta ina lulagi ulwihuma kuchanya.
41008012	Neke Yesu ahuguvale hilo munumbula yakwe neke atigile, “Mbi ndawuli, imbegalo iyi yisaka ikilagilo? Nachene nene nguvalongela nyenye kugaya kilagilo chesachusa kumbegelo iyi.”
41008013	Neke Yesu avaleke neke ingile mukipugu swe ilowoka inyanza.
41008014	Ino avanyigendo vevasemilwa ukutegula imikate, vevinago gumwi swe mukipugu.
41008015	Neke Yesu avapavile ukutigila, “Mulavage! Mwikomalilage! na uwuhahu uwa Avafalisayo na Helodi.”
41008016	Neke vavange ukwilonganza ukutigila ngali ilonga ndahihyo pakuva, “Twivagaya mikate.”
41008017	Yesu we akulukagula ulu neke avatigile, “Kumbi ndawuli mukwilonganza ulwa mwivagaya mikate? Simulakikagula nda, simwivasugu, mbi mwivapufi?
41008018	Mwina miho simwilava? Mwina mapulikilo simwipulika? Kangi simwakwiwuka
41008019	nene pendamegwe imikate igihanu kuvanu mbilima sihanu mwategwe fitangula filinga fimemile uwuwuluwulu?” Neke vatigile, “Finyichumi na fivili.”
41008020	“Neke imikate igimufung'ati kuvanu mbilima sitayi fyefitangula filinga ifye fimemile uwuwuluwulu?” Neke vamutigile, “Fimufung'ati.”
41008021	Neke Yesu avatigile, “ Ngali na yilino simulalukagula nangi?”
41008022	Ndawe Yesu afikige ku Betisaida. Neke avanu vamuletele umunu umubofu, swe vakusuka amupamise.
41008023	Neke Yesu amwibate ni liwoko yula umubofu, neke amusindike vahege mukijiji. Swe akumufunyila amati kumiho na ukumugeleka amawoko neke amuwuse, “Ukukiwona kinu?”
41008024	Neke umubofu alave kwilanga neke atigile, “Nguvawona avanu, vinda mibiki gigenda.”
41008025	Neke kangi amugeleke amawoko gakwe mumiho ga yula umubofu ave ilava hilo swe uludali mbeluli lwa ukulavila lwamupiluche ndawe afiwonige mbefili wunofu ndawe wefiwali.
41008026	Swe Yesu ndawe amutigilige abite kukaye ukwawo, akumupavila itigila, “Lemwa kwingila mukijiji!”
41008027	Pambele Yesu na vanyigendo vakwe vahele kufijiji fya ku Kaisaliya Filipi. Na pevali mung'asi, avawusise avanyigendo vakwe, “Avanu vavitigila ulwa nene ndinani?”
41008028	Neke vamulongele ulwa avamwi vavitigila, “Yohane umubatisi, avangi vavitigila Eliya, avangi yumwi va avavisi.”
41008029	Neke Yesu avawuse, “Neke nyenye mwaitigila nene ulwa ndinani?” Petulo amupitwe, “Yeveve Kilisito.”
41008030	Neke avapavile valamulongela munu ing'ani sakwe.
41008031	Ndawe Yesu avangige ukuvigisa avanyigendo vakwe itigila, “Lumuvaje Umwana va Umunu ateseke munzolofu, kangi abihilwa na avavaha na avatambisi avavina na avigisi va indagilo. Nave awulagwa, na pefilutye ifilo fidatu asilibuka.”
41008032	Nave Yesu avalonje wima hela. Nambi Petulo amusindike Yesu palubali swe ivanga ukumukenyela.
41008033	Neke Yesu apitwike akuvalava avanyigendo vakwe, ndawe amukenyelige Petulo itigila, “Hege pa nene ve setani! Pakuva amahosa gako si ga Nguluvi, pesi wina amahosa ga uwunu.”
41008034	Neke Yesu avakemele vamalugu pamwi na vanyigendo vakwe, neke avatigile, “Wone kwina munu yeisaka ukuninila nene lekage ivipile yumwene neke ategule umusalaba gwake neke peaninile nene.
41008035	Pakuva umunu yeyeavesaga isaka ukuwupoka uwumi wakwe yumwene, uyo awuyasa, neke yula yeawuyasa uwumi wakwe ivalwa nene na Ulukani Ulunofu uyo saawupoka.
41008036	Pakuva ambulila kiki umunu na apelwe ing'i mbeyili neke awuyase uwumi wakwe?
41008037	Kangi tutigile umunu mbi atawula kiki chekihalila ku uwumi wakwe?
41008038	Pakuva yeyeavesaga yakumbonela inyoni nene na ing'ani sangu mu mbegalo iyi inzanangifu na iya uwugoni, kwa uyo Umwana uva Umunu saamuwonela inyoni pesaakusa mundolo isa udade pamwi na vanyivaha avelu.”
41009001	Neke Yesu avalongele, “Nachene nene nguvalongela nyenye, povali avanu avimite ipa vesisavafwa wesi valawuwona Uwutwa wa Nguluvi yewusile muludali.”
41009002	Neke pefilutye ifilo fimutanda Yesu avategwe Petulo na Yakobo na Yohane avasindike kukidunda ikitaali viyena. Na pevalikuko we vakumulava, Yesu apitwike ulwihwano lwakwe,
41009003	na gimyenda jakwe jamalavadikige, myelu wuhulo, asukuli umufufi mung'i yahwanite ukwesa ndahihyo.
41009004	Swe, ndawe vaasige Eliya na Musa, vilongana na Yesu.
41009005	Nave Petulo ndawe amulongelige Yesu, “Mutwa, lwinoga hwehwe tusigale baha. Leke tusenge ifitinga fidatu: ikimwi cha veve, ikingi cha Musa, ikingi cha Eliya.”
41009006	Pakuva sialukaguligi ulwa ukulonga, pakuva vevina muhwehwe mukomi.
41009007	Neke ilifufu livagubike, neke iliswi lyahumite mwifufu litigila, “Uyu ye Mwanangu umwende vangu, mumupulikage umwene.”
41009008	Sukumwi hela we pevalava kono na kono sivamuweni munu yungi kangi pesi Yesu hela.
41009009	Na pevisulunuka uluhuma kukidunda avatanie ulwa valalongela munu sevasiwene mbaka Umwana va Umunu peasilibwike uluhuma kuvafwe.
41009010	Swe vakwinatila ululagilo ulo, vakwiwusa vavene ulwa ukusilibuka kuvafwe che kiki.
41009011	Neke pevamuwuse Yesu, “Mbi ndawuli avigisi va indagilo vavitigila mbaka asaage tasi Eliya?”
41009012	Neke avatigile, “Nachene Eliya aasa tasi kukugolola mbesili, neke pamwi na siso Umwana va Umunu andikilwe ndawuli ulwa atesiwa mu nzolofu pamwi na ukubedalwa?
41009013	Ino nguvalongela ulwa Eliya yeeasile neke vamupigile sevawendige avene ndawe lwe andikilwe.”
41009014	Na pevafisile ku vanyigendo avevavalesile vawene ililugu ilikomi livapilime. Na avigisi va indagilo vahele vakwibesa nawo.
41009015	Neke ulusika lulula amalugu mbegali pevamuwene Yesu vasasave hilo, neke vamukimbilile ukumutang'anila vamuhungile.
41009016	Neke Yesu avawuse, “Mbi mukwibesa kiki nawo?”
41009017	Uyumwi va avamalugu amupitwe Yesu, “Ve Mwigisi, ndimuletite umwanangu kwa veve, pakuva ina lisoka ilinyakibubwi.
41009018	Na pelyakumutova lyakumugwisa pasi, na ukuhumya ilifulo mumulomo na ukugelesula amino, na ukukala umuvili mbeguli. Neke ndivasuke avanyigendo vako valihumye valemilwe.”
41009019	Nave Yesu peavapitule, “Nye mbegalo ingaya lufuuwo. Mbi ndikala na nyenye mbaka panili? Mbi ndivakangalila nyenye mbaka panili? Mumulete kwa nene.”
41009020	Neke pevamusindike umunyakilambo yula kwa Yesu. Neke ilisoka pelimuwene Yesu ulusika lulula lyamuletye ililibisi, neke umunyakilambo yula agwe pasi igalangala, kono we lihuma ilifulo mumulomo.
41009021	Neke Yesu amuwuse udade, “Uluhuma panili ina lisoka ili?” Neke udade atigile, “Uluhuma pawana.
41009022	Na mbepali lyakumutoosa mumoto na mululenga sambi limwanange. Neke wone wihwana ukupiga kinu tuwonelage ulusungu ututange!”
41009023	Neke Yesu amutigile, “Wone uve wihwana! Mbesili sasihwana ukupigika kwa yeifuuwa.”
41009024	Ulusika lulula udade va umukwamisi ayofile neke atigile, “Ndifuuwa! Nange uwugaya lufuuwo lwangu.”
41009025	Neke Yesu peawene avamalugu vikimbila vakusa swe akulikenyela ilisoka akulitigila, “Ve lisoka ve munyakibubwi na ve mudibafu, ngukulagila hege kwa uyu na ulapilukila umwingile kangi!”
41009026	Neke pe likoole, limuletele ililibisi ave nda afwe neke pelihege. Neke awolofu vatigile umunyakilambo, “yeafwe!”
41009027	Neke Yesu amwibate iliwoko, neke amukang'ule, swe akwima.
41009028	Neke peinje mukaye, avanyigendo vakwe vamuwuse kukinyele, “Mbi ndawuli hwehwe tulemilwe ukulihumya?”
41009029	Neke avatigile, “Ilisoka ilya de silike lyakuhesa ndahihi pesi kwa lwifunyo hela.”
41009030	Neke Yesu na avanyigendo vakwe vahesile uluhuma pala neke vagendele ku Galilaya. Nave Yesu sawendigi alukagule munu pepwali,
41009031	pakuva avigisige avanyigendo vakwe, akuvatigila, “Umwana va Umunu atawulwa mumawoko ga avanu nawo vamuwulaga; na pevamuwulige pefilutye ifilo fidatu asilibuka.”
41009032	Ino avanyigendo sivalukagwi lwe alongige neke ulwene wogopige pakumuwusa.
41009033	Ndawe vafikige ku Kapelenaumu. Na pealimukaye avawusise, “Mulongige kiki mung'asi?”
41009034	Neke vakatuke pakuva mung'asi vilonganzige ulwa yenani umuvina yealutye mwa veve.
41009035	Neke Yesu ateng'emale swe akuvakemela vala avanyichumi na vavili, neke avatigile, “Yeyeavesaga iwenda ave mulongola kwa mbevali uyo ava va mumbele na mukami va mbevali.”
41009036	Neke amutegule Umwana mudodo, neke amuvike pagatinagati apawo; neke amwegule mumawoko gakwe swe akuvatigila,
41009037	“Yeye amwanukilaga umwana yeindawe uyu mwitawa lyangu akunzanukila nene, na yeakunzanukila nene siakunzanukila nene hela, akumwanukila yula yeanumite nene.”
41009038	Yohane swe akumutigila, “Mwigisi tumuwene umunu yungi ihumya masoka mwitawa lyako neke tumutanile pakuva sivelagi siayiva pamwi na hwehwe.”
41009039	Neke Yesu avatigile, “Mulamutanila, pakuva asukuli yeapiga imiitu mwitawa lyangu neke lulusika lulo alonge imbi kwa nene.
41009040	Pakuva yesiakutubihila hwehwe uyo alilubali lwa hwehwe.
41009041	Pakuva, yeyeavesaga akuvapela nyenye ululenga mu kinywelo ulwa ukunywa pakuva mwivanu vakwe Kilisito sisaaneema ukupelwa uluhombo.”
41009042	“Umunu yeyeavesaga akwambusa uyumwi va avadodo iva avakufuuwa nene apige inzanangifu, ikiba peawopelesewe ulwala musingo neke atooswe mubahali.
41009043	Neke wone iliwoko lyako likukuvase upige inzanangifu, dumule! Ikiba veve pewinje kuwumi we wimugaya liwoko sindawe pe wina mawoko gavili neke sambi utoswe kumoto gwa ku Gehena gwe sigwisimagi. [
41009044	Kula, ifitekenya fyawo sififwisagi, na gumoto sigwisimagi.]
41009045	Neke wone na liligulu likukukuvasa upige inzanangifu, dumule! Ikiba pewinje kuwumi wina ligulu limwi sindawe pe wina magulu gavili neke sambi utoswe kumoto. [
41009046	Kula, ifitekenya fyawo sififwisagi na gumoto sigwisimagi.]
41009047	Neke wone na liliho lyako likukukuvasa upige inzanangifu ikiba peuling'amatwe neke utage! Lunoje wingile ku wutwa wa Nguluvi na liho limwi sindawe pe wina miho gavili neke sambi utoswe kumoto.
41009048	Kula ifitekenya fyawo sififwisagi na gumoto sigwisimagi.
41009049	“Pakuva yeyeavesaga saafungiswa mumoto.
41009050	Umwino munofu, neke wone guhupe gusopwa kiki neke gunone? Nyenye mwinona mwino, mukikalage mu wikalakunoga yinyenye kwa yinyenye.”
41010001	Ndawe Yesu ahegige pala neke abite kulutanana ulwa ku Yudaya na kumwambu ya umukoga gwa ku Yolodani. Neke kangi vamalugu vakong'ane, ndawe Yesu lwealasovye mbepali swe ivanga ukuvigisa.
41010002	Neke Avafalisayo vamusye Yesu sambi vamugele swe vakumuwusa, “Ndawuli lulagile kulumunu ukumuleka uvakwe?”
41010003	Yesu avapitwe, “Musa avalaje ndawuli nyenye?”
41010004	Neke vamutigile, “Musa atigee umunu amulekage uvakwe kwa ukumupela ulwandiko lwa ukulekana sive viva valekine.
41010005	Neke Yesu avatigile, “Wimila uwutalamu wa inumbula senyu nambi Musa aandike ululagilo ulu.
41010006	Neke uluhuma pakugawa avanu, Nguluvi agafile umunyidama na umung'inetu.
41010007	Paulu umunyidama amuleka udade na uyuve neke abaning'ane pamwi na uvakwe.
41010008	Na iwo avavili savava muvili gumwi viva sipevavili kangi nda vave muvili gumwi.
41010009	Neke kila che aluming'ise Nguluvi umunu alakilekasa.”
41010010	Na pevafisile kangi mukaye avanyigendo vamuwusise Yesu kangi ulukani lulula.
41010011	Neke avatigile, “Yeyeamulekaga uvakwe neke ategule yungi, uyo iva mugoni.
41010012	Neke umung'inetu yeakumuleka uvakwe neke agomwe kwa uyungi, apo nave iva mugoni.”
41010013	Avanu vamusindikilage Yesu avana avadodo, ulwa sambi avapamise neke avanyigendo vavakenyele.
41010014	Neke Yesu pealuwene ulu avifile, neke peavatigile, “Muvaleke avadodo vase kwa nene, mulatanila pakuva avana avindawe iva uwutwa wa Nguluvi wawo.
41010015	Nachene, nene nguvalongela nyenye yeyeavesaga siakwanukila Uwutwa wa Nguluvi ndawe umwana mudodo sisaingila kuwutwa wa Nguluvi.”
41010016	Neke peavategule mumawoko gakwe, neke avafunyilile, na ukuvageleka amawoko gakwe.
41010017	Na Yesu peavangige ulugendo umunu uyumwi aasile kikimbila neke amufugamile amuwuse, “Ve mwigisi vemunofu, ngite ndawuli sambi nzingile kuwumi wa mbepali?”
41010018	Neke Yesu amutigile, “Mbi ndawuli ukung'emela ndimunofu? Asukuli umunu umunofu pesi Nguluvi hela yeiyena.
41010019	Ukusikagula indagilo; Ulawulaga, ulava mugoni, ulahisa, ulolelela wudesi, uladeta uvesage na choga kuludado na kuluyuwo.”
41010020	Neke amutigile, “Mwigisi, isi mbesili ndinatye uluhuma pawana wangu.”
41010021	Neke Yesu amulavile swe akumwenda neke amutigile, “Ukepite kinu kimwi hela bite ukaguse mbefili fyewinafyo uvapele avamikaa nayuveve sauva na uwunono kuchanya, neke pewuse uninile nene.”
41010022	Peapulike ulo avifisile se ikumbing'ana ku miho swe ibitaga we avifile pakomi, pakuva ali munono hilo.
41010023	Neke Yesu alave mbekuli mbekuli neke avatigile avanyigendo vakwe, “Saluva lutalamu kwa vala avanono ukwingila ku Wutwa wa Nguluvi.”
41010024	Neke avanyigendo vasasavale ulwa ing'ani sakwe. Neke kangi Yesu avatigile, “Nye vana, sakuva lutalamu wuli ukwingila ku wutwa wa Nguluvi!
41010025	Lupefu ingamiya ukukola mukidwi icha ulusingi neke sindawe umunu umunono ukwingila ku Wutwa wa Nguluvi.”
41010026	Neke vasasavale hilo neke vamutigile, “Mbino ye nani yeahwanite apokwe?”
41010027	Neke Yesu avalavile, neke atigile, “Ku vanu siluhwaniti, neke si kwa Nguluvi nda, pakuva ifinu mbefili fihwanite ukupigika kwa Nguluvi.”
41010028	Petulo neke avange ukumulongela Yesu, “Lavage hwehwe tufilesile mbefili neke tukuninile veve!”
41010029	Yesu atigee, “Nachene, nene nguvalongela nyenye, asukuli umunu yeailesile ikaye, nave vanyalukolo vakwe, nave avahase, nave uyuve, nave udade, nave avana, nave gimigunda ukwimila ilitawa lyangu na Ulukani Ulunofu.
41010030	yesisaanukila kanyigana ulwalino, ikaye na avanyalukolo vakwe na vahase na vayuve na vana na gimigunda pamwi nasi neseko, neke pambele uwumi wa mbepali na mbepali.
41010031	Neke awolofu avalongola savalava vamumbele neke avamumbele savalava valongola.”
41010032	Na pevali mulugendo, vasogwe ku Yelusalemu, Yesu alalongwe, neke vasasavale, nawo avamuninilige vave na muhwehwe. Neke avategule palubali avanyichumi na vavili kangi, swe ivanga Ukuvalongela lula uluwoneka kulumwene,
41010033	itigila, “Mulavage, tusogwe ku Yelusalemu, neke Umwana va Umunu atawulwa ku vatambisi avavina na avigisi va indagilo, nawo vamuhiga sambi awulagwe, na ukumutawula kwa avamyanza.
41010034	Nawo vamwelanga, vamufunyila amati, vamutova na imikungo iminyamifwa na ukumuwulaga, neke pefilutye ifilo fidatu asilibuka.”
41010035	Neke Yakobo na Yohane, avana va Sebedayo, vabite kwa Yesu neke vamutigile, “Mwigisi hwehwe twisaka utupigile chechekivesaga chetukusuka veve.”
41010036	Neke avatigile, “Mwisaka nene ndivapigile kiki?”
41010037	Neke vamutigile, “Lekage hwehwe tuteng'emale, uyumwi kwiwoko lyako lya kundyo neke uyumwi kwiwoko lyako ilya kung'igi, mundolo sako.”
41010038	Neke Yesu avatigile, “Simukukikagula che mwisuka! muhwanite ukunywela ikinywelo cha uluteseko chenywela nene nave uwubatiso wendibatisiwa nene?”
41010039	Neke vamutigile, “Tuhwanite.” Neke Yesu avatigile, “Ikinywelo chendandinywela nene munywela, na uwubatiso wendibatisiwa nene, nayi nyenye mubatisiwa.
41010040	Neke ulwa ukuteng'emala kuliwoko lyangu lya kundyo nave ilya kung'igi ulo si lwa nene ukuvapela, Ulo lwa vala avavikile.”
41010041	Neke vala avanyichumi peyevapulike swe vivanga ukuvavipila va Yakobo na Yohane.
41010042	Neke Yesu swe akuvakemela, neke avatigile, “Mukulukagula ulwa ukutigila vala avavikagulanika ulwa vatema mu vamyanza vavitema kwa ludali na avavina vawo vakuvavika avanu muwuvanda.
41010043	Ino sisaluva ndahihyo kwa nyenye, pakuva yeisaka ave muvina mwa nyenye ava mukami venyu.
41010044	Neke yeava mulongola mwa nyenye ava mukami va mbemuli.
41010045	Pakuva nayu Mwana va Umunu siasili apigilwage, pesi apigilage, na ukutawula uwumi wakwe sambi luve luhombo lwa awolofu.
41010046	Neke vafike ku Yeliko, nave Yesu pealutilige mu Yeliko pamwi avanyigendo vakwe na vamalugu, Batimayo, yeali mubofu umususi, umwana va Timayo, eateng'eme palubali pa ng'asi.
41010047	Neke peapulike ulwa ye Yesu uva ku Nasaleti, avanzile ukukoola itigila, “Yesu ve Mwana va Daudi, umbonelage ulusungu nene!”
41010048	Neke awolofu vamukenyele, akatuke, neke umwene aginite ukukoola hilo, “Ve Mwana va Daudi umbonelage ulusungu nene!”
41010049	Swe Yesu akwima neke atigile, “Mumukemele.” swe akumukemela umubofu na ukumutigila, “Wikangase! Wime, akukukemela.”
41010050	Neke atage isopeka yakwe, swe idibuka ibita kwa Yesu.
41010051	Neke Yesu amutigile, “Wisaka ngupigile kiki veve?” Neke umubofu amutigile Yesu, “Mutwa ngukusuka ndave.”
41010052	Neke Yesu amutigile, “Wibitilage, ulufuuwo lwako lukuponise.” Na ulusika lulula swe ilava na ukumuninila Yesu kwe abitige.
41011001	Pevahegelye ku Yelusalemu vafikite na muboma isa Betifage na Betaniya, mwivambala lya ikidunda icha imiseituni. Kula Yesu avatumite avavili va avanyigendo vakwe,
41011002	avatigee, “Mubitage mbaka kukijiji chemulaving'ine. Na pemukwingila mukijiji, muyifika idogovi minge yesiyeyilahowa na munu. Mwawulage mulete,
41011003	neke wone umunu avawuse ukutigila, ‘Nyela mbi ndawuli mwigita de?’ Mumutigilage, ‘Umutwa ina kipigo nayo na neke kangi ayipilula baha.’ ”
41011004	Vahele mung'asi swe vakuyiwona idogovi minge pivala pa mulyango gwa ikaye. Swe vakwawula.
41011005	Avanu avamwi avevimile uko swe vakuvatigila, “Mbi ndawuli mukwawula idogovi iyo?”
41011006	Swe vakuvapitula ndawe Yesu lwe alavalonje nawo swe vakuvatawula.
41011007	Nawo vayisindike idogovi kwa Yesu, vitandika imyenda jawo pachanya pa idogovi swe Yesu ihova.
41011008	Avanu wolofu vatandike imyenda jawo mung'asi, na avamwi vadumwe amatagala ga imibiki ukuhuma mumigunda na ukutandika mung'asi.
41011009	Na vala ave valongwe na ava mumbele, vavanzile ukuyova vitigila, “Hosana! Mufunyilile yula ye akusa mwitawa lya Nguluvi!
41011010	Wufunyilile Uwutwa we wukusa wa Udadetu Daudi Hosana kuchanya hilo!”
41011011	Yesu avelige ifika mu Yelusalemu, inje mu Tembeli, ndawe alavige imbali mbesili. Na pekive kinyamihye, awukite swe ibita ku Betaniya na avanyigendo vanyichumi na vavili.
41011012	Na ikimunyi icha kavili lwevahumige ku Betaniya inzala yavafile.
41011013	Neke aguwone kwa kutaali umusombe ugunya mahamba. Ahele sambi angule amaveleko mumusombe, na avelige ihegelela sakiweni kinu pe si gamahamba hela kangi silwe lusika lwa amaveleko.
41011014	Swe Yesu akugutigila, “Uluhuma lino kwa veve mbaka mbepali pagaya munu yesa alya amaveleko uluhuma kwa veve.” Avanyigendo vakwe vapulike ulo.
41011015	Vavelige vifike ku Yelusalemu, Yesu inje mu Tembeli, swe ivanga ukuvahaka mbevali vevagusige na ukugula mula mu tembeli. Swe idulika inyaaga sawo avakowoka amagobole na ifigoda fya avasulusi va ingunda.
41011016	Samulekiti munu asave nambi ikinu uluhuma pala pa tembeli.
41011017	Neke avange ukuvigisa avanu ukutigila, “Mbi silwandike mu Waandike Uwelu ulwa, ‘Itembeli yangu yiva kaye ya kwifunyo lwa avanu mbevali va ing'i mbesili!’ Neke lino nyenye mudulike yive lifinga lya vahiisi!”
41011018	Avatambisi avavina na avigisi va indagilo, pevapulike iso neke vavange ukusaka ifigaho sambi vamuwulage neke ulwene wogopige pakuva mbevali vasasavalige seigisige.
41011019	Na lyavelige lisota ilisuva Yesu na vanyigendo vakwe vahegite pala pa boma.
41011020	Pamilawu pevalutilige, vaguwene umusombe gula gukasile na sindela.
41011021	Petulo agwiwike umusombe gula, neke amutigile Yesu, “Mwigisi, lavage! Umusombe gula gwe ukagufingulise yegukasile!”
41011022	Neke Yesu avatigile, “Mumufuuwage Nguluvi.
41011023	Nachene, nguvalongela, umunu yeyeavesaga na ulufuuwo ahwanite ukutigila ikidunda iki, ‘Kimuke ipo bite ukitoose kunyanza!’ Wone alonge wesiisina munumbula yakwe, we ifuuwa ukuta lweilonga, lugendela mumo, nachene lupigika ndahihyo.
41011024	Ino nene nguvalongela nyenye, chechemusukaga mukwifunya mufuuwagwe ukuta yemwanuche icho, nacho kiva chenyu.
41011025	Na pepemuvelaga mwimile mukwifunya, mudegepelage, wone mwina lukani na munu yungi; sambi udadenyu nave yealikuchanya ahwane ukuvadegepela nyenye inzanangifu senyu. [
41011026	Neke wone nyenye muve simwidegepela avangi inzanangifu sawo, nayu dadenyu yeali kuchanya savadegepela nyenye inzanangifu senyu.”]
41011027	Neke pevafikite ku Yelusalemu, na Yesu peagendige mu Tembeli avatambisi avavina na avigisi va indagilo na avavina va avanu neke vamubitile Yesu,
41011028	swe vakumutigila, “Mbi kwa lulagi luki wipiga isi? Nave ye nani yeakupelye ululagi upige isi?”
41011029	Neke Yesu avatigile, “Nayi nene ndivawusa lukani, wone mumitule nayinene ndivalongela kwa lulagi na ludali lwa nani ndipiga isi mbesili.
41011030	Mundongele, uwubatiso wa Yohane wahumite kwa Nguluvi apangi kwa avanu? Mumitule.”
41011031	Swe vivanga ukwilonganza vavene, “Vitigila, ‘Wone tutigile wahumite kwa Nguluvi’, atutigila, ‘Lino mbi ndawuli simwamufuuvitwi?’
41011032	Na kangi wone tutigile, ‘Wahumite ku vanu” (Wogwipe avanu pakuva mbevali valukagulige ukuta Yohane ali muvisi nachene.)
41011033	Swe vakumupitula Yesu, vakumutigila, “Situluseli.” Neke Yesu avatigile, “Nayi nene sindivalongela nyenye kwa lulagi na ludali lwa nani nene ndipiga isi mbesili.”
41012001	Neke Yesu avanzile ukulonga nawo kwa ifiganiso, “Epwali umunu yealalimite umugunda gwa imisabibu, isitila ulusito umugunda mbeguli. Neke awuyape apono pawuhusilo wa amaveleko ga imisabibu, neke awuyape na chuwo. Swe akuvalekela avalimi imigunda neke peawuke ulugendo.
41012002	Ulusika lwavelige lwifika ulwa ukwangula amaveleko, atumite umukami vakwe abite kwa vala avanyakubasa, akategule amaveleko amuletele.
41012003	Vala vamwibete, neke vamutove, na ukumuhumya mu mugunda we mugaya kinu.
41012004	Neke kangi atume umukami yungi; swe nave vakumuvayula lweya mumutwe na ukumupigila imbi.
41012005	Umunyamugunda amutumite yungi kangi, uyo vamuwulige na avangi avaasige vavapigile ndahihyo, avamwi vavatofile na avamwi vavawulige.
41012006	Ino alasigise umunu yumwi hela, umwanakwe umwende vakwe. Uyo nave pambele amutumite itigila, ‘Uyu apamwinga vamwogopa pakuva muswamuvangu.’
41012007	Neke vala avanyakubasa umugunda valongane vavene ng'ani, ‘Uyu ye munya lilila lya umugunda, ino lekage tumuwulage, na ililila live lyetu!’
41012008	Swe vakumwibata, vakumuwulaga, vakumutosa kwivala uluhuma pa mugunda gwa imisabibu.
41012009	“Lino yula umunyamugunda avagita ndawuli? Saasa avasinde avanyakubasa umugunda, na umugunda ugo gwa imisabibu saavabasikisa avangi.
41012010	Mbi ndawuli nyenye Uwandike uwu simwemulimba? ‘Iliganga lila lyevalibihye avasenzi, ilyo live liganga likomi lya mulubali.
41012011	Ulukani ulu luhumite kwa Umutwa, nalo wuhulo pamiho getu.
41012012	Avatambisi avavina, avigisi va indagilo na avavaha valukagwe ukuta ikiganiso icho avaselengige avene. Nambi vagahige ukumwibata, neke ulwene vawogopige vamalugu. Swe vakumuleka, swe vakwibitilaga.
41012013	Swe vakuvatuma kwa Yesu Avafalisayo na Avahelode, sambi vamugwilise Yesu mu ng'ani sakwe.
41012014	Neke vamubitile vamutigile, “Mwigisi, tukulukagula ukutigila veve wi munu wimulongela mumwene, na siwakwogopa uwuvina wa munu. Pakuva siwawilava uwusu wa umunu wakwigisa mumwene ulukani lwa Nguluvi. Lino witigila ndawuli lunoje tuhombe imbemenenge kwa Kaisali apangi nda?” Tutawulage, tulatawula?
41012015	Nave, we akulukagula ukutigila vabuganisi, swe Yesu akuvatigila, “Mbi ndawuli nyenye mukungela? Mlete iligobole ndave.”
41012016	Swe vakumusindikila. Neke avalongele uwusu uwu na ilitawa ili lya nani?” Neke vamutigile, “Lya Kaisali.”
41012017	Neke Yesu avatigile, “Mumupelage Kaisali ifya Kaisali na ifya Nguluvi mumupelage Nguluvi.” Swe visasavala hilo.
41012018	Neke Avasadukayo avitigila kugaya ulusilibuko vahele kwa Yesu, neke vamuwuse,
41012019	“Mwigisi, Musa atwandiche ululagi ulwitigila: ‘Wone umunu afwe amuleke uvakwe mugaya mwana, umunyalukolo va yula yeafwe amutegulage yula umufwile sambi amwegalile yula yeafwe avana.’
41012020	Lino vepovali avanu vimufung'ati avegalwa pamwinga. Umuvina ategwe umung'inetu, neke afwe we mugaya mwana.
41012021	Umunyalukolo va kavili nave amutegwe yula umung'inetu, nave afwe wesalekiti mwana; na uva wudatu nave ndahihyo.
41012022	Na mbevali ndawe vimufung'ati vamulekite yula umung'inetu mugaya mwana. Pambele nayu ng'inetu yula aafwe.
41012023	Lino pa ikimunyi cha ukusilibuka avanu mbevali uluhuma mufwa, umung'inetu uyo saava mukina nani? Pakuva mbevali ndawe vimufung'ati vevamutegwe.”
41012024	Neke Yesu avatigile, “Nyenye mwiyaga pakomi, pakuva simuwuseli uwandike uwelu na uludali lwa Nguluvi.
41012025	Pakuva vevafwe pevave vasilibwike sivitegulagi nambi kugomwa; vaviva vihwana vanyivaha va kuchanya.
41012026	Na ulo lwa avanu ukusilibuka mbi simwemulimba mukitabu cha Musa pa mulyango gwa ikisaka chechakige umoto? Nguluvi amulonje Musa ukutigila, ‘Nene ndi Nguluvi va Abulahamu, Nguluvi va Isaki na Nguluvi va Yakobo.’
41012027	Lino umwene si Nguluvi va avafwe nda, umwene Nguluvi va awumi. Nyenye mwiyaga pakomi.”
41012028	Uyumwi va avigisi va indagilo afikite neke apulike lwevakwibesa. Avelige ipulika ulwa Yesu avapitwe wunofu, nave ahele amuwuse Yesu, “Mundagilo mbesili ululutye lulikwi?”
41012029	Neke Yesu amutigile, “Lwa ukutala lwe ulu: ‘Pulikage veve Isilaeli! Nguluvi vetu ye Nguluvi yeiyena.
41012030	Nayuveve mwendage Nguluvi vako munumbula yako mbeyili, na mu umutima gwako mbeguli, na mu uluhala lwako mbeluli na mu uludali lwako mbeluli.’
41012031	Na ulwa kavili lwe ulu, ‘Mwendage umuyago ndawe inumbula yako yiveve.’ Pagaya ululagi ulungi, ulukomi lwelulutye kwa isi.”
41012032	Swe yula umwigisi va indagilo akumutigila, “Nachene ulonje mumwene ukutigila Nguluvi iyena, pagaya yungi pesi yumwene hela.
41012033	Na ukumwenda kwa inumbula yako mbeyili, na kwa uluhala lwako mbeluli na kwa uludali lwako mbeluli na umuyago ndawe inumbula yako yuveve, ulukani ulo lwelulutye ku fitawulwa na inambika mbesili.”
41012034	Nave Yesu avelige akumuwona ukuta alonzile kwa luhala, swe akumutigila, “Veve siulipataali na uwutwa wa Nguluvi.” Uluhuma baho, pagaya umunu yeigelye ukumuwusa kangi Yesu lukani.
41012035	Neke Yesu pe akwingila mu Tembeli. Avawusise, “Mbi ndawuli avigisi va indagilo vavitigila Kilisito Mwana va Daudi?
41012036	Kono Daudi yumwene peilongoswa na Umuhe Umwelu atigee: ‘Umutwa atigee kulumutwa vangu. Teng'emale kuliwoko lyangu ilya kundyo, mbaka pendivaletite avatavangu vako pamagulu gako.’
41012037	“Umwene Daudi akumukemela Mutwa. Lino luva ndawuli ave kangi Mwanakwe?” Neke ililugu ilya avanu vamupulikisige kwa luhekelelo.
41012038	Neke Yesu avalongele peakuvigisa, “Mwikomalilage na avigisi va indagilo, aviwendaga ukugenda vafwite isopeka inaali sa ulutogo, na ukuhungilwa mumakasi,
41012039	na ukwikala pawulongolo mumasinagogi na mufigoda ifya muwulongolo mumbungo.
41012040	Vakuvawonela avang'inetu avafwile, nu kutegula ifinu fyawo, kono we vakuvabuganisa nu kwifunya lusika, iwo savahigwa pakomi ukulutila.”
41012041	Nave Yesu alikalite pipi na pala pevisopaga ifitawulwa, mu kinyawugali cha mu tembeli avawene avanu lilugu visopa ifitawulwa. Avanono vasopige amagobole molofu.
41012042	Aasile umung'inetu yungi, mufwile, kangi mumikaa, uyo asopite amagobole makefu wita figobole fivili hela.
41012043	Neke Yesu avatigile, avanyigendo vakwe, ukutigila, “Nachene nguvalongela uyu umufwile umumikaa atawe ukulutila mbevali avatawe ifitawulwa mukinyawugali.
41012044	Pakuva avangi mbevali vasopite ifinu fyefivalutye uwolofu, neke uyu umung'inetu umumikaa, muwumikaa wakwe atawe mbefili fyeakalinafyo, na fyeakalaahuvye.”
41013001	Na Yesu avelige ihuma mu Tembeli uyumwi va vanyigendo vakwe amutige, “Mwigisi, lavage amaganga na ikaye isi wesiwali uwunofu.”
41013002	Yesu amupitwe, neke amulongele, “Ukusiwona ikaye ingomi isi? sipolili nambi iliganga limwi mukaye isi lyesisalidenywa.”
41013003	Ino Yesu pealateng'eme pa kidunda icha imiseituni alaving'ine na itembeli, Petulo, na Yakobo, Yohane na Andeleya vamuwusise Yesu palubali,
41013004	“Tulongele, ing'ani isi panili pesasiwoneka? Na kiki chekiva kilagilo ukuta ulusika ulo yesambi lwikwila?”
41013005	Neke Yesu avatigile, “Mwikomalilage, umunu alavasanga.
41013006	Pakuva avanu wolofu savasa mwitawa lyangu, vitigila, ‘Nene ye nene!’ Nawo savavasanga wolofu.
41013007	Pesamwipulika ulwa amagalu na simwepo sa amagalu, mulakabuka. Pakuva iso sasusa, neke umudugo guva sigulafika.
41013008	Ing'i sayiwuka ukwihoma na ing'i yingi, na uwutwa ukwihoma na uwutwa uwungi; sakuva na ifitulo pono na pono, sakuva na ikinge. Iso mbesili gwemuvango gwa ukuteseka ndawe umung'inetu peakwivikula.
41013009	“Nayi nyenye mwikomalilage inumbula senyu. Pakuva savavasindika nyenye pawuhigilo, na mumasinagogi sambi mutowe, samusindikwa ku vatema na avatwa sambi muhigwe pemwivalwa ilitawa lyangu, sambi muve wolelesi kwa avene.
41013010	Neke pesilulava ulo. Ulukani Ulunofu sa ludalikwa tandi kuvanu mbevali.
41013011	Nawo pevavibete nyenye na ukuvasindika pawuhigilo, mulahwa kihosa chemulonga, pakuva samupelwa icha ukulonga na Umuhe Umwelu.
41013012	Umunyalukolo amupituka umunyalukolo vakwe awulagwe; udade amupituka umwana; na avana vavagalukila avavaha vawo na ukuvawulaga.
41013013	Avanu mbevali savavavipila nyenye, vakuvavala ilitawa lyangu. Neke yula yeyeavesaga akange mbaka pamudugo uyo yesaapokwa.
41013014	“Neke pemuluwene ‘Uluvifyo ulwa Uwanangifu’ lulipe sipapene. (Ye akwimba alukagulage!) ipo avanu ve vali ku Yudaya vakimbililage mufidunda.
41013015	Umunu ye alikwiking'a lya ikaye aliika mukaye yakwe ategule kinu.
41013016	Na ye ali kumugunda alapiluka kukaye akategule umwenda gwakwe.
41013017	Neke vinalyo vala vesavava na ifilo na vala vesavakoosa mufilo ifyo!
41013018	Mwifunyage kwa Nguluvi sambi ulusika ulo, lulemwa ukuva pa ikitungwi.
41013019	Pakuva ukuguda kwa ifilo ifyo sakulava kubi ukulutila, uluhuma ukugawa ing'i mbaka ku lino de, ukuguda uko sikwekulawoneka, na sisakuwoneka kangi nangi.
41013020	Na wone Nguluvi akalaleke ukufikepula ifilo ifyo, asupali umunu yeakalapokwa. Lino ukwimila avahagule vakwe, Nguluvi akepwise ifilo ifyo.
41013021	“Neke lino, wone umunu avatigile, ‘Mulavage Kilisito ali ipa!’ ‘Na vavatigile ali kula’ mulafuuwa ulo.
41013022	Pakuva savawoneka wolofu vesavitigila vavene ve Kilisito va wudesi na avavisi va uwudesi nawo savapiga ifilagilo na uwuhulo, sambi vavayase wone luhwane na vavahagule.
41013023	Neke nyenye mwikomalilage. Pakuva nene yendivalonje mbesili wesisilava siwoneka.
41013024	“Neke ifilo ifyo, ukuguda pekulutye, ilisuva salipituka live lwisa, na gumwesi sisaguvala nangi.
41013025	Na ing'eng'esi sasigwa uluhuma kwilanga, na ludali ulwa kuchanya nalo saluhogoleka.
41013026	Ipo pesavamuwona Umwana va Umunu akusa mumafufu mu ludali ulukomi na indolo.
41013027	Nave saavatuma vanyivaha vakwe vavakong'ase; avahagule vakwe, uluhuma imbali mbesili isitayi konivala, uluhuma pawudugo wa ing'i mbaka uwudugo wa kuchanya.
41013028	“Ukukola umusombe mwiyigisage ikiganiso iki: Pembe muwone matagala ga imisombe gavanzile ukutopola amahamba, mulukagulage ukutigila ikifuku yekihegelye.
41013029	Lwindahihyo pemusiwene ing'ani mbesili yesiwonike, mulukagulage ukutigila Umwana va Umunu yeahegelye mumilyango.
41013030	Nachene nene nguvalongela, imbegalo iyi siyilutila mbaka ing'ani iso mbesili peyesikwilye.
41013031	Ing'i na kuchanya safilutila, neke ing'ani sangu mbesili sisasilutila nangi.
41013032	“Neke ikimunyi na ikivalilo asukuli yeakisele; nambi vanyivaha ava kuchanya nambi Umwana; pesi Dada hela yeiyena.
41013033	Mwikomalilage mwikale miho, pakuva simukiseli ikimunyi icho kilava panili.
41013034	Lwihwana nu umunu yeisaka ukuwuuka ulugendo yeakuyileka yeailesile ikaye yakwe neke avalagile na ukuvagavila ifipigo avakami vakwe, na ukumulongela yula munyakugosa yula umwimilisi va umulyango ikalage miho.
41013035	Lino mwikalage miho, pakuva simukiseli ikimunyi icha umunyakaye cheasila; ukutigila yilava pamihye, pakilo, apamwinga yilava mukilo mwilangali, kangi apamwi munzogolo mwesivika, nambi pamilawu.
41013036	Mwikalage miho alonga ase avatinukise afike mugonelye tulo.
41013037	Na isi senguvalongela nyenye, ndilongela na avangi mbevali ukutigila: Mwikalage miho!”
41014001	Lino yefyefisige filo fivili hela ukufika ikimunyi ikikomi icha i Pasaka na ikimunyi cha imikate je simihate uwuhahu. Avatambisi avavina na avigisi va indagilo vasakige ikigaho icha ukumwibata Yesu kwa kinyele sambi vamuwulage.
41014002	Neke vatigile, “Tulamwibata ukumwibata pa ikimunyi ikikomi, valonga avanu vatugalukile.”
41014003	Yesu ahele ku Betaniya neke peali mukaye ya Simoni umutamwa uwukoma, ateng'eme pawulilo ilya, aasile umung'inetu yeakolye mumawoko gakwe ikisupa icha amafuta amanyakunung'ila wunofu kangi gamagobole molofu, swe akumuhululisa Yesu mumutwe gwakwe.
41014004	Neke avanu avangi avebaho vavifile, vitigila, “Mbi ndawuli akwihesigila amafuta agindawe iga?
41014005	Pakuva amafuta agindawe iga gake gagusiwa ukulutila magobole magana gadatu, neke vapelwe avamikaa!” Neke vamulonge fivi umung'inetu yula.
41014006	Neke Yesu avatigile, “Mumuleke; mbi ndawuli mukumufwahisa? Amije lukani lunofu.
41014007	Pakuva avamikaa mwinawo mbepali, muhwanite ukuvatanga ulusika lulweluvesaga pemuwendite ukuvapigila wunofu. Neke nene si mba na nyenye mbepali.
41014008	Umung'inetu uyu apigite lweawene lumuvaje alupige, agubakite umuvili gwangu amafuta amanofu angelanise nene ulwa ukutagwa kwangu.
41014009	Nachene nene nguvalongela, bahaludalikwaga Ulukani Ulunofu mung'i mbeyili ndita na lulu lweapigite uyu salutambulwa kwa ukumwiwuka.”
41014010	Swe Yuda Isikalyote, uyumwi va vala vanyichumi na vavili, ahele kwa avatambisi avavina sambi amupituke Yesu kwa avene.
41014011	Avatambisi avavina vavelige vipulika ulo neke vahekelele hilo, vamuhuvise ukumupela amagobole. Swe Yuda ivanga ukusaka ikilega na ulusika ulunofu sambi amupituke Yesu.
41014012	Ikimunyi cha ukutala cha ikimunyi ikikomi cha imikate je simihate uwuhahu, ipo pepene peyayidumulwa ing'olo ya Pasaka, avanyigendo vakwe vamuwusise vitigila, “Kwiyaga kwewiwenda tukakugelanikise ichakulya cha i Pasaka?”
41014013	Swe Yesu akuvatuma avanyigendo vakwe vavili akuvatigila, “Mubite muboma, na mumo mwitang'ana munu yumwi ategwe ikisilo cha ululenga mumufwatage yuyo,
41014014	mbaka mukaye yeasakwingila, umo mumulongelage umunyakaye ukutigila, ‘Umwigisi itigila: ikaye ya avagenzi ndile i Pasaka na avanyigendo vangu?’
41014015	Nave avalagila ibwalo ingomi pachanya mbuyape wunofu. Ipo pemugelasage ichakulya.”
41014016	Avanyigendo vavelige vibita muboma, vafikite ndawe Yesu weavalonje. Swe vigelanisa i Pasaka.
41014017	Chavelige kifika ikinyamiyhe, Yesu aasile pamwinga na vanyigendo vakwe vanyichumi na vavili.
41014018	Na peviva pawulilo vilya, Yesu avalonje ukutigila, “Nachene nene nguvalongela, uyumwinga va nyenye amituka.”
41014019	Swe vivanga ukuhuguvala, na ukumuwusa yumwi yumwi, “Napo ye nene?”
41014020	Neke Yesu, avatigile, “Uyumwi va nyenye vanyichumi na vavili, yeilila inonge na nene mukinyandilo.
41014021	Pakuva Umwana va Umunu akwibitilaga ndawe lweandikilwe, neke inalyo umunu yula yeakumupituka Umwana va Umunu! Luke luva ikiba umunu uyo alaleke ukuwoneka!”
41014022	Na lwevalisige pala pawulilo, Yesu inwe umukate, swe ifunyilila, swe imegula swe akuvapela itigila, “Mukote ugu gwe muvili gwangu.”
41014023	Neke peinule ikinywelo swe ilumba, swe akuvapela; swe vinywela mbevali kicho.
41014024	Swe akuvatigila, “Iyi ye danda yangu ya ulufingano, yeyikwitika ukwimila awolofu.
41014025	Nachene nguvalongela nyenye sindilagele kangi nywe umuveleko gwa umusabibu mbaka ikimunyi kila chesanywa umupya kuwutwa wa Nguluvi.”
41014026	Neke baho vavelige vakwimba ulwimbo, sweno vihuma vibita kukidunda cha imiseituni.
41014027	Yesu avalonje ukutigila, “Mbemuli nyenye mung'imbila ikilo icha neng'ino, pakuva lwandike: ‘Ndimutova umukwamila ng'olo, nasing'olo sitagalila.’
41014028	Neke peyesilibwike, sandongola ukubita ku Galilaya.”
41014029	Petulo amutigile, “Nambi mbevali vakumbihila veve nu kukuleka, nene singubihila nda!”
41014030	Nachene ngukulongela, “Ikilo iki, inzogolo wesiyilavika ulwakavili, veve uva ung'anite kadatu.”
41014031	Neke Petulo awile ukwilapa, “Na lumbagile ukufwilasa na veve nambi ndahihyo singukana nda.” Na vanyigendo mbevali valonzile ndahihyo.
41014032	Swe vavelige vifika apono apitambulwa Getisemane. Yesu avatige avanyigendo vakwe, “Mwikale baha nene pengwifunya.”
41014033	Neke avategule Petulo, Yakobo na Yohane; swe ivanga ukuhuguvala munumbula.
41014034	Swe akuvalongela, “Nene nyuguve hilo munumbula ngwenda fwe, mwikalage baha kono we mwimiho.”
41014035	Swe ibita pawutalo ludodo swe igwa panyi kinyalileme, neke avange ukwifunya ulwa, wone luke luhwane, alemwe ukwingila mu kivalilo cha uluteseko.
41014036	Neke atigile, “Dada vangu, kwa mbesili sasihwana. Nyesekese ikinywelo iki cha uluteseko ulu ulwene salulava ndawe lwendiwenda nene. Ulwa luvelage ndawe lwewiwenda veve.”
41014037	Avelige ipiluka ku vanyigendo vakwe avadatu, avafikite vagonelye tulo. Swe akumuwusa Petulo, “Simoni! Mbi ugonelye? Ulemilwe pakwikala miho nave kivalilo kimwi?”
41014038	Swe akuvalongela, “Mwikalage miho mwifunye sambi mulemwe ukwingila mu kugelwa. Inumbula yiwenda neke umuvili gwina muhwehwe.”
41014039	Ahele kangi kukwifunya ipilukila ing'ani sisila.
41014040	Neke apiluke kangi, avafike vagonelye. Pakuva amiho gawo gegatimbite na tulo valemilwe ukumupitula nambi lukani.
41014041	Avelige akuvasila ulwa wudatu avatigee, “Pemugonelye tulo nu kusuupa? Lino lukwilye! Ulusika yelufikite! Umwana va Umunu ukutawulwa mumawoko ga vanu avanyanzanangifu.
41014042	Muwuke, tubitage. Mulavage yula umunyakumituka yeahegelye.”
41014043	Ino Yesu we pealonga, Yuda yula uyumwi va vala avanyichumi na vavili, afikite na ililugu lya avanu vakolye amamage na ifisonzo. Avanu avevatumitwe na avatambisi avavina, na avigisi va indagilo na avavina va avanu.
41014044	Yula Yuda umunyakumupituka Yesu yee avapelye ikilagilo: itigila, “Yula yendimunonela yemwene, yemwibatage na ukumutegula wunofu.”
41014045	Yuda avelige ifika hela, ahele kwa Yesu agolwike, na ukumutigila, “Mwigisi!” Swe akumunonela.
41014046	Swe avanu vakumwibata Yesu, vakumupinga.
41014047	Uyumwi va vala veve vimise na Yesu, ategwe ilimage lyakwe swe akumuputa ilipulikilo umukami va Umutambisi Umuvina.
41014048	Yesu avatigee, “Mbi ndawuli, musile mukolye mamage na ifisonzo mukundibata nene witigila ndimuhiisi?
41014049	Mbepali ndavesige na nyenye mu tembeli ngwigisa, na simwandibatigi. Leke luve sambi Uwandike Uwelu wukwilye.”
41014050	Swe avanyigendo vakwe mbevali vikimbila vakumuleka iyena.
41014051	Ino epwali umunyakilambo uyumwi yeamuminilige Yesu kono weafwite kinyasingo, nayuyo vasakige ukumwibata.
41014052	Neke munyakilambo yula asupatuke akuguleka na gumwenda, swe ikimbila wufuula.
41014053	Swe vakumusindika Yesu kwa umutambisi Umuvina pala pe avatambisi avavina mbevali na avavina va avanu na avigisi va indagilo vevakong'ine.
41014054	Petulo amufwatige Yesu kwa pataali swe akwingila mwidama ilya Umutambisi Umuvina, neke ateng'emale pamwinga na avanyigalu akota umoto.
41014055	Avatambisi avavina mbevali na avavina va pawuhigilo mbevali vasakite uwolelesi wewumusongela Yesu ahigwe ukufwa neke wuve siwawoniki.
41014056	Avanu wolofu vevalonzile uwolelesi wa uwudesi vakumolelela Yesu, neke uwolelesi wawo wuve siwukwiyidikila wisutana pakomi.
41014057	Neke avamwi viime, valonge uwolelesi wa uwudesi vitigila,
41014058	“Twamupulike Umunu uyu itigila, ‘Ndenya itembeli iyasenzilwe na amawoko ga avanu, na mu filo fidatu nzenga iyingi yesinzenge na amawoko.’ ”
41014059	Neke nabaho uwolelesi wawo wave siwikwiyidikisa nambi.
41014060	Swe Umutambisi Umuvina, akwima pagati, neke amuwuse Yesu, “Siwipitula lukani? Avanu iva vakukolelela kiki veve?”
41014061	Neke Umwene akatwike sili siapitwi lukani. Umutambisi Umuvina amuwusise kangi, “Veve ye wi Kilisito, ve Mwana va Nguluvi umunyandolo?”
41014062	Neke Yesu atigile, “Ena ye nene. Kangi samumuwona Umwana va Umunu ateng'eme kwiwoko ilya kundyo lya umunyaludali mbeluli akusa mumafufu ga kuchanya.”
41014063	Swe ipo Umutambisi Umuvina, ivipa na ukudemulanga umwenda gwakwe gwealafwite na ukutigila, “Tuvapetusaka awolelesi veki kangi?
41014064	Mumupulike lwe iliga Nguluvi! Lino nyenye mwitigila ndawuli?” Mbevali valonje pamwi uyu afwisage hela.
41014065	Swe avanu vivanga ukumufunyila amati vakumudinda kumiho vakumutovanga na ukumutigila, “Tulongele yenani yeakutofile!” Na avanyigalu nawo vamutofile na ifipi.
41014066	Petulo lwealateng'eme pala pidama, uyumwi va avakami avang'inetu va umutambisi umuvina aasile.
41014067	Avelige akumuwona Petulo akota umoto, amulafile, swe akumutigila, “Nayuveve uke pamwi na Yesu Umunasaleti.”
41014068	Neke Petulo akane, “Sindiluseli, na singulukagula na lwe wilonga!” Swe Petulo iwuka pala, ibita pivala ulusika lulo inzogolo yavikite.
41014069	Yula umukami umung'inetu avelige akumuwona kangi Petulo, avalonje avanu ave vimite pivala, “Umunu uyu nave muyawe va vavala.”
41014070	Petulo akanite kangi. Pambele ludodo, avevimite pala vamutige Petulo, “Nachene veve wimuyavo, pakuva nayuveve wi Mugalilaya.”
41014071	Neke Petulo avange ukwifingulisa akwilapa, “Nene sindimuseli uyu yemwilonga ing'ani sakwe”
41014072	Swe ipo inzogolo yivika lwa kavili. Neke Petulo iwuke lwealamulonje Yesu ukutigila, “We inzogolo siyilavika lwa kavili, uva umbihye kadatu.” Petulo lwamuvafile neke avembe ahulusage na inzihosi.
41015001	Neke peyekuche avatambisi avavina, pamwi na avavina va avanu na avigisi va indagilo, na vavahisi mbevali vakong'ane na ukulongana; neke vamupinge Yesu vamusindike na ukumutawula kwa Pilato.
41015002	Neke Pilato amuwuse, “Veve ye veve ve Mutwa va Avayudaya?” Neke Yesu amupitule, “Veve ye ulonzile.”
41015003	Neke Avatambisi avavina vamusongele mu nzolofu.
41015004	Neke kangi Pilato amuwuse Yesu, “Wimugaya ulwa ukupitula? Wonage iva vakukusongela nzolofu.”
41015005	Neke Yesu siapitwi kinu swe Pilato isasavala.
41015006	Ino paikimunyi ikikomi icha i Pasaka Pilato avadindulilige uyumwinga va avanyandinde yevamuwendige.
41015007	Sweno, epwali umunu uyumwi yatambuligwe Balaba yealasopitwe mundinde pamwi na avananzi avangi kwa ukusagasa liyowo na uwuwulasi.
41015008	Neke vamalugu vamusile Pilato vakumusuka avapigile ndawe lwealasovye ukuvapigila.
41015009	Neke avapitule, “Mwisaka nene ndimudindulile Umutwa va Avayudaya?”
41015010	Pakuva alukagwe ulwa avatambisi avavina vevamulesile kulumwene kwa igila hela.
41015011	Neke avatambisi avavina vahele ukuvakuvilisa avanu vamusuke Pilato avadindulilage Balaba.
41015012	Neke Pilato kangi avatigile, Ino ngitage ndawuli na umunu uyu ye itambulwa Mutwa va Avayudaya?”
41015013	Neke pevayove kangi, “Atumbikwage!”
41015014	Neke Pilato avatigile, “Mbi wubi wuki? Weapigite?” Neke pevakoole mbevali, “Atumbikwage!”
41015015	Nave Pilato asakige ukwiyendelesa kwa avamalugu, swe akumudindulila Balaba. Ndawe alagilige Yesu vamutovangage ni imikungo iminyamifwa, ndawe amutawulige vakamutumbike.
41015016	Neke avanyigalu vamusogose Yesu mbaka kwivaha; swe vikong'ana avanyigalu mbevali pamwi.
41015017	Neke vamufwike Yesu umwenda ugunyakilesi, neke vative ingela ya imifwa nayo vamufwikite kumutwe.
41015018	Neke pevavange ukumuhungila, “Kamwene, ve Mutwa va Avayudaya!”
41015019	Neke vamutove na ululasi kumutwe neke vamufunyile amati, neke vamufugamile na ukumusunyalila.
41015020	Neke peyevamwelanzile, vamuwopwe isopeka neke vamufwike imyenda swe vakumusindika kukumutumbika.
41015021	Nawo vamung'ang'anise umulutilang'asi, Simoni uva ku Kilene yeahumige munanana, Udade va Isikanda na Lufo, sambi amuteguse umusalaba Yesu.
41015022	Neke vamusindike apono apatambuligwe Goligota kwekutigila, “Apono apa ikibang'a”.
41015023	Neke vamupelage idifayi inyanze na imanemane, neke Yesu abihile ukunywa.
41015024	Swe ndawe vamutumbikige Yesu, neke vagave imyenda jakwe vitovela isimbi ye nani ategule iki.
41015025	Ino che kivalilo cha wudatu, pevamutumbikige.
41015026	Pepina uwandike uwa uluhigilo lwa Yesu uwitigila, “Umutwa va Avayudaya.”
41015027	Pamwi na Yesu vatumbikwe avahiisi vavili, uyungi kwiwoko lya kundyo neke uyungi kung'igi. [
41015028	Na Uwandike Uwelu wakwilye wewitigila, “Avalilwe pamwi na avananzi.”]
41015029	Na vavala avalutilige mung'asi vamuligige viyunza imitwe jawo vitigila, “Aha! Vemunyakudenya itembeli na ukuyisenga mufilo fidatu!
41015030	Wiponiage yuveve wike mumusalaba!”
41015031	Swe avatambisi avavina na avigisi va indagilo vamwelange vitigila, “Aponise avangi, ilemwa ukwiponia yu mwene!
41015032	Kumbi ye Kilisito, Umutwa uva Isilaeli! Ike lino uluhuma mu musalaba sambi tulave neke tufuuwe.” Na vavala avevatumbike pamwi nawo vamulisile ndahihyo.
41015033	Na pekifisile ikivalilo icha mutanda pamunyi kwave na lwisa mung'i mbeyili mbaka pa ikivalilo icha igonza.
41015034	Neke paikivalilo icha igonza pelitegamwike Yesu akoolite kwihuga, “Eloi, Eloi, lama sabakitani?” Kwekutigila, “Nguluvi vangu, Nguluvi vangu, mbi ndawuli undesile?”
41015035	Neke avangi avevimile pevapulike vatigee, “Mulavage! Ikemela Eliya.”
41015036	Neke uyungi akimbile, swe isopa idifayi inzasamufu neke avike mululasi swe akumunywesa itigila, “Leke tulave wone Eliya aasa amwise pasi!”
41015037	Neke Yesu akoole akwihuga swe Umutima gwidumuka.
41015038	Neke ikibupa icha ilyenda lya i tembeli swe kidemuka kihuma pavili uluhuma kuchanya mbaka pasi.
41015039	Umuvina uyumwi va avanyigalu yeeimite pawutalo pa Yesu amuwene peikoola nu kufwa, atigee, “Nachene Umunu uyu ake Mwana va Nguluvi!”
41015040	Ve povali na avang'inetu ave pataali mwavawo, epwali Maliya Magadalena, Salome na Maliya uyuve va Yakobo na Yose.
41015041	Iva vamuninilige Yesu pee ku Galilaya, na ukumupigila, neke kangi na avang'inetu avangi avevahelelige pamwi na Yesu ku Yelusalemu.
41015042	Ikinyamihye yechekifikite. Icho che kimunyi icha ukwigelanisa ikilongola kusabato.
41015043	Ipo aasile Yosefu uva ku Alimataya, umutambule uyumwi va pawuhigilo. Uyo yemwene nave awulavisige uwutwa wa Nguluvi wuuse. Ahele kwa Pilato wesakogopa, swe isuka apelwe umuvili gwa Yesu.
41015044	Neke Pilato asasavale ukupulika ulwa Yesu yeafwe; neke amukemele umuvina va avanyigalu, amuwuse ulwa wone Yesu yeafwe lusika.
41015045	Neke Pilato peyealukagwe ukuhuma kwa umuvina va avanyigalu ulwa Yeafwe, ndawe amutawulige Yosefu agutegule umufimba.
41015046	Ipo Yosefu agusile isanda inofu swe akumwisa Yesu mumusalaba neke amufwike isanda neke amutage muwuvi uwe wuyave mwitalawe, neke adinde na iliganga pamulyango gwa ichanga.
41015047	Maliya Magadalena na Maliya uyuve va Yose vapawene peali muvike.
41016001	Isabato yavelige yilutila Maliya Magadalena na Maliya uyuve va Yakobo, na Salome vagusile amafuta aginung'ilila wunofu sambi vabite vakagubake umufimba gwa Yesu.
41016002	Vilaafile wemilawu, ikimunyi cha pa Jumapili, vahele kuchanga, ilisuva mwelihohomoka.
41016003	Neke vavange ukwilonganza vavene, “Ye nani yeabidusa iliganga pala pa mulyango gwa ichanga?”
41016004	Na vavelige vilava wunofu, valiwene iliganga libidukise palubali. (pakuva iliganga lye likomi kangi lisito)
41016005	Swe vakwingila mugati muchanga vakumuwona umunyakilambo ateng'eme kwiwoko ilya kundyo, afwite umwenda umwelu, neke vasasavale.
41016006	Nave avatigee, “Mulasasavala. Mukumusaka Yesu Umunasaleti yevakamutumbike. Asilibwike asupali ipa. Mulavage peakemuvike.
41016007	Lino mubitage, mukavalongele avanyigendo vakwe, nayi Petulo ukutigila, ilongola ukubita ku Galilaya. Uko kwe musakumuwona, ndawe lwealavalonje.”
41016008	Swe vihuma pivala, vikimbila uluhuma pachanga pakuva vevibatike na umuhwehwe kono we vikuvila. Sivamulonji nave munu lukani, pakuva wogopige. [
41016009	Nave Yesu pe isilibuka, ikimunyi cha pa Jumapili, we pemilawu ilaje kwa Maliya Magadalena, yula yealamuhumise amasoka gimufung'ati.
41016010	Umung'inetu uyo ahele kukuvalongela avayagwe mbevali, nawo vepevavemba na ukuyeyela.
41016011	Nawo vavelige vipulika ulwa mumi, na yi Maliya Magadalena amuwene, sivafuuvitwi.
41016012	Na peyelulutye ulo, Yesu ilaje ku avanu avavili, we ina lwihwano lungi. Nawo vabitige kumigunda.
41016013	Avanu iwo nawo vahele vakavalongele vala avangi. Navawo sivafuuvitwi.
41016014	Pambele Yesu ilaje kwa vala vanyigendo vanyichumi na yumwi pevalisige. Neke avakenyele ukwimila uwutalamu wawo na uwusito wa inumbula sawo pakufuuwa ing'ani isa mbevali vevavalongelige ukutigila asilibwike uluhuma kuvafwe.
41016015	Swe akuvalongela, “Mubitage konivala mbekuli, mukadalikage Ulukani Ulunofu kwa mbevali.
41016016	Yula yeyeavesaga ifuuwa na ukubatisiwa saapokwa, neke yesiifuuwa saahigwa.
41016017	Na ifilagilo ifi figendasa na avifuuwa: mwitawa lyangu vahumya amasoka, valonga indongele ingenzi.
41016018	Vibata inzoka, na vanywe mugoda mukali siwuvagita kinu nda. Vavavikila avatamwa amawoko gawo nawo vapona.”
41016019	Neke Umutwa avelige yalongine nawo, swe itegulwa kuchanya, na ukuteng'emala kwiwoko ilya kundyo kwa Nguluvi. [
41016020	Nawo vala avanyigendo vahesile, nawo vahele vakidalika mbekuli. Na Nguluvi apigige ifipigo pamwinga nawo, na ukusikangasa Ulukani ikola ifilagilo fyevagendasige nalo.]
42001001	Ve mutambule Teofilo: pakuva avanu wolofu vakandike kwa wupifu ing'ani sila sesapigike mwahwehwe.
42001002	Ndawe twetwivalongele na vala vevasiwene ing'ani iso mumiho gawo nu kudalika uluhuma pamuvango.
42001003	Nayi nene mbwene lunofu ngwandikile kinyandolo veve ve mutambule pakuva ngisache isa nachene uluhuma pa muvango.
42001004	Sambi na yuveve usikagule wunofu ing'ani isanachene.
42001005	Mumisika ja Helodi yeali Mutwa va mung'i ya mu Yudaya epwali umutambisi yeatambuligwe Sakaliya va mukilugu cha Abiya. Uvakwe atambuligwe Elisabeti nave emwegalwa mulukolo lwa Haluni umutambisi.
42001006	Na mbevali we vavili vevagolofu pamiho ga Nguluvi, mbepali ve vinatifu mung'ani na indagilo mbesili isa Nguluvi.
42001007	Navene vevagaya mwana pakuva Elisabeti e muguumba, kangi mbevali we vavili vevagogolo hilo.
42001008	Ikimunyi ikimwi, pelwe lutono lwa ikilugu chakwe ukupiga ikipigo icha uwutambisi mu tembeli ya Nguluvi.
42001009	Ndawe imigendele wegiwali ija uwutambisi, ulutono lwamugwilye Sakaliya ingile mutembeli ya Umutwa akafung'ilise uwufumba.
42001010	Na pakivalilo icha ukufung'ilisa uwufumba.
42001011	Munyivaha va Umutwa amweleluche,imile ulubali lwa kundyo pifunyo peifung'ilisa uwufumba.
42001012	Sakaliya avelige akumuwona atinwike na ukogopa.
42001013	Neke munyivaha va Nguluvi amutigile, “Ulogopa, Sakaliya, pakuva ukwifunya ukusuka kwako kupulise na uvako Elisabeti akwegalila Umwana mukwamisi, ilitawa lyakwe akemelwa Yohane.
42001014	Veve uva na luhekelelo na lukimililo na awolofu vahekelela ukwegalwa kwa uyo.
42001015	Ava munu muvina pamiho ga Umutwa sisaanywa idifayi nambi kinu cha uwugaasi. Na uluhuma pe akali mwileme lya uyuve ava ina Umuhe Umwelu.
42001016	Yuyo yavapilula avanu wolofu va mulukolo lwa Isilaeli kwa Nguluvi Umutwa vawo.
42001017	Alongola kulu Mutwa ilongoswa mu ludali na umuhe ndawe Eliya. Sambi apitule inumbula sa avadadawo kuvana, avanosa avanyangagu vave na mahosa amagolofu paulo amuwuyapile avanu Umutwa vakwe.”
42001018	Neke Sakaliya amulongele munyivaha va Nguluvi, “Ndilukagula ndawuli ulukani ulo? Pakuva nene ndimugogolo na uvangu nave mugogolo.”
42001019	Na yula munyivaha va Nguluvi amupitule, “Nene ndi Gabulyeli yengwimaga pa Nguluvi, anumite nzuse ngulongele veve ing'ani isi inofu.
42001020	Ino wonage, uva wimunyakibubwi sulonga mbaka ikimunyi pesivasikwilye isi pakuva siufuuvitwi ing'ani sesikwila kumisika jakwe.”
42001021	Na avanu vamusindilige Sakaliya kono we visasavala ndawuli ifuvalila pa kuhuma mula mu tembeli.
42001022	Peyahumite kwivala alemilwe ukulonga nawo. Neke pevalukagule ulwa ava awene kimbilumbilu mula mu tembeli. Neke avange ukuviganisa ni liwoko, swe isigala munyakibubwi.
42001023	Neke ulutono lwakwe lwave lwisila ukupiga mu Tembeli, Sakaliya apitwike ibita kukaye yakwe.
42001024	Pambele uvakwe Elisabeti ave na filo ifihite mukaye myesi gihanu, kono we itigila,
42001025	“Ulu lwe lwene lweamije Umutwa: mu filo fila fyeakandolelige sambi anyesekese inyoni sangu: pamiho ga avanu.”
42001026	Mu mwesi ugwa mutanda gwa ifilo fya Elisabeti munyivaha va Nguluvi Gabulyeli atumitwe na Nguluvi ku boma iyitambulwa Nasaleti ya mu Galilaya,
42001027	abite kulu mwanahinza yee mulumbe na umunu ilitawa lyakwe Yosefu yeali va mulukolo lwa Daudi, umwanahinza uyo umutuunafu ilitawa lyakwe Maliya.
42001028	Inje akumufika mukaye yakwe nu kutigila, “Kamwene, veve ve mwende, Umutwa alipamwi na veve!”
42001029	Nave atinwike hilo, ulwa ing'ani iso swe ihosa munumbula, ukuhungilwa kono mbi kwa kinyandawuli?
42001030	Neke munyivaha va Nguluvi amutigile, “Ulogopa Maliya, pakuva umwene Nguluvi akupelye uwende.
42001031	Veve uva na filo wegala umwana umukwamisi na ilitawa lyakwe umukemela Yesu.
42001032	Uyo ava muvina, akemelwa mwana va yalikuchanya, na Umutwa Nguluvi amupela ikigoda cha uwutwa wa Daudi ukukwe munyakataali.
42001033	Nave atema mulukolo lwa Yakobo kitasila na uwutwa wakwe wugaya wusilo!”
42001034	Maliya amulonje munyivaha va Nguluvi, “Nene sindilagomwa luva ndawuli ulukani ulo?”
42001035	Munyivaha va Nguluvi amupitwe, “Umuhe Umwelu, akusila veve na uludali lwakwe, yalikuchanya hilo lukusiika nda mwigigi, pakuva ichali icho chechegalwa kiva chelu mwana va Nguluvi.
42001036	Lukagulage ulwa nayi Elisabeti umunyalukolo vako nave ina filo we mugogolo, lino de ugu mwesi gwa mutanda gwa umwene yevevamusele ulwa muguumba.
42001037	Pakuva lusukuli ulukani lwe lumulema Nguluvi.”
42001038	Swe Maliya itigila, “Lavage nene ndimukami va Umutwa, luvesage ndahihyo ndawe wulonzile veve.” Swe munyivaha va Nguluvi ihega akwibitilaga.
42001039	Mufilo ifyo Maliya awukite ibita kinyaganisa mung'i inyafidunda mbaka ku boma iya mu Yudaya.
42001040	Uko inje mukaye ya Sakaliya, neke amuhungile Elisabeti.
42001041	Ulusika lulo Elisabeti ave ipulika ukuhungila kwa Maliya, ichali mwileme lyakwe, kihesige; Elisabeti amemitwe Umuhe umwelu,
42001042	alonje muchanya itigila' “Wimufunyilile veve muvang'inetu na yewegala mufunyilile.
42001043	Kumbi nene ndi nani mbaka na yuyuve va Umutwa vangu ase kwa nene?
42001044	Mbelige ndipulika hela ukuhungila kwako, ichali mwileme lyangu kihesige kwa lukimililo.
42001045	Wimufunyilile veve yukafuuvilwe ukutigila sikwila seakulonje Umutwa.”
42001046	Neke Maliya atigile,
42001047	“Inumbula yangu yilumba Umutwa, umutima gwangu gwihekelela kwa Nguluvi Umupoki va nene.
42001048	Pakuva awulafile uwilevesi wa umuvanda vakwe pakuva uluhuma lino avanu mbevali vanigila ndimufunyilile.
42001049	Pakuva umunyaludali amije ing'ani ingomi, na ilitawa lyakwe lyelu.
42001050	Na ulusungu lwake lwinanaga uluhuma, mbegalo mbaka mbegalo.
42001051	Kwa iwo avanyachoga kulumwene alaje uludali kwa iliwoko lyakwe: avatagalise avanyakidada kumahosa ga inumbula sawo.
42001052	Avagwisise avatambule pasi uluhuma mufigoda fyawo fya uwutwa, neke avakung'umike avilevesi pachanya.
42001053	Avapelye ve vadagine ifilyo ifinono, na avanono avahesise vagaya kinu.
42001054	Amutanzile Isilaeli umukami vakwe, pakwiwuka ulusungu lwakwe.
42001055	Ndawe lwealavalonje avadadetu, Abulahamu ni mbegalo yakwe mbaka kumbepali na mbepali!”
42001056	Maliya ikalite pamwi nave myesi ginda gidatu, ndawe awuyige kukaye yakwe.
42001057	Fyavelige fikwila ifilo Elisabeti egee mwana mukwamisi.
42001058	Vave vipulika avaseela na avanyalukolo ukutigila Umutwa amuwonie ulusungu ulukomi swe vihanga mukuhekelela pamwi nave.
42001059	Chavelige kifika ikimunyi icha munana vakong'ine ukumuwoola umwana kono wevisaka vamupele ilitawa lya udade Sakaliya.
42001060	Neke uyuve atigile, “ndala, ilitawa lyakwe akemwelwa Yohane.”
42001061	Swe vakumutigila, “Neke sikwali umunu mulukolo lwakwe umunyalitawa ilyo?”
42001062	Ndawe vamuwusige udade vikola ifiganiso atambule ilitawa lya Umwana uyo.
42001063	Swe isuka ikibawo akwandika, “Ilitawa lyakwe ye Yohane.” Neke mbevali vasasavale.
42001064	Uluhuma baho adindwike umulomo na ululimi swe ivanga ukulonga akumulumba Nguluvi.
42001065	Swe avaseela mbevali viva na muhwehwe, neke ing'ani iso sitagalile mung'i mbeyili ya mufidunda mu Yudaya.
42001066	Mbevali avapulike ing'ani iso vasokime munumbula sawo vitigila, “Umwana uyu ava munu va kinyandawuli?” Pakuva nachene uludali lwa Nguluvi luke pamwi nave.
42001067	Na udade Sakaliya, amemitwe Umuhe Umwelu, avilite itigila:
42001068	“Alumbwagwe Umutwa Nguluvi va Isilaeli, pakuva avasye na ukuvakombola avanu vakwe,
42001069	Atupelye umupoki umukangafu, umwegalwa va Daudi, umukami vakwe.
42001070	Ndawe alahuvise ipo pidaha ukukola avavisi vakwe avelu,
42001071	Ulwa saatupoka mumawoko ga avatavangu vetu, na uluhuma mwavala vevatuvipye.
42001072	Atigee saavasungupila avavaha vetu, na ukwiwuka ulufingano lwakwe ulwelu.
42001073	Alamwilapye ukukwetu, ulwa saatupela hwehwe.
42001074	Tukombolwe uluhuma kuvatavangu vetu sambi tumupigilage we tuvagaya muhwehwe.
42001075	Tuve vagolofu na vanyandolo palumwene, mufilo mbefili ifya uwunani wetu.
42001076	Nave ve mwanangu, utambulwa: wimuvisi va Nguluvi ye alikuchanya, ulongola kulu mutwa uwuyape ing'asi sakwe.
42001077	ukuvadalikila avanu vakwe ukutigila vapokwa na ukudegepelwa inzanangifu sawo.
42001078	Nguluvi vetu mulele kangi munyalusungu. Ahohomosa uwenzelufu uwimalavadika ukuhuma kuchanya.
42001079	Na ukuvang'alikila mbevali avakwikala mulwisa ulukomi ulwa ifwa, sambi atulongose mung'asi iya uwikalakunoga.”
42001080	Neke Umwana akulage, na ukongelekela uludali munumbula. Ndawe ikalige mwihala mbaka ikimunyi che ilaje kwa Vaisilaeli.
42002001	Mufilo ifyo Kaisali Agosito alagise avanu mbevali vavalilwage na ukwandikwa ava mung'i mbeyili iya muwutema wakwe.
42002002	Ukwandikwa uko kwe kwa ukutala, Kilenio pee mutema mung'i iya ku Siliya.
42002003	Swe mbevali yevevalongele vabite ukwiyandikisa munu ku boma yakwe.
42002004	Nave Yosefu agang'amwike ihuma ku Galilaya, pa boma ya ku Nasaleti ibita ku boma iya mu Yudaya iyitambulwa Betelehemu pakuva e va mukaye na mulukolo lwa Daudi.
42002005	Ahele lumwi na Maliya ukwiyandikisa yee mulumbe vakwe kono weyeafuluge.
42002006	Na pevevakaali kuko ifilo fya ukwisavila umwana yefyefifikite.
42002007	Swe akwisavila umwana umuvele vakwe mukwamisi, neke amufwike imyenda ija pawudodo na ukumulambalika mwipugu pakuva vevagayite uwuvaso mukaye sa ukufikila avagenzi.
42002008	Na mung'i yila vepovali avakwamila ifikwamilwa mwihala avikalige miho vilolela ifikwamilwa fyawo pa kilo.
42002009	Ndawe munyivaha va Umutwa avelelukilige, neke indolo isa Umutwa sivang'alikile imbali mbesili. Neke vave na muhwehwe mukomi.
42002010	Neke munyivaha va Nguluvi avatigile, “Mulava na muhwehwe! Pakuva nguvaletela Lukani Lunofu lwa uluhekelelo ulukomi, kuvanu mbevali.
42002011	Ukwimila nyenye namunyi de muboma ya Daudi awonike umupoki venyu, ye Kilisito Umutwa.
42002012	Na kiva che kilagilo kwa nyenye: mumufika umwana mufwike imyenda ja pawudodo, alambale mwipugu.”
42002013	Swe ulusika lulo ililugu ilikomi lya vanyivaha va Nguluvi avakuchanya lyahanzile pamwi na munyivaha va Nguluvi yula vakumulumba Nguluvi vitigila:
42002014	“Indolo kwa Nguluvi kuchanya, na mung'i uwikalakunoga mwa vala veinogelwa nawo!”
42002015	Na Vanyivaha va Nguluvi pevahesile pala nu kubita kuchanya, vala avakwamili ifikwamilwa valongine: ukutigila, “Nyela tukabitage ku Betelehemu tukalave ulukani ulu lwe luwonike lweatulonje Umutwa.”
42002016	Swe vakwangufya pa kuhega pala, vakumufika Maliya na Yosefu na kichali kilambalike mwipugu.
42002017	Avakwamila ifikwamilwa vavelige vakumuwona umwana yula, ndawe vavalongelige mbevali ing'ani sevevalongele isa umwana.
42002018	Na mbevali avapulike ing'ani iso, isa avakwamili ifikwamilwa vasasave.
42002019	Neke Maliya ahosise pakomi ing'ani mbesili iso, neke asivike munumbula yakwe.
42002020	Vala avakwamili ifikwamilwa vapilwike kono we vilumba na ukumusumisa Nguluvi mung'ani mbesili sevevapulike na ukusiwona; ndawe lwevevalongele.
42002021	Chavelige kifika ikimunyi icha munana ikimunyi cha ukuwoolwa, umwana yula apelitwe ilitawa lya Yesu, ilitawa lyealapelitwe na umunyivaha va Nguluvi uyuve weesalava na ifilo.
42002022	Ifilo fyavelige fifika fya Maliya na Yosefu fya ukweswa kwawo, ndawe mwelwakolige ululagilo lwa Musa, vamusindike umwana ku Yelusalemu akatawulwe kulumutwa,
42002023	Ndawe lwandikwe mululagilo lwa Umutwa, “Yeyeavesaga mwana umuvele umukwamisi akemelwa mwelu va Umutwa.”
42002024	Vakatawule na inambika ndawe mwelwakolige ululagilo lwa Umutwa, “Ngunda sivili apangi nziva sivili indodo.”
42002025	Epwali munu mu Yelusalemu, ilitawa lyakwe e Simioni, na umunu uyo e mugolofu na munyachoga kwa Nguluvi, yeasindilige uwukombolwa wa Vaisilaeli. Na Umuhe Umwelu alimulumwene.
42002026	Alagubulilwe na Umuhe Umwelu ulwa sisaafwa wesalamuwona Kilisito uva Umutwa.
42002027	Na we isogoswa na Umuhe aasile mu tembeli; na avegasi pevamuletige mula umwana Yesu, apigilwe isa imisimu ija indolo,
42002028	Simioni amwanuche umwana mumawoko gakwe swe akumulumba Nguluvi weitigila,
42002029	“Lino Mutwa umutawulage umuvanda vako ibitile na uwikalakunoga, ndawe walulonzile.
42002030	Pakuva amiho gangu gawuwene uwupoki wako.
42002031	We waluuwuvikite pamiho ga vanu mbevali:
42002032	Uwelu wa ukuvang'alikila avamyanza, na indolo ku vanu vako Vaisilaeli.”
42002033	Na udade na uyuve vasasavalige ukwimila ing'ani isalonzilwe isa umwana uyo.
42002034	Ndawe Simioni avafunyililige neke peamulongele Maliya uyuve va umwana, “Lavage Umwana uyu avisilwe sambi avanu wolofu va Isilaeli vayage na ukupokwa. Nave ava kilagilo cha ukubihilwa;
42002035	na amahosa ga wolofu gagubulwa pawelu. Na kwa veve uwuvafi uwindawe wa limage ilyugi wukuhoma munumbula yako.”
42002036	Kangi epwali umuvisi umung'inetu yeali mugogolo hilo, atambuligwe Anna, yeali mwalive va Fanueli, va mulukolo lwa Aseli. Ali ikalite na ingomwa yakwe myaka gimufung'ati uluhuma muwutavangwa wakwe.
42002037	Swe iva mufwile mbaka pawugogolo uwa myaka machumi gimunana na gitayi umusika mbeguli ugo ikalige mu Tembeli, kolofu iva akwiyima ukulya sambi ifunyage, ifunyige ikimunyi na kikilo.
42002038	Uyu imite ulusika lulo, nu kumulumba Nguluvi na ukolelela ing'ani isa umwana uyo kuvanu mbevali avasindilige uwukombolwa wa Yelusalemu.
42002039	Yosefu na Maliya vavelige visinda ukupiga mbesili isa indagilo isa umutwa, vapilwike ukwawo ku Nasaleti, ku boma ya mu Galilaya.
42002040	Umwana avinite na ukongelekela uludali, kono wamemite uluhala na uwende wa Nguluvi we pamwi na yumwene.
42002041	Peguvesaga mwaka avegasi va Yesu vabitige ku Yelusalemu ikimunyi ikikomi cha i Pasaka.
42002042	Nave umwana avelige ifika imyaka ginyichumi na givili, mbevali vahele ku kimunyi ikikomi icha i pasaka ndawe mwejagendelige imisimu.
42002043	Na pe inyekelelo yesisile, swe ndawe vapilukige, neke umwana Yesu asigale ku Yelusalemu. Avegasi vakwe we vagaya nzeli.
42002044	Vatigilige wanda ava mwilugu lya vanyalugendo, vagendite ikimunyi mbekili swe vivanga ukumolela muvaseela na mu vanyalukolo.
42002045	Na peyevalemilwe ukumuwona, swe vipiluka mbaka ku Yelusalemu kono we vakumolela.
42002046	Ikimunyi cha wudatu swe vakumuwona mu tembeli, ateng'eme na avigisi, akuvapulikisa na ukuvawusa ing'ani.
42002047	Na mbevali avamupulikige ing'ani sakwe vasasave uluhala lwakwe na uwukagusi wakwe na uwupitusi wa ing'ani.
42002048	Avegasi vave vakumuwona vatinwike. Uyuve Maliya amuwusise, “Mwanangu mbi ndawuli utugisile de? Lavage udado na nene tukolelige we tuhuguve.”
42002049	Neke avapitule, “Mbi ndawuli nyenye musakige nene? Simulukaguligi ukutigila lumbaje ukuva mukaye ya Dada vangu?”
42002050	Nawo sivalukagwi ulukani ulo lwe avalonje.
42002051	Sweno, Yesu ndawe apilukige nawo, mbaka ku Nasaleti. Kono we iva na choga kuvavaha vakwe, na uyuve avisile ing'ani iso mbesili munumbula yakwe.
42002052	Nave Yesu neke peongelekelage ukuvina umuvili na uluhala, kono we iva mwende kwa Nguluvi na avanu.
42003001	Umwaka gwa ichumi na gihanu gwa uwutema wa Kaisali Tibeliyo. Pontio Pilato pee Mutema mung'i ya mu Yudaya, Helodi nave pee mutema ulubali lwa ku Galilaya, na umame Filipo imbali isa ku Ituleya na ku Tulakoniti; nayu Lusania ku Abilene,
42003002	na Anasi na Kayafa peve vatambisi vavina; umusika ugo ulukani lwa Nguluvi lwamusye Yohane umwana va Sakaliya kubalali.
42003003	Neke Yohane peagende mumbali mbesili isa mung'i isilimwipi na umukoga gwa Yolodani idalika, “Avanu vapele nu kubatisiwa sambi vadegepelwe inzanangifu.”
42003004	Ndawe sandikwe mu kitabu cha Yesaya umuvisi: “Iliswi lya umunu ye iyova mubalali ‘Muwuyapisage ing'asi iya Umutwa. Mukonzage nu kugolola ing'asi sakwe,
42003005	Amakombo mbegali gasilwage, na ifidunda ni ifigang'amukila mbefili, fiyawage fitendemale, apabibindafu pagololwagwe, apanyamalundo pateleswagwe.
42003006	Na avanu mbevali savawuwona uwupoki wa Nguluvi.’ ”
42003007	Ndawe Yohane avalongelige avanu awolofu ve vamusilige sambi vabatisiwe: “Nye nye mbegalo ya inzoka! Ye nani ye avapavye sambi mukuluke ililakali lya Nguluvi ilikusa?
42003008	Apo muvelekage amaveleko agilagila ukutigila mupitwike. Kangi muvanga ukulonga ukuta, ‘Hwehwe twivana va Abulahamu’ Nene nguvalongela Nguluvi ina ludali lwa kupitula amaganga iga gave vana va Abulahamu.
42003009	Lino de ivega mbike pa masina ga imibiki, na umubiki gula gwesigwiveleka amaveleko amanofu gudumulwa na ukutagwa mumoto.”
42003010	Neke ililugu ilya avanu limuwuse, “Lino tugitage ndawuli?”
42003011	Swe akuvapitula itigila, “Yula ye ina imyenda givili, amupelage ugumwi umuyagwe ye ihela, na yula yeina ifilyo nave agitage ndahihyo.”
42003012	Nawo avakong'asa imbemenenge, vaasile sambi vabatisiwe neke vamuwuse, “Mwigisi, hwehwe tugitage ndawuli?”
42003013	Neke avapitule, “Mulahofya ukulutisa ifikele.”
42003014	Avanyigalu nawo neke vamuwuse vitigila, “Nayi hwehwe nahwe tugitage ndawuli?” Neke avalongele, “Mulamupoka kwa ludali munu nambi ukumutosa ahigwe we mukumufila, kangi mutunalage na ga mahombo genyu.”
42003015	Avanu mbevali vihuvilige na ukuvaganisa mu numbula sawo, ukutigila apamwi Yohane ava ye Kilisito.
42003016	Neke Yohane avapitule mbevali, “Nene nguvabatisa nu lulenga, neke yakusa munyaludali ukundutila nene, kwa uyo nene sinywaniti nambi ukuhogosa inzisi sa indatu sakwe. Uyo avabatisa nyenye kwa Umuhe Umwelu na umoto.
42003017	Uyo ye akolye uluhelo mwiwoko lyakwe, apete ingano sambi akong'ase ingano asope mukisande, umwelelo anyanye mumoto gwe sigwisimagi.”
42003018	Neke peavapavile nu kuvadalikila avanu Ulukani Ulunofu.
42003019	Neke Yohane amukenyele umutwa yula Helode yee mutema pakuva alamutegwe Helodiya yali mukina umame ave vakwe na uwimila mbesili imbi sealapigite.
42003020	Kangi Helode awilye mwasiso mbesili ndawe amusopige Yohane mundinde.
42003021	Avanu mbevali vavelige vibatisiwa Yesu nave swe ibatisiwa. Na peali mukwifunya kuchanya kwadindwike,
42003022	na Umuhe Umwelu iikite kulumwene nda nziva, neke iliswi lihume kuchanya, “Veve ye veve ve mwanangu, ve mwende vangu yendinogelwa na veve.”
42003023	Yesu peivanga ifipigo fyakwe, yealafikite wita myaka machumi gadatu de, avanu vamuvaganisige ukutigila mwana va Yosefu, yeali mwana va Heli,
42003024	Heli e va Matati, yeali umwana va Levi, umwana va Meliki, umwana va Yanayi, umwana va Yosefu,
42003025	yeali mwana va Matatiya, umwana va Amosi, umwana va Nahumu, umwana va Hesili, mwana va Nagayi,
42003026	yeali mwana va Maati, umwana va Matatiya, umwana va Semeni, mwana va Yoheli, umwana va Yuda,
42003027	yeali mwana va Yohanani, umwana va Lesa, umwana va Selubabeli, umwana va Salatieli, umwana va Neli,
42003028	umwana va Meliki, umwana va Adi, umwana va Kosamu, yeali mwana va Elimadamu, umwana va Eli,
42003029	yeali mwana va Yosuwa, umwana va Elieseli, umwana va Yolimu, umwana va Matati, umwana va Levi,
42003030	yeali mwana va Simioni, umwana va Yuda umwana va Yosefu, umwana va Yonamu, umwana va Eliakimu,
42003031	yeali mwana va Maleya, umwana va Mena, umwana va Matata, umwana va Natani, umwana va Daudi,
42003032	yeali mwana va Yese, umwana va Obedi, umwana va Boasi, umwana va Salimone, umwana va Nasoni,
42003033	yeali mwana va Aminadabu, umwana va Adimini, umwana va Alini, umwana va Hesiloni, umwana va Felesi, umwana va Yuda,
42003034	yeali mwana va Yakobo, umwana va Isaki, umwana va Abulahamu, va Tela, umwana va Naholi,
42003035	yeali mwana va Selugi, umwana va Leu, umwana va Pelegi, umwana va Ebeli, umwana va Sala,
42003036	yeali mwana va Kainani, umwana va Alufakisadi, umwana va Semu, umwana va Noha, umwana va Lameki,
42003037	yeali mwana va Metusela, umwana va Henoki, umwana va Yaledi, umwana va Mahalaleli, umwana va Kenani,
42003038	yeali mwana va Enosi, umwana va Seti, umwana va Adamu yeali mwana va Nguluvi.
42004001	Yesu ahumite ku Yolodani amemite Umuhe Umwelu na ukusogoswa na umuhe ku balali.
42004002	Kula ikalite filo machumi gatayi igelwa na Setani. Ifilo mbefili ifyo iyimite ukulya. Napefilutye ifilo ifyo afwe musale.
42004003	Setani amutige, “Wone veve wi mwana va Nguluvi lilongele iliganga ili live kilyo.”
42004004	Neke Yesu amupitule, “Lwandike: ‘Umunu siinanilagi kilyo hela.’ ”
42004005	Neke setani amutegule mbaka apono apagang'amufu, na ukumulagila sukumwi uwutema mbewuli wa konivala.
42004006	Neke Setani pamutigile, “Ngupela veve uludali mbeluli, na sindolo sakwe; pakuva ndi mupele ifi mbefili.
42004007	Wone veve unzunyalile, ifyo mbefili fiva fyako.”
42004008	Neke Yesu amupitule, “Lwandike: ‘Wifunyage kwa Nguluvi vako na umupigilage yumwene ye iyena swe.’ ”
42004009	Neke kangi amutegule mbaka ku Yelusalemu, swe akumuvika pa uluneng'esi lwa itembeli, neke pamutigile, “Wone veve wi Mwana va Nguluvi, witoose pasi uluhuma ipa,
42004010	pakuva lwandike: ‘avatuma avanyivaha va Nguluvi vakwambile’,
42004011	na kangi, ‘Vakutegula mumawoko gawo, ulikuvala iligulu lyako mwiganga.’ ”
42004012	Neke Yesu amupitwe, “Lwandike: ‘Ulamugela umutwa Nguluvi vako.’ ”
42004013	Setani avelige isinda ukumugela kwa chechekivesaga kigaho, swe ihega akumuleka lusika ludodo.
42004014	Yesu apilwike ku Galilaya, muludali lwa Umuhe. Na ing'ani sakwe sapulise mung'i mbesili isilimwipi.
42004015	Nave igisige mumasinagogi gawo, kono we isumilwa na mbevali.
42004016	Ndawe Yesu ahelelige ku Nasaleti apono pe akulye, pa ikimunyi icha isabato neke ingile musinagogi ndawe lwealasovye. Swe akwima sambi imbe Uwandike Uwelu mu liswi ilipulisa.
42004017	Swe ipelwa ikitabu cha umuvisi Yesaya ndawe akidindulige ikitabu asakite apono apandikwe:
42004018	“Umuhe va Nguluvi alipamwi na nene, pakuva ahululise amafuta ndivadalikile avamikaa Ulukani Ulunofu. Ndimutume ndivalongele ukudindulilwa kwawo avagalule na avabofu valave kangi ndivawulile aviwonelwa.”
42004019	Na ukuvalongela umwaka umwidikile ugwa Umutwa.”
42004020	Swe idinda ikitabu neke amupilulile umukami swe iteng'emala neke amiho ga mbevali avali musinagogi gamulavile wuhulo.
42004021	Neke avange ukuvalongela, “Neng'ino uwandike uwu yewukwilye mumapulikilo genyu.”
42004022	Neke mbevali vamulongage wunofu na ukuhaha uwunofu wa ing'ani saalonzile. Neke vatigile, “Ngali uyu siye mwana va Yosefu?”
42004023	Neke nave avalongele, “Ndita mundongela ululongwa ulu, ‘Ve mukofi wikovele yuveve’, ‘Mbesili setwapulike sewapigite ku Kapelenaumu, pige na baha.’ ”
42004024	Swe itigila, “Nachene nguvalongela nyenye sikwali yeikagulanikaga mung'i yakwe yumwene.
42004025	Lino nachene nguvalongela! Vepovali avang'inetu avafwile wolofu mung'i iya Isilaeli mufilo fya Eliya, ulusika ulo ing'i ye yikalime indonya siyatonyiti myaka gidatu na myesi gimutanda, swe kwiva na ikinge kikomi mung'i mbeyili.
42004026	Eliya satumitwi nave kwa uyumwi va vala pesi ku Saleputa kung'i iya ku Sidoni kulumung'inetu yeali mufwile.
42004027	Kangi vepovali avatamwa uwukoma wolofu mung'i ya Isilaeli mufilo fya umuvisi Elisa, mwambevali iwo sikwali yeesiwe pesi Naamani, umunyang'i va ku Siliya”
42004028	Mbevali avali musinagogi pevapulike iso, vavifile wuhulo.
42004029	Swe vakwimila ng'ani nu kumudaga mu boma yawo, iyenzenge pachanya pa kidunda neke vamusindike mwivambala lya ikidunda sambi vamukinye na maganga.
42004030	Neke Yesu ivelelike pagatinagati apawo, swe akwibitilaga.
42004031	Ndawe Yesu ahelelige ku Kapelenaumu, iboma yeye mu Galilaya. Nave igisige ikimunyi icha i Sabato.
42004032	Na mbevali vasasave uludali lwealinalo pakwigisa. pakuva ulukani lwakwe lwe luna ludali.
42004033	Na mula musinagogi emwali umunu umunyalisoka; swe ikoola kwa iliswi likomi,
42004034	“Aa! Be Yesu va ku Nasaleti ngali wisaka utugite ndawuli hwehwe? Ngali yewusile utwanange? Ngusele veve wi nani; ye veve ve Mwelu va Nguluvi!”
42004035	Neke Yesu alikenyele, ilisoka itigila, “Katuke! Hume mulumunu uyu!” Swe lisoka ndawe lyamugwisige pagatinagati pevevipwali nu kuhuma wesilitesisi pono.
42004036	Avanu mbevali vatinwike vakwilonganza vavene ng'ani, “Ngali ulukani ulu lwa kinyandawuli? Pakuva kwa ludali nu uwukangafu ilagisa amasoka nago gihuma!”
42004037	Ing'ani sakwe satagalye mumbali mbesili isa mung'i yiyo.
42004038	Yesu ahesile mula musinagogi swe akwingila mukaye ya Simoni. Nave uyuvefyala va Simoni, alibatike hilo ni mbungo, neke vamusuke amuponie.
42004039	Yesu ahegelye neke ime pipi nu mutamwa swe ikenyela imbungo ndawe aponige. Umung'inetu yula lulusika lulo alamwike swe akuvapigila.
42004040	Na ilisuva pelyasotige mbevali avevina avatamwa vanyafitamwa ifilipolofu vavaletite kulumwene, neke avavikilage amawoko gakwe mwa yumwiyumwi na ukuvaponia.
42004041	Amasoka gahumite muvanu wolofu, kono wegikoola gitigila, “Veve wi mwana va Nguluvi.” Neke agakenyele akugakatusa, galalonga pakuva gegalukagwe ukutigila umwene ye Kilisito.
42004042	Kwavelige kwicha ahesile na ukubita apono apagaya vanu. Swe avanu vivanga ukumolela, pevamufisile vagesile ukumutanila alemwa ukuhega apawo.
42004043	Neke avalongele, “Lumbaje ukudalika Ulukani Ulunofu lwa uwutwa wa Nguluvi na mu boma isingi naso, pakuva ndimutume kwa lulo.”
42004044	Nave adalikige mumasinagogi ga mu Yudaya.
42005001	Ikimunyi ikimwi Yesu eimite pa mwani ya inyanza ya ku Genesaleti, na avanu wolofu vamupilime wevibanite, vipulikisa ulukani lwa Nguluvi.
42005002	Afiwene ifipugu fivili palubali lwa inyanza, avanyamwenafyo vevevalofi vali vahumite vakofuga ifilovelo fyawo.
42005003	Ave Yesu akwingila mukipugu ikimwi kila cheche cha Simoni, neke amusuke akihegelese pawutalo padodo ukuhuma panyanza. Swe iteng'emala mumo, ndawe avangige ukwigisa avanu we alimukipugu.
42005004	Avelige isinda ukulonga amutige Simoni, “Sindike ikipugu kula kululenga ulutaali mutoose ifilovelo fyenyu sambi mulove isomba.”
42005005	Neke Simoni amupitule, “Mulugu tugudite ikilo mbekili sitwambulii kinu, lino pakuva ye ulonzile noosa ifilovelo.”
42005006	Vavelige vitoosa valofile isomba nzolofu wuhulo, na ifilovelo fyawo fyavanzile ukudemuka.
42005007	Swe vakuvasinisa avayawo veve mukipugu ikingi vaase vavatange. Ndawe vaasige neke pevamemye isomba ifipugu mbefili wefivili, supwe nafyo fivange ukusuda mululenga.
42005008	Simoni Petulo avelige akuluwona ulu, afugime pa magulu ga Yesu itigila, “Hege panene, pakuva nene ndi munyanzanangifu, Mutwa.”
42005009	Umwene na avayagwe mbevali vahahite uwolofu uwa isomba sevevalofile.
42005010	Na avayawo va Yakobo na Yohane avana va Sebedayo nawo vahahite ndahihyo. Neke Yesu amutigile Simoni, “Ulava na muhwehwe; uluhuma lino, uva wimulofi va avanu.”
42005011	Swe vavelige vakwegamika ifipugu fyawo pamwani, swe vakufileka mbefili na ukuvanga ukumuninila Yesu.
42005012	Yesu peali muboma iyimwi aasile umunu umutamwa uwukoma umuvili mbeguli; avelige akumuwona Yesu agwe kinyalileme, kono we akumugongola, “Mutwa wone wiwenda, wihwana unzese.”
42005013	ndawe Yesu agololige iliwoko lyakwe akumupamisa itigila “Ndiwenda wele.” Swe ulusika lulo uwukoma wipona.
42005014	Neke amulagise, “Ulamulongela munu, pesi ulwa lino bitage ukilagile kulumutambisi, ukatawule ifitawulwa ukwimila ukwesewa kwako ndawe alaje Musa wuve wolelesi kwavene ukuta yeuponite.
42005015	Pamwinga na ulo, ing'ani sakwe Yesu pepene pesaginite ukutagalila mbekuli, na amalugu ga vanu gakong'ine kukumupulikisa na ukuponesewa uwuhomefu wawo.
42005016	Neke umwene anyelebuke abite kubalali ukwifunya.
42005017	Ikimunyi ikimwi mufilo ifyo pe Yesu igisige, avafalisayo na avigisi va indagilo uluhuma mufijiji ifya mu Galilaya mu Yudaya na mu Yelusalemu vevateng'eme baho. Na uludali lwa Umutwa lwe lulipamwi na umwene mukuponia.
42005018	Lavage, vaasile avanu vamutegwe umunu mulupasa yeali mutamwa ilitela. Vasakige vamwingise kugati vamuvike peepwali Yesu.
42005019	Neke valemwe pakwingila, pakuva ililugu lya avanu lye likomi pepagaya kilega, swe vakwilila kwiking'a visalula padodo sambi vamwise mulupasa kidonya pa Yesu.
42005020	Avelige akuluwona ulufuuwo lwawo, neke atigile, “Muyawe udegepilwe inzanangifu sako.”
42005021	Neke avigisi va indagilo na avafalisayo vavange ukwiwusa vitigila, “Ye nani uyu yakumuliga Nguluvi? Ye nani yeahwanite ukudegepela inzanangifu pe si Nguluvi hela ye iyena?”
42005022	Yesu avelige akusikagula seviwusige, neke avatigile, “Ndawuli mukwiwusa munumbula senyu?
42005023	Ulupefu lulikwi ukutigila, ‘Inzanangifu sako udegepilwe’, na ukutigila, ‘Wuke wibitilage?’
42005024	Sambi mulukagule ukuta Umwana va Umunu ina ludali konivala ukudegepela inzanangifu.” Neke amutigile yula yeali mutamwa litela, Ngukulongela veve, hege tegule ulupasa lwako wibitile kukaye.”
42005025	Ulusika lulo swe akwima pamiho gawo, na ukutegula ulupasa swe ibitaga ukwawo, kono we akumulumba Nguluvi.
42005026	Neke mbevali vibatike na ulusasavalo na ukumulumba Nguluvi, we vina muhwehwe vitigila, “Setusiwene neng'ino situlutye uluhala!”
42005027	Neke pambele, Yesu ahumite swe akumuwona Umunu umukong'asa imbemenenge itambulwa Levi ateng'ime pakaye ya imbemenenge, swe akumutigila, “Ninile!”
42005028	Swe akufileka mbefili, nu kumuninila.
42005029	Swe Levi akumuwuyapila ikiwungo ikikomi mukaye yakwe. Avakemele na avakong'asa imbemenenge vayagwe na avangi vahange ukulya.
42005030	Avafalisayo na avigisi vawo va indagilo, vavang'ulite avanyigendo vitigila: “Kumbi ndawuli nyenye mwilya na ukunywa pamwi na avakong'asa imbemenenge na avanyanzanangifu? ”
42005031	Neke Yesu avapitwe, “Avanya pa muvili panofu sivigulumagi mukofi, pesi avatamwa.
42005032	Nene sindasili kukemela avagolofu nda, pesi avanyanzanangifu vapele.”
42005033	Neke vamulongelage, “Avanyigendo va Yohane kolofu vayikwiyima ukulya nu kwifunya, na avanyigendo va avafalisayo nawo vavigita ndahihyo, neke avanyigendo vako vavilya na ukunywa.”
42005034	Neke Yesu avatigile, “Mwiwona ndawuli luhwanite ukuvatanila avalaalike kuluwungo viyime ukulya munyaluwungo we pealibaho?
42005035	Neke ifilo safyusa, pesa vamuhesise umunyaluwungo apawo ipo pepene pesaviyima ukulya ifilo fifyo.”
42005036	Avalonje ululongwa, “Sikwali umunu yeaidemula ikipapiko mu mwenda umupya; neke akahonelese icho mwenda umulovela pakuva pagisile ndahihyo ava ademwe umwenda umupya na umulovela gusakalila ng'ani.
42005037	Na kangi sikwali umunu yeaisopa idifayi imya mufihela ifilovela; na wone asope idifayi iyo imya yitudisa ifihela ifyo, nayi difayi yibohoka na ifihela fyanangika.
42005038	Idifayi imya yayisopwa mufihela ifipya.
42005039	Kangi sikwali yeanywe idifayi indovela yeadobokela imya pakuva aitigila indovela ye nono.”
42006001	Ikimunyi ikimwi cha isabato, Yesu na vanyigendo vakwe valutilige mumigunda ija ingano, neke avanyigendo vakwe vadenyage amahoo ga ingano nu kufigiha mumawoko gawo na ukulya.
42006002	Neke avafalisayo avamwi vatigile, “Ndawuli mwipiga ulukani lwesilulagile ukupigwa mukimunyi cha isabato?”
42006003	Swe Yesu akuvapitula, “Mbi simulimba wealagisile Daudi na avayagwe peali na inzala? Umwene na vala veali nawo.
42006004	Lwe inje mukaye ya Nguluvi, neke egule imikate jejemivike pa Nguluvi, neke alye na ukuvapela avayagwe. Jejemikane na indagilo ukuta sikwali yahwanite ukulya pesi vavatambisi hela.”
42006005	Neke avalongele, “Umwana va Umunu ye Mutwa va isabato.”
42006006	Chave kangi ikimunyi ikingi cha isabato, Yesu inje musinagogi akwigisa, mumo e mwali umunu ye iliwoko lyakwe lya kundyo lye linyalitela.
42006007	Avigisi va indagilo na avafalisayo vagahige sambi vamudadise, wone aponia umutamwa uyo mu kimunyi cha isabato vave na ulukani lwa ukumusongelela Yesu ukuta mwananzi.
42006008	Neke Yesu agakagule amahosa gawo, swe akumutigila yula umunyaliwoko ilinyalitela, “Wuke wime ipa.”
42006009	Neke Yesu avatigile, “Nene nguvawusa nyenye lulagile mu ikimunyi cha isabato ukupiga inofu nu kupiga imbi, ukuponia uwumi na ukuwulaga?”
42006010	Peyeavalavye mbevali swe akumutigila umunu yula, “Golole iliwoko lyako.” Swe igita ndahihyo, neke iliwoko lyakwe liponage.
42006011	Swe mbevali vivipa, vakwing'ulanza lwe vamupigila Yesu.
42006012	Mufilo ifyo Yesu ahele kukidunda kukwifunya, neke ifunyage ikilo mbekili kwa Nguluvi.
42006013	Kwavelige kwicha, avakemelye avanyigendo vakwe, neke uluhuma mwa iwo ahagule vanyichumi na vavili, nu kuvatambula vigendo:
42006014	Simoni, (ye amupelye ilitawa ilya Petulo), na Andeleya umwanakwawo, Yakobo na Yohane, na Filipo, na Batolomayo,
42006015	na Matayo, na Tomasi, Yakobo umwana va Alifayo na Simoni (yevamukemelige Selote),
42006016	na Yuda umwanakwawo va Yakobo, na Yuda Isikalyote yula yeamupitwike Yesu.
42006017	Ave isulunuka nawo uluhuma kukidunda swe akwima apono apatendemafu, pamwi na ililugu lya vanyigendo vakwe na amalugu ga avanu veve vahumite mu Yudaya mbeyili na mu Yelusalemu na mu mwani isa mu Tilo na mu Sidoni. Avali vaasile kukumupulikisa na ukuponesewa ifitamwa fyawo.
42006018	Na vala mbevali avatokige na amasoka nawo vaponite.
42006019	Na ililugu mbelili lyasakige ukumupamisa, pakuva uludali lwahumige mulumwene na ukuvaponia avanu mbevali.
42006020	Ndawe Yesu avalavilige avanyigendo vakwe, neke atigile: “Mwivafunyilile mwevamikaa, pakuva Uwutwa wa Nguluvi wenyu.
42006021	“Mwivafunyilile nyenye ye mwina inzala lino, pakuva samwiguta. “Mwivafunyilile nyenye yemwivemba lino, pakuva samuheka.
42006022	“Mwivafunyilile nyenye wone avanu vavavipile, vavabagule, vavalige na ukulibedalila ng'ani ilitawa lyenyu wita kinu chaafu, ukwimila Umwana va Umunu.
42006023	Nyenye ikimunyi icho samuhekelelage nu kukima, pakuva, uluhombo lwenyu saluva lukomi kuchanya. Pakuva avadadawo vavapije ndahihyo avavisi.
42006024	“Neke mwinaluleko nyenye nye vanono, pakuva nyenye yemwanuche ulusikimiko lwenyu.
42006025	“Mwinaluleko nyenye yemwigwita lino, pakuva samudagana. “Mwinaluleko nyenye yemwiheka lino, pakuva samuhuguvala na ukuvemba.
42006026	“Mwinaluleko nyenye, pemwisumilwa na avanu mbevali, pakuva avadadawo vavapije ndahihyo avavisi va uwudesi.
42006027	Neke nene nguvalongela nyenye yemwipulika, muvendage avatavangu venyu muvapigilage inofu vala avakuvapigila nyenye.
42006028	Muvafunyililage vala avakuvakotola nyenye, muvasukilage avakuvaliga nyenye.
42006029	Umunu yeakukutova pa ulusese ulungi, lekage akutove na luyalo, na yeipoka umwenda gwako mulekelage na yisopeka yako.
42006030	Yeavesaga yeakukusuka veve kinu mupelage, na yeakukupoka ifyako, ulatigila akupilulile.
42006031	Muvapigilage avanu ndawe lwemwiwenda nyenye ukupigilwa.
42006032	Wone muvende vala avakuvenda nyenye muva na kiki ikilutye? Pakuva na vanyanzanangifu vakuvenda vala avanyawiyendi vawo.
42006033	Wone muvapigile inofu vala avakuvapigila inofu nyenye, muva na kiki ikilutye? Pakuva na vanyanzanangifu vavipiga siso.
42006034	Wone muvapele ifya umukole avanu vala vemukwihuvila ukuta vavapilulila muva na kiki ikilutye? Pakuva na vanyanzanangifu vakuvapela ifya umukole avanyanzanangifu vayawo, sambi vapilulilwe ifilutye.
42006035	Nyenye muvendage avatavangu venyu, nu kuvapigila inofu, mutawulage kitapilulilwa, na ikipelwa chenyu sakiva kikomi, samuva mwivana va Nguluvi yalikuchanya. Pakuva umwene muwuya kwa avagaya kilumbo na avanangifu.
42006036	Muvelage mwivanyalusungu, ndawe Dadenyu lwe munyalusungu.
42006037	“Mulavahiga avangi nanye sisamuhigwa, mulavasokama fibi avangi nanye sisamusokamwa fibi, muvadegepelage avangi nanye mudegepelwa.
42006038	Muvapelage avangi fyevagulwime nanye samupelwa. Ena, mwanukila mumawoko genyu ikigelo ikimemite kidinile nu kuhingilisiwa nu kubohoka, pakuva ikigelo kikila chemwigelanikisa avangi kicho chesaavagelanikisa Nguluvi.”
42006039	Neke avalongele ikiganiso: Ndawuli umunu umubofu ahwanite amusogose umubofu umuyagwe? Sivagwila we vavili mwikombo?
42006040	Umunyigendo sahwanite ukumulutila umwigisi vakwe, na pe ave akulwe wunofu ipo peahwana ukutegana na umwigisi vakwe.
42006041	Ndawuli veve wilava ikibandi chekili muliho lya umuyago, neke ulemwe ukuluwona ulwangiko lweluli muliho lyako veve?
42006042	Ino umulongela ndawuli umuyago ukuta, ‘Be! Leke nguhese ikibandi chekili muliho lyako.’ Kono wesiukuluwona ulwangiko lweluli muliho lyako veve? Wimubuganisi veve hese tandi ulwangiko lweluli muliho lyako ipo pepene pulava wunofu peuhwana uhese ikibandi chekili muliho lya umuyago.
42006043	Pakuva Sikoguli umubiki umunofu gwegwagwiveleka amaveleko amabi, na kangi umubiki umubi gwegwagwiveleka amaveleko amanofu.
42006044	Pakuva umubiki gugweguvesaga gwagwikagulika ukwimila amaveleko gakwe. Pakuva mumifwa sitwatwikova amaveleko aga umusombe, nave amaveleko aga imisabibu uluhuma mumibigili.
42006045	Umunu umunofu uluhuma mukisande cha inumbula yakwe ayihumya ing'ani inofu, ndahihyo na yumunu umwanangifu, nave aihumya inzanangifu uluhuma mukisande cha munumbula yakwe, pakuva umunu ayilonga siso isimumemite munumbula yakwe.
42006046	“Ndawuli mukung'emela nene, ‘Mutwa, Mutwa’, na kono we simwipiga senguvalongela nene?
42006047	Umunu yeyeavesaga akusa kwa nene nu kupulikisa ing'ani sangu nu kupiga, ndivalagila lwe ihwana:
42006048	uyo ihwana na umunu yeisenga ikaye, mulutu uluyave hilo mbaka pasi apakangafu na peyusile ing'uka ululenga lwatofile; ikaye yila, neke yilemwe ukugwa pakuva yenzenge wunofu.
42006049	Neke yula yeaipulika neke alemwe ukupiga ihwana na umunu yeasenzile ikaye muchanya muluhanga apagaya lutu. Ing'uka ya lulenga swe yitova sukumwi hela nu kugwa, nu kung'enyangika!”
42007001	Avelige isinda indongwa sakwe mbesili sawendige avanu vapulike Yesu ahele ku Kapelenaumu.
42007002	Ukwene kuko kwe kwina umukami va umuvina va vanyigalu yeali mwende vakwe hilo, uyo ali na mbungo alaatimbite sambi ifwa.
42007003	Avelige ipulika isa Yesu, atumite avavaha va Avayudaya, vakamusuke aase amuponie umukami vakwe.
42007004	Vavelige vifika kwa Yesu neke vamugongole hilo vitigila, “Uyu anoje ukupigilwa ulukani ulu lweisuka,
42007005	Pakuva avenda, avanu vetu kangi atusenjee na yi sinagogi.”
42007006	Swe Yesu ibita nawo, na wesialafika pa kaye yila, Umuvina va avanyigalu atumite avanyawiyendi vakwe, vakamulongele: “Mutwa alifwahisa, pakuva nene sinywaniti veve wingile mukaye yangu.
42007007	Nambi mbwene sinywaniti nzuse kwa veve. Lino longe lukani hela na umukami vangu apona.
42007008	Pakuva nayi nene nane ndimuvike na avandutye, nane ndina vanyigalu avali pasika panene. Ngumulongela uyu, ‘Bite!’, nave ayibita, na uyungi, ‘Wuse!’ nave akusa na mukami vangu, ‘pige iki!’ ayipiga.”
42007009	Yesu avelige ipulika ulo amusasave, neke avapitukile avamalugu vevamuninilige na ukutigila, “Sinde ndilaluwona nambi mu Isilaeli ulufuuwo ulukomi ulwindawe ulu.”
42007010	Na vala veve vatume vave vipiluka kukaye, vamufikite umukami yula yeaponite.
42007011	Pambele Yesu ahele ku boma iyitambulwa Nayini pamwinga na vanyigendo vakwe na ililugu lya avanu.
42007012	Neke lino na peahegelye pa wingililo wa iboma awene avanu avapikite umunyakilambo yeafwe mulupasa, umwana yee iyena hela kulu yuve yeali mufwile na avanu wolofu va paboma velumwi na umufwile uyu.
42007013	Na Umutwa avelige akumuwona umung'inetu uyu amuwonie ulusungu neke amutigile, “Ulavemba.”
42007014	Swe ibita ihegelela ipamisa ulupasa, na vala ave vamutegwe vakwima. Swe itigila, “Ve Munyakilambo veve! Ngukulongela, veve lamuke!”
42007015	Swe yealafwe ilamuka iteng'emala, neke avange ukulonga neke amutawule kulu yuve.
42007016	Mbevali vibatike nu muhwehwe; vakumulumba Nguluvi vitigila, “Umuvisi Umuvina awonike kwa hwehwe na Nguluvi aasile ku vanu vakwe.”
42007017	Ing'ani isakwe iso sapulise mung'i mbeyili iya mu Yudaya na ing'i isapilimige i Yudaya.
42007018	Neke avanyigendo va Yohane vamulongele ing'ani mbesili sa Yesu.
42007019	Ndawe Yohane, avakemelige avanyigendo vakwe avavili, na ukuvatuma kwa Yesu vakamuwuse, “Veve ye veve yeakusa apangi tusindilage uyungi?”
42007020	Nawo vave vifika kwa Yesu vatige, “Yohane umubatisi atutumite kwa veve, tukuwuse: ‘Veve ye yula yeakusa, apangi tusindilage yungi?’ ”
42007021	Na kikivalilo kikila avaponise avatamwa wolofu avatesekige na ifitamwa na ave vina amasoka na avabofu wolofu valafile vaponite.
42007022	Pepene Yesu peavapitwe na ukuvatuma vanyigendo, “Mubitage mukamulongele Yohane iso semusiwene na ukupulika: avabofu vilava, avatevafu vigenda, avanya uwukoma vakwesewa, avadibafu vipulika, avafwe visilibuka, na avamikaa vidalikilwa ulukani lunofu.
42007023	Mufunyilile umunu yula ye nene singumuvifya.”
42007024	Vala veve vatumitwe na Yohane vavelige vihega, swe Yesu ivanga ukuvalongela vamalugu ing'ani sa Yohane: “Mwemuhele ku balali kukulava kiki? Ulusoli pelwipugwa na ing'ala?
42007025	Ino mwemuhele kukulava kiki? Umunu yeafwite imyenda ja ulutogo? Mulukagulage ukutigila vala vevafwite imyenda ja ulutogo na ukulya ifya ulwinomo iwo vali mukaye isa avatema!
42007026	Ino mundongele mwemuhele kulava kiki? Umuvisi? Ena nguvalongela na yealutye kulu muvisi.
42007027	Uyu yemwene yeandikilwe ulu: ‘Lavage, ngumutuma umunu pamiho gako, yeawuyapa ing'asi yako pamiho gako.’ ”
42007028	Nane nguvalongela, “Mwa avanu mbevali sipwali umuvina yeamulutye Yohane neke yula umudodo mu wutwa wa Nguluvi uyo ye muvina yeamulutye.”
42007029	Avanu mbevali na avakong'asa imbemenenge vave vipulika iso vasumye uwugolofu wa Nguluvi, pakuva yevevabatisiwe nu wubatiso wa Yohane.
42007030	Neke avafalisayo na avigisi va indagilo vabesise ulukani lwa Nguluvi ulwe luvanoje, pakuva vabihye ukubatisiwa nu mwene.
42007031	Ndivahwananise na kiki, “Avanu va imbegalo iyi, vihwana na kiki?
42007032	Vihwana na avana avevateng'eme pa ligulilo vakwikemela na avayawo vitigila: ‘Twavakuvye ikilanzi simwihesigi! Twayeyelite na nyenye simwavembiti!’
42007033	Pakuva Yohane umubatisi aasile siilya mukate nambi ukunywa idifai, neke pemumutigile: ‘Ina lisoka!’
42007034	Umwana va Umunu aasile ilya nu kunywa nyenye mwitigila: ‘Lavage, umuhatufu uyu na umugaasi va idifai, munyawiyendi na avakong'asa imbemenenge na vanyanzanangifu!’
42007035	Nambi ndahihyo uluhala lwa Nguluvi, luwonike lugolofu kwa mbevali avakulwidikisa.”
42007036	Umunu uyumwi mu vafalisayo amulaalike Yesu akalye ichakulya ukwawo, swe akwingila mukaye ya Umufalisayo uyo nu kuteng'emala pawulilo.
42007037	Mu boma yila emwali umung'inetu uyumwi yee munyanzanangifu, uyo ave ipulika ulwa Yesu ilya ichakulya mukaye ya Umufalisayo, aletite isupa inyamafuta aginung'ila wunofu.
42007038	Aasile neke ime pipi pa amagulu ga Yesu ivemba na inzihosi sakwe sihululila amagulu ga Yesu kono we akumupaata Yesu amagulu na ifwili sakwe, na ukumunonela amagulu nu kumubaka amafuta amanofu.
42007039	Ndawe Umufalisayo yealamulaalike avelige akuluwona ulo ilonzise munumbula yakwe, “Umunu uyu akalaave muvisi, ake amukagula umung'inetu uyu yakumupamisa ukuta ye nani na va kinya ndawuli ulwa munyanzanangifu.”
42007040	Neke Yesu amupitule amutigile, “Simoni, nene ndina lukani lwendisaka ngulongele.” Nave swe itigila; “Mwigisi longe.”
42007041	“Swe Yesu itigila epwali umunu uyumwi yee ina vanyamukole vakwe vavili: uyumwi amusigilige magobole dinali magana gahanu na uva kavili dinali machumi gahanu.
42007042	Nawo vavelige vilemwa icha ukumuhomba, avadegepye we vavili. Wita mwa avavili iwo yenani yeagina ukumwenda hilo?”
42007043	Neke Simoni amupitule atigile, “Ndita wanda ava yula yeadegepilwe amagobole dinali nzolofu.” Itigila, “Uhigite wunofu.”
42007044	Swe akumupitukila umung'inetu kono wakumulongela Simoni, “Ukumuwona umung'inetu uyu? Nene nzinje mukaye yako, sumelii ululenga ng'alave amagulu gangu, neke umung'inetu uyu ahululise inzihosi mumagulu gangu na ukumaata na ifwili sakwe.
42007045	Veve Simoni sunyunji kwa ukunonela, neke uyu umung'inetu uluhuma penzingilige ipa ave peanonelaga amagulu gangu.
42007046	Veve sumbakiti umutwe gwangu amafuta, neke uyu ambakite amafuta mumagulu gangu.
42007047	Lino nene ngukulongela, adegepilwe inzanangifu sakwe, pakuva alaje uwende uwukomi, neke munyakudegepelwa indodo ayiwenda ludodo.”
42007048	Neke amulongele umung'inetu yula, “Udegepilwe inzanangifu sako.”
42007049	Neke vala veve pawulilo pamwinga nave vavange ukwilonganza munumbula sawo, “Ye nani uyu, yeahwanite ukudegepela inzanangifu?”
42007050	Swe akumulongela yula umung'inetu, “Ulufuuwo lwako lukupokite, wibitilage chesa mutima.”
42008001	Pambele ludodo pesilutye iso Yesu ahele kigendagenda muboma na mufijiji, idalika Ulukani Lunofu lwa Uwutwa wa Nguluvi. Na vala avanyichumi na vavili vevali pamwinga navee.
42008002	Na vang'inetu avamwi vala veavaponise amasoka na ifitamwa na avene ve iva: Maliya (yeatambuligwe Magadalena), yula yeahumisiwe amasoka agimufung'ati,
42008003	Na Yoane, umukina Kusa, umukami va Helodi na Susana na avangi wolofu, vevamupigilige Yesu uluhuma mufinu fyawo.
42008004	Na ililugu ilikomi lyavelige likong'ana, avanu vahumile iboma mbesili nu kumusila Yesu neke avalongele, kwa ikiganiso.
42008005	“ Umuvyasi ahele kukuvyala inyadikwa yakwe nave peavyalige, isimwi sagwe mung'asi, neke silivatwe na avalutila ng'asi swe na ifidege filya.
42008006	Na isimwi sagwe pitalawe, savelige simela sanyalite pakuva sagayite uwudodi.
42008007	Na isimwi sagwe mufisaka, imifwa pegikula jatofile inyadikwa.
42008008	Na isimwi sagwe apono apanono, swe simela nu kuveleka nyadikwa yimwi ligana.” Avelige ilonga iso, ihugite iliswi itigila, “Yula yeina mapulikilo aga ukupulikila apulikage!”
42008009	Na avanyigendo vakwe vamuwusise ikiganiso icho kwekutigila ndawuli.
42008010	Swe atigile, “Nyenye mwivapele ukusikagula mbesili isa ikinyele sa uwutwa wa Nguluvi; neke avamwi mbaka kwa figaniso, sambi valave valemwe ukusiwona na ukupulika valemwe ukulukagula.
42008011	Lino ikiganiso icho kwe kutigila de: Inyadikwa lwe ulukani lwa Nguluvi.
42008012	Sila isagwe mung'asi vevala vevavipulika; neke Setani aase ahese ulukani ulo munumbula sawo, valafuuwa nu kupokwa.
42008013	Na sila isagwe pitalawe ve vala, vevavipulikisa ulukani, nu kwanukila ulukani lula kwa luhekelelo, we vagaya ndela vavifuuwa lusika ludodo pesigagande vipiluka kumbele.
42008014	Na sila isagwe mumifwa, ve vala vevavipulika,na mumikalile jawo vavibanwa ni fipigo fya uwunono nu wudobofu wa uwumi uwu valemwe ukutung'unia amaveleko.
42008015	Na sila isagwe apono apanono, vevala vevavipulika ulukani nu kwinatila kwa mutima mwelu na uwugolofu, nu wuwuya wa inumbula sawo neke vaveleke amaveleko kwa kwikangalisa.
42008016	“Sikwali umunu yeaikunga ulung'ali neke avike mukisilo nambi mwifungu pesi ulwa ayivika pachanya, paluwumba sambi avakwingila vawuwonage uwelu.”
42008017	“Pakuva sikololi lukani ulufike lwesisaluwoneka, nambi ikinu ikifihe chesisakikagulanika na ukuhuma pawelu.”
42008018	“Apo mwikomalilage, lwemwikola ukupulika; pakuva yeina ikinu awilwa neke umugaya kinu apokwa na kila cheihosa ulwa inacho.”
42008019	Neke uyuve va Yesu na avanyalukolo vakwe vamusilige swe vilemwa ukuhegelela pepwali pakuva kwekwina lilugu lya avanu.
42008020	Ndawe alongelwige ukutigila, uyuwo na avanyalukolo vako vimite kwivala viwenda vakuwone.
42008021	Neke avatigile, “Yuva va nene na avanyalukolo vangu ve iwo avipulika ulukani lwa Nguluvi na ukupiga.”
42008022	Ikimunyi ikimwi Yesu na avanyigendo vakwe vinje mukipugu, neke avatigile, “Leke tulowoke mbaka kumwambu gwa inyanza.” Ndawe valowokige.
42008023	Vave pevabita ni kipugu ndawe Yesu agonelelige tulo. Swe ikifulufumbi ikikomi kivange ukupuga munyanza na ululenga lwimema mukipugu, swe viva mulutalamu.
42008024	Avanyigendo vamulamwise Yesu vitigila, “Mulugu mulugu, twifwa!” Yesu swe ilamuka nu kukenyela ikifulufumbi na amavingo ndawe fyasikimalige nu kuva tototo.
42008025	Swe Yesu akuvawusa, “Lulikwi ulufuuwo lwenyu?” Neke avene wogope nu kusuma, vakwilonganza, “Uyu ye nani, yeikenyela ikifulufumbi na amavingo neke fimupulike?”
42008026	Ndawe vafikige mumwani ya ing'i ya Avagelasi iyilaving'ine na i Galilaya.
42008027	Ave ihuma mukipugu atang'ine na umunu yahumige muboma munyamasoka, filo fyolofu safwaligi myenda, na sikaligi mukaye e munu vakwikala mufyanga.
42008028	Avelige akumuwona Yesu, akoolite nu kugwa pasi pamagulu ga Yesu na ukuyova, “Ndina kiki naveve Yesu ve umwana va Nguluvi yali kuchanya? Ngukugongola, “Ulandogofya!”
42008029	Alonzile ulo pakuva Yesu yealalikalipye ilisoka ilyo lihume mulumunu yula. Ilisoka ilyo lyamulalulige mbepali mbepali mbaka avanu vamudindilige vamupinzile ni minyololo, najo mbepali adumulige ilalukila mwihala.
42008030	Swe Yesu akumuwusa, “Ilitawa lyako winani?” neke atigile, ‘Ndi lilugu’ ”--pakuva eina masoka molofu agegamwinje.
42008031	Neke gamugongole alagakenyela gamuhume na ukubita mulikombo ilikomi ilihelesa.
42008032	Ipo pepokili ikipinga ikikomi cha ingubi ichakwamilige mwivambala lya ikidunda; neke gamugongole agatawule gakingile mukipinga. Swe akugatawula.
42008033	Swe amasoka gihuma mulumunu yula nu kwingila mungubi sila; naso swe sisulunuka luvilo mukisulunukila ikitaali sigwila munyanza ndawe safwisige mululenga.
42008034	Vala avanyakukwamila vavelige vakuluwona ulo, vakimbye na ukutagalisa ulukani mu boma na mulubali.
42008035	Avanu vahumite vakalave uluwonike, swe vakumubitila Yesu, nu kumuwona umunu yula yegamuhumite amasoka, ateng'ime pamagulu ga Yesu, afwite imyenda ina luhala asikimee, vave na muhwehwe.
42008036	Na vala avaluwene vavalonje avayawo we lwave lwa imiponele ja yula umunya masoka.
42008037	Avanu mbevali ava mung'i ya Avagelasi vamugongolite ahege ukwawo pakuva vevibatike nu muhwehwe mukomi, swe ndawe ingilige mukipugu iwuyaga.
42008038	Yula yegamuhumile amasoka amusukite amuninile. Neke Yesu samwidichi swe akumutigila,
42008039	“Wuye ukwenyu, ukolelele ingomi mbesili se Nguluvi akupije veve.” Ndawe ibitilige kono we idalika muboma mbeyili ing'ani mbesili seamupije Yesu.
42008040	Yesu ave ipiluka imwambu inzagwe ya inyanza ililugu lya avanu vamwanuche pakuva mbevali vamusindilige.
42008041	Baho swe aasile umunu yeitambulwa Yailo, yee muvina va i sinagogi swe akwitoosa pa magulu ga Yesu nu kumugongola abite kukaye yakwe,
42008042	pakuva umwalive yee iyena hela, yagelaniche myaka minyichumi na givili dee ali mutamwa nave alimukufwa. Na lweabitige avanu vevamumemeleche imbali mbesili.
42008043	Neke mwilugu lila e mwali umung'inetu uyumwi yee mutamwa uwutamwa wa ukuhuma danda myaka minyichumi na givili, ye avakofi migoda vevanuche ifyakwe fyolofu, nambi ndahihyo sivahwaniti ukumukovela apone.
42008044	Aasile mumbele mwa Yesu na ukupamisa ulupindo lwa umwenda gwakwe, lulusika lulo aponite uwutamwa wakwe wa ukuhuma idanda.
42008045	Neke Yesu atigile, “Ye nani yemamise?” Mbevali vakanite, Ndawe Petulo atigilige, “Mulugu, amalugu ga avanu gakupilime nu kukubana!”
42008046	Neke Yesu atigile, “Pwali umunu yeamamise, pakuva ndilukagwe ulwa uludali luhumite.”
42008047	Umung'inetu yula ave iwona sahwana ukwifiha swe akwilagila kono we ikuvila, ndawe agwisige pamalugu ga Yesu nu kwilogolola pa avanu ikilesile amupamise Yesu na ulwave apone sukumwi.
42008048	Ndawe Yesu amutigilige, “Mwalivangu,ulufuuwo lwako lukuponise. Wibitilage chesa mutima.”
42008049	We Yesu pealonga, Yailo vamukutye uluhuma kukaye ulwa, “Umwaliwo yafwe, ino ulamufwahisa Umwigisi?”
42008050	Yesu ave ipulika ulo amulonje Yailo, “Ulogopa fuuwagwe hela nave apona.”
42008051	Avelige ifika pakaye Yesu akanite alingila munu pamwi na umwene, pesi Petulo, Yohane, Yakobo, na avegasi va umwanahinza hela.
42008052	Avanu mbevali vamuvembelige nu kwiyayamba, neke Yesu avatigile, “Mulavemba, pakuva umwana salafwa agonelye!”
42008053	Nawo vamuhesile, vakumubedala pakuva valukagulige ukuta afwe.
42008054	Ndawe Yesu amwibatige iliwoko, akumukemela itigila, “Mwana lamuke!”
42008055	Swe umuhe gwa uwumi gukumupilukila, swe ilamuka ndawe Yesu alagilige vamupele kinu alye.
42008056	Na avegasi vakwe vasasave, neke Yesu avakanile valalongela munu lwelupigike.
42009001	Yesu avakemelye avanyigendo vanyichumi na vavili swe akuvapela uludali nu lulagi lwa ukudagila amasoka mbegali nu ukuponia ifitamwa.
42009002	Neke avatume vabite ukudalika uwutwa wa Nguluvi na ukuponia avatamwa.
42009003	Ndawe avalongelige ulwa, “Mulategula kinu mulugendo lwenyu, nambi lugoda, nambi bogolo, nambi fuka, nambi magobole nambi uyumwi va nyenye aalava na sopeka sivili.
42009004	Na ikaye yeyemwingilaga, mwikalage mumo, mbaka ikimunyi chemwihegela mumo.
42009005	Na apono pepavesaga sivakuvanukila nyenye pemwihega mu boma yila mukung'unage ilingundi lya inzaho senyu ulo luve lukenyelo kwa avene.”
42009006	Swe viwuuka ukubita kidalika Ulukani Lunofu mu fijiji na ukuponia avatamwa kukwekuvesaga.
42009007	Neke lino Helode umutema va ku Galilaya avelige ipulika mbesili sesipigitwe na Yesu, ahuguve pakuva avanu avamwi vatige, “Yohane asilibwike uluhuma kuvafwe!”
42009008	Avangi vatigile Eliya awonike, na avangi kangi vatigile uyo ye yumwi va avavisi va pidaha asilibwike.
42009009	Neke Helode atigile, “Yohane ndamudumwe umutwe; mbino uyu yenani kangi yendipulika ing'ani sakwe?” Asakige ukumuwona.
42009010	Avigendo vavelige vipiluka uluhuma mulugendo vamulonje Yesu mbesili sevapigite. Swe akuvasindika viyena ku boma iya ku Betisaida.
42009011	Avamalugu vavelige vakulukagula swe vakumufwata, nave avanuche akuvalongela isa uwutwa wa Nguluvi, na ukuvaponia vala vevasakige ukupona.
42009012	Na ilisuva lyavelige livanga ukusota, vala vanyichumi na vavili vahegelye kulumwene nu kutigila, “Vatawule avanu vabite, mumigunda na mufijiji fyefilimwipi visakile ichakulya na pawuvaso pakuva ipa pebalali hela.”
42009013	Neke avatigile, “Muvapelage nyenye ichakulya.” Swe vakumupitula, “Hwehwe twivagaya kinu chekilutye imikate igihanu na isomba sivili. Apangi tubitage yihwehwe tukavagulile hela ichakulya avanu iva mbevali!”
42009014	(Pakuva vevipwali pala avanyidama avakwilaniche mbilima sihanu.) Neke avalongele avanyigendo vakwe, “Vavalongele avanu vateng'emale fiwungu fya avanu machumi gahanu gahanu.”
42009015	Nawo avanyigendo vapigite ndahihyo, vakuvatigila avanu vateng'emale mbevali.
42009016	Neke ategulage imikate igihanu ni somba isivili alavage kwilanga kuchanya, ifunyilila swe imegulasa imikate akuvapela avanyigendo vakwe vavapele avanu.
42009017	Swe vilya vakwile mbevali na ifyefisige vakong'ise neke fimeme ifitangula finyichumi na fivili.
42009018	Ikimunyi ikimwi, Yesu peifunyige pakilega, avanyigendo vakwe vepipi nave. Neke peavawuse, “Ulwa avanu vakunigila nene ndinani?”
42009019	Neke vamupitulage vatigilage, “Yohane umubatisi, neke avangi vakukutigila wi Eliya, kono avangi awolofu vakukutigila wimuyawo va avavisi vapidaha yasilibwike.”
42009020	Neke avatigile, “Nyenye mukunigila nene ndinani?” Neke Petulo amutigile, “Veve ye veve Kilisito va Nguluvi.”
42009021	Swe akuvapavila nu kuvakanila valalongela munu ulukani ulo.
42009022	Neke pe avalongele ukutigila, “Lumuvaje Umwana va Umunu ateseke mwa nzolofu, nu kubihilwa na avavaha, na avavina va avatambisi na avigisi va indagilo nave awulagwa na ikimunyi icha wudatu asilibuka.”
42009023	Neke peavalongele mbevali, “Umunu yeyeavesaga isaka ukufwata nene, uyo ikanage uwunu wakwe yumwene, neke peategule umusalaba gwakwe afwate.
42009024	Pakuva umunu yeisaka ukunania uwumi wakwe uyo awuyasa, neke wone awuyase uwumi wakwe ivalwa nene awupoka kangi.
42009025	Pakuva lumunogela kiki umunu nave ina wunono mbewuli wa Mung'i kono we iyasa na ukwambusa uwumi wakwe?
42009026	Pakuva yeyeambonelaga inyoni nene na ing'ani sangu, uyo navee Umwana va Umunu saamuwonela inyoni umunu uyo peakusa mundolo sakwe na sa udade na sa avanyivaha avelu.
42009027	Neke nachene nene nguvalongela, ipa povali avangi vimite baha vesivatala ukufwa mbaka pevawuwene uwutwa wa Nguluvi.”
42009028	Fyavelige filutila filo fimunana uluhuma pa kulonga ing'ani iso swe akuvategula pamwi nave Petulo, Yohane na Yakobo, vibita ku kidunda kukwifunya.
42009029	Na peali mukwifunya Yesu uluhwano lwakwe lwapitwike, na imyenda jakwe jave myelu gimalavadika.
42009030	Wonage avanu vavili vawonike vilongana nave, iwo ve Musa na Eliya.
42009031	Iwo vaasile mundolo, valongine nave ulwa ifwa yakwe ye ayikwilanikisa ku Yelusalemu.
42009032	Ino Petulo na avayagwe yevevibatike vafuluge ni tulo vasinzilige, nambi ndahihyo valamwike, vakuyiwona indolo yakwe, na vala avanu avavili avevimite pamwi nave.
42009033	Na avanu vala vave pevilekana nave, Petulo amulonje Yesu, “Mutwa, lwinoga ulwa tuliipa ino lekage sweno tusenge ifitinga fidatu, ikimwi cha veve na ikimwi cha Musa na ikingi cha Eliya.” Ulwene nachene sialukaguligi lwealongige.
42009034	Na pealongige ulo, lyasile ilifufu neke livagubike, na pelyusile ilifufu ilyo, vala vanyigendo vave na muhwehwe mukomi.
42009035	Na iliswi lyapulise uluhuma mwifufu ilyo ukutigila, “Uyu ye Mwanangu, umuhagule vangu mumupulikage yuyu!”
42009036	Na iliswi lyavelige likatuka, Yesu awonike iva iyena. Nawo vanyigendo vakatwike sili na sivamulonji nambi munu iso sevevasiwene.
42009037	Neke ikimunyi icha kavili, Yesu na vanyigendo vakwe peyevasulunwike uluhuma ku kidunda, ililugu ilikomi lya avanu lyatang'ine na Yesu.
42009038	Swe umunu uyumwi, mula mwilugu neke ayovage atigilage, “Mwigisi! Ngukusuka umulave umwanangu, pakuva ye mwanangu yeiyena hela!
42009039	Wonage, ilisoka pe likumutova aikoola kangi lyakumuletela ililibisi kono ilifulo we lihuma mumulomo. Lyakumufwahisa nu kumutesa musika silyakwangufya ukumuleka.”
42009040	Ngavasukite avanyigendo vako, valihese ilisoka, neke vakalemilwe.”
42009041	Neke Yesu apitule atigile, “Nyela nye mbegalo ingaya ulufuuwo na inyawuyasi! Ndikala na nyenye na ukuvakangalila mbaka panili?” “Mulete umwanako ipa.”
42009042	Na umwana peabitige kwa Yesu ilisoka lila lyamugwisise pasi na ukumuletela ililibisi. Neke Yesu alikenyele ilisoka lila, na ukumuponia umwana swe akumutawula kulu dade.
42009043	Na mbevali vahahite pevawene uludali ulukomi lwa Nguluvi.
42009044	Vala avanu vepevahaha ifipigo mbefili fyeeapigite, Yesu avalonje vanyigendo vakwe, “Mupulikise hilo nu kwinatila ing'ani isi pakuva Umwana va Umunu ibita kukutawulwa mumawoko ga avanu.”
42009045	Neke avene sivalukagwi ululongwa ulo, lwafihitwe kuvene valalukagula, neke nawo wogopage ukumuwusa ulwa ululongwa ulo.
42009046	Swe vivanga ukwibesa yenani yeava muvina ukulutila avangi mwaavene.
42009047	Nave Yesu peagakagwe amahosa ga inumbula sawo inwe umwana umudodo neke vimase,
42009048	neke avalongele, “Yeyeavesaga akumwanukila umwana uyu mwitawa lyangu nene, akunzanukila nene: na kangi yeyeavesaga akunzanukila nene ava akumwanukila yula yeanumite nene. Pakuva umudodo kwa mbemuli uyo ye muvina yealutye kwa mbemuli.”
42009049	Yohane ipingilike akumutigila, “Mulugu, twamuwene umunu yeihesa amasoka mwitawa lyako, swe tukumutanila, pakuva sitwatwigendanila.”
42009050	Neke Yesu amutigile, “Ulamukanila, pakuva yula umunu yesiakuvabesa nyenye uyo aliulubali ulwenyu.”
42009051	Ifilo fyavelige yefihegelye fya Yesu ukubita kuchanya, alamwe ukubita ku Yelusalemu.
42009052	Atumite avanu valongole kuwutalo, nawo swe vibita mbaka kijiji icha Avasamaliya, sambi vamugelanikise apono.
42009053	Neke avanyang'i sivamwanuchi Yesu, pakuva ealamwe ukubita ku Yelusalemu.
42009054	Na avanyigendo vakwe Yakobo na Yohane vavelige vakuluwona ulo, swe vitigila, “Mutwa wisaka hwehwe tulagise umoto uluhuma kuchanya sambi guvanyanye tipu?”
42009055	Neke umwene avapitukile avakenyele.
42009056	Swe Yesu na avanyigendo vakwe vahesile, vibitaga ku kijiji ikingi.
42009057	Nawo pevabitige mung'asi, umunu uyumwi amutige Yesu, “Nene ngufwata mbekuli kukwe ubita.”
42009058	Neke Yesu atigile, “Ing'eve sina mafinga, na ifidege fina uwusulya, neke Umwana va Umunu mugaya nambi pakulambalika umutwe gwakwe asuupe.”
42009059	Swe akumulongela uyungi, “Ninile.” Neke amutigile, “Mutwa, ndeke tasi mbite ngamutage dada vangu.”
42009060	Neke Yesu amutigile, “Valekage avafwe vavatage avafwe vawo, neke veve bitage ukadalike uwutwa wa Nguluvi.”
42009061	Neke uyungi atigile, “Mutwa nene nguninila; ino ndeke tandi ngavilage avali mukaye yangu.”
42009062	Swe Yesu akumutigila, “Umunu yeyeavanzile ukulima neke alave kumbele uyo siavaji kuwutwa wa Nguluvi.”
42010001	Savelige silutila iso, neke Umutwa ahagule avangi machumi gimufung'ati na vavili, swe akuvatuma vavili vavili valongole muboma na ifijiji mbefili mwalahosise ukubita yumwene pambele.
42010002	Swe akuvalongela, “Isanga nzolofu, neke avanyakupiga vakefu; lino mumusukage Umutwa va isanga sambi asindike avanyakupiga mu mugunda gwakwe.
42010003	Lino mubitage kono mulukagulage ukuta nguvatuma nyenye nda ng'olo isibita mukipinga cha ingwami.
42010004	Mulategula kibogolo cha magobole, nambi bogolo nave indatu, mulahungila nambi munu mung'asi.
42010005	Pe mwinje mukaye yeyeyivelaga, mutalage ukutigila, ‘Uwikalakunoga wuvelage mukaye iyi!’
42010006	Manyi pwali umunu yeawenda uwikalakunoga, uwikalakunoga wenyu wikala nave, neke wone ave asupali uwikalakunoga wuvapilukila nyenye.
42010007	Mwikalage mukaye yiyo mulisage na ukunywa fyevakuvapela, pakuva umunyakupiga ikipigo anoje ukuhombwa amahombo gakwe, mulahama uluhuma ikaye iyi na yila.
42010008	Wone mwingile mu boma yeyeyivesaga neke avanu vavanukile nyenye, mulisage fye vakuvapela.
42010009	Muvaponiage avatamwa vemovali, na muvalongelage avanu, ‘Uwutwa wa Nguluvi ukuta yewuhegelye.’
42010010	Pemwinje muboma yeyeyivesaga neke valemwe ukuvanukila muhegage umo na pemwilutila mung'asi sawo mutigilage:
42010011	‘Nalulungundi lwa iboma yenyu ululi mumagulu getu tukuvapunila; neke mulukagulage ulu ukuta uwutwa wa Nguluvi wuhegelye.’
42010012	Nguvalongela, ikimunyi cha ukuhigwa iboma iyo sayihigwa pakomi hilo ukulutila avanu va ku Sodoma!
42010013	“Winalyo veve, Kolasini! Winalyo veve Betisaida! Pakuva imiitu ijo ijapigike kwa nyenye je give gipigike mu Tilo na mu Sidoni, ve vava pesile idaha, na ukufwala amagunila nu kuteng'emala mukifu.
42010014	Nambi ndahihyo, ikimunyi cha ukuhigwa nyenye sayihigwa ikiba ukuhigwa kwa iboma sa ku Tilo na ku Sidoni sindawe ukuhigwa kwa nyenye sakuva kukomi wuhulo.
42010015	Nayuveve Kapelenaumu wisaka wivinie mbaka kuchanya? Sausulunulwa pasi mbaka kuvafwe!.”
42010016	Sweno ndawe atigilige yakuvapulikisa nyenye akumulikisa nene, “Yula yeyeavesaga akuvapulika nyenye akumulika nene, na yeakubihila ukuvanukila nyenye, ibihila ukunzanukila nene. Na yeyeavelage akumbihila ukunzanukila nene ibihila ukumwanukila yula yeanumite.”
42010017	Pambele vala avamachumi gimufung'ati na vavili vapilwike we vina luhekelelo vitigila, “Mutwa, na amasoka ginyunyuvala mwitawa lyako.”
42010018	Umwene neke atigile, “Ngamuwene Setani isulunuka witigila lung'ali uluhuma kuchanya.
42010019	Lavage, ndivapelye ululagi ukulivata inzoka na ingii, na uludali ululutye kwa yula umutavangu, pagaya kinu kangi chekivananga nyenye.
42010020	Nayilino mulahekelela pakuva amasoka gakuvanyunyuvalila, muhekelelage pakuva amatawa genyu gandikwe kuchanya.”
42010021	Pakivalilo kikila ahekelye mu Muhe Umwelu itigila, “Ngukulumba ve Dada, ve Mutwa va ing'i na kuchanya, pakuva isi uvafihite avanyafigaho nu luhala uvalaje avana. Ena, Dada, pakuva lwakunoje luve ndahihyo.”
42010022	Neke atigile, “Nene melitwe mbefili na Dada vangu. Asukuli yeamusele Umwana pesi Dada nambi yeamusele Dada pesi Umwana na yeyeavesaga munu ye umwana awendite ukumulagila.”
42010023	Neke avapitukile avanyigendo peviyena nu kuvalongela, “Mafunyilile amiho gegilava isi semukusiwona nyenye!
42010024	Pakuva nguvalongela nachene ukutigila avavisi wolofu na avatwa vadobokige ukusiwona semukusiwona nyenye neke sivasiweni, na ukupulika semwipulika nyenye na sivapuliki.”
42010025	Wonage, umwigisi uyungi va indagilo iimite akumuwusa Yesu we akumugela, itigila, “Mwigisi, ngitage ndawuli sambi nyale ku wumi wa mbepali?”
42010026	Neke amuwuse, “Chandikwe kiki mundagilo wakwimba kiki?”
42010027	Neke amupitule atigile, “Umwendage Nguluvi vako ni numbula yako mbeyili, na umutima gwako mbeguli, na uludali lwako mbeluli, na kwa amahosa gako mbegali, na umwendage umunyafivawo vako ndawe lwe ukwiyenda veve.”
42010028	Neke Yesu amutigile, “Upitwe wunofu! Gitage ndahihyo nave unana kitasila.”
42010029	Pakuva umwene asakige uwugolofu wa ukwivangila amuwusise Yesu, “Na umunyafivawo vangu ye nani?”
42010030	Yesu amupitule, “Epwali umunu uyumwi yeahumige ku Yelusalemu ibita ku Yeliko. Na pe e mung'asi atang'ine na avaposi, swe vakumuwopola imyenda na mbefili nu kumuvayulanga vamulesile asilike.
42010031	Neke yigave umutambisi uyumwi agendele ing'asi yiyo ave akumuwona akwete kulubali.
42010032	Ndahihyo nayu mulevi, nave avelige ifika pala na ukumuwona akwete kulubali.
42010033	Neke Umusamaliya, uyumwi yealimulugendo afikite peeipwali umunu yula nave ave akumuwona, amuwonie ulusungu,
42010034	swe ihegelela nu kumusopela idifayi na amafuta mumavamba swe, akumuwopela wunofu ndawe amuhofige mu dogovi yakwe akumusindika kukaye ya avagenzi nu kumutamya.
42010035	Ulwa imilawu yakwe atawe amagobole dinali sivili nu kumupela umunyakaye ya vagenzi itigila, ‘Mutamyage umunu uyu; na chicheutawula ikilutye nguhomba pemilwike.’ ”
42010036	Wiwona ndawuli, “Veve mwa iwo avadatu, “Yenani yeawonike ulwa munyafivawo va yula yeatofilwe na avaposi?”
42010037	Neke umwigisi va indagilo atigile, “Yula yeamuwonie ulusungu.”, swe Yesu akumulongela, “Ena, nave gitage ndahihyo.”
42010038	Na pevali mulugendo viinje mukijiji ikimwi, na umung'inetu uyumwi ilitawa lyakwe Malita amwanuche kukaye yakwe.
42010039	Malita nave eina mame ilitawa lyakwe Maliya; uyu yalateng'eme pipi na Yesu ipulikisa inzigiso sakwe.
42010040	Neke Malita ali na fipigo fyolofu; swe ibita kwa Yesu na ukumulongela, “Mutwa, siwiwona lubi nda umamangu akundekelesa ndipiga ndiyena? Mulongele anange.”
42010041	Swe Umutwa amupitule, “Malita, Malita, witigana na ukufwaha na nzolofu.
42010042	Kinu kimwi swe, ikinoje na Maliya ahagwe ikinu ikinofu, chesisaapokwa na munu.”
42011001	Ikimunyi ikimwi, Yesu peifunyige apono apangi ave isinda ukwifunya, uyumwi va avanyigendo vakwe amutige, “Mutwa, twigisage nahwe ukwifunya ndawe lwe Yohane avigise avanyigendo vakwe,”
42011002	Swe Yesu akuvalongela, “Pemukwifunya mutigilage: ‘Ve Dadetu ye Ulikuchanya! Ilitawa lyako lyeswagwe; Uwutwa wako wusage. Uwende wako wupigikage kuchanya Ndawe wewipigika mung'i.
42011003	Utupelage mbepali ichakulya chetu, ikikwilaniche ni kimunyi.
42011004	Na utudegepelage inzanangifu setu, Pakuva hwehwe nahwe twakumudegepela yeyeatwananje; Na ulatuvika mukugelwa.’ ”
42011005	Swe Yesu avalonje, “Ye nani mwa nyenye yeina munyawiyendi vakwe peamufwatite mwilangali kilo, na ukutigila: ‘Munyawiyendi vangu, nzasimye imikate gidatu,
42011006	pakuva munyawiyendi vangu mugenzi afikite ihuma mulugendo, nane ndimugaya kinu cha ukumupela alye.’
42011007	Nave peali mukaye kugati ake amupitula atigile: ‘Ulafwahisa nene! Umulyango yegudinzilwe. Hwehwe yetuvasise na avanangu sihwana ukulamuka ngupele!’
42011008	Nachene nguvalongela nave ake salamuka amupele, uyo munyawiyendi vakwe, neke pakuva uyo umunu igina ukumusuka, yealamuka amupele cheisuka.
42011009	Nane nguvalongela, musukage, nayinyenye mupelwa, musakage, nayinyenye mufiwona, mukong'onage, nayinyenye mudindulilwa.
42011010	Pakuva yeyeasukaga akwanukila, na yeisaka afiwona, na yeikong'ona adindulilwa.
42011011	Dada muki mwa nyenye, umwanakwe peasukite isomba, amupela inzoka?
42011012	Nambi peasukite ilikang'a, amupela ingii?
42011013	Pe nyenye, nyevanangifu, mulusele ukuvapela avanenyu ifinu ifinofu. Nachene Dada venyu va kuchanya alutisa pakomi, avapela Umuhe Umwelu vakwe vala avakumusuka.”
42011014	Ikimunyi ikimwi, Yesu peahumige ilisoka lyelyelimupelye umunu uyo uwunyakibubwi. Swe lyavelige likumuhuma umunu uyo avanzile ukulonga, na vamalugu vasasave.
42011015	Avamwi vitigila, “Aihumya amasoka ikola Belisebuli ilivina lya amasoka.”
42011016	Avangi, we vakumugela, vamusakige avalagile ikilagilo uluhuma kuchanya.
42011017	Neke umwene we akugakagula amahosa gawo, Swe akuvatigila, “Uwutwa wewuvesaga uwukwilekase wukivala, lwindahihyo na yikaye iyikwilekasa nayo yikivala.
42011018	Na wone setani nave alekase uwutwa wakwe, wima ndawuli? Pakuva nyenye mwitigila, ulwa nene ndihumya amasoka ndikola uludali lwa Belisebuli.
42011019	Neke wone nene ndihumya amasoka ndikola Belisebuli avanenyu vavihumikisa uludali lwa kiki? Pakuva iwo vevene vesavavahiga nyenye.
42011020	Neke wone nene ndihumya amasoka ndikola uludali lwa Nguluvi, apo uwutwa wa Nguluvi wuvafiche.
42011021	“Umunu umunyaludali, yeipinyite nu kutegula amahomelo gakwe, nu ukulolela ikaye yakwe, ifinu fyakwe fikala wunofu;
42011022	Neke umunu umunyaludali ululutye wone amusile amutove nu kumusuuma, uyo amupoka amahomelo gakwe mbegali gahuvilige, pepene peagavasa ifigalule.
42011023	Umunu yesalipamwi na nene uyo tusutine, na umunu yesiikong'asa pamwi na nene uyo aitagalisa.
42011024	“Ilisoka peyelihumite kulumunu, ligendelaga apono apagaya lulenga lisaka apono pawusuupo, pesilipaweni lyalitigila, ‘Milukila kukaye yangu kwengahumite.’
42011025	Na pelifikite neke liwone ikaye fyagile nu kuwuyapwa wunofu.
42011026	Pepene pelyalibita likategulise amasoka gangi gimufung'ati amanangifu ukulutila ilyene, neke gingile nu kwikala umo. Nu munu yula uwunu wakwe wakwanangika ukulutila wa mutalo.”
42011027	Lwave pealongige ulo, umung'inetu uyumwi mwilugu lya vanu lila ihugite liswi itigila, “Mufunyilile umung'inetu yakweje na ukukoosa!”
42011028	Neke atigile, “Vafunyilile vala avipulikisa ulukani lwa Nguluvi nu kwinatila.”
42011029	Avamalugu pevaginige ukongelekela, avanzile ukulonga, “Imbegalo iyi mbegalo mbi, yisaka ikilagilo. Na sisayipelwa ikilagilo pesi ikilagilo cha Yona.
42011030	Pakuva ndawe Yona,lwee kilagilo ku avanu va ku Ninawi, ndahihyo wesalulava ku Mwana va Umunu nave saava kilagilo ku mbegalo iyi.
42011031	Umung'inetu umutwa uva ku nena saiima ikimunyi cha ukuhigwa imbegalo iyi, nave saavahiga ulwa uwananzi. Pakuva umwene aasile uluhuma kumudugo gwa ing'i apulikise uluhala lwa Solomoni, na ipa pwali umuvina yamulutye Solomoni.
42011032	Avanu va ku Ninawi savima ikimunyi cha ukuhigwa imbegalo iyi nawo savayihiga ulwa ya wananzi. Pakuva avene vahongise uwimila ukudalika kwa Yona, na ipa pwali umuvina yeamulutye Yona.
42011033	“Sipwali umunu yeakwasa itala neke avike apono apasikamu, nambi ukugubikila mukisilo, pesi yayivikwa pachanya paluwumba, sambi avakwingila valuwone ulung'ali.
42011034	Itala ya umuvili liliho apo iliho lyako pelinofu umuvili gwako mbeguli gwiva mulung'ali; neke wone live silinofu umuvili gwako gwiva mulwisa.
42011035	Apo mwikomalilage, ulung'ali lwelulimugati umwenyu lulonga luve lwisa.
42011036	Sweno, wone umuvili gwako mbeguli, gwina lung'ali, neke pagaye nambi apangi panyalwisa, apo umuvili ugo gumalavadika hilo ndawe itala lweyakukung'alikila uwimila ulung'ali lwayo.”
42011037	Na Yesu pealongige umufalisayo uyumwi amukemelye kukaye yakwe akalye ichakulya, ndawe abitige akwingila iteng'emala pawulilo.
42011038	Umufalisayo uyo asasave pakuva Yesu alye wesiakalivi tandi.
42011039	Neke Umutwa amutigile, “Nyenye nye vafalisayo mukofugaga ifinywelo na inyelo mwivala neke mugati mumemile uwuhiisi na uwanangifu.
42011040	Mwivanya lupuva nyenye! Mbi yawuyepe kwivala si yuyula yeawuyepe na mugati?
42011041	Lino muvapelage avamikaa ifinu fila ifili mugati, na ifingi mbefili pefiva figolofu kwa nyenye.
42011042	“Neke mwinalyo nye Vafalisayo, pakuva mwitawulaga ifitawulwa ikimwi ku finyichumi, fya ifihatwa, na ilifweni na simboga mbesili kono wesimukwinatila uwugolofu na uwende wa Nguluvi. Lukeluvanogela ukupiga iso tandi, wesikumuleka isingi naso ukwinatila.
42011043	“Mwinalyo nye Vafalisayo, pakuva mwiwendaga ukuteng'emala kuwulongolo mumasinagogi na ukuhungilwa mu wugulilo.”
42011044	Mwinalyo nyenye, pakuva mwindawe ifyanga fyesifiwoneka, avanu vigendela muchanya wesivakulukagula.”
42011045	Uyumwi va avigisi va indagilo amutige, “Mwigisi, ukulonga iso yeutulisile nayi hwehwe.”
42011046	Neke Yesu atigile, “Mwinalyo nye Vigisi va indagilo, pakuva mwakuvatwika avanu ifitegulo fyesifyawinulo, nyenye wesimwipamisa ifitegulo ifyo nambi na chala hela.
42011047	Mwinalyo nyenye, pakuva mwisengaga ifyanga fya avavisi avawuligwe na avadadenyu.
42011048	Lino mukolelela nu kwiyidikisa ni fipigo fya avadadenyu, pakuva avene vavawulige na nyenye mukuvasengela ifyanga.
42011049	Ino uwimila ulo, Uluhala lwa Nguluvi lwatige: ‘Lavage ndivasindikila avavisi na vigendo, na avamwi vavawulaga nu kuvadaga.’
42011050	Sambi mu mbegalo iyi, yisakwe idanda mbeyili ya avavisi mbevali yeyitike uluhuma ukugawa kwa ing'i,
42011051	uluhuma ukwitwa kwa idanda ya Habeli mbaka idanda ya Sakaliya, yeawuligwe pagati nagati pa itembeli na pifunyo. Ena, nguvalongela ukuta imbegalo iyi yihigwa uwimila ifipigo fyayo ifibi.
42011052	“Mwinalyo nyenye nye vigisi va indagilo, pakuva mufihite ikidindulilo cha ifigaho nayinyenye simwinji na vala vevakwingila mukuvatanila valemwe ukwingila.”
42011053	Ave ihuma umo, avigisi va indagilo na avafalisayo vavanzile ukumutimbya nu kusovanza sambi alonge nzolofu,
42011054	Vamugwilise vikola ing'ani sakwe.
42012001	Ulusika lulo amalugu mbilima mbilima pegakong'ine nu kwilivata avanzile ukuvalongela avanyigendo vakwe tandi, “Mwikomalilage na uwuhahu wa uwubuganisi wa Avafalisayo.
42012002	Ino pagaya lukani ulugubike lwesisalugubulwa nambi ulufihe lwesisalukagulanika.
42012003	Ino mbesili semwalongige mulwisa sasipulisa pawelu na semwapwepige mwipulikilo lya umunu kugati sasidalikwa mumaking'a ga ikaye.
42012004	“Nani nguvalongela nyenye nye vanyawiyendi vangu: mulawogopa iwo aviwulagaga umuvili, neke valemwe ukupiga ikinu ikingi ikilutye.
42012005	Ino ndivalagila yemuvaje ukumwogopa: mumwogopage yula, peawulige umunu ina uludali lwa ukumusopa mumoto gwa ku kulyoto. Ena, nguvalongela mumwogopage yuyo.
42012006	Ndawuli ifihuna fihanu sifyafigusiwa magobole gavili? Kangi Nguluvi siayikukisemwa nambi kihuna kimwi.
42012007	Na sifwili isa mumitwe jenyu mbalile mbesili. Apo mulonga mogope nyenye mwivanofu ukulutila ifihuna ifyolofu!
42012008	“Nene nguvalongela, yakunzindikila pa vanu, Umwana va Umunu nave saamwidikila umunu uyo pamiho ga vanyivaha va Nguluvi.
42012009	Na yula umunu yeakumbihila pa avanu, uyo saabihilwa pamiho ga vanyivaha va Nguluvi.
42012010	“Umunu yeyeavesaga yakumulonga fibi Umwana va Umunu adegepelwa; neke yeakumuliga Umuhe Umwelu sisadegepelwa.
42012011	“Na pevavasindike nyenye mumasinagogi pamiho ga avavina na avatema, mulahuguvala ukuhosa semulonga na we mugita pakupitula.
42012012	Pakuva Umuhe Umwelu avigisa ulusika lulo icha ukulonga.”
42012013	Umunu uyumwi mwilugu amulonje, “Mwigisi, mulongele umunyalukolo vangu angavile ililila lyetu.”
42012014	Neke Yesu amulongele, “Ve munu veve, yenani yeambikite nene ndimulamusi kangi mbe ndimugafi va nyenye?”
42012015	Neke avalongele, “Mwikomalilage na uwimi, pakuva uwumi wa umunu siwakwimila uwolofu wa ifinu fyeinafyo.”
42012016	Neke avalongele ikiganiso itigila: “Umugunda gwa umunu umunono gweguvelike hilo.
42012017	Swe ivanga ukwihosa itigila: ‘Ngenza ndawuli? Pakuva ndimugaya pawuviko ifilyo fyangu?
42012018	Neke atigile, ngita dee, ndenya ifisande fyangu, nzenge ifingi ifikomi na umo mbika ifilyo fyangu mbefili na fyendinafyo mbefili.
42012019	Ipo ndiyilongela inumbula yangu, ve numbula yangu, wina ifinu finofu fyolofu fyewiviche fuka uluhuma imyaka myolofu, lino suupage wilile, winywele, uhekelelage.’
42012020	Neke Nguluvi amutigile, ‘Wi mupufi veve! Ikilo iki chaneng'ino visaka inumbula yako; na ifinu fyewiviche fuka fiva fya nani?’ ”
42012021	“We iwali umunu yeakwivikila uwunu wakwe fuka, kumbi mumikaa kwa Nguluvi.”
42012022	Neke Yesu avalongele vanyigendo vakwe, pa ulo nguvalongela, “Mulahuguvalila iminanile jenyu, ulwa mulya kiki; mufwala kiki.
42012023	Pakuva ukunana kulutye ichakulya, na umuvili gulutye imyenda.
42012024	Muhosage ulwa inyakilumbi, ulwa sisivyalagi nambi kubeta, ngaya fisande nambi wusulya, neke pamwi na lulo Nguluvi akusilisaga. Nyenye mulutye uwunofu kolofu ku fidege!
42012025	Ye nani mwa nyenye peahuguve ahwanite ukwiyongelesa ulusika lwa uwunani wakwe?
42012026	Apo wone mwineema na lulo hela uludodo, mbi lino ndawuli mwihuguvalila isingi?
42012027	Mugahosage amaluva wegagimela. Sigipigagi kipigo nambi kutiva. Nani nguvalongela ulwa nambi yi Solomoni mundolo sakwe mbesili safwikitwi wunofu ndawe ililuva ilyelivesaga.
42012028	Lino wone Nguluvi akugafwika wunofu amasoli ga mwihala ganamunyi na imilawu gitoswa mumoto, sialutisa ukuvapigila nyenye? Nye nyevanyalufuuwo lukefu!
42012029	Nyenye mulifwahisa ukwihosa chemulya, nambi chemunywa mulahuguvala.
42012030	Pakuva iso mbesili se vakwihosaga vesivamuseli Nguluvi, udadenyu alusele ulwa mwiguluma iso.
42012031	Lino mutalage ukusaka uwutwa wa Nguluvi; na iso mbesili muwilwa.
42012032	“Mulogopa mwe kilugu ikidodo nyenye, pakuva udadenyu awene lunofu ukuvapela uwutwa wula.
42012033	Mugusage fyemwinafyo, neke mutawule ifitawulwa. Mwihonelage ifibogolo fyesifisakalagi, mwivikilage ifuka yesiyikepagi kuchanya, apono pesihegelelagi umuhiisi nambi ng'angaga siyikwanangagi.
42012034	Pakuva pefilipwali ifinu fyenyu baho pesasilava na inumbula senyu.
42012035	“Muvelage mwipinyite na sitala senyu sivelage sikwaka;
42012036	nyenye muvelage ndawe avanu vevakumusindila Umutwa vawo yeipiluka uluhuma ku luwungo, sambi peasile nu kukong'ona vangufye ukumudindulila.
42012037	Vafunyilile avakami vala ve Umutwa vawo avafika valimiho. Umutwa iwopa umukova mukigudi avakemele pawulilo nu kuvapigila.
42012038	Nambi apiluke mukilo mwilangali, nave pamilawu nu kuvafika wevalimiho, vafunyilile avakami iwo.
42012039	Neke mulukagulage ulukani ulu, ukutigila umunyakaye ake alukagule ulwa ikivalilo cheasila umuhiisi, ake ava miho na sakalayileka ikaye yakwe yimamulwe.
42012040	Nayi nyenye muvelage miho, pakuva Umwana va Umunu saasa paikivalilo chesimwivaganisa.”
42012041	Neke Petulo amutigile, “Mutwa, ngali ikiganiso icho utulonje hwehwe swe twiyena apangi avanu mbevali?”
42012042	Umutwa swe itigila, “Ino ye nani, umukami umuhuvilwa munyaluhala ye avikwa na umutwa vakwe ave muvina va ikaye yakwe avapele avanu ichakulya mu lusika uluhwanite?
42012043	Mufunyilile umukami yula ye Umutwa vakwe peakusa amufika ipiga ndahihyo.
42012044	Nachene nguvalongela amusagisa mufinu fyakwe mbefili.
42012045	Neke wone umukami yula manyi atigile munumbula yakwe; ‘Umutwa vangu ifuvalila pakusa’, Neke avange ukuvatova avakami avanyidama na vang'inetu, nu kunywa nu kugala,
42012046	Umutwa va umukami uyo asa ikimunyi chesivaganisa na ikivalilo chesiakiseli. Amudumulasa ahume pavili na ukumuvikila uluhombo lwakwe na avatafuuwa.
42012047	Na umukami yula yalasisele sawendige umutwa vakwe, neke alemwe ukupiga siso seemulagile saatowa pakomi hilo.
42012048	Neke yula yesieasiseli, isesimuvaje apige, ipiga isikwambusa ukutowa uyo saatowa padodo. Neke yeyeavesaga mupele ifyolofu kwa uyo safisakwa fyolofu, na umuvisikise ifyolofu kwa uyo safisakwa fyolofu ifilutye.
42012049	“Ndaasile kukukosa umoto, mung'i luke lwinoga hilo wone umoto guke guve yegwakite!
42012050	Ndinawo uwubatiso uwumbaje ndiwanukile, neke ulwene nene nyuguve pakomi mbaka penguwukwisa!
42012051	Mbi mwitigila ndaasile mung'i kukuleta uwikalakunoga? Nguvalongela silwidahihyo nda pesi ukuta ndaasile ukuleka avanu vasutane.
42012052	Na uluhuma lino mukaye yimwi muva na vanu vahanu avasutine, avadatu vasutine na avavili, avavili vasutine na avadatu.
42012053	Udade va umunu vasutana na umwanakwe, umwana asutana na udade, uyuve asutana na umwalive, umwalive asutana na uyuve, uyuvefyala asutana nu mukamwana, na umukamwana asutana na uyuvefyala.”
42012054	Neke Yesu avalongele vamalugu, “Pembe muwonage lifufu limite ulubali lwa kufuka yemwitigila: ‘Indonya yikusa’, nachene lwalwiva ndahihyo.
42012055	Na pembe yipuge iya kunena mwitigilaga, ‘Kuva na mungila’ nachene lwalwiva ndahihyo.
42012056	Mwivabuganisi nyenye kumbi mugisele imigendele ja ing'i nu wulanga mbi lino ndawuli pesi mukulukagula ulwa imisika igi?
42012057	“Mbi ndawuli nyenye mumitima jenyu simwamwihiga isigolwike?
42012058	Ino pemwibitasa na yeakukutosa kulu muhisi, kangalage mung'asi ukwipulika nave, alonga akukwegange mbaka kulumuhisi nave umuhisi akutawule kwa munyigalu sambi akusope mundinde?
42012059	Nguvalongela suhuma umo nda mbaka peyuhombite umukole mbeguli.
42013001	Na ulusika lulo vepovali avanu avangi vevamulonje Yesu isa Avagalilaya ve Pilato avawulige pevatawulige inambika sawo.
42013002	Neke Yesu avapitule itigila, “Mwitigila Avagalilaya iwo ve vanyanzanangifu ukulutila Avagalilaya mbevali nambi savafikite iso?
42013003	Nguvalongela silwindahihyo, nayi nyenye mbemuli pesimupesili muyaga ndahihyo.
42013004	Na kangi vala avanyichumi na vimunana veyavagwilye ikaye inali, ya ku Siloamu, nu kuvawulaga mwitigila vevananzi ukulutila avanu mbevali avikalige mu Yelusalemu?
42013005	Nguvalongela silwindahihyo; nayi nyenye mbemuli pesimupesili muyaga ndahihyo ndawe avene.”
42013006	Swe Yesu akuvalongela ikiganiso iki. “Umunu uyumwi eina mubiki umusombe gwegwemuvyale mumugunda gwakwe gwa imisabibu. Ahele akilava amaveleko neke alemwe ukugawona.
42013007	Neke amulongele umunya kulimilila umugunda gwa imisabibu: ‘Wonage! Ngave we ngusa myaka gidatu ndisaka amaveleko ga umusombe ugu we singwambulila kinu, dumule guhese gukwananga uwunono wa ing'i hela?’
42013008	Umunyakulimilila ndawe amupitulige: ‘Mulugu tulekele kangi umwaka ugu ndimilile sopa nayi buli.
42013009	Neke wone guveleke amaveleko umwaka umuyago apo luva lunofu, neke wone gulemwe ukuveleka sweno ipo puhwana ukugudumula.’ ”
42013010	Ikimunyi ikimwi icha isabato Yesu igisige musinagogi.
42013011	Ipo epwali umung'inetu ye eina lisoka lya uwuhomefu kwa myaka minyichumi na gimunana nave alaviline sagolokigi nambi.
42013012	Yesu avelige akumuwona, amukemelye nu kumutigila, “Yuva, wawulilwe uwuhomefu wako.”
42013013	Swe akumugeleka amawoko gakwe, na ulusika lulo agolwike nu kumulumba Nguluvi.
42013014	Swe umuvina va isinagogi ivipa pakuva Yesu alamuponise umunu ikimunyi cha isabato, swe akuvalongela avamalugu, “Kwina filo fimutanda fyefivaje ukupiga ifipigo. Lwinoga musage muponesewe mufilo ifyo si pa ikimunyi cha isabato nda.”
42013015	Neke Umutwa apitule atigile, “Nyenye nye vabuganisi! Ye nani yeyeavesaga mwanyenye yesiadindulila isenga yakwe nave idogovi yakwe uluhuma mwigagala pa ikimunyi cha isabato aisindike kukunywa?
42013016	Ipa pwali umwalive va Abulahamu yapinzilwe na setani myaka minyichumi na gimunana, silukeluvaji awulilwe uwuhomefu uwu pa kimunyi cha isabato?”
42013017	Ave ilonga isi, swe vala avamubesige vihongelwa inyoni, neke avamalugu vahekelye uwimila ing'ani mbesili sinyandolo isesipigitwe.
42013018	Neke pealonge, “Uwutwa wa Nguluvi wihwana na kiki? Nane ndiwuhwananise na kiki?
42013019	Wihwana inyadikwa iya umuhaladali yeategwe umunu nu kutoosa mumugunda gwakwe; neke yimele yigunge guve mubiki, na ifidege fyamwihala neke fisenge uwusulya mumatagala.”
42013020	Neke awile ulwa kavili: “Ndiwuhwananise na kiki Uwutwa wa Nguluvi?
42013021	Wihwana na uwuhahu weategwe umung'inetu neke asope muwuse wa liteneka limwi neke pewutupile ng'ani.”
42013022	Nave Yesu alutilige muboma na mufijiji we akwigisa peibita ku Yelusalemu.
42013023	Neke umunu uyumwi amuwuse, “Ndawuli, Mutwa vala avanu avapokwa vakefu?”
42013024	Swe akuvalongela, “Mkangalage pakwingila mu mulyango umufinyu; pakuva nguvalongela wolofu savasaka ukwingila neke valemwe.
42013025	Ulusika salusa “Pesaima umunyakaye nu kudinda umulyango. Nyenye samulava mwimile pivala mwikong'ona umulyango mwitigila: ‘Mutwa, tudindulile.’ Umwene saavapitula nu kutigila, ‘Sindivaseli kwemwihuma kwi.’
42013026	Pepene pesamuvanga ukutigila, ‘Twalisige na ukunywa pa miho gako; na wigisige mung'asi setu.’
42013027	Nave saatigila, ‘Nguvalongela sindivaseli kwemwihuma; muhege ipa kwa nene mbemuli nye vanyanzanangifu.’
42013028	Pepene pesakuva ni kivembo nu kugelesula amino, pesamumuwona Abulahamu na Isaki na Yakobo na avavisi mbevali muwutwa wa Nguluvi, neke nyenye we mulikwivala!
42013029	Na avanu savaasa uluhuma kumihago na kufuka, uluhuma kunena na kusika nu kuteng'emala pawulilo ku wutwa wa Nguluvi.
42013030	Lavage avamumbele savalava valongola na avalongola savalava va mumbele.”
42013031	Ikivalilo kikila Avafalisayo avamwi vahele nu kumulongela, “Hege ipa ubite ukungi, pakuva Helodi isaka akuwulage veve.”
42013032	Swe Yesu akuvalongela, “Mubitage mukamulongele yula ng'eve, ‘Lavage, namunyi na imilawu ndihumya amasoka na ukuponia avatamwa, ikimunyi cha wudatu pendikwisa ifipigo fyangu.’
42013033	Nambi ndahihyo lumbaje ukusugunala mung'asi yangu, namunyi, na imilawu na kangi pawucha; pakuva silunoji umuvisi afwile kwivala ya i Yelusalemu.
42013034	“Be ve Yelusalemu, Yelusalemu! Yewawiwulaga avavisi nu kuvakinya na maganga avatume kwa veve! Kalinga ngawendige ukuvakong'asa avanako, ndawe ing'uku lweyayikong'asa ifiswiya fyakwe mumapiko, neke siwawenditi.
42013035	Lavage, ikaye ya Nguluvi vako yilekwa. Nani, nguvalongela nachene sisamumbona kangi nda mbaka pesamutigila: ‘Mufunyilile uyo yakusa mwitawa lya umutwa.’ ”
42014001	Ikimunyi ikingi cha isabato, Yesu inje ukulya ichakulya, mukaye ya uyumwi va avavina va avafalisayo, avanu avebaho vavanzile ukumusigamila.
42014002	Peeipwali Yesu epwali umunu umutamwa uwutamwa wa kutuna umuvili.
42014003	Neke Yesu avawuse avigisi va indagilo na avafalisayo, “Ndawuli lugolofu ukuponia ikimunyi cha isabato apangi nda?”
42014004	Swe avene vikatuka. Ndawe Yesu amwibatige uyo umutamwa nu kumuponia swe akumutawula ibitilage.
42014005	Neke avatigile, “Ye nani mwa nyenye yeina umwanakwe nave senga yakwe peyigwilye mukisima yesiake aihumya nambi mukimunyi icha isabato?”
42014006	Nawo sivigeli ukumupitula ulukani ulo.
42014007	Neke Yesu peavalongele ikiganiso icha vala avali valaalike, lwevevahagwe ifigoda fya kuwulongolo itigila,
42014008	“Pulaalikwe nu munu kuluwungo ulateng'emala ku kigoda icha kuwulongolo, apamwi alonga ave pwali umunu umulaalike umutambule ukulutila veve,
42014009	Neke pease umunyakuvalaalika veve nu mwene akutigile, ‘Mulekele uyu!’ Pepene puvanga ni nyoni ukupiluka kumbele ukateng'emale.
42014010	Apo pulaalikwe teng'emalage kumbele sambi peasile umunyakuvalaalika akutigile, ‘Munyawiyendi vangu, wuse kono kuwutalo kono, pepene puva na indolo pa avalaalike avayago.’
42014011	Pakuva yula yeyeavesaga akwilevesa apelwa ululumbo.”
42014012	Neke amulongele yula yealamulaalike, “Putelike ichakulya cha pamunyi nave cha pamihye, ulakemela avanyawiyendi vako, nave vanyalukolo vako, nave avanono, valonga vakulaalike nave sambi uve uhombitwe kwa lula lweuvapije.
42014013	Apo putelike ichakulya kemelage avamikaa, avalema, avatevafu, avabofu,
42014014	apo pepene pupelwa uwufunyilile, pakuva iwo vihela chevakuhomba. Ipo pepene pe Nguluvi saakupela uluhombo lwako, ulusika lwe avanu vagolofu pevisilibuka.”
42014015	Avelige ipulika iso uyumwi va vala avevateng'eme pamwi na Yesu pawulilo amulonje akumutigila, “Mufunyilile yula yesaalya ikilyo muwutwa wa Nguluvi.”
42014016	Swe Yesu akumulongela, “Umunu uyumwi alatelike ifyakulya fyolofu nu kulaalika avanu wolofu.
42014017	Ndawe amutumige umukami vakwe, pakivalilo icha ichakulya avevalaalike ukutigila musage pakuva ifilyo mbefili figelanise.
42014018	Mbevali swe vivanga ukubihilila ng'ani: ‘Uva kutala amulonje ngusile mugunda ndibita kukulava ndisuka undegepele.’
42014019	Uyumwi swe itigila: ‘Ngusile isenga sinyichumi isa kulima ndibita ngasigele; ngukusuka undegepele.’
42014020	Uyumwi neke atigile: ‘Negwe umung'inetu pa ulo sinzusa.’
42014021	Swe umukami yula swe apilwike, nu kumulongela mbesili umuvina vakwe. Swe umunyakaye yula ivipa, nu kumulongela umukami vakwe: ‘Hume wangufye bite mumakasi na mumikuya ja muboma, kavalaalike ipa avamikaa, avalema, avabofu na avatevafu.’
42014022	Umukami neke atigile: ‘Mulugu, iso mbesili sulonzile yesipigike, neke ulwene na ikaye peyina kilega.’
42014023	Neke Umuvina amulongele umukami, ‘Hume kwivala bite mumakasi na mumbali, ukavagongolese vingile sambi ikaye yangu yimeme.
42014024	Pakuva nguvalongela ukutigila mwavala avake valaalike, asupali nambi yumwi yesagesa ikilyo changu.’ ”
42014025	Avamalugu pevamufwatige Yesu swe akuvapitukila akuvalongela,
42014026	“Wone umunu ase kwa nene nave wesakumuvipila udade, nayu yuve, nayu vakwe, na vanakwe, vanyalukolo na vahase, ena nagumutima gwakwe, sahwana ukuva munyigendo vangu.
42014027	Umunu yeyeavesaga yesitegula umusalaba gwakwe na ukuninila sahwana ukuva munyigendo vangu.
42014028	Pakuva ye nani mwa nyenye peisaka pakusenga ikaye inali, yesiaitala tandi ukuvalila ifya ukusengela ulwa inafyo mbaka peisinda ukusenga?
42014029	Alonga alemwe ukusinda kono we yeasenzile na lutu, neke mbevali vavange ukumubedala
42014030	vitigila: ‘Umunu uyu akala kavanzile ukusenga, neke ave mugaya ludali lwa ukusindilisa.’
42014031	“Kangi kwina mutema muki, peisaka abite kukwihoma na umutema uyungi, yesiitalagi tandi ukwihosa. Umwene ina vanyigalu mbilima nyichumi wone ahwana ukwihoma na yula yeina vanyigalu mbilima machumi gavili?
42014032	Manyi awone sahwana, atuma lukani isaka vilamule na umunu yula wepe ali pataali.
42014033	Ndawe Yesu asindilisige itigila, “Yeyeavesaga mwanyenye, yesakufileka mbefili fyeinafyo, sahwana ukuva munyigendo vangu.”
42014034	“Umwino kinu kinofu, neke umwino peguhupite gusopwa kiki gunone?
42014035	Sigwinogela ing'i nambi buli, avanu vitagaga kwivala. Umunyamapulikilo gakupulikila apulikage!”
42015001	Neke ikimunyi ikimwi, avakong'asa imbemenenge wolofu na vanyanzanangifu vahegelye kulumwene vamupulikise.
42015002	Avafalisayo na Avigisi va indagilo vilonganzige vitigila: “Umunu uyu! Aikemela vanyanzanangifu, kangi ailya nawo.”
42015003	Neke avalongele ikiganiso iki itigila:
42015004	“Ye nani mwa nyenye umunyang'olo ligana, peayasilwe na iyimwi yesiakusileka sila machumi gigonza na nyigonza mwihala, abite akisaka yila iyiyasile mbaka pakuyiwona.
42015005	Nave peayiwene, ayipika mumavega gakwe nu kuhekelela.
42015006	Na pafikite kukaye yakwe, akemela avanyawiyendi vakwe na avanyapafivawo vakwe nu kuvalongela, ‘Muhekelelage pamwi na nene, pakuva yendiyiwene ing'olo yangu yeyikeyiyasile.’
42015007	Nguvalongela, kuva na luhekelelo ndahihyo, uwimila munyanzanangifu yumwi yeihongesa. Sindawe vala avanu machumi gigonza na vigonza avakwitigila avene vagolofu siviguluma ulwa ukuhongesa.
42015008	“Kangi kwina mung'inetu muki umunya amagobole ganyichumi, peayasilwe na ilimwi yesiaikunga ulung'ali nu kufyagila ikaye weakalalye na ukolela mbaka pakuyiwona?
42015009	Na peayiwene, akemela avanyawiyendi vakwe na avanyapafivawo vakwe nu kuvalongela, ‘Muhekelelage pamwi na nene, pakuva ndiliwene kangi iligobole lila lyelike likayasile.’
42015010	Nguvalongela kwina luhekelelo pamiho ga vanyivaha va Nguluvi uwimila munyanzanangifu yumwi yeihongesa.”
42015011	Yesu ave pealonga, “umunu eina vana vavili.
42015012	Ndawe umudodo amulongelige udade, ‘Dada, ngavile ililila lyangu.’ Swe akuvagavila ifinu fyakwe.
42015013	Pave pilutila filo fikefu, umudodo yula akong'ise mbefili, nu kubita kung'i ya kutaali, uko atagalise uwunono wakwe mu uwudobokesi.
42015014	Avelige isinda mbefili swe ikinge ikikomi kigwa mung'i yila, ndawe avangige nave ukuguluma.
42015015	Neke peivisise kulu munyang'i uyumwi mung'i yila, nave swe akumusindika kumugunda gwakwe kweakwamilige ingubi.
42015016	Avanzile ukudoboka ukulya amabandi gesalisige ingubi kangi siepwali munu yamupelige kinu.
42015017	Ave isokama munumbula yakwe atige: ‘Vakami valinga va dada vangu avilya ichakulya nu kusigasa, na nene ipa ndifwa ni nzala?
42015018	Nyega, mbita kwa dada vangu nu kumulongela: Dada, ndimwananje Nguluvi na veve.
42015019	Sipenywana kangi ukukemelwa ndimwanako, mbelage hela ndawe avakami vako.’
42015020	Swe ihega nu kubita kulu dade. Wepe alipataali udade, amuwene, nu kumuwonela ulusungu swe akumukimbilila akumukumbatila neke amunonele hilo.
42015021	“Umwana yula swe akumutigila: ‘Dada, nzananzile kuchanya na pamiho gako, sipenywana ukukemelwa ndimwanako kangi.’
42015022	Neke udade avalongele avakami vakwe: ‘Mulete mwangufye umwenda umunofu mumufwike! nayi nyamwidole na sindatu munzaho.
42015023	Mukalete isenga ineganifu indutu mudumule tulye tuhekelele!
42015024	Pakuva umwanangu uyu ake akafwe, nave asilibwike ake akayasile nave awonike.’ Swe vivanga ukuheya.
42015025	“Lino umwanakwe yula umuvina ali ku mugunda. Na peasige ave ihegelela pipi na ikaye apulike amaswi ga inzimbo nu luheyo.
42015026	Ndawe amukemelige umukami uyumwi nu kumuwusa,: ‘Ing'ani isi kwekutigila kiki?’
42015027	Swe akumulongela: ‘Umwanakwenyu asile na udado amudumulye isenga ineganifu indutu pakuva amuwene kangi wepe mumi.’
42015028	Swe ivipa, ibihila na kwingila. Ndawe udade ahumige kwivala nu kumugongola.
42015029	Swe akumutigila udade, ‘Wonage ngupije imyaka gilinga igi sindilakwanangila nambi lukani lumwi, nave nambi kimunyi kingi sulandumulila nambi chana cha mene nane nyekelele na avanyawiyendi vangu!
42015030	Lino peasile uyu umwanako yeakalye ifinu fyako pamwi na avang'inetu avalyalya umudumulye isenga ineganifu indutu.’
42015031	Neke pamulongele: ‘Mwanangu, veve ulipamwi na nene mbepali na mbefili fye ndinafyo fyako.
42015032	Kangi, ukuhekelela nu kuheya luke luvaje pakuva uyu umwanakwenyu ake akafwe, nave asilibwike ake akayasile, nave awonike.’ ”
42016001	Yesu avalonje avanyigendo vakwe, “Epwali umunu uyumwi umunono yeeina umwimilisi vakwe. Umwimilisi uyo emusongele kulumwene ukuta aitagalisa ifinu fyakwe.
42016002	Ndawe amukemelige nu kumutigila: ‘Ng'ani sa kinyandawuli isi sendipulika kwa veve valile ifya uwimilisi wako? Pakuva suva kangi wi mwimilisi’
42016003	Umwimilisi yula swe itigila munumbula yakwe: ‘Ngitage ndawuli? Pakuva umuvina vangu yeakunyesekesa uwimilisi; ukulima sinywana, ukusuka ngwiwona inyoni.
42016004	Ndilukagula lwe miga, sambi penyesile muwimilisi, vang'emele mukaye sawo.’
42016005	Ndawe avakemelige yumwi yumwi vala avanyamikole va umuvina vakwe, akumulongela uva kutala: ‘Wina mukole muki kulu muvina vangu?’
42016006	Neke atigile: ‘Mapipa ligana ga mafuta ga wuto.’ Swe akumutigila: ‘Wangufye utegule ichandikilo teng'emale wandike machumi gahanu.’
42016007	Uyungi: ‘Nave wina mukole gwa kiki?’ Ndawe amulongelige itigila: ‘Magunila ligana ga ingano.’ Swe akumulongela: ‘Wangufye utegule ichandikilo wandike machumi gimunana.’
42016008	“Ndawe umuvina yula amusumilige umwimilisi yula yesimuhuvilwa, uwimila palula lweapigite kwa luhala. Pakuva avana va mung'i mumbegalo yawo vaviva vina luhala ukulutila avana va ulung'ali.”
42016009	Nani nguvalongela, “Mwisakilage avanyawiyendi venyu uwimila ifinu fya mung'i, sambi pefisisile vavanukile muwikalo wa mbepali.
42016010	Yeyeavesaga muhuvilwa mufinu fidodo ava muhuvilwa mufinu ifikomi, yeyeavesaga simuhuvilwa mufinu ifidodo sisa ava muhuvilwa mufinu ifikomi.
42016011	Wone lino nyenye muve simwihuvilwa mufinu ifibi ifya mung'i, ye nani yeavavisikisa ifinu ifya nachene?
42016012	Wone nyenye simwivahuvilwa mu finu ifya umunu yungi, ye nani yeavavisikisa ifinu ifyenyu yinyenye?
42016013	“Sikwali umukami yeahwana ukupigila avavina vavili, pakuva yeamuvipigila uyu nu kumwenda uyu, apangi amufuuwa uyu nu kumubedala uyu. Simuhwana ukumupila Nguluvi na uwunono.
42016014	Swe Avafalisayo aviwendaga amagobole vapulike iso mbesili neke vamubedale Yesu.
42016015	Swe akuvalongela, “Nyenye ye nyenye yemwakisakila uwugolofu pamiho ga vanu, neke Nguluvi avasele munumbula senyu, pakuva ulutambule pa avanu luvifyo pa Nguluvi.
42016016	“Indagilo na uwandike wa avavisi fyepofili mbaka ulusika lwa Yohane. Uluhuma ipo Ulukani Ulunofu lwa uwutwa wa Nguluvi lwidalikwa, na yeyeakwingila akwingila kwa ludali.
42016017	Neke lupefu hilo ililanga na ing'i ukulutila, neke silupefu ukuyaga nambi wandike wudodo wa Indagilo.
42016018	“Yeyeamulekaga uvakwe na ukutegula umung'inetu uyungi, uyo iva mugoni nave yakumutegula umung'inetu yealesilwe nave iva mugoni.
42016019	Neke Yesu atigile, “Epwali umunu uyumwi umunono, yeafwalige imyenda iminyakilesi, na imyenda ja uwutwa na ukulya ifinono mbepali.
42016020	Na umumikaa uyumwi ilitawa lyakwe Lasalo, avikigwe pakinyamulyango pakwe, yee ina fikong'o umuvili mbeguli,
42016021	nave adobokige apelwe uwuwuluwulu wewagwisige pawulilo wa umunono, na imbwa saasige sikumunava ifikong'o fyakwe!
42016022	“Neke umumikaa yula afwe, ndawe vamutegulige vanyivaha va Nguluvi mbaka pa Abulahamu. Nave umunono swe ifwa nu kutagwa.
42016023	Ino kuvafwe peiteseka ave ilava amuwene Abulahamu, kwa pataali na Lasalo valipamwi.
42016024	Swe, ivemba weitigila: ‘Dada ve Abulahamu, undegepele, umutume Lasalo asabike ichala chakwe mululenga sambi adegefye ululimi lwangu, pakuva nditeseka mumoto ugu.’
42016025	Abulahamu neke amutigile: ‘Mwanangu, wiwukage ukutigila veve wanuchee ifinu ifinofu fyako pa wumi wako, nayi Lasalo eina luteseko ndahihyo. Na lino umwene ali ipa isikimikwa na veve wipuma.
42016026	Pamwi na iso, pagati nagati pa hwehwe na nyenye pina likombo ilihelesa, sambi vevisaka ukusa kwa nyeye uluhuma kono valemwe, na avisaka ukuhuma ukwenyu vaase kwa hwehwe valemwe.’
42016027	Yula yee munono neke atigile, ‘Apo kuku ngukusuka umutume abite kukaye ya dada vangu,
42016028	pakuva ndina vanakwetu vahanu, sambi avapavile valonga vaase nawo apono ipa paluteseko.’
42016029	Neke Abulahamu atigile: ‘Vinawo Musa na avavisi; vavapulikage vawo.’
42016030	Neke patigile: ‘Ndala, dada Abulahamu, peahele umunu yahumile kono kuvafwe vapela.’
42016031	Neke amutigile: ‘pesivavapuliki Musa na avavisi, sisavapulika nambi umunu asilibwike uluhuma kuvafwe, sivafuuwa nangi.’ ”
42017001	Neke Yesu pavalongele avanyigendo vakwe, “Ifikuvaso ye fyusa, ifileta inzanangifu, neke inalyo umunu yula yeakwambusa.
42017002	Luke lumunogela hilo umunu uyo apingilisiwe ulwala musingo yakwe nu kutooswa mubahali pakuva silwinoga ukumuyasa uyumwi va avadodo iva.
42017003	Mwikomalilage! Wone umunyalukolo vako akwananje mulonzage pahongise mudegepelage.
42017004	Na wone akwanangile kimufung'ati mu kimunyi kimwi, na wone ave peakusila veve ihongesaga itigila, ‘Nyongise’ mudegepelage.”
42017005	Neke avigendo vamulongele, “Mutwa! Tuwilage ulufuuwo.”
42017006	Neke Umutwa atigile, “Muke muvelage na ulufuuwo ludodo ndawe ulupeke lwa umubiki umuhaladali muke mugulongela umusombe ugu, ‘Kimuke ukilembeke mu bahali’, nago guke guvapulika.
42017007	“Apangi tutigile uyumwi ina mukami yeali kukulima, nambi kukukwamila ing'olo, lwindawuli peapilwike, ukuhuma ku mugunda, amutigile umukami yuyo, ‘Wuse ndawe de ulye ichakulya?’
42017008	Nda! Pesiamutigila, ‘gelanikisage ichakulya ndye, wipinyage umigile mbaka peyendye na ukunywa, pepene nave peulya na ukunywa.’
42017009	Samulumba umukami pakuva apigite mbesili seake mulagile?
42017010	Ena, na nyenye ndahihyo, peyemupigite mbesili semuke mwivalagile, mutigilage, ‘Hwehwe twivakami hela yetwivagaya cha ukwambula, tukwisise hela isesituvaje ukupiga.’ ”
42017011	Yesu peali mung'asi ibita ku Yelusalemu, alutilige mung'i ya mu Samaliya na mu Galilaya.
42017012	Na peingilige mukijiji ikimwi, atang'ine na avanu vanyichumi avanyauwukoma swe vakwima pataali.
42017013	Swe vikoola vitigila, “Yesu ve Mutwa, ve mulugu tuwonelage ulusungu.”
42017014	Avelige akuvawona avalonje, “Mubitage mukilagile kuvatambisi.” Lwave pevibita vesile viva vaponite.
42017015	Na uyumwi va vawo avelige akwiwona ukuta aponite, apilwike kono wakumulumba Nguluvi we ilongela pachanya.
42017016	Swe akwitoosa pasi kinyalileme pa magulu ga Yesu, we akumulumba umunu uyo e Musamaliya.
42017017	Ndawe Yesu apitulige itigila, “Ngali sivaponiti vanyichumi? Ngali vala avigonza valikwiyaga?
42017018	Ngali sawoniki uyungi yapilwike na ukumulumba Nguluvi, pesi yuyu hela umugenzi?”
42017019	Swe ndawe amulongelige, “Lamuke, wibitilage, ulufuuwo lwako lukuponise.”
42017020	Ulusika ulungi Avafalisayo vamuwusise Yesu ukutigila, “Uwutwa wa Nguluvi wusa panili?” Avapitwe nu kuvalongela, “Uwutwa wa Nguluvi Siwuusa ukukola ifilagilo kwa kuwugosagosa.
42017021	Na sisavalonga ukutigila, ‘Lave uwu kono’, nambi, ‘Kula’. Pakuva nachene mulukagulage ukuta, uwutwa wa Nguluvi wuli pagati nagati pa nyenye.”
42017022	Neke avalongele avanyigendo, “Ifilo fyusa pesamudoboka ukukiwona ikimunyi cha Umwana va Umunu, neke sisamukiwona nambi.
42017023	Kangi avanu valavalongela, ‘Mulave kula’ apangi ‘Mulave kono’; mulahega pemwipwali nambi kuvafwata.
42017024	Pakuva ndawe ilimemi lwe lyaling'alika kwilanga ulubali ulungi mbaka uluyalo wesalulava ikimunyi cha Umwana va Umunu.
42017025	Neke pesilulava ulo lumuvaje tandi ateseke pakomi na ukubihilwa na imbegalo iyi.
42017026	Na ndawe we lwelwiwali pa filo fya Noha, wesalulava mufilo fya Umwana va Umunu.
42017027	Valisige na ukunywa, vategulige nu kugomwa, mbaka ikimunyi kila Noha che ingilye mukipugu, ing'uka swe yikusa na ukuvasinda mbevali.
42017028	Salulava ndawe mumisika ja Loti. Avanu vavelige mukulya na mukunywa, ukugula na ukugusa, ukuvyala inyadikwa na ukusenga.
42017029	Neke ikimunyi kila Loti cheaheje ku Sodoma, gwasile umoto gwa ulupegeho uluhuma kuchanya na ukuvasinda mbevali.
42017030	Ulo lwesalulava ikimunyi kila chesaawonekela Umwana va Umunu.
42017031	“Ikimunyi kila, yali mwiking'a, aliika ukwingila mukaye ategule ifinu fyakwe. Lwindahihyo, na yula yali kumugunda alapiluka kumbele.
42017032	Mwiwukage isamufikite umukina Loti.
42017033	Umunu yeyeavesaga yeisaka ukuwupoka uwumi wakwe, uyo awuyasa; na yula yeyeavesaga yeisaka ukuwuyasa uwumi wakwe uyo awupoka.
42017034	Nguvalongela, pakilo avanu vavili savalava vavasise muwuhaga wumwi; uyumwi saategulwa na uyumwi saalekwa.
42017035	Avang'inetu vavili savalava vihalula pamwi; uyumwi saategulwa, na uyumwi saalekwa. [
42017036	“Avanu vavili savalava kumugunda, uyumwi saategulwa, uyumwi saalekwa.”]
42017037	Swe vipitula vakumuwusa, “Kwiyaga Mutwa?” Swe akuvalongela, “Pala pepogoli umufimba, pepene pesikong'onaga imbungu.”
42018001	Neke Yesu avalongele ikiganiso, ulwa luvavaje ukumusuka Nguluvi ifilo mbefili, na muladedela imitima.
42018002	Neke atigile “Epwali umuhisi uyumwi mu boma yee mugaya choga kwa Nguluvi nambi ukutuga vanu.
42018003	Na mu boma yiyo epwali umung'inetu mufwile, yamufwatige mbepali, itigila, utuhigage nene na umutavangu vangu.
42018004	Pamwandi abihye, neke pambele ihosise munumbula yakwe itigila, ‘Nambi we singumogopa Nguluvi nambi ukutuga munu,
42018005	neke lino pakuva umufwile uyu akufwahisa, ndimuhigila inongwa yakwe alonga afwahisage mbepali ukunzusila muhongi.’ ”
42018006	Na Umutwa atigee, “Mupulikisage cheilonga umuhisi umugaya choga.
42018007	Ngali mwitigila Nguluvi savakundilila avahagule vakwe avakumuvembela ikilo na ikimunyi? Ngali mwitigila ahaava ukuvakundilila?
42018008	Nguvalongela sisaahava ukuvakundilila. Neke ulwene nambi ndahihyo, ndawuli peyeasila mung'i Umwana va Umunu, saalufika ulufuuwo mung'i!?”
42018009	Neke Yesu avalongele ikiganiso iki cha avanu avanya lwitupyo ukuta awene vakwiwonaga vagolofu na ukuvabedala avangi mbevali.
42018010	“Avanu vavili vahele ku tembeli kukwifunya: uyumwi Mufalisayo uvakavili Mukong'asa imbemenenge.
42018011	Umufalisayo yula imite ivanga ukwifunya kinyele munumbula yakwe itigila, ‘Nguluvi, ngukulumba pakuva nene sindindawe avanu avangi avaposi, avagaya ulufuuwo, avagoni, nambi ndawe uyu umukong'asa imbemenenge.
42018012	Nene ndakwiyima ukulya filo fivili mufilo ifimufung'ati, ndatwitawula ifitawulwa kimwi kwa finyichumi mufinu fyangu mbefili.
42018013	Neke yula umukong'asa imbemenenge, imite pataali na sigelii nambi ukukang'ula amiho kuchanya, ndawe atigilige, ‘Nguluvi, ndegepelage nene ndemunyanzanangifu.’
42018014	Nguvalongela, uyu apilwike ibita ukwawo we adegepilwe, ukulutila yula. Pakuva yeyeitupyaga aleveswa yeyeilevesaga uyo akung'umikwa pachanya.”
42018015	Neke avanu vamuletele Yesu avana fyali sambi avageleke amawoko. Neke avanyigendo vakwe pevaluwene ulo vavakenyele.
42018016	Neke Yesu avakemele vase kulumwene, itigila; “Muvalekage avana avadodo vase kwa nene, mulavatanila, pakuva avanu avindawe iwo uwutwa wa Nguluvi wawo.
42018017	Nachene nguvalongela, umunu yeyeavesaga yesiakwanukila uwutwa wa Nguluvi ndawe umwana umudodo sisaingila.”
42018018	Umunu uyumwi umutema va Avayudaya, amuwusise Yesu itigila, “Mwigisi ve munofu, ngitage ndawuli pa kuhala uwumi wa mbepali?”
42018019	Neke Yesu amutigile, “Mbi ndawuli ukunigila ndimunofu? Asukuli umunofu pesi yumwi hela, nave ye Nguluvi.
42018020	Usisele Indagilo: ‘Ulava mugoni; ulawulaga, ulahisa, ulolelela uwudesi; velage na choga kulu dado na uyuwo.’ ”
42018021	Neke umwene atigile, “Iso mbesili ndisisele uluhuma pa wana wangu.”
42018022	Yesu avelige ipulika iso amulonje, “Peupugilwe kinu kimwi, kaguse fyewinafyo mbefili ukavagavile avamikaa, nave uva na uwunono kuchanya, neke pewuse uninile.”
42018023	Neke umwene ave ipulika iso ahuguve pakomi, pakuva e munono hilo.
42018024	Yesu we peamulavila atigee, “Lutalamu vee kuvanono ukwingila ku wutwa wa Nguluvi!
42018025	Pakuva lwiva lupefu ingamiya pakulutila mukidwi icha ulusingi, sindawe umunu umunono pakwingila mu wutwa wa Nguluvi.”
42018026	Na avapulike vatigee, “Mbi apo ye nani, yeahwanite ukupokwa?”
42018027	Yesu atigile, “Lwesiluhwaniti ku avanu kwa Nguluvi luhwanite.”
42018028	Petulo neke atigile, “Wonage hwehwe tufilesile ifinu fyetu mbefili na ukukuninila!”
42018029	Swe akuvalongela, “Nachene nguvalongela, asukuli umunu yeayilesile ikaye, nambi uvakwe, nambi munyalukolo, nambi avegasi, nambi vana, wimila uwutwa wa Nguluvi,
42018030	yesisaanukila kolofu ukulutila ulwa lino; na mung'i iyikusa uwumi wa mbepali.”
42018031	Swe Yesu akuvategula vala avanyichumi na vavili, nu kuvalongela, “Muwonage! Twigang'amuka ukubita ku Yelusalemu, na ing'ani mbesili sikwila, seandikilwe Umwana va Umunu na avavisi.
42018032	Pakuva atawulwa mumawoko ga avamyanza umo elangwa, apigilwa imbi, afunyilwa amati.
42018033	Nawo vamutova ni mikungo iminyamifwa, pambele vamuwulaga, na ikimunyi icha wudatu asilibuka.”
42018034	Neke avene sivalukagwi ulo nambi ludodo, vevafihe iso kwekutigila kiki, na sivasikagwi isesilonzilwe.
42018035	Lwave Yesu peahegelye ku Yeliko, umunu uyumwi umubofu alateng'eme palubali pang'asi isuka ifitawulwa.
42018036	Na avelige ipulika avamalugu pevilutila awusise, “Kwina kiki?”
42018037	Neke vamulongele, “Yesu uva ku Nasaleti ilutila.”
42018038	Swe iyova weitigila, “Yesu ve mwana va Daudi, umbonelage ulusungu nene!”
42018039	Ndawe vala veve valongwe vamukenyelige sambi akatuke, neke umwene peagine hilo ukuyova: “Be mwana va Daudi umbonelage ulusungu nene.”
42018040	Swe Yesu akwima, nu kulagisa vamulete kulumwene. Na peahegelye amuwusise,
42018041	“Wisaka ngupigile kiki?” Swe itigila, “Mutwa, ndisaka ukulava.”
42018042	Ndawe Yesu amutigilige, “Upelwage ukulava! Ulufuuwo lwako lukuponise.”
42018043	Lulusika lulo swe ilava, nu kumufwata, kono we akumulumba Nguluvi. Na avanu mbevali pevasiwene iso vamusumye Nguluvi.
42019001	Nave Yesu inje mu Yeliko, na pealutilige,
42019002	umo e mwali umunu, ilitawa lyakwe Sakayo. Yee yumwi va avavina va avakong'asa imbemenenge nave e munono.
42019003	Uyu asakige ukumuwona Yesu ulwa munu va kinyandawuli, neke alemwage pakuva avanu ve wolofu nave e mufupi.
42019004	Swe akwangufya ilongola asakwilila mu musombe sambi amuwone, pakuva alukagulige ulwa agendela ing'asi yiyila.
42019005	Nave Yesu ave ifika apono pala, alafile kuchanya nu kumulongela, “Sakayo wangufye wike, pakuva namunyi de lumbaje ukuhwa mukaye yako.”
42019006	Swe akwangufya akwika, akumwanukila mu luhekelelo.
42019007	Na avanu vavelige vakuluwona ulo, vahung'wine mbevali vitigila, “Inje na ukwikala kulu munu umunya nzanangifu.”
42019008	Sakayo ndawe imige na ukumulongela Umutwa! “Ve Mutwa, Lavage! Ndigavasa uwunono wendinawo pagati nagati na ukuvapela Avamikaa na wone ndamupokite munu kinu ngumupilulila katayi.”
42019009	Yesu amulongelage, “Neng'ino uwupoki wufikite mukaye iyi, pakuva uyu nave va mumbegalo ya Abulahamu.
42019010	Pakuva Umwana va Umunu aasile kukusaka nu kuvapoka avanu avayasile.”
42019011	Ulusika lwe avanu pevapulikisa ing'ani isi, Yesu awilye ukulonga ikiganiso. (Pakuva yee pipi ukufika ku Yelusalemu, na avene vatigilige wanda uwutwa wa Nguluvi wuwoneka yilino.)
42019012	Swe itigila, “Umunu uyumwi yee mutambule awukite lugendo lwa kutaali sambi akakwave uwutwa nu kupiluka.
42019013	Sweno, wesialawuka, avakemelye avakami vakwe vanyichumi, avapelye amagobole dinali kwa yeyeavesaga nu kuvatigila, ‘Mupigilage amagobole iga uwusulusi mbaka pe mbamilwike.’
42019014	Neke avanyang'i vayagwe vevamuvipye; nambi vatumite avanu vabite vakatigile, ‘Sitwiwenda uyu atuteme.’
42019015	“Umunu uyo umutambule apilwike kukaye peyeakwavite uwutwa. Baho peatumite vakemelwe avakami vase vala vealavapelye amagoboledinali, vamulongele chevakambwe mu wusulusi yumwi yumwi.
42019016	Umukami uva kutala aasile, itigila, ‘Mulugu, ngakwavite amagobole dinali nyichumi isingi ukulutila sila sewapelye.’
42019017	Nave amutige: ‘Lunofu, veve mukami ve munofu pakuva ukave muhuvilwa mufinu ifidodo, lino usagila muboma sinyichumi!’
42019018	Umukami uva kavili aasile, itigila, ‘Mulugu,ngakwavite amagobole dinali sihanu isingi ukulutila sila sewapelye.’
42019019	Nave amutige, ‘Lino usagila muboma sihanu.’
42019020	“Umukami uyungi aasile itigila, ‘Tegule iligobole dinali yako, ndafihite mulipembo,
42019021	pakuva ndakogwipe, veve wi munu mukali. Veve wi munu yewawitegula ifinu fyesifyako, nu kubeta chesiwavyaliti.’
42019022	Nave amutige, ‘Ngukuhiga uwimila imilongele jako, veve ve mukami yesiwimuhuvilwa! Valukagwe ulwa nene ndi munu mukali, yendanditegula fyesifyangu nu kubeta chesindavyaliti.
42019023	Mbi ndawuli sukavikiti amagobole dinali sangu ku vasulusi sambi penzusile negulise na agongeleche?
42019024	Neke pavalongele avebaho, ‘Mumupoke iligobole dinali iyo mukamupele yula umunya magobole dinali sinyichumi.’
42019025	Ndawe vamulongelige: ‘Mulugu, ina magobole dinali nyichumi!’
42019026	Nguvalongela: ‘Yeyevesaga ina kinu saapelwa. Neke yula yeihela kinu apokwa na kila che inacho.
42019027	Kangi vala, avatavangu vangu vesiviwenda nene ndivateme muvalete ipa muvadumule wendilava.’ ”
42019028	Na Yesu pealonzile iso, avalongolye ukubita ku Yelusalemu.
42019029	Nape yeahegelye pipi na ku Betifage na ku Betaniya, mukidunda chekitambulwa Miseituni, ndawe atumige avavili va avanyigendo vakwe
42019030	itigila, “Mubite mbaka kukijiji che mwilaving'ana na pemufikite muyiwona idogovi indodo minge yesiyilahowa na munu yeyeavesaga, mwawule muyilete ipa.
42019031	Na wone munu avawuse mbi ndawuli mukuyawulila, mumutigilage de Umutwa ayigulwime.”
42019032	Na vala avevatumitwe vahele neke vasiwone ndahihila ndawe lwe vevalongele.
42019033	Na pevayawulilige idogovi indodo, avenayo vavatige, “Mbi ndawuli mukuyawulila idogovi indodo?”
42019034	Swe vitigila, “Umutwa ayigulwime’
42019035	Swe vakuyisindika kwa Yesu. kono we vatandike imyenda jawo muchanya mudogovi swe vakumuhofya Yesu.
42019036	Na pevabitige vatandalike imyenda jawo mung'asi.
42019037	Ave peahegelye mukisulunukila cha ikidunda cha Imiseituni, ililugu mbelili lya avanyigendo vakwe, vavanzile ukuhekelela na ukumulumba Nguluvi vayofile, uwimila ifipigo mbefili ifya uludali fye vafiwene;
42019038	vitigila, “Ye mufunyilile Umutema yeakusila mwitawa lya Umutwa. Uwikalakunoga kuchanya na indolo kuko kuchanya!”
42019039	Avamwi va Avafalisayo veve mu mukong'ano vamulonje, “Mwigisi vakenyele avanyigendo vako!”
42019040	Neke avapitule atigilage, “Nguvalongela nyenye, pevakatwike iva amaganga gayoya.”
42019041	Yesu aveihegelela na ukuyiwona i muboma, ayivembye
42019042	weitigila, “Kiba neng'ino uke uselage ing'ani isa uwikalakunoga! Neke lino sifihitwe pamiho gako.
42019043	Pakuva ifilo fikusila pe avatavangu vako savakupilima na ukukusigamila imbali mbesili.
42019044	Savakusindila ng'ani veve, pamwinga na avanako avali mumo. Nawo sisavakusigasisa nambi liganga limwi muchanya mwiganga liyagwe, pakuva siwalukagwi ulusika lwe Nguluvi asye ukukupoka.”
42019045	Ndawe Yesu ingilige mu tembeli, nu kuvahaka avasulusi
42019046	we akuvalongela, “Pakuva nzandike, ‘Ikaye yangu sayiva kaye ya nzifunyo.’ Lino nyenye muyipitwe yive lifinga lya avahiisi.”
42019047	Nave igisige mbepali mu tembeli. Neke avavina va avatambisi, na avigisi va indagilo, na avavina va vanu vasakige ing'asi yu kumuwulaga,
42019048	Neke sivibeti nambi lukani ulwe vevahwana vapige, pakuva avanu mbevali vevamumemeleche vakumupulikisa.
42020001	Ikimunyi ikimwi, Yesu peavigisige avanu mu tembeli na ukudalika ulukani ulunofu, avavina va avatambisi, na avigisi va indagilo pamwi na avavaha, vamusye,
42020002	Neke vamulongelage vatigilage, “Tulongele! Wipiga ing'ani iso kwa ludali luki, kangi yenani yakupelye uludali ulu?
42020003	Neke avapitule avatigile, “Nane ndivawusa nyenye lukani, mundogele:
42020004	uwubatiso wa Yohane wahumile kwa Nguluvi apangi kuvanu?”
42020005	Swe vakwiyisa we vavene ng'ani vitigila: “Manyi tutigile wahumite kuchanya, atigila: ‘Apo mbi ndawuli pe simwamufuuvitwi?’
42020006	Na manyi tutigile wahumile ku vanu, avanu mbevali vatukinya na amaganga, pakuva vevamwidiche Yohane ukuta muvisi.”
42020007	Swe vipitula ukuta, “Situluseli kwe wahumile.”
42020008	Neke Yesu avatigile, “Nayinene singuvalongela nyenye ukuta kwa ludali luki ndipiga isi.”
42020009	Swe Yesu ivanga ukuvalongela avanu ikiganiso iki, “Umunu uyumwi ali na mugunda gwa misabibu, swe ibasikisa avalimi ndawe ahegige nu kwikala kungi musika.
42020010	Na imisika ja kutung'una amaveleko, atumite avakami kwa vala avalimi sambi vamupele amaveleko agamwi ga imisabibu. Avalimi vamutofile nu kumudaga mawoko ng'ani.
42020011	Neke atume umukami yungi; nave neke vatove vamuhongele inyoni nu kumudaga mawoko ng'ani.
42020012	Neke atume na vawudatu, uyu nave vamuvaywe malweya nu kumudagilisa kwivala.
42020013	Ndawe umunyamugunda atigilige: ‘Ngitage ndawuli? Ndimutuma umwanangu umwende vangu; apamwi vamutuga.’
42020014	Neke vala avalimi, vave vakumuwona swe vilongana vavene vitigila: ‘Uyu ye munyalilila ili. Tumuwulage sambi ililila live lyetu.’
42020015	Ndawe vamugabikisige kwivala nu kumuwulaga.” Lino, “Yula umunyamungunda avagita ndawuli?
42020016	Aasa nu kuvawulaga avalimi vala, na umugunda gula avabasikisa vangi, pevapulike iso vatige, “Nda iso silatufika!”
42020017	Neke pe avalavile we itigila, “Kwe kutigila kiki ulukani lwe lwandikwe ‘Iliganga lyevalibihye avasenzi, ilyo live liganga likomi lya palubali?’
42020018	Umunu yeyeagwilaga mwiganga ilyo adenyangika na yula ye limugwilye limung'enyanga tipu!”
42020019	Avigisi va indagilo, na avavina va avatambisi vasakige ukumwibata ulusika lulo, neke wogope avanu pakuva valukagwe ukuta mukiganiso iki avaselengige avene.
42020020	Ndawe vavangige ukumusigamila. Vatumite avatandisi avabuganisi sambi vamwibate mung'ani sakwe na ukumutosa pa wuhigilo.
42020021	Neke pevamuwuse vitigila, “Mwigisi, tukulukagula ukuta wilonga ing'ani sa uwugolofu, kangi wimugaya luhagu wawikwigikisa mumwene ing'asi isa Nguluvi.
42020022	Ino ndawuli lulagile, ukuhomba imbemenenge kwa Kaisali apangi nda!”
42020023	Neke umwene Yesu asikagwe igila sawo akuvatigila,
42020024	“Mundagile iligobole. Lina wusu na litawa lya nani?”
42020025	Vamupitwe, “Fya Kaisali.” Swe akuvalongela, “Apo nano, ifya Kaisali mumupelage Kaisali, ifya Nguluvi mumupelage Nguluvi.”
42020026	Na sivahwaniti ukumwibata pala pa vanu nambi kwa lukani lungi, swe vikalite vakatwike kono we visasavala lwe avapitulige.
42020027	Ndawe Avasadukayo, avamwi vamubitye vala avavitigilaga ulwa kugaya ulusilibuko, neke vamuwuse:
42020028	vitigila, “Mwigisi, Musa atwandiche ukuta umunyalukolo va umunu peafwe neke amuleke umufwile mugaya mwana, umunyalukolo vakwe amutegulage ung'inetu uyo sambi amwegalilage avana yula yeafwe.
42020029	Ino vekovali avewosile pamwi vimufung'ati. Uvakutala alategwe umung'inetu neke afwe we mugaya mwana.
42020030	Na uva kavili amuhalite umung'inetu yula nave swe ifwa we mugaya mwana;
42020031	mbaka na vawudatu nave amuhale. Na mbevali we vimufung'ati, vafwe wesivegali vana.
42020032	Pambele swe nayu mung'inetu yula ifwa.
42020033	Lino, pevasilibwike umung'inetu saava mukina nani? Pakuva e mukina mbevali we vimufung'ati.”
42020034	Neke Yesu avalongele, “Avanu ava imisika igi vavitegula na ukugomwa;
42020035	Neke vala avivalilwa ukuta vavaje ukuhala ing'i yila na ukusilibuka kuvafwe sivitegulagi kangi sivigomwagi.
42020036	Kangi sisavafwa nda, pakuva savalava nda vanyivaha na vana va Nguluvi, ndawe weviwali avana va ulusilibuko.
42020037	Neke ulwa avafwe lwevavisilibusiwa, na yu Musa olelye Muwandike Uwelu mumulyango gwa ikisaka chechakige, ipo pamutambwe Umutwa ukuva ye Nguluvi va Abulahamu, Nguluvi va Isaki, na Nguluvi va Yakobo.
42020038	Nave si Nguluvi va avafwe, Nguluvi va awumi, pakuva mbevali vavinanaga kulumwene.”
42020039	Avigisi va Indagilo avamwi vamupitule vitigila, “Mwigisi ulonje mumwene.”
42020040	Na sivigeli vamuwuse lukani kangi.
42020041	Neke Yesu peavawuse, “Mbi ndawuli avanu vavilonga ukuta Kilisito mwana va Daudi?
42020042	Pakuva umwene atigee mu kitabu cha Sabuli: ‘Umutwa amulonje Mutwa vangu: Wikale kwiwoko lya kundyo
42020043	mbaka pe ndivavikite avatavangu vako vave nda kigoda cha ukugeleka amagulu gako.’
42020044	Apo Daudi pakumutambula, ‘Mutwa,’ lwiva ndawuli ave mwanakwe?”
42020045	Na avanu mbevali pevamupulikisige, Yesu avalonje avigendo vakwe,
42020046	“Mwikomalilage na avigisi va Indagilo, aviwendaga ukugenda vafwite isopeka inaali na ukuhungilwa mumagulilo, na ukuteng'emala apatambule mumasinagogi na mufigoda fya uwutambule munyekelelo.
42020047	Vakuvahiisila nu kuvawonela avang'inetu avafwile, kono vakwilagila nda vanu vanofu kwa ukwifunya musika kumbi vabuganisi. Iwo savahigwa pakomi hilo!”
42021001	Yesu alafile neke avawone avanono visopa ifitawulwa mukinyawugali cha mu Tembeli,
42021002	swe akumuwona umung'inetu umufwile umumikaa isopa amagobole gavili.
42021003	Neke atigile, “Nachene nene nguvalongela umufwile uyu umumikaa asopite ukulutila mbevali.
42021004	Pakuva iwo mbevali vasopite ifisige mu wunono wawo, neke uyu mu wumikaa wakwe asopite mbefili fyeakeinafyo.”
42021005	Na avangi pevalonganige isa Itembeli, we yiwali uwunofu na uwunofu wa amaganga na ifitawulwa fya avanu atige,
42021006	“Ifi mbefili fye mukufiwona safyusa ifilo pesisalisigala liganga mwiganga lyesisalidenywa.”
42021007	Neke vamuwuse vitigila, “Mwigisi ing'ani iso siva Panili, na kiki ikilagila ukuta ing'ani iso sili pipi ukuwoneka?”
42021008	Neke atigile, “Mwikomalilage, mulonga musangwe. Pakuva wolofu savasa mwitawa lyangu vitigila, ‘Nene ye nene’, na yilino ikivalilo ye kifikite, samulavafwata iwo!
42021009	Nyenye pemwipulika isa amagalu na ulwitakilo mulogopa pakuva iso sivaje ukuwoneka tandi, neke uwusililo siwangufya wuse.”
42021010	Neke pavalongele: “Ing'i ukwihoma na ing'i yingi, uwutwa wukwihoma na uwutwa wungi.
42021011	Sakuva na ifitulo ifikomi mung'i na kikinge na lulufo, pono pono na ing'ani isa logofyo na uwuhulo uluhuma kwilanga.
42021012	Neke pesiva sikaali siwoneke iso mbesili, vavibata, vavatesa nu kuvasindika mumasinagogi neke vavasope mundinde; samusindikwa pa vatema na avanzagila vakuvavala lilitawa lyangu.
42021013	Ulo saluva lwe lusika lwenyu ukolelela.
42021014	Apo musikimalage munumbula senyu: na mulahwa mwihosa chemupitula,
42021015	pakuva ndivapela icha ukulonga na uluhala, na avatavangu venyu mbevali sivahwana vavaleme nambi kwibesa.
42021016	Nayi nyenye sa mupitukwa na avavaha venyu, avanyalukolo venyu, avaseela venyu, na avanyawiyendi venyu, na avamwi mwanyenye sa vawulagwa.
42021017	Nyenye sa muvipilwa na mbevali ikivalwa lilitawa lyangu.
42021018	Nambi, lufwili lumwi lwa mumitwe jenyu sisaluyaga.
42021019	Na mulwikangaliso lwenyu, samusipoka inumbula senyu.
42021020	“Neke pesamuyiwene iboma ya mu Yelusalemu yipilimwe na avanyigalu, pepene pemulukagulage ukuta lino uwanangifu wuli pipi.
42021021	Pepene lino avali ku Yudaya vakimbililage kufidunda, na avali pagati ya iboma vakimbililage kwivala na avali ku migunda valapiluka.
42021022	Pakuva ifilo ifyo fye fya ukuhigwa sambi sikwile mbesili isandikwe.
42021023	Vinalyo vala avanyafilo na vevakoosa mufilo ifyo! Pakuva sakulava na kuguda mung'i na ililakali ku vanu va ing'i iyi;
42021024	Savadumulwa na ilimage ilyugi, nawo savagalulwa na ukusindikwa mung'i mbesili nayi Yelusalemu sayilivatwa na avamyanza avanu va ing'i isingi mbaka imisika ja avamyanza iwo va ing'i isingi pegikwilye.
42021025	“Kangi sakulava na ifilagilo mwisuva na mu mwesi na mu ng'eng'esi. Avanu va mung'i mbesili savalava mulugudo wimila uwuhuguvafu, ibahali peyisukanzwa na amavingo ni mibumo.
42021026	Avanu savafwa libupwi na umuhwehwe, pevisindila isikusa mung'i pakuva uludali lwa kwilanga saluhogoleka.
42021027	Neke ipo pesamumuwona Umwana va Umunu akusa mumafufu pamwi na uludali na uwunyandolo uwulutye.
42021028	Lino wone muwone sivanzile ukuwoneka ing'ani iso, mumamagalage na ukukang'ula imitwe jenyu pakuva uwupoki wenyu wuhegelye.”
42021029	Ndawe Yesu avalongelige ikiganiso: “Mulavage umusombe na imibiki igingi mbegili.
42021030	Pembe gikavangage ukutopola, nyenye mwakulukagula ulwa imisika ja pamasika yegihegelye.
42021031	Lwindahihyo, pemuwene iso sivanzile ukuwoneka, mukalukagulage ukutigila, uwutwa wa Nguluvi wuheglye.
42021032	Nachene nene nguvalongela, imbegalo iyi sisayilutila mbaka iso mbesili pesikwilye.
42021033	Kuchanya na ing'i safilutila, neke ing'ani sangu sisasilutila nda.
42021034	Apo mwikomalilage, inumbula senyu silingila muwuhatufu, mu wugaasi na ukuguda muminanile igi sakilonga kivafikanise ikimunyi kila nda libada.
42021035	Pakuva ulu wesalulava ku vanu mbevali vevakwikala konivala kono.
42021036	Apo nyenye muvelage miho mbepali we mukwifunya sambi mupelwe uludali lwa ukulutila wunofu mwa mbesili isi pesiwoneka, na ukwima pa Umwana va Umunu.”
42021037	Ino Yesu igisige mbepali pamunyi mu tembeli, neke pakilo abitige kukuvasa kukidunda cha Miseituni.
42021038	Avanu mbevali vilaavige pamilawu ukubita ku tembeli; kukumupulikisa.
42022001	Ikimunyi ikikomi cha imikate je simihate uwuhahu, chekitambulwa Pasaka, yechekihegelye.
42022002	Neke avavina va avatambisi na vigisi va indagilo, vasakige ikigaho cha ukumuwulagila lino wogopige avanu.
42022003	Neke Setani amwingile Yuda Isikalyote, uyumwi va vala avanyichumi na vavili.
42022004	Ndawe ahegige nu kubita kukulongana na avavina va avatambisi na avanyigalu, weagita pakumutawula mu mawoko gawo.
42022005	Vahekelye na ukwiyidikisa nave ukumupela amagobole.
42022006	Nave idikise ivanga ukutandila ikilega cha ukumutawula kuvene apagaya mukong'ano gulonga gulukagule ulo.
42022007	Ndawe chafikige ikimunyi cha imikate je simihate uwuhahu, che lweluvaje ukudumula ing'olo ya i Pasaka.
42022008	Swe Yesu akuvatuma Petulo na Yohane itigila, “Mubitage neke mukatugelanikise ifilyo fya i Pasaka, sambi tulye.”
42022009	Ndawe vamulongelige, “Wisaka tukugelanikise kwi?”
42022010	Neke avatigile “Mulavage, pembe mufike muboma, mutang'ana na munyidama yategwe kisilo cha lulenga mumufwatage mwingile mukaye yeingila umwene.
42022011	Na mumulongelage umunyakaye, ‘Mwigisi akukutigila, yilikwi ikaye ya avagenzi, sambi umo ndile i Pasaka pamwi na vanyigendo vangu?’
42022012	Nave avalagila kuchanya ku bwalo ingelanise, mugelanisage mumo.
42022013	Swe vibita, nu kusiwona ndawe lwealavalonje; nu kugelanisa i Pasaka.
42022014	Na ikivalilo peyekifikite, ateng'eme pawulilo umwene na vala avigendo vakwe.
42022015	Swe akuvalongela, “Ndidoboka hilo ukulya i Pasaka pamwi na nyenye wesindilava mbe muluteseko,
42022016	pakuva nguvalongela ulwa sisandya kangi mbaka pesayikwilye mu wutwa wa Nguluvi.”
42022017	Ndawe ategulige ikinywelo, alumbe swe itigila, “Mukote iki, mwivalage pakunywa nyenye kwa yinyenye.
42022018	Pakuva nguvalongela, uluhuma lino sisanywa uluveleko lwa umusabibu mbaka uwutwa wa Nguluvi pesawusile.”
42022019	Neke ategule umukate, neke alumbe, amegule we itigila, “Ugu gwe muvili gwangu, [ugwitawulwa kwa nyenye. Mugitage ndahihyo pa kunziwuka nene.”
42022020	Peyevalye ndahihyo ategwe ikinywelo itigila, “Ikinywelo iki lwe lufingano ulupya lwa Nguluvi ulwikangaswa mudanda yangu, iyikwitika ukwimila nyenye.]
42022021	“Ino mulavage iliwoko lya yula yeakumituka lilipamwi twililasa.
42022022	Pakuva Umwana va Umunu akwibitilaga ndawe lwee mukelele, neke inalyo umunu yula yeakumituka.”
42022023	Swe vivanga ukwiwusa we vavene ng'ani ye nani mwavene yeapiga ulukani ulo.
42022024	Ndawe lwavangige ulubesa mwavavene ulwa ye nani yeava muvina.
42022025	Swe akuvalongela, “Avatwa va avamyanza va ing'i isingi, na vala avavalutye uludali vavitambulwa vanyawuwuya.
42022026	Neke kwa nyenye silwindahihyo yeiva muvina kwanyenye avelage ndawe umudodo, na umulongosi avelage ndawe umukami.
42022027	Pakuva umuvina yealikwi yateng'eme pawulilo, apangi umukami? Si yula yeateng'eme pawulilo? Neke nene mwanyenye ndindawe umukami.
42022028	“Nyenye ye nyenye ye mukananite pamwi na nene mukugelwa kwangu;
42022029	nani ndawe Dada vangu lweamelye uwutwa, nani ndahihyo nguvapela nyenye uwutwa.
42022030	Sambi mulye na ukunywa pawulilo wangu muwutwa wangu, na ukuteng'emala mufigoda fya uwutwa kono we mukusihiga ing'olo nyichumi na sivili sa Vaisilaeli.
42022031	“Simoni, Simoni! Lavage! Setani akuvasaka nyenye, sambi avapete nda ngano.
42022032	Neke ulwene ngusuche veve ulwa ulufuuwo lwako lulatindagila, nave pupitwike ukangasage vanyalukolo vako.”
42022033	Neke pamutigile, “Mutwa pendilipamwi na veve nane nditawe ukubita nambi kwe ndinde.”
42022034	Neke atigile, “Ngukulongela Petulo, inzogolo namunyi wesiyilavika uva umbihye kadatu ukuta sunzeli.”
42022035	Swe Yesu akuvawusa, “Ndawuli pengengavatumite we muvagaya kibogolo nambi bogolo nambi ndatu muke mukagayite kinu? Neke vatigile, “Nda.”
42022036	Neke avatigile, “Lino, umunya kibogolo ategulage na umunyabogolo ndahihyo. Na umugaya limage agusage isopeka yakwe akagule.
42022037	Pakuva nene nguvalongela inzandike muwandike uwelu; ‘Ukuta vamuhanzise mukilugu cha avananzi, luvaje sikwile. Ena, mbesili isimbaje yesifikila ku wukwilanifu waso,’
42022038	Swe vakumutigila Mutwa, “Lavage, ipa pogali mamage gavili.” Swe itigila, “Lukwilye!”
42022039	Yesu ahumite muboma, ndawe lwealasovye ukubita kukidunda cha ku Miseituni; na avanyigendo vamufwatite.
42022040	Ave ifika apono pala avalonje, “Mwifunyage sambi mulemwe ukwingila mukugelwa.”
42022041	Ndawe ikwegige ludodo kwa avene luvala lwa kutosa ng'ongwa swe ifugama akwifunya.
42022042	“Dada wone wiwenda, nyesekese uluteseko ulu, neke lekage lulemwe ukupigika ndawe lwendiwenda nene, luvelage ndawe lwe wiwenda veve.” [
42022043	Ipo munyivaha va Nguluvi uluhuma kuchanya, aasile ukumukangasa.
42022044	Nave pakuva ali mwe wuhuguvafu aginite hilo ukwifunya na ilifuke lyahumite wita danda iyidomola pasi.]
42022045	Ave ihega mukwifunya ahele kuvanyigendo, neke avafike vagonelye tulo mu wuhuguvafu.
42022046	Neke avatigile, “ Mbi ndawuli mugonelye tulo? Mulamuke mwifunye mulonga mwingile mukugelwa.”
42022047	Yesu we pealonga, wonage ililugu lya avanu, pamwi na umunu yeitambulwa Yuda uyumwi va vala avanyichumi na vavili, akuvalongosa. Na peahegelye pa Yesu amunonie.
42022048	Neke Yesu amutigile, “Yuda! Ukumupituka Umwana va Umunu kwa kumunonela?”
42022049	Na vala avepipi nave pevasiwene isikwenda suse vatigee, “Mutwa, ngali tuvaputage na amamage?”
42022050	Uyumwi va avene swe akumuputa umukami va umutambisi umuvina ilipulikilo lya kundyo.
42022051	Neke Yesu atigile, “ Pa ulu mulawila!” Ndawe amupamisige ilipulikilo nu kumuponia.
42022052	Yesu neke avalongele avavina va avatambisi, na avavina va avanyigalu va mu tembeli, na avavaha va avanu avevasile kulumwene, “Mbi ndawuli musile na amamage ni fisonzo wita wanda mwibita kwibata muhiisi?
42022053	Mbepali penge na nyenye mu tembeli simwe mulagolola amawoko munzibate. Neke lino iki che kivalilo chenyu, na uludali lwa ulwisa.”
42022054	Swe vakumwibata Yesu na ukumusindika kukaye ya Umutambisi Umuvina, na petulo e mumbele we ali pataali.
42022055	Vavelige vikosa umoto pagati pa ilipala vateng'eme pamwi, nave petulo swe iteng'emala nawo.
42022056	Pepene umukami umwanahinza amuwene Petulo ateng'eme pawelu, ndawe amulavige hilo itigila, “Na yuyu ake pamwi na Yesu.”
42022057	Neke Petulo abihye itigila, “Ve! Mung'inetu veve umunu uyo sindimuseli.”
42022058	Ulusika ludodo pambele umunu uyungi amuwene Petulo itigila, “Veve nave wimuyawo na vavala.” Petulo swe itigila “Munu veve si nene nda!”
42022059	Lwave nda lwa kivalilo kimwi umunu uyungi akangise pakulonga atigile, “Nachene na yuyu ake pamwi nave, pakuva nayiveve wihuma ku Galilaya si lwelulo.”
42022060	Petulo neke atigile, “Munu veve; singulukagula lwe wilonga!” Na baho mumweilonga, inzogolo yavikite.
42022061	Neke Umutwa amupituche nu kumulava Petulo. Swe Petulo akwiwuka lula ulukani lwa Umutwa, lwe alaamulonje, “Namunyi wesiyilavika inzogolo, uva ye umbihye kadatu.”
42022062	Swe neke ahume kwivala ivemba ulutalamu.
42022063	Na vala avanu vevamumingige Yesu vamwelanzile nu kumutova.
42022064	Neke pevamugubike kumiho vakumuwusa wusa vitigila, “Ulonge ye nani yeakutofile?”
42022065	Neke vamulongange fivi na ukumuliga.
42022066	Na kwavelige kwicha, avavaha va avanu, avatambisi avavina na avigisi va indagilo vakong'ine vakumusindika pawuhigilo wawo vitigila,
42022067	“Wone veve wi Kilisito! Tulongele.” Neke atigile, “Na ndivalongele we simufuuwa ha!
42022068	kangi wone ndivawuse lukani simumitula.
42022069	Neke uluhuma lino, Umwana va Umunu saateng'emala ulubali lwa kundyo lwa Nguluvi umunyaludali.”
42022070	Mbevali swe vitigila, “Veve ye veve mwana va Nguluvi!” Swe akuvalongela, “Nyenye mwilonga ukutigila nene yenene.”
42022071	Swe vitigila, “Ali lino tuva petusaka wolelesi wakiki kangi? Pakuva twipuliche yihwehwe ing'ani sa mumulomo gwakwe yumwene.”
42023001	Neke ililugu mbelili pelimye ng'ani, vakumusindika kwa Pilato.
42023002	Swe vivanga ukumutosa: vitigila, “Tumuwene umunu uyu peiyasa avanu vetu, nu kufunda avanu vabihile ukumuhomba imbemenenge Kaisali, kono we akwihala ulwa umwene ye Mutwa Kilisito.”
42023003	Ndawe Pilato amuwusige itigila, “Veve ye veve Mutwa va Avayudaya?” Swe Yesu apitwe akumutigila, “Veve ulonzile.”
42023004	Ndawe Pilato avalongelige avatambisi avavina mukilugu cha vanu, “Singuluwona lukani lwa uwananzi kulu munu uyu.”
42023005	Neke avene vakalalile hilo vitigila, “Akuvasagasa avanu ni nzigiso sakwe, mu Yudaya mbeyili avanje mu Galilaya na lino de yeafikite na kono.”
42023006	Pilato ave ipulika iso, awusise ulwa “Kumbi umunu uyu va ku Galilaya?
42023007	Ave akulukagula ulwa uyu munu va muwutema wa Helodi, amusindike kwa Helodi; pakuva ulusika ulo Helodi nave easile mu Yelusalemu.
42023008	Na Helodi ave akumuwona Yesu ahekelye hilo, pakuva uluhuma musika eapulike nzolofu sa umunu uyo, nambi awendige ukumuwona na ukwilavila yumwene Yesu peipiga imiitu.
42023009	Ndawe amuwusige ng'ani nzolofu kwa musika, neke Yesu samupitwi.
42023010	Avavina va avatambisi na avigisi va Indagilo vimaje nu kumutosa vavifile hilo.
42023011	Ndawe Helodi na avanyigalu vakwe vamuhongele inyoni, na ukumwelanga vakumufwika imyenda ja Uwutwa, swe vakumupilula kwa Pilato.
42023012	Ndawe ikimunyi kicho Helodi na Pilato vitepulige kinyawiyendi, pakuva pamwandi vevanya wutavangu.
42023013	Ndawe Pilato avatang'asige avavina va avatambisi na avavina va avanu,
42023014	swe akuvatigila, “Mumuletite umunu uyu kwa nene mwitigila ukuta muyasa vanu; nane pendimugosige hilo ulwa ulukani ulu panyenye, nda sindiluweni ulukani lwa uwananzi, kulumunu uyu ukwimila mbesili semukumutosa.
42023015	Na yi Helodi nave saluweni lukani nambi amupilwe kwa nene. Mulavage sipololi lukani lwapigite uluvaje ukufwa.
42023016	Ino ndagila atowe ngoda neke ndimulekese.” [
42023017	Pakuva lwe lumuvaje Pilato ukudindulila umunyandinde yumwi pa ikimunyi ikikomi icha uluhekelelo.]
42023018	Neke pevayovele ng'ani vitigila, “Muhese uyu tudindulile Balaba!” (
42023019	Umunu yalasopitwe mundinde wimila ukusagasa iliyowo muboma, na uwuwulasi.)
42023020	Pilato avalonje ulwa kavili pakuva awendige ukumulekesa Yesu;
42023021	neke pevayovele ng'ani, “Mutumbike, mutumbike uyo!”
42023022	Swe akuvalongela ulwa wudatu, “Mbi ananzile kiki? Sikololi lukani lweananzile ulumuvaje ahigwe ukufwa, sweno ndimutova ngoda, pambele swe ngumulekesa ibitile.”
42023023	Neke pevevaginite hilo ukuyova vitigila, atumbikwagwe. Swe liyowo lyawo lipulisa.
42023024	Neke Pilato alamwe vahigage lwe viwenda avene lupigike.
42023025	Swe akumudindulila yula yeemudindile wimila ukusagasa iliyowo na uwuwulasi, akumutawula Yesu vamupigile mwe viwendela.
42023026	Na pevamusogosige vamwibete umunu uyumwi Simoni uva ku Kilene yahumige ku migunda, swe vakumutwika umusalaba amuteguse Yesu.
42023027	Ililugu likomi lya avanu lyamufwatige na vala avang'inetu avamuvembelige.
42023028	Neke Yesu avapitukile itigila, “ Nyenye nye vang'inetu va mu Yelusalemu! Mutane ukumbembela nene, mwivembelage uwunu wenyu na avanenyu.
42023029	Pakuva, mulavage, safyusa ifilo pesavatigila: ‘Vafunyilile avaguumba na amaleme gesigakwegala, na amavele gesigakoosa!”
42023030	Pepene pesavavanga ukufilongela ifidunda: ‘Mutugwile!’ na ifigang'amukila, ‘Mutugubike!’
42023031	Pevapigite isi mumubiki umudodi luva ndawuli ku mukafu?
42023032	Na avananzi avavili vasindikwe vakawulagwe pamwi na umwene.
42023033	Vave vifika apono apitambulwa pa kibang'a, pepene pevamutumbike na vala avananzi uyumwi ulubali lwa kundyo na uyumwi ulubali lwa kung'igi.
42023034	Swe Yesu atigile, “Dada, uvadegepele pakuva sivakulugula lwe vipiga.” Neke pevagavane imyenda jakwe kwa kutoosa isimbi.
42023035	Neke avanu avevimile pala vilava na avalongola vakumwelanga vitigila, “Aponige avangi, ali lino iponiage yumwene, wone nachene ye Kilisito umuhagule va Nguluvi!”
42023036	Na avanyigalu nawo vamwelange ndahihyo: na ukumuletela idifayi inzasamufu,
42023037	kono wevitigila, “Wone veve ye veve mutwa va Avayudaya wiponiage yuveve.”
42023038	Na pachanya pa musalaba pepandike, “Uyu ye Mutwa va Avayudaya.”
42023039	Neke Uyumwi va vala avananzi, veve vatumbike amulisile itigila: “Mbi si nachene ye veve Kilisito? Apo wiponiage yuveve utuponie na hwehwe.”
42023040	Neke yula uva kavili amupilule, akumukenyela itigila, “Veve sukumwogopa Nguluvi, nave wewuli muluhigilo lulo?
42023041	Hwehwe ulu lutuvaje pakuva tukwanukila uluhombo ulutegine na ifipigo fyetu neke uyu nangi lusukuli lweananzile.”
42023042	Swe akumutigila Yesu, “Nziwukage pukwingila mu wutwa wako.”
42023043	Neke Yesu amulongele, “Nachene, ngukulongela namunyi de uva pamwi na nene kuchanya.”
42023044	lwave lwiva pipi na ikivalilo icha mutanda pamunyi, swe kwiva na lwisa mung'i mbeyili mbaka pa kivalilo icha igonza,
42023045	na ilisuva pelipungite ikibupa cha itembeli chademwike nu kuhuma pavili.
42023046	Neke Yesu, akoole itigila ve Dada, mumawoko gako ndivika inumbula yangu.” Pealonzile ulo umutima gwadumwike.
42023047	Yula umuvina va avanyigalu avelige akusiwona isesiwonike pala, amusumye Nguluvi itigila, “Nachene umunu uyu ake mugolofu.”
42023048	Na amalugu mbegali ga avanu avevakong'ine kukulava ing'ani iso pevasiwene isipigike vahele ukwawo viking'ina imambaga sawo vahuguve.
42023049	Na mbevali avevisele nave, na vala avang'inetu avepamwi nave, uluhuma ku Galilaya, vimite pataali we vilava ing'ani iso mbesili.
42023050	Lino aasile umunu ilitawa lyakwe Yosefu yee munu va pa wuhigilo umunu umunyandolo na uwugolofu, (
42023051	yesieahangiti mung'asi sawo) nave e munu va ku Alimataya; iboma iyimwi ya Avayudaya kangi asindilige uwutwa wa Nguluvi.
42023052	Umunu uyo ahele kwa Pilato neke asuke umuvili gwa Yesu.
42023053	Swe akwisa nu kugufwika isanda inofu na ukugutaga muwuvi wewe wuyave mwitalawe mwesiealatagwa munu.
42023054	Ikimunyi icho che cha ukwigelanisa isabato pakuva yavangige.
42023055	Na vala avang'inetu avevasile nave, uluhuma ku Galilaya, vafwatite na ukukiwona ichanga, na umuvili lwe gwavikigwe.
42023056	Swe vipiluka, na ukugelanisa amafuta aginung'ila wunofu ga ukugubaka umuvili gwa Yesu. Na ikimunyi cha isabato vasuupite ndawe lwelwelulagile mu ndagilo.
42024001	Pamilawu hilo pa Jumapili, pe kwidandaluka avang'inetu vahele kuchanga we vategulise amafuta gevevagelanise.
42024002	Vave vifika vawene liganga lya pamulyango gwa ichanga libiduse, lilipataali na ichanga.
42024003	Vave vakwingila sivaguweni umuvili gwa Umutwa Yesu.
42024004	We pevasasavala na lulo, lavage avanu vavili vevimite pipi nawo vafwite imyenda igimalavadika.
42024005	Nawo avang'inetu vibatike na umuhwehwe, swe vigondama pasi, neke iwo vavalongele, “Mbi ndawuli mukumolela umumi kuvafwe?
42024006	Siipwali ipa, asilibwike; mwiwukage seavalonje peali ku Galilaya,
42024007	‘Ulwa lumuvaje Umwana va Umunu ukutawulwa mumawoko ga avanu avanyanzanangifu, na ukutumbikwa, na ukusilibuka pa ikimunyi icha wudatu.’ ”
42024008	Ipo iwo avang'inetu viwike ing'ani sakwe,
42024009	pevapilwike uluhuma ku changa, vavalonje mbesili vala avanyichumi na yumwi na avangi mbevali.
42024010	Na avavalonje ing'ani isi avigendo veva: Maliya Magadalena, Yoane na Maliya uyuve va Yakobo na avang'inetu avangi veve pamwi nawo.
42024011	Neke avigendo sivahosisi ukuta ing'ani iso sa nachene, save wita simo hela sivasifuuvitwi. [
42024012	Neke Petulo ahume luvilo mbaka kuchanga, swe igondama nu kuhungilila mugati ndawe ayiwonige yila isanda hela. Ndawe apilukige kukaye kono we isasavala uwimila ing'ani iso isesiwonike.]
42024013	Kikimunyi kikila avanu vavili avayawo na avanyigendo vabitige kukijiji ikimwi ikitambulwa Emawu, iche kilipataali na i Yelusalemu wita lugendo lwa kilomita nyichumi na yimwi.
42024014	Nawo valonganige we vavene ing'ani mbesili isesiwonike.
42024015	Pe vali mukulongana na ukwiwusa, Yesu umwene ahegelye pipi na ukwihanza nawo.
42024016	Neke amiho gawo gatindaje swe galemwe ukumukagula.
42024017	Neke avatigile, “Ng'ani ng'iki isi semwilongana de pemwigenda?” Swe vakwima sili, we vakumbing'ine kumiho.
42024018	Swe uyumwi, ilitawa lyakwe Kileopa amutigile, “Wi mugenzi wiyena hela mu Yelusalemu ye siukusikagula sesikawonike umu ifilo fifi?”
42024019	Neke avawuse, “Ng'ani ng'iki?” Swe vakumutigila, “Ing'ani sa Yesu va ku Nasaleti, ye ake munu muvisi munya ludali pakupiga na ukulonga pamiho ga Nguluvi na pa avanu mbevali.
42024020	Neke avavina va avatambisi na avatema vetu we vakimise ukumutawula ahigwe ukufwa, na ukumutumbika.
42024021	Nahwe tuke tukahuvye ulwa uyo yemwene yavakombola Isilaeli. Kangi isilutye pasiso, namunyi cha wudatu uluhuma pesikapigike ing'ani iso.
42024022	Kangi avamwi va avang'inetu va ukwetu vakatutinwise. Ve vake vakahele kuchanga we pemilawu,
42024023	neke valemwe ukuguwona umuvili gwakwe. Swe vakusa vitigila vatang'ine na vanyivaha avatige ukuta mumi.
42024024	Na avanu avake pamwi nahwehwe nawo vake vakahele kuchanga vakilavile, nawo vakalonzile ndahihyo ndawe mwe vakalongelige avang'inetu; neke umwene sivakamuweni.”
42024025	Neke avatigile, “Mbi uwupufi wa nyenye wa kinyandawuli, nye vanya numbula sito sesisifuuwa indonge mbesili na avavisi?
42024026	Siluke lukamuvaji ukukola mu neseko isi na ukwingila mundolo sakwe?”
42024027	Swe ivanga ukuvaganulila mbesili isesimuvaje umwene Muwandike Uwelu, ukuvangila kwa Musa mbaka ku vavisi mbevali.
42024028	Vave vihegelela pa kijiji kila chevabitige, nave Yesu ave ndaisaka ukuluting'asa;
42024029	swe vakumugongola, vitigila, “Wikale pamwi na hwehwe, pakuva yekutine na ilisuva yelisalye.” Swe akwingila nu kwikala nawo.
42024030	peye ateng'eme nawo paichakulya ategwe umukate nu kugufunyilila swe imegula, nu kuvapela.
42024031	Ndawe amiho gawo gamukagulige, swe inyelebuka nu kuyagilila.
42024032	Swe vakwilonganza, “Mbi ndawuli inumbula setu sisitovigi pealonganige nahwehwe mung'asi, nu kutuganulila Uwandike?”
42024033	Swe viwuuka lulusika lulo nu kupiluka ku Yelusalemu, nu kuvafika vala avanyichumi na yumwi pamwi na vala veve pamwi nawo vakong'ine,
42024034	vitigila, “Nachene Umutwa asilibwike nave amweleluche, Simioni.”
42024035	Sweno, iwo avavili avayawo na avigendo vavalonje ing'ani isesivafikite mung'asi, na lwelukimite mbaka akagulanike kwa avene na hilo mukumegula umukate.
42024036	Iwo vepe valonga ing'ani iso, yumwene Yesu imite pagatinagati apawo na ukuvatigila, “Uwikalakunoga wuvelage kwa nyenye.”
42024037	Swe vikabuka na ukogopa hilo vihosa ulwa vakiwene kisuka.
42024038	Neke avatigile, “Mbi muhuguvalagi, na ndawuli mwisina munumbula senyu?
42024039	Mulavage amawoko gangu na amagulu gangu, ukuta nachene ye nene; munzambalage mwilavile ulwa ikisuka kigaya muvili nambi fisege ndawe lwe mukumbona nene ndinafyo.”
42024040	Na pealonzile iso, avalaje amawoko gakwe na amagulu gakwe.
42024041	We sivalafuuwa ukwimila uluhekelelo, kono we pevasasavala avatigee, “Mwina chakulya chichekivelaga ipa?”
42024042	Ndawe vamupelige ulusago lwa isomba imbanike.
42024043	Swe ndawe alisige we vilava.
42024044	Ndawe avatigilige, “Iso se ng'ani sangu sendavalongelige, pende ndilipamwi na nyenye ukuta luvaje sikwilage mbesili sendandikilwe mu ndagilo sa Musa na muwuvisi na mukitabu cha Sabuli.”
42024045	Pepene peavagubulye uluhala lwawo sambi vawukagule Uwandike Uwelu.
42024046	Neke pavalongele, “We lwelwandike ukuta kilisito saateseka, na ukusilibuka ikimunyi cha wudatu uluhuma kuvafwe,
42024047	na ulwa, avanu mbevali vadalikilwa mwitawa lyakwe, ulwa luvavaje avanu mbevali vahongesage na ukupela inzanangifu ukuvangila baha pa Yelusalemu.
42024048	Na nyenye ye nyenye mwe wolelesi va ing'ani iso.
42024049	Na wonage nane ndivaletela yula ye Dada vangu aliihuvise ukumutuma, neke ulwene muvelage pemusindila mumu muboma mbaka pemuva yemupelitwe lula uludali ulwihuma kuchanya.”
42024050	Neke avasogose mbaka ku Betaniya, akang'ule amawoko gakwe nu kuvafunyilila.
42024051	Lwave mumwe akuvafunyilila, avalesile na ukwinulwa kuchanya.
42024052	ndawe vamuwunalilige, nu kupiluka ku Yelusalemu we vina luhekelelo lukomi;
42024053	nawo vavelige mu tembeli mbepali vakumulumba Nguluvi.
43001001	Pamuvango kwekwina lukani, nave lukani e na Nguluvi, nave lukani e Nguluvi.
43001002	Uluhuma pamuvango lukani e ali na Nguluvi.
43001003	Mbefili fyagafilwe ukukola mwa yuyo; eave si yuyo chekiva kisukuli chechekigawa.
43001004	Mugati mulumwene mwe mowoli uwumi na uwumi wula we lung'ali lwa avanu.
43001005	Na ulung'ali lwing'alika mulwisa na ulwisa, lwalemilwe ukusimya.
43001006	Pepina munu umutume uluhuma kwa Nguluvi ilitawa lyakwe Yohane,
43001007	uyo aasile mwewolelesi sambi olelele ulwa ulung'ali lula. Neke mbevali sambi vafuuwe ukukola kulumwene.
43001008	Uyo sie lung'ali lula nda aasile olelele hela ulwa ulung'ali.
43001009	Ulung'ali lwa nachene ulwing'alikila yeyeavesaga lukusa mung'i.
43001010	Lukani emwali mung'i, nave ing'i we yagafilwe ukukola kulumwene ing'i siyamukagwi.
43001011	Aasile ukwawo, neke avanu vakwe sivamwanuchi.
43001012	Neke vala mbevali avamwanuche neke vamufuuwe avapelye uludali lwa ukuva vana va Nguluvi.
43001013	Vevegilwe kwa uludali lwa Nguluvi na si kwa uludali lwa munu nambi ing'asi isa uwunu.
43001014	Nave Lukani ave munu swe akwikala kwa hwehwe amemile uwuwuya na uwanachene, nahwe swe tukuwuwona uwunyandolo wakwe, uwunyandolo ndawe wa Umwana yeiyena yeihuma kwa Dada.
43001015	Yohane avalonje avanu ing'ani sakwe itigila, “Uyu ye mwene yengalongige ing'ani sakwe penditigila: ‘Pakuva uyu yeeikwali nene pesindilawoneka.’ ”
43001016	Ukuhuma mumikwilanikile jakwe hwehwe mbetuli twanuche uwufunyilile wa uwuwuya wolofu.
43001017	Pakuva ululagilo lwasile ukukola mwa Musa, uwuwuya na uwanachene fyasile ukukola mwa Yesu Kilisito.
43001018	Asukuli umunu yealamuwene Nguluvi ulusika mbeluli. Umwana yeiyena yeategine na Nguluvi, yealipamwi na Dada, uyo yeamuwuyipe Nguluvi akagulanike.
43001019	Yohane olelelye pa Avatambisi na Avalevi avevatumitwe na Avayudaya ukuhuma ku Yelusalemu vamuwuse ulwa, “Veve wi nani?”
43001020	Nave alonzile wima hela sahwi akikana ulwa, “Nene sindi Mesiya.”
43001021	Neke pevemuwuse, “Ino winani? Veve wi Eliya?” Neke atigile, “Nene nda?” Veve ye muvisi yula neke atigile, “Nda!”
43001022	swe vitigila, “Mbi ino winani? Tukavalongele vala avatutumite veve ukwitigila winani?”
43001023	Swe itigila, “Nene ndiliswi lya umunu yeikoola mubalali mugololage ing'asi ya Umutwa, ‘Ndawe lwe alonzile umuvisi Yesaya.’ ”
43001024	Na vala avali vatume vevahumite ku Avafalisayo,
43001025	neke vamuwuse vakumutigila, “Mbi ino ndawuli wibatisa wone veve si wi Kilisito nambi Eliya nambi umuvisi yula?”
43001026	Neke Yohane avapitule, “Nene ndibatisa kwa lulenga pagati pa nyenye imile umwene yesimukumukagula nyenye.
43001027	Ye mwene yula yeakusa mu mbele mwa nene yesinywanite ukuhogosa inzisi sa indatu sakwe.”
43001028	Iso sapigike ku Betaniya mu mwambu ya umukoga gwa ku Yolodani, kweeikwali Yohane peibatisa.
43001029	Ikimunyi cha kavili Yohane amuwene Yesu akusa kulumwene, neke atigile, “Uyu ye mwanang'olo va Nguluvi, ihesa inzanangifu sa mung'i!
43001030	Uyu ye mwene yengalongige ing'ani sakwe ulwa, ‘Yeakusa munu mu mbele mwa nene, yeandutye pakuva eikwali nene pesindilawoneka!’
43001031	Nene sindendimuseeli, ino ndasile mukubatisa nu lulenga sambi avanu va Isilaeli vamukagule.”
43001032	Kangi Yohane neke olelele itigila: “Ndamuwene umuhe akwika nda ngunda uluhuma kuchanya nave swe akwika pachanya palumwene.
43001033	Nayinene sindendimuseeli neke umunyakusindika kukubatisa na ululenga uyo andonje: ‘Umwene yumuwona Umuhe akwika na ukwima pachanya uyo ye munyakubatisa nu Muhe Mwelu.’
43001034	Nane ndafile kangi nzolelelye ulwa uyu ye Mwana va Nguluvi.”
43001035	Kangi ikimunyi icha kavili, Yohane eimite pamwi na avavili va avanyigendo vakwe.
43001036	Amulavye Yesu pigenda neke atigile, “Uyu ye mwanang'olo va Nguluvi.”
43001037	Avanyigendo avavili vala vapulike pilonga nu kumuninila Yesu.
43001038	Yesu apitwike, nu kuvawona pevakumuninila neke avatigile, “Mwisaka kiki?” Swe avanyigendo vakumulongela, “Labi wakwikala kwi? (Labi-kwe kutigila “Mwigisi”)
43001039	Neke Yesu avalongele, “ Muse nanye mupawona.” Swe avanyigendo vala vibita nu kupawona peakwikala ndawe vahwesige nave ikimunyi icho.
43001040	Andeleya, umwanakwave va Simoni Petulo, eyumwi va vala avavili vevamupulike Yohane nu kumuninila Yesu.
43001041	Uyo amuwene tandi Simoni umame nu kumulongela, “Tumuwene Mesiya.” (kwekutigila Kilisito)
43001042	Neke peamusindike kwa Yesu. Nave Yesu neke amulavile Simoni atigile, “Veve wi Simoni Mwana va Yohane, nave ukemelwa Kefa.” (Kwekutigila Petulo, apangi, “Liganga”.)
43001043	Ikimunyi icha kavili Yesu asakige ukuhega abite ku Galilaya, Ndawe amuwonige Filipo. Neke Yesu amutigile, “Ninile.”
43001044	Nave Filipo e munu va ku Betisaida, munyaboma ya kwa Andeleya na Petulo.
43001045	Ndawe Filipo amuwonige Nataneli neke amulongele, “Tumuwene umwene yeandikilwe na Musa mundagilo na mu vavisi Yesu va ku Nasaleti Umwana va Yosefu.”
43001046	Neke Natanaeli amutigile, “Yagu luhwanite, kihume kinu kinofu uluhuma ku Nasaleti?” Filipo amupitule, “Wuse wilavile.”
43001047	Swe Yesu akumuwona Natanaeli akusa kulumwene ndawe amulongige, “Lavage! mu Isilaeli mugadaga mugati mulumwene mugaya gila nda.”
43001048	Neke Natanaeli pamupitule, “Mbi veve ung'agwe ndawuli?” Yesu amupitule amutigile, “Wesialakukemela Filipo puke pasi pa musombe ngenguwene.”
43001049	Nataneli pamutigile, “Labi, veve wi Mwana va Nguluvi. Ye veve ve Umutema va Isilaeli!”
43001050	Neke Yesu apitule amutigile, “Pakuva ngulonje ulwa ngenguwene pasi pa musombe wifuuwa? Usiwona ing'ani ingomi isilutye mwa isi”
43001051	Neke Yesu pamulongele, “Nachene nguvalongela muwuwona uwulanga wudindwike na vanyivaha va Nguluvi vakwilila nu kwika muchanya mulu Mwana va Umunu.”
43002001	Ikimunyi cha wudatu kwekwina luwungo ku Kana ya ku Galilaya. Na uyuve va Yesu epwali,
43002002	Nave Yesu emulaalike kuluwungo pamwinga na vanyigendo vakwe.
43002003	Pepave na uwukefu wa idifayi uyuve va Yesu amulonje, “Vagaya difayi!”
43002004	Neke Yesu amupitule, “Yuva, lemwe ukundongela icha kupiga. Ikivalilo changu sikilafika.”
43002005	Uyuve neke avalongele avakami, “Checheavalongela, mpigage.”
43002006	Avayudaya vana musimu gwa ukukalava. Wimila ulo vevavisile fisilo fimutanda fya maganga uwukomi wafyo wendige wutegule mateneka gahanu kwa kisilo kimwi.
43002007	Yesu avalonje avakami, “Mumemye ifisilo ululenga.” swe vimemya mbaka mumugoo,
43002008	neke avatigile, “Ino munege mumusindikile umuvina va uluwungo.”
43002009	Nave umuvina va uluwungo ave igesa ulo ululenga kumbi yelwelupitwike ukuva difayi. Umwene salukagwi kwelweluhumite, neke vala avakami avevanesile ululenga vevalukagwe. Umuvina va uluwungo amukemelye umunyaluwungo,
43002010	neke amulongele, “Avanu mbevali vavigelanisa tandi idifayi inofu, neke avanu peyevanywe hilo, pepene pevavileta inyufu. Veve uvikite idifai inofu mbaka lino!”
43002011	Iki che kilagilo cha umuvango cheapigite Yesu ku Kana ya ku Galilaya, pala elelwe uwunyandolo wakwe na avanyigendo vakwe vamufuuvitwe.
43002012	Nape silutye iso Yesu asulunwike ku Kapelenaumu umwene, uyuve, na avanakwave na avanyigendo vakwe nu kwikala uko filo fikefu.
43002013	Na i Pasaka ya Avayudaya yeyihegelye, nave Yesu agang'amwike mbaka ku Yelusalemu.
43002014	Swe iwona avanu mu tembeli avagusige isenga na ing'olo na ingunda na avanyakufunza amagobole vateng'eme pa mesa sawo.
43002015	Ndawe Yesu asaavige umulegesi umunyamifwa nu kuvadaga mbevali pamwi ni ng'olo ni senga, uluhuma mu Tembeli nu kwita amagobole ga avanyakufunza nu kudulika imesa sawo.
43002016	Neke pavalongele vala avanyakugusa ingunda,“Muhese isi. Mulapitula ikaye ya Dada vangu yive ya wusulusi!”
43002017	Avanyigendo vakwe swe vakwiwuka ukuta Uwandike Uwelu witigila, “Uwende wa ikaye yako veve Nguluvi wumbulaga.”
43002018	Swe Avayudaya vakumupitula vitigila, “Utulagila ikilagilo ikindawuli ulwa wimulagile ukupiga isi?”
43002019	Neke Yesu apitule atigile, “Mudenye i tembeli iyi, nani nzenga kangi mufilo fidatu.”
43002020	Ndawe Avayudaya vatigilige, “I tembeli iyi yasengitwe musika gwa myaka machumi gatayi na gimutanda. Mbi luhwana ndawuli veve usenge mufilo fidatu?”
43002021	Kumbi umwene alongige ulwa i tembeli ya umuvili ugwakwe.
43002022	Lwave peyeasilibwike kuvafwe, avanyigendo vakwe viwike ukuta alalonzile ndahihi, swe vifuuwa Uwandike Uwelu na ulukani lwealonzile Yesu.
43002023	Nape Yesu ali ku Yelusalemu ku luhekelelo lwa i Pasaka, avanu wolofu vamufuuvitwe umwene pevafiwene ifilagilo fyeapigite.
43002024	Neke Yesu avabedale, pakuva umwene alavasele avene mbevali.
43002025	Ino siawendigi munu amulongele ulwa avene, pakuva yumwene alasisele isili mugati mwa avanu.
43003001	Epwali umunu uyumwi umufalisayo ilitawa lyakwe e Nikodemu umulongola va Avayudaya.
43003002	Uyo amusye Yesu pakilo nu kumutigila, “Labi tukulukagula ulwa wi mwigisi uhumile kwa Nguluvi. Pakuva sikwali umunu yeahwanite ukupiga ifilagilo ifyo fyewipiga veve pesi Nguluvi alipamwi na Umwene.”
43003003	Neke Yesu amupitule atigile, “Nachene nene ngukulongela: umunu pesiegilwi ulwa kavili sisauhanga ukuwuwona uwutwa wa Nguluvi.”
43003004	“Neke Nikodemu amutigile lwiima ndawuli ukwegalwa kangi umunu umugogolo? Ahwanite ingile mwileme lya uyuve neke egalwe ulwa kavili?”
43003005	Yesu pamupitule, “Nachene ngukulongela umunu pesiegilwi kwa lulenga nu Muhe sahwana ukwingila kuwutwa wa Nguluvi.
43003006	Ichegilwe kwa umuvili, cha muvili, na ichegilwe nu Muhe, cha Muhe.
43003007	Ulasasavala pakuva ngulonje ulwa luvaje ukwegalwa ulwa kavili.
43003008	Ing'ala yayipugila kwekweyiwenda; na umubumo gwayo wawipulika neke sulukagula na kwe yibita. Ndahihyo na kwa munu umwegale nu Umuhe.”
43003009	Neke Nikodemu apitule atigile, “Sivagila ndawuli ing'ani isi?”
43003010	Yesu amupitule atigile, “Be veve wi Mwigisi va Isilaeli ing'ani isi susiseli?
43003011	Nachene ngukulongela ukuta lula lwetulusele twatwilonga na lula lwetuluwene twatukolelela na uwolelesi wetu simwakuwidikila.
43003012	Neke ulwene pendivalonje isa mung'i simwifuuwa nda, mbi neke pendivalonje isa kuchanya mufuuwa?
43003013	Kangi sikwali umunu yealahele kuchanya pesi Umwana va Umunu, yeasile uluhuma kuchanya.
43003014	“Ndawe Musa lwe atumbike inzoka ya ichuma mwibiki ku balali, lwindahihyo Umwana va Umunu avaje ukukang'ulwa,
43003015	sambi umunu yeyeavesaga yeifuuwa ave na uwumi wa mbepali mulumwene.
43003016	Pakuva Nguluvi ayiyendite ing'i nambi amutawe Umwana yeiyena, sambi yeakumufuuwa alemwe ukuyaga pesi ulwa ave na uwumi wa mbepali.
43003017	Pakuva Nguluvi samutumiti Umwanakwe mung'i ayihige; atumitwe aipoke ing'i.
43003018	“Yakumufuuwa umwana sisaahigwa yesiakumufuuwa yahigitwe pakuva sakamufuuvitwi Umwana yeiyena va Nguluvi.
43003019	Na ulu lwe luhigilo ukuta ulung'ali lwasile mung'i neke avanu vende ulwisa valeke ulung'ali pakuva ifipigo fyawo fyanangifu.
43003020	Pakuva Umunu yeyeavesaga yeipiga imbi akuluvipila ulung'ali kangi siasa ku lung'ali ifipigo fyakwe filonga fikenyelwe.
43003021	Neke yeaipiga isa nachene akusa ku lung'ali sambi ifipigo fyakwe fiwoneke pawelu ulwa fipigitwe muchoga pa Nguluvi.”
43003022	Peye silutye iso, Yesu na avanyigendo vakwe, vahele mbaka ku ing'i ya mu Yudaya na ukwikala nawo kuko pamwi kono ibatisa avanu.
43003023	Nave Yohane abatisige ku Ainoni, pipi na ku Salimu, pakuva uko kwekwina lulenga lolofu na avanu vamubitye nu kubatisiwa. (
43003024	Pakuva Yohane siealadindilwa mundinde.)
43003025	Swe lwivanga ulubesa lwa musimu gwa ukofuga na avanyigendo va Yohane na Umuyudaya uyumwi.
43003026	Neke avanyigendo iwo vabite kwa Yohane nu kumulongela, “Labi, umwene yeakelumwi na veve kumwambu ya ku kumukoga gwa ku Yolodani, umwene yukamolelelye lavage lino nave ibatisa na avanu mbevali vakumufwata!”
43003027	Neke Yohane avapitule atigile, “Sahwaniti munu ukwanukila kinu pesiapelitwi na Nguluvi.”
43003028	Yinyenye munzolelye ulwa ndalonzile, ‘Nene sindi Kilisito nda, ndimulongola hela!’
43003029	Umugosi va umwalule ye munyamudala neke umunyawiyendi va umunya mudala yeakwima nu kumupulikisa ayihekelela hilo pakumupulika umunya mudala peilonga. Lwindahiyo nayinene ndihekelela wuli pe uluhekelelo lwangu lwikwilanikila.
43003030	Luvaje umwene alutilikile ululumbo, nane ng'epe.
43003031	“Umwene yeakusa uluhuma kuchanya uyo ye muvina kwa mbevali umwene uva mung'i umwaluko gwakwe gwa mung'i, nave ayilonga ing'ani sa mung'i nachene umwene yakusa uluhuma kuchanya uyo ye muvina kwa mbevali.
43003032	Sila sasiwene nu kupulika sesene seakolelela na asukuli yeakwidikila uwolelesi wakwe.
43003033	Umwene yawidiche uwolelesi wakwe ayisigihila wuwo ulwa Nguluvi va nachene.
43003034	Pakuva umwene yeatumitwe na Nguluvi ailonga ing'ani sa Nguluvi pakuva Nguluvi akumupela umunu uyo Umuhe gwakwe wugaya kigelo?
43003035	Udade akumwenda Umwana nave amupelye mbefili mumawoko gakwe.
43003036	Yakumufuuwa umwana ina uwumi wa mbepali, yesiakumufuuwa Umwana sisaahanga uwumi wa mbepali pakuva ililakali lya Nguluvi limusigalila.”
43004001	Avafalisayo vapulike ulwa Yesu iva na avanyigendo wolofu nukubatisa ukulutila Yohane. (
43004002	Neke umwene Yesu siabatisigi pesi avanyigendo vakwe.)
43004003	Aveipulika iso ahesile ku Yudaya nu kubita kangi mbaka ku Galilaya.
43004004	Nave lwelumuvaje ukukola bahagati pa Samaliya.
43004005	Swe ifika mu Samaliya mu boma iyitambulwa Sikali pipi na umugunda gwa Yakobo gwe alamupelye umwanakwe, Yosefu.
43004006	Na ipo pepina kisima cha Yakobo, neke pakuva Yesu alafuluge nu lugendo lwakwe, ateng'eme palubali pa kisima na ikivalilo che cha mutanda pamunyi.
43004007	Swe akusa Umung'inetu yumwi Umusamaliya kukunega ululenga. Neke Yesu amutigile, “Mele ululenga nywe.” (
43004008	Pakuva avanyigendo vakwe vevahele kuboma mukugula ichakulya.)
43004009	Ndawe Umung'inetu Umusamaliya amulongelige, “Luve ndawuli veve ve Muyudaya; ukusuka nene nde mung'inetu nde Musamaliya?” (Pakuva Avayudaya sivahangigi ifinu fyawo na Avasamaliya ndawe ifinegelo fya ululenga.)
43004010	Yesu swe akumulongela, “Nda uke uve ukulukagula ikipelwa cha Nguluvi nave ye nani yakukulongela: ‘Mele ululenga nywe,’ uke ukumusuka umwene na ake akupela ululenga ulunya wumi.
43004011	Umung'inetu neke amulongele, “Mulugu wimugaya kinu chakunegela na ikisima kitaali, lino uluwona kwi ululenga ulunya wumi?
43004012	Mbi veve wimuvina ukulutila ukukwetu Yakobo yeatupelye ikisima iki, neke na yumwene anywe ululenga lwa kiki na avanakwe na ifikwamilwa fyakwe?”
43004013	Yesu amutige, “Yeyeanywesaga ululenga ulu akeluka kangi.
43004014	Neke yeyeanywesaga ululenga lwe ndimupela nene sisaakeluka kangi nda. Pakuva ululenga lwe ndimupela luva mufwilo gwa lulenga mugati mwakwe ulwileta uwumi wa mbepali.”
43004015	Umung'inetu yula neke amulongele, “Mulugu, mele ululenga ulo sambi ndemwe ukukeluka kangi ndemwe ukusa ipa kukunega.”
43004016	Yesu pamupitule, “Bite, ukamukemele uvako wuse nave ipa.”
43004017	Umung'inetu yula neke amupitule, “Ndimugaya munu.” Neke Yesu amulongele, “Ulonje mumwene wimugaya munu.
43004018	Pakuva ukave na vagosi vahanu nave ye winave lino simugosi vako, ipo ulonje mumwene.”
43004019	Umung'inetu yula amulonje, “Mulugu, ndiwona veve wimuvisi.
43004020	Avakukwetu vifunyige mukidunda iki, na nyenye mwitigilaga ulwa uko ku Yelusalemu pepono pepatuvaje ukwifunya.”
43004021	Yesu pamulongele, “Yuva ufuuwage ikivalilo kikusa chesisamwifunya kwa Dada mukidunda iki nambi ku Yelusalemu.
43004022	Nyenye mwikwifunyaga kwa chesimukiseli, hwehwe twakwifunya kwa che tukisele pakuva uwupoki wihuma kwa Avayudaya.
43004023	Neke ikivalilo kikusa na yilino kifikite kwa avanyakwifunya nachene vifunya kwa Dada mu Muhe na mu wanachene. Pakuva Dada akuvasaka avanu avakumusunyalila ndahihyo.
43004024	Nguluvi Muhe, na avanyakwifunya kulu mwene luvaje ukwifunya mu Muhe na muwanachene.”
43004025	Umung'inetu swe akumulongela, “Ngulukagula ulwa akusa Mesiya yeitambulwa Kilisito nave peasile umwene atulagila ing'ani mbesili.”
43004026	Swe Yesu akumulongela, “Nene yendilongana na veve ye nene.”
43004027	Ulusika ulo avanyigendo va Yesu vave vipiluka, neke vasasavale ulwa pevawene ulwa Yesu ilongana na umung'inetu. Neke sikwali yeatige kulu mung'inetu: “Wisaka kiki?” Nambi kumuwusa Yesu, “Ulwa mbi ndawuli wilongana na umung'inetu?”
43004028	Swe umung'inetu yula akukileka ikisilo chakwe nu kubita ku boma kukuvalongela avanu.
43004029	“Muse mulave umunu yeandonje ing'ani mbesili sengapigite! Nye! Napo uyu ava ye Kilisito Mesiya?”
43004030	Neke avanu vahume muboma vabite kwa Yesu.
43004031	Ulusika ulo avanyigendo vamusukite vitigila, “Labi, lye.”
43004032	Neke avalongele, “Nene ndina ichakulya chesimukiseli nyenye.”
43004033	Neke avanyigendo vakwe pevilonganze, “Ndawuli kuva kwina munu yeamuletye ichakulya?”
43004034	Yesu neke pavalongele, “Ichakulya changu che iki mige cheinogelwa yeasindike ngasinde ikipigo chakwe.
43004035	Nyenye simwamwitigila: ‘Pegike myesi gitayi ukubeta imbeto!’ Lavage nene nguvalongela mukang'ule amiho genyu mulave imigunda ulwa isanga yeyifikite ukubetwa.
43004036	Nave umunyakubeta akwanukila amahombo nu kukong'asa amaveleko ga uwumi wa mbepali sambi umunyakuvyala na umunyakubeta vahekelele pamwi.
43004037	Pakuva ululongwa ulo lwalwiva lwa nachene, ‘Uyumwi aivyala neke uyungi abete.’
43004038	Nene ngavatumite mukabete imbeto yesimwagudi, avamwi vagudite nayi nyenye muhanzile uwinome wa ulugudo lwawo.”
43004039	Na mu boma yila Avasamaliya wolofu vamufuuvitwe uluhuma mu lukani lwa umung'inetu yula yeolelye ulwa andonje: “Ng'ani mbesili sengapigite.”
43004040	Vave Avasamaliya vakumubitila vamusukite ikale ukwawo, swe akwikala uko filo fivili.
43004041	Avanu wongeleche wolofu ukufuuwa uluhuma mulukani lwakwe.
43004042	Neke pevamulongele umung'inetu yula, “Ino twifuuwa, si kwa uwimila ulukani lwako nda. Pakuva twipuliche yihwehwe kangi tukulukagula ulwa nachene uyu ye mwene Umupoki va ing'i.”
43004043	Peikalite ifilo ifivili Yesu ahesile pala nu kubita ku Galilaya.
43004044	Pakuva yumwene Yesu ilonje ulwa, “Umuvisi mugaya lulumbo mung'i yakwe yumwene.”
43004045	Ave ifika ku Galilaya, Avagalilaya vamwanuche. Pakuva vasiwene ing'ani mbesili seapigite ku Yelusalemu pa luhekelelo pakuva iwo nawo vevahele kuluhekelelo.
43004046	Swe ifika kangi ku Kana ya ku Galilaya, kula kweeapitwe ululenga luve difayi. Na pala pepina umunu uyumwi umunzagila yeeina umwanakwe umutamwa uko ku Kapelenaumu.
43004047	Uyo ave ipulika ulwa Yesu asile uluhuma ku Yudaya mbaka ku Galilaya amubitye nu kumusuka asulunuke kukumuponia umwanakwe, pakuva alatimbite.
43004048	Swe Yesu akumulongela, “Pesimufiweni ifilagilo nu wuhulo sisamufuuwa nangi.”
43004049	Umunzagila amulonje, “Mulugu tubite wesialafwa umwanangu.”
43004050	Neke Yesu amulongele, “Bitage umwanako mumi.” Umunu yula afuuvitwe ulukani lula lwalongilwe na Yesu nave swe ibitaga.
43004051	Nave peabitige avakami vakwe vamutang'anie vitigila umwanakwe mumi.
43004052	Swe akuvawusa ikivalilo pavangige ukuva kiba nawo neke vamulongele, “Igolo, pa kivalilo cha mufung'ati pamunyi, imbungo yikamulesile.”
43004053	Swe udade akwiwuka ulwa chekivalilo pakalongeligwe na Yesu: “Umwanako mumi.” Swe ifuuwa umwene na mbevali avamukaye yakwe.
43004054	Icho che kilagilo cha kavili cheapigite Yesu peahumite ku Yudaya kufika ku Galilaya.
43005001	Pesilutye iso Yesu ahele ku Yelusalemu ku luhekelelo ulwa Avayudaya.
43005002	Ku Yelusalemu kuko pipi na mulyango gwa ing'olo, pepina lilamba lya lulenga ilitambulwa kwa kiebulaniya Betisasa, nalyo lina fikolo fihanu.
43005003	Mumo mwe avanyafitamwa wolofu vevavasise; avabofu, avatevafu, na vadedefu, [Vasindilige ululenga lutiigwe.
43005004	Pakuva kwekwina lusika avanyivaha pevasige nu kwingila mwilamba lila nu kulutiiga ululenga. Neke yeatasile ukwingila mululenga pelutiigitwe aponige uwutamwa mbewuli weeinawo.]
43005005	Na pala pepina umunu yeemutamwa myaka machumi gadatu na gimunana.
43005006	Yesu ave akumuwona uyu yeavasise, nave we akulukagula ukuta mutamwa filo fyolofu amulonje, “Wisaka ukupona?”
43005007	Umutamwa yula amupitwe, “Mulugu, nene ndimugaya munu uva kunoosa mwilamba ululenga pelwitiigwa, peyendisaka mbite uyungi yeiva atasile.”
43005008	Ndawe Yesu amulongelige, “Wime witwike ikivasikiso chako bitage.”
43005009	Lulusika lulo ave munofu swe akwitwika ikivasikiso chakwe nu kubitaga. Nacho ikimunyi icho che cha Sabato.
43005010	Pa ulo Avayudaya vamulonje yula yeaponesiwe, “Namunyi Sabato, kangi siluvaji kwa veve ukwitwika ikivasikiso.”
43005011	Neke avapitule, “Umwene yeamonise ye mwene yeandonje: ‘Witwike ikivasikiso chako bitage.’ ”
43005012	Swe vakumuwusa, “Yula yeakulonje witwike ubitage ye nani?”
43005013	Ino umunu yula yeaponesiwe salamuseli ye nani, pakuva Yesu ali ikwegite uluhuma pa vanu awolofu.
43005014	Peyesilutye iso, Yesu amufikite mu Tembeli, swe akumulongela, “Wikomalilage uve wimunofu; ulapiga inzanangifu kangi, longa lukugwile ululutye.”
43005015	Umunu yula swe akwibitilaga kono we akuvalongela Avayudaya ukuta yeamuponise ye Yesu.
43005016	Neke Avayudaya vavange ukumufwahisa Yesu, pakuva apigite iso pa Sabato.
43005017	Swe Yesu akuvalongela, “Dada vangu na yilino ipiga ifipigo nani ndipiga ifipigo.”
43005018	Ndawe Avayudaya vakalalilige visaka ukumuwulaga pakuva sieananzili yi Sabato hela nda, pamwi na ulo amutambulige Nguluvi Dade, swe iva akwipela ululumbo lutegane na Nguluvi.
43005019	Neke Yesu pavapitule avalongele, “Nachene nguvalongela, Umwana siahwaniti apige lukani iyena; aipiga lula lweakuluwona udade ipiga, pakuva mbesili seaipiga sesene seaipiga Umwana.
43005020	Pakuva Udade amwenda Umwana nave akumulagila mbesili seaipiga, na fipigo ifilutye kwa ifyo amulagila nyenye musasavala.
43005021	Ndawe Dada akuvasilibusa avafwe na ukuvapela uwumi, lwindahihyo na umwana akuvapela uwumi veiwenda.
43005022	Kangi Dada sihigagi munu. Umwana amupelye Umwana uluhigilo mbeluli,
43005023	Sambi avanu mbevali vamulumbe Umwana ndawe lwe vakumulumba Dade. Yesiakumulumba Umwana sakumulumba Udade yeandetite.
43005024	“Nachene nguvalongela umwene umunya kupulika ulukani lwangu na ukumufuuwa umunyakundeta ina uwumi wa mbepali.Na siingila mu luhigilo nda, iva alutye uluhuma kuvafwe nu kwingila ku wumi.
43005025	Nachene nguvalongela, ikivalilo kikusa na yilino kifikite, avafwe pesavapulika iliswi lya Umwana va Nguluvi, na vala avalipulika vava wumi.
43005026	Ndawe Dada lwe ina wumi mulumwene, lwindahihyo amupelye na yumwana nave avelage na uwumi mulumwene.
43005027	Neke amupele na uludali lwa uluhigilo, pakuva Mwana va umunu.
43005028	Mulasasavala ing'ani iso, pakuva ikivalilo kikusa che avanu mbevali avali mufyanga savapulika iliswi lyakwe,
43005029	nawo vahuma: vala avapigite inofu ku lusilibulo lwa uwumi, na vala avapigite inzanangifu ku lusilibulo lwa uluhigilo ukuhigwa.
43005030	“Nene sifulwiki ukupiga lukani muludali lwangu, mwendandipulikila mwendandihigila na uluhigilo lwangu lwa wugolofu nachene. Pakuva sindakwisakila lwendiwenda nene pesi lula lwe iwenda yeandetite.
43005031	Wone ndiyolelele yinene, uwolelesi wangu wuva si wa nachene.
43005032	Kwali yungi yeakunzolelela nene, nani ngulukagula ulwa uwolelesi wakwe weakunzolela wa nachene.
43005033	Nyenye mwatumite avanu kwa Yohane nave olelelye mumwene.
43005034	Neke nene singuwanukila uwolelesi wa avanu ndilonga isi sambi nyenye mupokwe.
43005035	Umwene Yohane e lung'ali ulukwaka nu kung'alika, na nyenye kwa ulusika ludodo mwawendige ukukima mu lung'ali lwakwe.
43005036	Neke uwolelesi wendinawo nene wilutila wula wa Yohane. Pakuva ndipiga ifipigo, fye akamelye Dada ndifipige, ifipigo fyefikunzolelela ulwa Dada anumite.
43005037	Nave Dada, yeandete akunzolelela. Nyenye simulava mupulika iliswi lyakwe nangi, nambi uwusu wakwe simwe mulawuwona,
43005038	nambi lukani lwakwe mwihela mugati umwenyu, pakuva nyenye simukumufuuwa umwene yeandetite.
43005039	Muhele mwihungilila Uwandike pakuva, mwitigila wanda mwina wumi wa mbepali mugati mwayo; kumbi Uwandike uwukunzolelela nene!
43005040	Muleema ukusa kwa nene sambi muve na uwumi.
43005041	“Nene singwanukila uwusumilwa wa avanu.
43005042	Neke nene ndivakagwe, ulwa mwivagaya wende wa Nguluvi mugati umwenyu.
43005043	Nene nzusile mwitawa lya Dada vangu na nyenye simukunzanukila, manyi ase uyungi mwitawa lyakwe uyo mumumwanukila.
43005044	Mufuuwa ndawuli nyenye yemukwiyanuka uwusumilwa yinyenye kwa yinyenye, na simwisaka uwusumilwa wula uwihuma kwa Nguluvi yeiyena?
43005045	Mulatigila ulwa nene ndivatosa kwa Dada. Pwali yeakuvatosa ye Musa ye mukwihuvila.
43005046	Pakuva muke mumufuuwe Musa ye andike ing'ani sangu, muke mufuuwa na nene.
43005047	Ino pesimwifuuwa uwandike wakwe mufuuwa ndawuli ing'ani sangu?
43006001	Peyesilutye iso, Yesu ahele kumwambu ya ibahali ya ku Galilaya iyitambulwa (Tibeliya.)
43006002	Na Ililugu ilikomi lyamufwatite, pakuva vevafiwene ifilagilo fye avapije avatamwa.
43006003	Swe Yesu igang'amuka kukidunda nu kuteng'emala pamwi na avanyigendo vakwe.
43006004	Na i Pasaka, uluhekelelo lwa Avayudaya lwe lulipipi.
43006005	Yesu ave ilava, awene ililugu ilikomi lya avanu likusa kulumwene, neke amuwuse Be! Filipo, “Tugule kwiya imikate ija ukulya iva?” (
43006006	Na ulo alongige ukumugela hela Filipo; pakuva alalukagwe yumwene lwe apiga.)
43006007	Filipo amupitwe, “Manyi nagive mikate ja amagobole dinali magana gavili sigikwila, nambi kumegulana hela!”
43006008	Uyumwi va avanyigendo vakwe, Andeleya, umwanakwave va Simoni Petulo, swe akumulongela,
43006009	“Ipa pwali umwana umunya mikate gihanu ja ingano na isomba sivili; ino gikwila kiki kuvanu wolofu avi ndawe iva.”
43006010	Swe Yesu itigila, “Muvakong'ase avanu vateng'emale,” Na apono baho pepina lisoli lyolofu ndawe avanu avagosi vateng'emalige; vevagelaniche mwe mbilima sihanu de.
43006011	Ndawe inulige imikate gila nu kulumba nu kuvagavila avevateng'eme pala, ndahihyo na sisomba sila mumwevawendelige.
43006012	Nawo vave vakwiguta avalonje avanyigendo vakwe, “Mukong'ase uwuwuluwulu kilemwe ukuyaga nambi kinu.”
43006013	Neke vakong'ase uwuwuluwulu wewasige ukuhuma mumikate gihanu neke vamemye ifitangula finyichumi na fivili.
43006014	Avanu vavevakukiwona ikilagilo che apigite vatige, “Nachene uyu ye Muvisi yeakusa mung'i.”
43006015	Kono Yesu we akulukagula ulwa visaka vase vamwibate sambi vamutemye ave Mutwa kwa ludali; swe akwikwega nu kubita kukidunda iyena.
43006016	Chave kiva kimihye, avanyigendo va Yesu vasulunwike mbaka kunyanza,
43006017	swe vihova mukipugu, nu kuvanga ukulowoka inyanza ukubita ku Kapelenaumu. Kangi ulwisa yelweluvanzile Yesu esalafika.
43006018	Ndawe inyanza yavangige ukutigangika na ikifulufumbi ikikomi.
43006019	Neke Avanyigendo pevafugwite ulugendo lwa kilomita sihanu apangi simutanda, vamuwene Yesu igenda muchanya munyanza ihegelela kukipugu chawo swe viva na muhwehwe.
43006020	Swe akuvalongela, “Yinene, mulogopa!”
43006021	Nawo vasakige vamwanukile mukipugu, swe ikipugu yekiva kifikite mung'i kweve vadonyite.
43006022	Ikimunyi icha kavili ililugu lya avanu vevevimile imwambu ya inyanza sivakiwene ikipugu ikingi uko pesi kimwi hela. Kangi ulwa Yesu siinji mukipugu kila pamwi na avanyigendo vakwe vahele viyena.
43006023	Neke ifipugu ifingi fyasile uluhuma ku Tibeliya, na kula Umutwa kwe amulumbite nguluvi neke imikate give myolofu valye vigute.
43006024	Lwave amalugu pegawene ulwa Yesu asukuli uko nambi avanyigendo vakwe, viinje mufipugu vavene swe vibita ku Kapelenaumu, kukumwolela Yesu.
43006025	Na vala avanu vave vakumuwona Yesu imwambu inzayo ya inyanza vamuwusise, “Labi veve ukasile panili ipa?”
43006026	Yesu avapitwe itigila, “Nachene nguvalongela nyenye: nyenye mukusaka nene si kwa ifilagilo nda mukusaka pakuva mukalye imikate neke mwigute.
43006027	Mulakipigila kipigo ichakulya ikikwanangika, pesi ulwa mupigilage ichakulya ikinanaga ukwimila uwumi wa mbepali, icho che avapela Umwana va Umunu. Pakuva uyo, ye muteme uluhagi na dada Nguluvi.”
43006028	Swe vakumulongela, “Tugitage ndawuli sambi tupige ifipigo fya Nguluvi?”
43006029	Yesu avapitwe, “Iki chekipigo cha Nguluvi mumufuuwage umwene yeatumitwe na umwene.”
43006030	Ndawe vamulongelige, “Kilagilo kiki che upiga sambi tukiwone tukufuuwe? Ugita ndawuli?
43006031	Avavaha vetu valye imana mubalali ndawe welwelwandike ‘Avapelye imikate uluhuma kuchanya valye.’ ”
43006032	Yesu neke peavalongele, “Nachene nguvalongela nyenye. Si Musa nda yeavapelye umukate gula gwa kuchanya, Dada vangu yakuvapela nyenye umukate ugwa nachene ugwihuma kuchanya.
43006033	Pakuva umukate gwa Nguluvi ye yula yeakusa mung'i uluhuma kuchanya itawula uwumi mung'i.”
43006034	“Swe vakumulongela, Mulugu apo tupelage mbepali umukate ugu.”
43006035	“Neke Yesu peavalongele nene yenene nde mukate ugwa uwumi. Yeyeavesaga akusa kwa nene sisaawona nzala nda na yeakufuuwa sisaawona ng'elu nda.
43006036	Ino, ndivalonje ulwa yemumbwene napo wesimwifuuwa.
43006037	Mbevali veakumela Dada vasa kwa nene; kangi yeyeasaga kwa nene sisandimutaga kwivala nda.
43006038	pakuva nene si ndasili uluhuma kuchanya sambi mige sendiwenda nene nda, ndasile mige seiwenda yeandetite.
43006039	Naseiwenda yeandetite se isi: mwa mbevali veamelye ndilayasa nambi yumwi.
43006040	Pakuva seiwenda Dada vangu se isi kwa yeyeamulavaga Umwana nu kumufuuwa avelage na uwumi wa mbepali nane sandimusilibula pa ikimunyi cha uwusililo.”
43006041	Ndawe Avayudaya ving'ulanzige pakuva atige, “Nene yendi mukate ugwasile uluhuma kuchanya.”
43006042	Swe vamutigile, “Uyu Yesu si ye Umwana va Yosefu? Tumusele Udade na yuyuve. Ino pede ilonga ndawuli ulwa nzusile uluhuma kuchanya?”
43006043	Swe Yesu akuvapitula na ukuvalongela, “Mutane ukwing'ulanza.
43006044	Asukuli umunu yeahwanite ase kwa nene pesi mukwege na Dada yeandetite nani sandimusilibula paikimunyi cha uwusililo.
43006045	Lwandike na Avavisi ulwa: ‘Mbevali savigisiwa na Nguluvi, apo yeyeapulikaga na ukwigila ukuhuma kwa Dada asa kwa nene.
43006046	Sikwekutigila yeyeavesaga umunu amuwene Dada; pesi yula yeihuma kwa Nguluvi uyo yemwene yeamuwene Dada.
43006047	Nachene nene nguvalongela nyenye, yula yeafuuwa ina uwumi wa mbepali.
43006048	Nene ye nene nde mukate ugwa uwumi.
43006049	Avavaha venyu valye imana mubalali, neke vafwe.
43006050	Ugu gwe mukate ugukwika uluhuma kuchanya, sambi ahwane ukulya alemwe ukufwa.
43006051	Nene ye nene nde mukate ugwa uwumi gwegwasile uluhuma kuchanya. Yeyeavesaga munu yealye umukate ugu saanana mbepali; na umukate gwe nawula nene gu muvili gwangu sambi ing'i yinane.”
43006052	Swe Avayudaya vakwibesa vavene ng'ani vitigila : “Lwa ndawuli umunu uyu atupela hwehwe umuvili gwakwe tulye?”
43006053	Ndawe Yesu avalongelige, “Nachene nguvalongela nyenye: pesimuli; umuvili gwakwe Umwana va Umunu na ukunywa idanda yakwe, muvagaya wumi mugati umwenyu.
43006054	Yula yealya umuvili gwangu na ukunywa idanda yangu inawo uwumi wa mbepali, nani sandimusilibula paikimunyi icha uwusililo.
43006055	Pakuva umuvili gwangu che chakulya cha nachene; na idanda yangu che kinywewa icha na chene.
43006056	Yula yealya umuvili gwangu na ukunywa idanda yangu uyo akwikala mwanene, na nene ngwikala mulumwene.
43006057	Ndawe Dada umumi lweanumite nene, nani ndimumi mwa Dada, lwindahihyo kwa yeakundya ava mumi mwa nene.
43006058	Ugu gwe mukate ugwihuma kuchanya. Sindawe avavaha lwevalisige umukate ugo neke vafwe; yula yeilya umukate ugu saanana mbepali.”
43006059	Ing'ani iso alonzile peigisige musinagogi ku Kapelenaumu.
43006060	Avanu wolofu muvanyigendo vakwe vave vipulika vatige, “Ulukani ulu lutalamu! Yenani ye apulikisa?”
43006061	Nave Yesu alukagwe muwunu wakwe, avanyigendo vakwe pevakwing'ulanza mulukani ulu swe akuvawusa, “Mbi ndawuli ulukani ulu lukuvavifya?
43006062	“Apo luva ndawuli pemuke mumuwone Umwana va Umunu pe igang'amuka kweekwali pamwandi?
43006063	Uyu ye Muhe yeitawulaga uwumi. Uludali lwa umuvili hela siluhwana kinu, iso sendivalonje sa Muhe na uwumi.
43006064	Nambi ndahihyo avamwi mwa nyenye sivalafuuwa.” (Pakuva Yesu alukagulige uluhuma pamuvango vevanani vesive valakufuuwa na yula yesaamupituka.)
43006065	Swe itigila, “ Nambi palulo ndavalonje ulwa asukuli Umunu yeahwanite ukusa kwa nene pesi mukemele na Dada vangu.”
43006066	Uwimila ulu wolofu muvanyigendo vakwe vapilwike kumbele valemwe ukumuninila kangi.
43006067	Neke Yesu avawuse avanyichumi na vavili, “Ndawuli ngali nayinyenye mwisaka muhege?”
43006068	Ndawe Simoni Petulo amupitulige, “Mutwa tubite kwa nani? Veve ye wina ing'ani isiletaga uwumi wa mbepali.
43006069	Nahwehwe tufuuvitwe kangi tulukagwe ulwa veve ye veve ve Mwelu va Nguluvi.”
43006070	Yesu avapitwe, “Ndawuli nene sindavahagwi nyenye vanyichumi na vavili? Na uyumwi vanyenye lisetani!”
43006071	Yesu ipo amulongige Yuda umwana va Simoni Isikalyote. Pakuva uyu yemwene yeamupitwike nambi we ali yumwi na vala avanyichumi na Vavili.
43007001	Na pelulutye ulu Yesu agendige mu Galilaya. Siawendigi ukugenda mu Yudaya, wimila Avayudaya avasakige ukumuwulaga.
43007002	Uluhekelelo lwa Avayudaya, uluhekelelo lwa ifitinga yelweluhegelye.
43007003	Ndawe avanyalukolo vakwe Yesu vamulongelige, “Hege ipa bite ku Yudaya, sambi avanyigendo vako nawo valave ifipigo fyako fyewipiga.
43007004	Pakuva asukuli umunu yeipigaga lukani mu kinyele kono weisaka akagulanike. Pakuva wipiga isi apo wiyelelulage mung'i.” (
43007005	Pakuva na vavanyalukolo vakwe sivamufuuvigwi!)
43007006	Neke Yesu avalongele, “Ulusika lwangu silulafika nda, neke ulusika lwenyu lulipwali mbepali.
43007007	Avanu avamung'i sivavavipila nyenye, pesi vakumbipila nene, pakuva nene nguwolelela ulwa ifipigo fyawo ifyanangifu.
43007008	Mubitage yinyenye ku luhekelelo. Nene sindibita ku luhekelelo ulu, pakuva ulusika lwangu ulukwilaniche silulafika.”
43007009	Nave ave akuvalongela isi asigee mu Galilaya.
43007010	Neke avanyalukolo vakwe peyevahele ku luhekelelo, nave Yesu pepene peahele, kinyele kinyata.
43007011	Ndawe avavina va Avayudaya vamolelige mu luhekelelo: swe vitigila “Alikwi?”
43007012	Swe kwiva na lwing'ulanzo mumukong'ano. Pepene avamwi vamutige Yesu, “Munu munofu.” neke avangi vatigile “Nda! Uyo ake iyasa avanu.”
43007013	Nambi ndahihyo alasukuli umunu yealongige pawelu ing'ani sa Yesu, pakuva vawogopige Avayudaya.
43007014	Mugatinagati mufilyo ifya uluhekelelo, Yesu iinje mutembeli ivanga ukwigisa.
43007015	Ndawe avavina va Avayudaya vasasavalige wevitigila, “Mbi uyu asikagwe ndawuli isi mbesili nave wesiimbiti?”
43007016	Ipo Yesu avapitwe itigila, “Inzigiso isi sisangu nene sa umwene yeandetite.
43007017	Wone umunu iwenda ukupiga seiwenda Nguluvi uyo yealukagula ukuta inzigiso sangu sihumile kwa Nguluvi na wone apangi ngwivangila mululagi lwangu hela.
43007018	Umunu yeilonga ing'ani sa ukwivangila mululagi lwakwe hela uyo isakaga ululumbo lwakwe yumwene, neke yula yeaisakaga ululumbo lwa yula yeamuletite, uyo yevanachene na mulumwene mugaya ng'ani isa uwubangabanga.
43007019	Ndawuli Musa siavapelii indagilo? Ino asukuli nambi yumwi mwanyenye yeakwinatila indagilo. Mbino pandawuli mwisaka ukumbulaga?”
43007020	Neke vamalugu vapitule, “Be! napo wina lisoka! Yenani yeisaka ukukuwulaga?”
43007021	Swe Yesu akuvapitula nu kuvalongela, “Nene ndapigite kipigo kimwi hela nyenye mbemuli mwasasave.
43007022	Musa avapelye ukuwoolwa ino sikuta umusimu ugo gwahumile kwa Musa pesi ulwa gwahumile kwa avanyakataali. Lino nyenye mwiwoolaga umunu na mukimunyi cha isabato.
43007023	Wone umunu aiwoolwa sambi indagilo sa Musa silemwe ukudenywa mbino ndawuli mukumbipila pakuva ndimuponise umunu mukimunyi cha isabato?
43007024	Lino mulahiga ulukani ukwimila isiwoneka mwivala hela muhigage we mukwinatila uwugolofu.”
43007025	Avamwi va avanu va mu Yelusalemu vapwepige vitigila, “Uyu si yuyu yevakumulela sambi vamuwulage?
43007026	Mulavage! lino alibaha akuvakenyela pelu hela na asupali umunu yeakumulonza lukani. Ngali luhwanite avalongola yevamukagwe nachene ulwa uyu, ye Mesiya?
43007027	Neke Mesiya peakusa asupali yealakukagula kweihuma, neke hwehwe tukukagwe kweahumile umunu uyu!”
43007028	Ndawe Yesu ihugige pakulonga kono we akwigisa, mu Tembeli itigila, “Nene munzele na kwendihuma mukukukagula nambi ndahihyo sindasili kwa uwunu wangu pesi umunyakunuma nene ye va nachene nanye simumuseli nda.
43007029	Nene ndimusele pakuva nyumite kulumwene nave ye munyakunuma.”
43007030	Swe avanu vasakige ukumwibata, nambi ndahihyo siekwali umunu yeigelye ukugolola iliwoko lyakwe kulumwene amwibate, pakuva ikivalilo chakwe sichekilafika.
43007031	na avanu wolofu mumukong'ano vamufuuvitwe vitigila, “Pesaasile Kilisito saapiga filagilo fyolofu ukulutila fye apigite uyu?”
43007032	Avafalisayo swe vipulika avanyamukong'ano pevipwepa ing'ani sa Yesu. Swe, avene na avatambisi avavina vatumite avanyigalu vakamwibate Yesu.
43007033	Ndawe Yesu atigilige, “Ndilipamwi na nyenye lusika ludodo, pambele pe ndibitilaga kwa yeandetite.
43007034	Mulasaka neke sisamumbona nene, na pala pendipwali nyenye sisamusa.”
43007035	Ndawe avalongola va Avayudaya vilonganzige vatigilage, “Uyu abita kwi kwesitumuwona? Ngalihosa ukubita ku Vayudaya avayaje ku Vagiliki nu kuvigisa Avagiliki?
43007036	Lukani luki ulo lweilonga: ‘Musaka neke simumbona na pala pemba ndipwali nyenye simuhwaniti muse?’ ”
43007037	Na ikimunyi icha uwusililo, ikimunyi ikikomi cha uluhekelelo, ikimunyi ikitambule swe Yesu imite akwihuga iliswi itigila, “Umunu umunyang'elu asage kwa nene anywe.
43007038	Yeakufuuwa nene, ndawe uwandike wewatige: ‘Imikoga ja ululenga ulunyawumi, ginyilima ukuhuma mulumwene!’ ” (
43007039	Na ulukani ulo alongelige ulwa Umuhe, ukutigila vala vevakumufuuwa savamwanukila pambele pakuva Muhe sielasa na Yesu siealingila mundolo sakwe.)
43007040	Avanu avamwi avapulike ing'ani iso vatige, “Uyu nachene muvisi!”
43007041	Avamwi vatige, “Uyu ye Kilisito!” Neke avangi swe vatigile, “Mbi luhwanite nachene Kilisito ahume ku Galilaya?
43007042	Mbi uwandike Uwelu wilonga ndawuli? Witigila, ‘Kilisito ahuma mumbegalo ya Daudi va ku Betelehemu, muboma ya Daudi!’ ”
43007043	Sweno, piva na ulwilekano muvanu ukwimila umwene Yesu.
43007044	Avangi vasakige ukumwibata Yesu, neke na baho siepwali umunu yeigelye ukugolola liwoko amwibata.
43007045	Avanyigalu vapilwike, ku vavina va avatambisi na Avafalisayo vevavatige, “Mbi ndawuli simumuletiti?”
43007046	Avanyigalu vala vapitwe, “Asukuli umunu umulonga hilo ndawe umunu uyu!”
43007047	“Neke Avafalisayo vavapitule nayi nyenye ye musanzilwe ndahihyo?
43007048	Yenani muvavina na avanyalulagi na Avafalisayo yeakumufuuwa?
43007049	Neke ililugu ili, lyesilikulukagula ululagilo sa Musa likotwike!”
43007050	Uyumwi va Avafalisayo itambulwa Nikodemu, umunu yeahele akamuwone Yesu pamwandi. Umwene avatige,
43007051	“Ndawuli ngali ndagilo setu sakumuhiga umunu wesalapulikiswa tandi, nambi ukulukagula lweiva apigite?”
43007052	Nawo swe vakumupitula vakumutigila, “Ngali nayuveve uhumite ku Galilaya? Apo kasake ulave muwandike uwelu nave wilavila ulwa, “Mu Galilaya sahwaniti ukuhuma umuvisi nangi!” [
43007053	Sweno, ndawe mbevali vatagalilige, munu na kwakwe.]
43008001	[Neke Yesu abite kukidunda icha imiseituni.
43008002	Pamilawu hilo pekuche ahele kangi mu tembeli. Swe avanu mbevali vibita kulumwene, ndawe ivanga ateng'emalige ivanga ukuvigisa.
43008003	Avigisi va indagilo na Avafalisayo vamuletye umung'inetu yealibatike muwugoni, nu kumuvika pagatinagati pavanu.
43008004	Neke vamulongele, “Mwigisi! Umung'inetu uyu ibatike pake muwugoni.
43008005	Ino mundagilo sa Musa atulaje ukuvakinya na maganga avindawe iva. Ino veve witigila ndawuli?”
43008006	Nawo valongige ulo we vakumugela sambi vave na ululongwa lwa ukumutosekesa. Neke Yesu agondime akwandika pasi na ichala chakwe.
43008007	Nawo pevagina ukumuwusa imite nu kuvalongela, “Umunu umugaya inzanangifu mwanyenye yeatalage ukumukinya ni liganga.
43008008	Swe igondama kangi akwandika pasi na ichala chakwe.
43008009	Nawo pevapulike isi, ndawe vahegige yumwi yumwi ukuvangila avagogolo, mbaka pevisila mbevali swe isigala Yesu na umung'inetu yeeimile pagatinagati iyena.
43008010	Yesu ave akwima amuwusise atigile, “Ng'inetu valikwi avanu vala? Asukuli yeakuhigite ulwa wimwananzi?” Swe akumulongela asukuli na yumwi Mulugu.
43008011	Neke Yesu amulongele, “Nayi nene singukuhiga. Wibitilage; neke uluhuma lino ulapiga inzanangifu kangi.”]
43008012	Ndawe Yesu avalongelige itigila, “Nene ye nene nde lung'ali lwa ing'i. Umwene yeakufwata nene sagenda mulwisa nda ava na ulung'ali lwa uwumi.”
43008013	Swe Avafalisayo vakumulongela, “Veve ukwiyolelela wiyena uwolelesi wako si wanachene.”
43008014	Yesu apitwe na kuvalongela, “Nene naluve wengwiyolelela ndiyena uwolelesi wangu we wanachene pakuva ngukukagula kwendahumile na kwendibita. Neke nyenye simukukukagula kwendahumile nambi kwendibita.
43008015	Nyenye mwamwihiga mukwimila amahosa ga avanu pemwihiga, neke nene sindihigagi munu.
43008016	Nambi ndihiga, ndihigilaga munachene, pakuva nene sindiyena nda ndilipamwi na Dada yeanumite nene.
43008017	Kangi nzandike mululagilo lwenyu ulwa uwolelesi wa avanu avavili wawiva wanachene.
43008018	Nene ye nene yengwiyolelela ndiyena nave Dada yeanumite akunzolelela.”
43008019	Ndawe vamuwusige, “Umwene Udado alikwi?” Yesu avapitwe, “Nene simunzeli nambi nayi Dada simumuseli muke muve munzele nene muke muva mumusele nayi Dada vangu”
43008020	Ing'ani iso alonzile peakwigisa mu tembeli, peali pakibogonyela pevavikige amagobole. Na siekwali munu yeamwibete pakuva ikivalilo chakwe sichekilafika.
43008021	Kangi swe akuvalongela, “Nene ndihega, nanye musaka, nanye samufwa munzanangifu senyu. Nene kwendibita nyenye simuhwaniti muse.”
43008022	Swe Avayudaya vitigila, “Ndawuli iwulaga? Pe itigila: ‘Nene kwendibita nyenye simuhwaniti muse?’ ”
43008023	Neke avalongele, “Nyenye mwahumile baha pasi nene ndahumite kuchanya. Nyenye mwiva mung'i iyi nene sindiva mung'i iyi.
43008024	Nambi ndivalonje ulwa samufwa munzanangifu senyu; pesi mwifuuwa ulwa ‘Nene ye nene’ mufwa munzanangifu senyu.”
43008025	Swe vakumutigila, “Winani veve?” Neke Yesu atigile, “Lula lwendavalonje uluhuma pamwandi!”
43008026	Ndinaso nzolofu isa ukuvalongela nu kuvahiga. Neke umwene yeanumite vanachene; nane sendapulike hela kulumwene siso senguyilongela ing'i.”
43008027	Nawo Sivalukagwi ulwa avalongelige ulwa udade.
43008028	Swe Yesu akuvalongela, “Mbaka pemumutumbike Umwana va Umunu ipo pesamung'agulila ukuta, ‘Nene ye nene’, na kangi ulwa singwivangila ukupiga nambi lukani muludali lwangu, pesi ulwa ndilonga sisila hela sendimwigise na Dada.
43008029	Nave yeanumite alipamwi na nene; siakundeka ndiyena nda, pakuva nene ndipigaga mbepali sila isikumunogela.”
43008030	Nave pealongige iso avanu wolofu vamufuuvitwe.
43008031	Neke Yesu avalongele Avayudaya avevamufuuvitwe, “Nyenye Wone mwinatile ulukani lwangu muva nachene vanyigendo vangu.
43008032	Kangi muyikagula inachene, na ulwa nachene iyo yivavika muwutemapenyu.”
43008033	Neke vamupitule, “Hwehwe twihuma mumbegalo ya Abulahamu, na sitwetulava vanyawingi ulusika lwelweluvesaga. Ino wilonga ndawuli ulwa, ‘Muva mwivatemapenyu.’ ”
43008034	Yesu avapitwe, “Nachene nguvalongela, yeyeapigaga inzanangifu munyawingi va inzanangifu.
43008035	Umunyawingi siakwikalagi mukaye mbepali, neke umwana uyo yakwikalaga mukaye mbepali.
43008036	Ino wone umwana avavike mu wutemapenyu, ipo nachene muva mwivatemapenyu.
43008037	Ngulukagula ukuta nyenye mwimbegalo ya Abulahamu. Neke ulwene, mwisaka ukumbulaga pakuva simukulwidikila ulukani lwangu.
43008038	Nene ndilonga sendasiwene kwa Dada, neke nyenye mwipiga sila semwapulike ku Dadenyu.”
43008039	Swe vakumupitula vitigila, “Hwehwe Udadetu ye Abulahamu!” Ndawe Yesu avalongelige, “Muke muve mwivana va Abulahamu, muke mupiga ifipigo fyeapigige Abulahamu.
43008040	Ino nene nguvalongela inachene yandayipulike kwa Nguluvi, nambi ndahihyo mwisaka ukumbulaga. Abulahamu sapigiti ndahihyo.
43008041	Nyenye mwipigaga ifipigo fifila fyapigige udadenyu.” Pepene pevamulonje ulwa, “Hwehwe sitwivasavahele nda, hwehwe twina Dadetu yumwi swe, Nguluvi.”
43008042	Neke Yesu avalongele, “Wone ake ave Nguluvi ye Dadenyu muke munzenda nene, pakuva nene ndahumite kwa Nguluvi nane swe ngusa baha. Na sindiyusi kwa uludali lwangu, pesi lwa umwene yeandetite.
43008043	Mbino ndawuli simukusikagula iso sendilonga? Ndita wanda pakuva simwamwiwenda ukulupulikisa ulukani lwangu.
43008044	Nyenye mwivana va Udadenyu Setani, na uwudobokesi wa udadenyu, Wemuwenda ukupiga. Umwene muwulasi, kangi sakwimagi mu nachene pakuva inachene isumuli mulumwene. Na pealongaga uwudesi; akwilongela isakwe yumwene, ulo lweiwali pakuva mudesi, kangi Dade va uwudesi.
43008045	Nane pakuva ndilonga ulwa nachene nanye nambi simukufuuwa nda.
43008046	Ye nani mwa nyenye yeahwana ukundagila ulwa ndi munyanzanangifu? Lino wone ndilonga isa nachene, ndawuli simwifuuwa?
43008047	Ye va Nguluvi aipulikisa ing'ani sa Nguluvi. Lino nyenye simwipulikisa pakuva nyenye si mwivanu va Nguluvi.”
43008048	Avayudaya vamupitwe, “ Mbi hwehwe sitwilongela mumwene nda, ulwa veve wi Musamaliya, na kangi wina lisoka?”
43008049	Neke Yesu avapitulage, “Nene ndimugaya lisoka; nene ndina choga kwa Dada vangu, neke nyenye mwivagaya choga kwa nene.
43008050	Nene singwisakila indolo yinene; pwali yumwi hela yeaisaka indolo iyo nave ye muhisia pevakwilamula
43008051	Nachene nene nguvalongela, umunu yeakwinatila ulukani lwangu sisaafwa kitasila!”
43008052	Swe Avayudaya vakumulongela, “Ino tulukagwe ulwa wina lisoka! Abulahamu afwe, na avavisi vafwe, veve ati witigila ‘umunu yeakwinatila ulukani lwangu sisaafwa kitasila!’
43008053	Veve ngali wi muvina ukulutila udadetu Abulahamu yeafwe? Na avavisi vafwe, lino veve ukwivika winani?”
43008054	Yesu avapitwe, “Wone ndipele yinene indolo iso sisiva kinu nda. Dada vangu ye nyenye mukumutigila ye Dadenyu, ye yuyo yeakumela indolo.
43008055	Nyenye simulava mumukagula, ali nene yendimukagwe. Na wone, nigile sindimukagwi, ipo ndeta ndawe nyenye. Nene ndimukagwe na ulukani lwakwe nzinatye.
43008056	Abulahamu, Udadenyu aheyite ulwa ikimunyi changu, nave akiwene nu kuhekelela.”
43008057	Sweno, Avayudaya vakumutigila, “Veve sulafikila nambi myaka machumi gahanu, nave uve vamuwene Abulahamu?”
43008058	Neke Yesu avapitulage, “Nachene nene nguvalongela, “Abulahamu wesialavaawoneka, nene nde ndipwali.”
43008059	Ipo ndawe vasavige amaganga sambi vamukinye, ndawe Yesu ifihige swe ihuma mu tembeli.
43009001	Yesu pealutilige amuwene umunu umubofu uluhuma pakwegalwa.
43009002	Avanyigendo vakwe vamuwusise, “Labi! Yenani yeapigite inzanangifu sunge uyu egalwe mubofu yumwene apangi avegasi vakwe?”
43009003	Neke Yesu avapitule, “Nambi uyu siapigiti nzanangifu, nambi avegasi vakwe. Lwave de sambi uludali lwa Nguluvi lwelelulwe lwipiga ikipigo mulumwene.
43009004	Lutuvaje ukupiga ifipigo fyakwe umwene yeandetite wepe munyi pakuva ikilo kikusa pe umunu sahwaniti ukupiga ikipigo.
43009005	Ulusika lwengali mung'i, nene ndilung'ali lwa mung'i.”
43009006	Peyealonzile iso, afunyite amati pasi swe iwuyapa lidope ndawe amubakige umubofu mumiho
43009007	neke amulongele, “Bite ukakalave kwilamba ilya ku Siloamu.” ilitawa kwekutigila, “Yeatumitwe.”). Ndawe abitige kukukalava, ipiluka we ilava.
43009008	Swe, avanyafivawo vakwe na vala vevamuwonige mumikaa akwisukilisa vatige, “Mbi uyu si yuyula yeake mumikaa yeakateng'emalige akwisukilisa?”
43009009	Avamwi vatige, “Yumwene!” Avangi vatige, “Nda, neke ulwene vihwana nave!” Neke umwene yee mubofu atigile, “Yunene!”
43009010	Swe vakumuwusa, “Mbi luve kinyandawuli sunge amiho gako galave?”
43009011	Ndawe avapitulige, “Umunu yula yeitambulwa Yesu akawuyepe ilidope, swe akumbaka mumiho na ukunigila: ‘Bite ukakalave kwilamba lya ku Siloamu.’ Swe ndawe ndabitige ukukalava swe ndilava.
43009012	Avene swe vitigila umwene, “Alikwi?” Ndawe atigilige, “Haha! Manyi nene sindina nzeli!”.
43009013	Sweno ndawe vamusindikige umunu yula yeemubofu Avafalisayo.
43009014	Nacho che ikimunyi cha isabato, Yesu peawuyepe ilidope nu kuwuponia uwubofu.
43009015	Ndawe Avafalisayo vamuwusige kangi umunu uyo ulwa, “Lukave kinyandawuli sunge ulave?” Neke avalongele, “Akambakite ilidope swe nzamwilava.”
43009016	Avamwi va Avafalisayo vatige, “Umunu uyo sahumiti kwa Nguluvi, pakuva siakwinatila ululagilo lwa isabato.” Avangi vitigile, “Luhwana ndawuli umunu umunyanzanangifu ukupiga ifilagilo ndawe ifi?” Swe visutana vavene ng'ani.
43009017	Ndawe vamuwusige kangi yula yeemubofu, “Pakuva yakuponise amiho lino veve ukumutigila ndawuli?” Swe umwene akuvatigila uyu, “Muvisi.”
43009018	Neke avavina va Avayudaya sivafuuvitwi ukuta umunu uyo ali mubofu pamwandi na ulwa ino ilava, mbaka pevavakemelye avegasi vakwe,
43009019	swe vakuvawusa avegasi iwo, “Ngali uyu ye mwanenyu? Ye nyenye mwitigila egilwe mubofu? Mbino alafile kinyandawuli?”
43009020	Avegasi vakwe vavapitule ukutigila, “Ena tukulukagula ulwa uyu ye mwanetu, ulwa egilwe mubofu.
43009021	Neke ulwa alafile kinyandawuli, ulo hwehwe situluseli, kangi na yula yeamuponise alave situmuseli. Mumuwusage yumwene pakuva uyo munu muvina ilongela.”
43009022	Avegasi vakwe valonzile ndahihyo pakuva vali na muhwehwe vawogopige avavina va Avayudaya ulwa yeveviyidikise ukuta umunu yeamwidikila Yesu ulwa ye Kilisito uyo adagwa ahege mu sinagogi.
43009023	Nambi lwelwene ulwalesile avegasi vatigile, “Umwene munu muvina mumuwuse!”
43009024	Swe vakumukemela kangi uyo yeemubofu vakumutigila, “Longele mumwene we ukumogopa Nguluvi! Hwehwe twitigila ukuta umunu uyu munyanzanangifu.”
43009025	Umunu yula apitwe akuvatigila, “Wone umwene munyanzanangifu nene singulukagula. Neke ulwene kinu kimwi chengukikagula ukuta, “Nge ndimubofu lino ndilava.”
43009026	Swe vakumuwusa, “Akakupije kiki? Akapigite kinyandawuli sunge ulave?”
43009027	Umunu uyo avapitwe, “Yendivalonje nanye simwiwenda ukupulika; mbi ndawuli pemumbusaga mupulike kangi? Ngali nanye mukwenda muve vanyigendo vakwe?”
43009028	Neke avene vaginage ukumuliga vitigila, “Veve ye wimunyigendo vakwe; hwehwe twivanyigendo va Musa.
43009029	Hwehwe tukulukagula ulwa Nguluvi, alonzile na Musa, neke umunu uyu situkumukagula kweihuma!”
43009030	Nave ndawe avapitulige, “Ulukani ulu lwa king'ulo! Nyenye simukukagula kweihuma neke ulwene nene amonise amiho ndilava.
43009031	Tukulukagula ukuta Nguluvi sakuvapulika avanu avanyanzanangifu, akumupulika hela umunu munyachoga na kukwisa isa uwende wakwe.
43009032	Uluhuma pamuvango silwelulapulisa ulwa umunu amuponise alave umubofu uluhuma pakwegalwa.
43009033	Wone umunu uyo ake sahumiti kwa Nguluvi, sakeahwana ukupiga kinu!”
43009034	Neke avene vapitule, “Neke veve, yewegalilwe munzanangifu. Uhwana ndawuli ukutwigisa hwehwe?” Swe ndawe vamudagige ahume mu sinagogi.
43009035	Yesu peapulike ulwa yevevamudasile mu sinagogi, nave ave akumuwona amutige, “Ngali Veve ukumufuuwa umwana va umunu?”
43009036	Umunu uyo amutige, “Mulugu ndongele umwene ye nani, sambi ndimufuuwe!”
43009037	Yesu amulongele umunu uyo, “Ye umuwene, na uyo yeilongana na veve lino ye mwene.”
43009038	Swe umunu uyo atige, “Ndifuuwa Mutwa!” Swe akumusunyalila Yesu.
43009039	Yesu swe itigila, “Nene ngasile mung'i umu kwa luhigilo, vesivilava sambi valave na avilava vabofule.”
43009040	Avamwi va Avafalisayo avepamwi nave swe vapulike iso, vakumuwusa, “Ngali nayi hwehwe nahwe twivabofu?”
43009041	Nave Yesu avatigile, “Wone muvelage mwivabofu, simuke muva mwivananzi. Neke lino nyenye mwakwitigila: ‘ Hwehwe twilava’, na ulo lwelwene ulwilagila ulwa pemwivananzi na kulino.
43010001	Yesu avatige, “Nachene nguvalongela nyenye; umwene yesigendela mukikolo peakwingila mwigagala ilya ing'olo igendela apangi uyo muhiisi kangi muposi.
43010002	Neke yeakwingila mukikolo uyo yemukwamili ing'olo,
43010003	Umulolesi va ikikolo akumudindulila uyo na ing'olo sakumupulika iliswi lyakwe, nave akusikemala ing'olo amatawa gaso peilalusa yimwi yimwi sihume kwivala.
43010004	Nave pealalwe, akusilongolela kuwutalo, naso ing'olo sakumufwata, pakuva silisele iliswi lyakwe.
43010005	Na ing'olo iso, sisihwaniti ukumufwata umugenzi, simukimbila pakuva sisimuseli umugenzi iliswi lyakwe.”
43010006	Yesu avalonje ikiganiso iki neke avene valemwe ukukikagula icheavalongelige.
43010007	Nambi Yesu awilye kangi akuvatigila, “Nachene nene nguvalongela nene ye nene ndikikolo cha ing'olo.
43010008	Na mbevali vevalongwe ukusa, nene lwende ngali sindilasa, iwo ve vahisi na avaposi, nawo na sing'olo sisavapuliki.
43010009	Nene ye nene ndikikolo, umunu yeakwingila mwa nene, apokwa, ingila nu ukuhumanisa, nave awuwona uwukwamililo.
43010010	Umuhiisi sakusagi chaka, pesi ulwa akusaga sambi ahiise nu kuwulaga nu kuwulagila ng'ani. Nene ndasile, nyenye muve nu wumi, uwumi uwukwilaniche.
43010011	Nene ye nene nde mukwamila ing'olo umunofu. Umukwamila ing'olo umunofu akwitawula uwumi wakwe uwimila ing'olo sakwe.
43010012	Umunu ye ihombwa amagobole, nave si mukwamila ing'olo nda kangi na sing'olo si fikwamilwa fyakwe, pembe awone ingwami yikusa, akusileka ing'olo ikimbila. Nayo ingwami yikwibata nu kusitagalisa.
43010013	Umunu ye ihombwa amagobole aikimbila pakuva umwene va amahombo na situgagi ulwa ing'olo.
43010014	Nene ye nene umukwamila ng'olo umunofu. Avangu ndivakagwe, nawo avangu vakung'agula nene,
43010015	ndawe dada lweakung'agula nene nane lwendimukagwe Dada. Nane nguwutawula uwumi wangu ukwimila ing'olo.
43010016	Posili ing'olo sangu isingi sesisupali mwigagala ili, lumbaje naso ndisilete; naso simulika liswi lyangu. Kuva na kipinga kimwi na umukwamili ng'olo yumwi.
43010017	“Nambi Dada anzenda pakuva nditawula uwumi wangu, sambi kangi ndiwutegule.
43010018	Sikwali umunu yeanzanuka uwumi wangu; pesi ulwa nguwutawula yinene hela. Uludali lwa ukutawula ndinalo, na uludali lwa ukuwutegulila kangi na lulo ndinalo. Na Dada ulo lweandaje mige.”
43010019	Swe kwave na kusutana kangi mu Vayudaya uwimila ing'ani isi.
43010020	Awolofu vawo vatige, “Ina lisoka; kangi mugulufu! Mbi veki ukumupulikisa?”
43010021	Neke avangi vatigilage, “Ing'ani iso sa munu umunya lisoka, “Mbi lisoka lihwanite liponie avanu avabofu valave?”
43010022	Ino uko ku Yelusalemu kwekwina uluhekelelo ulwa ukuyifunyilila itembeli. Lwe lusika lwa ikitungwi.
43010023	Nave Yesu agendige mutembeli mu bwalo ya Solomoni.
43010024	Ndawe Avayudaya vamupilimige neke vamuwuse, “Mbaka panili peutufwahisa? Mwene veve wi Kilisito. Siutulongele wima hela?”
43010025	Yesu avapitwe ukutigila ndavalonje, “Neke nyenye mulemwe ukufuuwa. Ifipigo ifi fyendipiga mwitawa lya Dada vangu fyefyene ifikunzolelela.
43010026	Ino nyenye simwifuuwa, pakuva musumuli mukipinga cha ing'olo sangu.
43010027	Ing'olo sangu sasipulika iliswi lyangu; na ndisikagwe, na sasikuninila.
43010028	Ndangusipela uwumi wa mbepali, na sisasiyaga nda. Na sikwali umunu yeahwanite asaanuke mwiwoko lyangu.
43010029	Dada vangu yeamelye iso muvina ukulutila mbevali na sikwali munu yeahwanite ukusaanuka mwiwoko lya Dada.
43010030	Dada na nene tulilumwi.”
43010031	Neke kangi Avayudaya vasave amaganga sambi vamukinye.
43010032	Neke Yesu avatige, “Ifipigo ifinofu fyolofu ndivalaje ifihuma kwa Dada, ino kipigo ikindawuli mwa ifyo ikileka mung'inye na amaganga?”
43010033	Avayudaya vamupitwe, “Situkukukinya na amaganga wimila ifipigo ifinofu nda, tukukuvala uwulonga fivi! Pakuva veve wimunu hela, ino wawigela wivike wi Nguluvi.”
43010034	Neke Yesu apitwe, “Si lwandikwi mundagilo senyu ulwa nene nige, ‘Nyenye mwivanguluvi?’
43010035	Nguluvi avatige vanguluvi vala avapelitwe ulukani lwakwe, nahwe tukulukagula ulwa Uwandike Uwelu wilongela mumwene.
43010036	Yula ye Dada amofwige na ukumutuma mung'i, nyenye mukumutigila: ‘Mulonga fivi,’ ngali pakuva lulu lwe nige: ‘ Nene ndimwana va Nguluvi?’
43010037	Pe sindipiga fipigo fya Dada vangu apo mutane ukufuuwa.
43010038	Neke ulwene namuve simukufuuwa apo mufuuwe fifipigo ifyo fyendipiga sambi mulukagule ulwa Dada alimugati mwa nene nani ndilimugati mwa Dada.”
43010039	Ndawe vagelige kangi ukumwibata swe isupatuka mumawoko gawo!
43010040	Swe akwibitilaga kangi kumwambu ya umukoga gwa Yolodani mbaka apono peabatisige Yohane ndawe ikalige kuko.
43010041	Na avanu awolofu vamufwatite, “Nachene Yohane siapigiti nambi kilagilo nda. Neke mbesili sealonzile Yohane isa uyu salisanachene.”
43010042	Neke uko vamufuuwe vanu wolofu.
43011001	Ino Umunu uyumwi e mutamwa ilitawa lyakwe Lasalo uva ku Betaniya, (munya boma yimwi na Maliya na umame Malita.
43011002	Ye Maliya yula yamubakite Umutwa amafuta amanofu na ukumupuguha amagulu gakwe na ifwili sakwe, uyo e muhase va Lasalo yeali mutamwa.)
43011003	Swe avahase vituma umulomo kwa Yesu vitigila, “Mutwa umunyawiyendi vako mutamwa!”
43011004	Nave Yesu peapulike atige, “Uwutamwa uwu si wafwa nda; luve de sambi wulete indolo sa Nguluvi na indolo sa umwana va Nguluvi siwonekele mumo.”
43011005	Neke Yesu alamwenda Malita, na umwanakwave na yumwene Lasalo.
43011006	Ave ipulika ulwa Lasalo mutamwa ave peikala bahala peepwali filo fivili kangi.
43011007	Neke peavalongele avanyigendo vakwe, “Tubitage kangi ku Yudaya!”
43011008	Avanyigendo neke vamulongele “Labi! isusi hela, Avayudaya vakasakige ukukukinya na amaganga, nave peusogwe kuko?”
43011009	Yesu apitwe, “Mbi ifivalilo fya pamunyi sifinyichumi na fivili? Umunu peigenda pamunyi siakwikuvala, iwona uwelu wa ing'i iyi.
43011010	Neke wone agende pakilo ikuvala, pakuva uwelu wusumuli mulumwene.”
43011011	Ave pe alonzile iso avalonje, “Umunyawiyendi vetu Lasalo agonelye ino ndibita ngamulamuse.”
43011012	Neke Avanyigendo vamutigile, “Mutwa wone we agonelye hela, apona.”
43011013	Avene vahosige ulwa alongelige ulwa ukugonelela itulo, kumbi Yesu alongige ulwa ifwa ya Lasalo.
43011014	Sweno Yesu pe avalongele wima ukuta, “Lasalo afwe;
43011015	Nani ndihekelela wimila nyenye ukuta singekuko sambi mufuuwe. Apo tukabitage kulumwene.”
43011016	Ndawe Tomasi (Yeakemeligwe munyawendani) avalongelige avanyigendo avayagwe, “Tubitage nayihwehwe tukafwilase pamwi na yumwene!”
43011017	Yesu peyeafikite, afisile yeafwe na mutage filo wita nda fitayi de yefilutye.
43011018	I Betaniya ye wipi wa kilomita sidatu de ukubita ku Yelusalemu.
43011019	Na avanu wolofu va Avayudaya vevasile kwa Malita na Maliya kukuhungila ikivembo cha ifwa ya umuhasa vawo.
43011020	Malita aveipulika ulwa Yesu akusa, ahele ukumutang'anila; na Maliya alasige pakaye.
43011021	Ndawe Malita amulongelige Yesu itigila, “Mutwa uke uvelage wipwali ipa umuhasa vangu sike afwa nda!
43011022	Neke nayilino ngulukagula ulwa checheumusuka Nguluvi, Nguluvi akupela.”
43011023	Swe akumulongela, “Umuhaso asilibuka.”
43011024	Neke Malita amulongele, “Ngulukagula ukuta saasilibuka palusilibuko ulwa kimunyi cha uwusililo ing'i.”
43011025	Ndawe Yesu amutigilige, “Nene ye nene lusilibuko na uwumi. Umwene yeakufuuwa nene na afwe ava pe anana
43011026	na yeinana nu kufuuwa sisaafwa kitasila. Ndawuli wifuuwa ulu?”
43011027	Swe Malita akumulongela, “Ena Mutwa! Nene fuuvitwe ukuta veve ye Kilisito ve Mwana va Nguluvi, yeakusa mung'i.”
43011028	Nave ave ilonga iso ahele kukumukemela Maliya palubali neke atigile, “Umwigisi pwali akukukemela.”
43011029	Nave ave ipulika ahesile kinyaganisa ibita kwa Yesu.
43011030	Na Yesu siealafika mukijiji, epe alibahala peamutang'anie Malita.
43011031	Swe vala Avayudaya ave mukaye pamwi na Maliya vakumusikimika pevamuwene imihegele peihuma, vamufwatite kono wevitigila wanda asogwe akavembele pachanga.
43011032	Maliya ave ifika pala peepwali Yesu, nu kumuwona agwe pamagulu gakwe neke amulongele, “Mutwa, Uke uve wipwali ipa umuhasavangu sike afwa nda!”
43011033	Yesu pamuwene ivemba, na vala Avayudaya avevamufwatite nawo vivemba; ahuguve hilo na ukukelagila munumbula.
43011034	Swe itigila, “Mukamutasile kwi?” Ndawe vamulongelige, “Mutwa wuse ulave!”
43011035	Yesu swe ivemba inzihosi.
43011036	Ndawe Avayudaya vatigilige, “Mulavage lwealamwendite!”
43011037	Neke avamwi vatigile, “Ndawuli uyu ye amuponise amiho yula, akalemilwe ukutanila Lasalo alemwe ukufwa?”
43011038	Neke Yesu kono weahuguve munumbula afikite pachanga. Ichanga nacho che lipalika iligeleke iliganga pamulyango.
43011039	Neke Yesu atigile, “Muhese iliganga” Malita, umuhase va uyo yealafwe amulonje, “Mutwa ino inung'a pakuva ave mufimba filo fitayi!”
43011040	Neke Yesu peamulongele, “Singengulonje ukuta wone ufuuwe usiwona indolo sa Nguluvi?”
43011041	Swe vihesa iliganga lila. Yesu swe ilava kuchanya swe itigila, “Dada ngukulumba pakuva umulike.
43011042	Nani ndendilusele ulwa veve wakumulika mbepali, ndilonga ulu wimila umukong'ano gwa vanu ugu gwe gusile, vafuuwe ulwa ye veve ye wandetite.”
43011043	Nave ave ilonga iso ihugite ikemela kwa liswi likomi, “Lasalo! hume kwivala!”
43011044	Yula yealafwe ahumite kwivala mupilingise isanda mumagulu na mumawoko, na uwusu wugubike ikitema, nave Yesu swe akuvalongela, “Mumupilingule mukamuleke ibitilage.”
43011045	Avanu wolofu mu Vayudaya avevasile kwa Maliya na kusiwona sila seapigite Yesu vafuuvitwe.
43011046	Neke avamwi vahele ku Vafalisayo nu kuvalongela seapigite Yesu.
43011047	Ndawe Avafalisayo na avatambisi avavina vakong'anige vitigila, “Tugitage ndawuli? Pakuva umunu uyu ipiga ifilagilo fyolofu.
43011048	Wone tumuleke, avanu mbevali vamufuuwa, na Avalumi vasa vatupoka ing'i yetu na ukwananga i tembeli ya Nguluvi!”
43011049	Neke umunu uyumwi, mwa avene Kayafa yeali mutambisi muvina umwaka gula avalonje, “Nyenye simuluseli nambi lukani!
43011050	Simwihosa ulwa luvaje umunu uyumwi afwe wimila avanu, sindawe ukuyasa avanu mbevali mung'i?”
43011051	Na ulukani ulo siilonji hela muluhala lwakwe, alonzile pakuva ali mutambisi muvina umwaka gula, avilige ukuta Yesu afwa wimila avanu va ing'i yawo,
43011052	kangi si ukwimila avanu va ing'i yawo hela, pesi ulwa peahwana ukuvakong'asa avana va Nguluvi avatagalye sambi vave valilumwi.
43011053	Na Uluhuma kikimunyi kikila, avavina va Avayudaya vasakige ing'asi yevamuwulagila Yesu.
43011054	Nambi Yesu siavi peagendela pawelu mu Vayudaya. Nave ahesile kuko ahele mbaka apono ape pipi na ibalali, ulutanana ulwatambuligwe Efulaimu, na kuko ikalite na avanyigendo vakwe.
43011055	Na uluhekelelo lwa i pasaka ya Avayudaya lweluhegelye, na avanu wolofu vabitige ku Yelusalemu veswe inzanangifu sawo i pasaka pesiyilafika.
43011056	Swe avene vavanzile ukumolela Yesu, vave vikong'ana mu tembeli viwusise we vavene ng'ani, “Mwiwona ndawuli? Mwitigila siasa lwa i Pasaka?”
43011057	Avatambisi avavina na Avafalisayo vevalaje ulwa wone munu amuwone apono alongage sambi vamwibate.
43012001	Lwave filo fimutanda wesiyilafika i Pasaka Yesu afikite ku Betaniya kweikalige Lasalo yula yamusilibwise uluhuma mufwa.
43012002	Ndawe vamugelanikisige kuko ikilyo cha pamihye nave Malita avapigilige; nayi Lasalo e yumwi va vavala avali vateng'eme Ukulya ikilyo.
43012003	Neke Maliya ategwe isupa iyilipinga ku lita yimwi ya amafuta amanofu ga nalido iyigusiwaga amagobole molofu, swe akumuhululisisa Yesu amagulu na ukumupuguha na ifwili sakwe swe mukaye mwinung'ilila wunofu.
43012004	Ndawe Yuda Isikalyote uyumwi va avanyigendo vakwe yula yeamupitwike atige,
43012005	“Mbi ndawuli amafuta agindawe iga sigagusiswi magobole dinali magana gadatu sambi vapelwe avamikaa?”
43012006	Nave alonzile iso si kwa lusungu ku vamikaa nda, alongelige uwuhiisi weeinawo pakuva yeali mulolesi va ibogolo ya magobole, nave ahiisige ifyemofili.
43012007	Neke Yesu atigile, “Mulamufwahisa umung'inetu uyu! Mumulekage angelanikise cheinacho, ukwimila ikimunyi cha ukutagwa kwangu muchanga.
43012008	Pakuva avamikaa mulipamwi nawo mbepali neke nene simbapamwi na nyenye mbepali.”
43012009	Swe avanu awolofu mu Yudaya vapulike ulwa Yesu ali kuko. Siwita vasakige ukumuwona Yesu hela pesi ukuta vasakige ukumuwona na yi Lasalo, yula ye Yesu alaamusilibwe uluhuma kuvafwe.
43012010	Ndawe avavina va avatambisi vagahige ukumuwulaga na yi Lasalo,
43012011	ukwimila uwolelesi wa Lasalo Avayudaya wolofu vavagaluche vavabesise avavina vawo va kumufuuwa Yesu.
43012012	Pa ikimunyi icha kavili avanu wolofu vevasile ku Pasaka vevapulike ukuta Yesu akusa ku Yelusalemu.
43012013	Swe vitegula amatagala ga imikosi vihuma kukumutang'anila kono we viheya vitigila, “Hosana! Ye mufunyilile yakusa mwitawa lya Mutwa, mufunyilile Umutema va Isilaeli.”
43012014	Nave Yesu ave iletelwa ichana cha idogovi swe ihova ndawe we lwe lwandike.
43012015	“Ulogopa, ve mwanahinza va ku Sayuni! Lavage, Umutema vako akusa ahofile ichana cha idogovi.”
43012016	Ulusika lulo, avanyigendo vakwe sivasikaguligi ing'ani iso, neke Yesu peinje mundolo sakwe pepene peviwike ulwa andikilwe iso na ulwa vamupije siso.
43012017	Avanu avepamwi na Yesu peamukemelye Lasalo uluhuma muchanga na ukumusilibula uluhuma kuvafwe wolelelye lwe valuwene.
43012018	Palulo amalugu ga vanu vahele kukumutang'anila pakuva ve vapulike ukuta Yesu yapigite ikilagilo icho.
43012019	Neke Avafalisayo vilonganze vavene vitigila, “Nye mukuluwona? Ukuta situhwana ukupiga kinu! Mulavage ing'i mbeyili yikumuninila yumwene!”
43012020	Pepina Avagiliki avamwi mwilugu lya avanu avevahele mukwifunya pa ikimunyi cha uluhekelelo ulo.
43012021	Iwo vahele kwa Filipo (munya ku Betisaida ya ku Galilaya) neke vamusuke vitigila, “Mulugu, hwehwe twisaka ukumuwona Yesu.”
43012022	Filipo swe ibita akumulongela Andeleya, neke avavili iwo Filipo na Andeleya, swe mbevali vibita vakumulongela Yesu.
43012023	Nave Yesu avapitwe, “Ikivalilo kifikite icha Umwana va Umunu ukwanukila indolo!
43012024	Nachene nene nguvalongela nyenye, ulupeke lwa ingano pesilugwi paluganga lufwe lwakwikala ndahihyo lwiyena, neke pelufwe lwalwiveleka hilo.
43012025	Umwene yakuwuwenda uwunu wakwe awuyasa, yakuwuvipila uwunu wakwe mung'i umu awupoka mbaka kuwumi wa mbepali.
43012026	Umunu yeiwenda ukumigila nene aninilage, sambi na pala pemba ndipwali nene, baho peava pwali umukami vangu. Na yeyeavesaga munu yeakunigila nene, nave Dada vangu amupela ululumbo.
43012027	“Lino inumbula yangu yihuguve nane nigile ndawuli? Nigile: ‘Dada, umoke mu kivalilo iki?’ Neke ulo lwelwene lwendasye sambi ngendele mu kivalilo iki cha uluteseko.
43012028	Dada ulipele indolo ilitawa lyako.” Ipo iliswi lyapulise uluhuma kuchanya, “Yendilipelye indolo na kangi ndilipela indolo.”
43012029	Ndawe vamalugu avevimite pipi vapulikige iliswi ilyo neke avangi vatigile kwina limadadama avamwi vatige, “Munyivaha alonzile nave.”
43012030	Neke Yesu apitule atigile, “Iliswi ili silyusili kwa nene nda, lyusile kwa nyenye.
43012031	Ino ikivalilo cha ukuhigwa ing'i iyi kifikite, na umutema va ing'i iyi atoosiwe kwivala.
43012032	Nane peng'ang'wilwe pachanya ya ing'i ndivakwegela mbevali kwa nene.” (
43012033	Pealongige de alagilige ifwa iyindawuli yakusa afwile).
43012034	Neke vamalugu vamupitule, “Hwehwe twilongelwa mu ndagilo ulwa Kilisito saanana kitasila. Ino lwiva ndawuli pewitigila lumuvaje Umwana va Umunu ukukang'ulwa? Uyu Umwana va Umunu ye nani?”
43012035	Neke Yesu avalongele, “Ulung'ali pelwipwali na nyenye lusika ludodo. Mugendelage lulo pelwiva lwipwali, sambi ulwisa lulemwe ukuvatindasa, pakuva yeigendela mulwisa saakupakagula peisogola.
43012036	Sweno, ulusika lwe ulung'ali lwipwali pepene pemufuuwagwe; sambi muve avana va ulung'ali.” Pealonzile iso, Yesu ibitye akwifiha pataali na avene.”
43012037	Nambi Yesu alapigite ifilagilo ifi mbefili pa avene, avene sivamufuuvitwi.
43012038	Sambi lukwile ulukani lula ulwealonzile umuvisi Yesaya: “Mutwa, ye nani yeafuuvitwe ulukani lwetu? Na uludali lwa Umutwa yenani umulagile?”
43012039	Palulo sivahwaniti ukufuuwa. Nambi Yesaya alonzile kangi,
43012040	“Nguluvi avabofwise amiho gawo, na agubiche uluhala lwawo; sambi valemwe ukulava, na miho gawo valemwe ukulukagula na uluhala lwawo na ukumitukila nene sambi ndivaponie.”
43012041	Ing'ani iso alonzile Yesaya pakuva awuwene uwunyandolo wa Yesu swe ilonga ing'ani sakwe.
43012042	Neke ulwene, vemovali na avavina wolofu va Avayudaya avamufuuvigwe ino pakuva vawogopige Avafalisayo vifihige valonga vahakwe musinagogi.
43012043	Pakuva vawendige ukusumilwa na avanu valeke ukusumilwa na Nguluvi.
43012044	Swe Yesu akwihuga liswi itigila, “Yeakufuuwa nene sakufuuwa nene hela, ava akumufuuwa yeandetite nene.
43012045	Umunu yeyeavesaga akumbona nene ava akumuwona yeandetite.
43012046	Nene nzusile mung'i nda lung'ali, sambi yeyeavesaga akufuuwa nene alemwe ukusigalila mulwisa.
43012047	Wone umunu apulike ing'ani sangu neke abedale nene sindimuhiga. Pakuva singasili mwe kuhiga ing'i ngasile mukuyipoka.
43012048	Yeyeakumbihila nene yesiakwidikila ing'ani sangu inave yeamuhiga, ulukani ulo lwendonzile lwelwene lwelumuhiga pa kimunyi cha uwusililo.
43012049	Ulu lwa nachene, pakuva sindilonga kwa kwiyendela hela nda, ye Dada yeanumile andaje isa ukulonga na wengitage pakulonga.
43012050	Nane ngulukagula ulwa ululagi lwakwe we wumi wa mbepali. Ino sendilonga iso, sesene seandaje Dada ndongage.”
43013001	Che kimunyi kimwi ukufika uluhekelelo lwa i Pasaka. Yesu alukagwe ulwa ikivalilo chakwe yekifikite cha ukuhegela mung'i, nu kubita kulu Dade nave ali avendite avanu vakwe va mung'i avendite ulutalamu!
43013002	Yesu na avanyigendo vakwe vave vikong'ana valye ikilyo cha pamihye. Nave Setani yealamupelye Yuda umwana va Simoni Isikalyote umutima gwa kumupituka Yesu.
43013003	Yesu alalukagwe ulwa udade amupelye uludali mbeluli mumawoko gakwe, na ulwa ahumite kwa Nguluvi nave ipiluka kwa Nguluvi.
43013004	Ahesile pawulilo, swe ivika palubali umugolole gwakwe neke ategule ikitema swe akwipinya.
43013005	Swe isuuka ululenga mufugo neke avange, ukuwofuga avanyigendo amagulu nu kuvapuguha na ikitema kila chaliipinyite.
43013006	Ave ifika kwa Simoni Petulo uyo amulonje, “Mutwa, veve sunzofuga amagulu nene?”
43013007	Neke Yesu amupitule, “Lwendipiga nene lino sulukagula, ulukagula pambele.”
43013008	Swe Petulo akumutigila, “Veve sunzofuga nene amagulu gangu nda!” Ndawe Yesu amulongelige, “Pesingofwigi siulilumwi na nene nda.”
43013009	Simoni Petulo neke atigile, “Mutwa apo siga magulu hela nda, luvelage na mawoko gangu na gu mutwe.”
43013010	Yesu amupitwe, “Umwene yeyakalive umuvili aakofuga ga magulu hela, pakuva yeesile umuvili mbeguli. Nyenye mbemuli mwesile neke si mbemuli.” (
43013011	Pakuva alamusele umwene yeamupituka nambi alonzile, “Si mbemuli ye mwesile.”)
43013012	Ave peye awofwige amagulu na ukutegula kangi umugolole gakwe na ukuteng'emala avalonje, “Ndawuli, mulukagwe ulo lwendivapije?
43013013	Nyenye mukung'emelaga Mwigisi na Mutwa, ipo mwilongelaga mumwene pakuva lwendiwali.
43013014	Wone nene ye ndi Mutwa na Mwigisi venyu ndiwofwige amagulu nyenye, luvavaje nanye ukwiyofuga amagulu yinyenye kwa yinyenye.
43013015	Pakuva ndivapelye icholelesi ndawe nene lwendivapije, nayinyenye mupigage ndahihyo.
43013016	Nachene nguvalongela nyenye, umukami si muvina ukulutila Umutwa vakwe na umwigendo si muvina ukulutila yeamuletite.
43013017	Pemusikagwe iso na ukupiga muva muvafunyilile.
43013018	Ing'ani isi sindilonga ukwimila nyenye mbemuli, ndivasele vala ve ndavahagwe. Neke luvaje Uwandike wukwile uwitigila; ‘Umunu yetwalilise ikilyo changu amitwike.’
43013019	Uluhuma ino nguvalongela wesilulava, sambi peluwonike mufuuwe ulwa, Nene ye Nene.
43013020	Nachene nguvalongela, umwene yeakumwanukila umunu yeyendimuletaga ava akunzanukila nene, nave yeakunzanukila nene ava akumwanukila umwene yeandetite.”
43013021	Nave Yesu ave ilonga iso ahuguve munumbula, neke alonge kimalamangi atigile, “Nachene nguvalongela umuyenyu uyumwi amituka.”
43013022	Avanyigendo ndawe vilavilige kono wevisina ulwa yenani yakumulonga.
43013023	Na epwali uyumwi va avanyigendo vakwe yealahegime pamambaga ya Yesu, yeali mwende va Yesu.
43013024	Swe Simoni Petulo akumusinisa ni liwoko ulwa, “Muwuse yenani yeakumulonga.”
43013025	Ndawe umunyigendo yealateng'eme pipi na Yesu amuwusige, “Mutwa, ye nani?”
43013026	Neke Yesu apitule, “Ye yula yendimupela inonge isabise mu kinyandilo,” Ndawe asabisige inonge na ukumupela Yuda umwana va Simoni Isikalyote.
43013027	Yuda ave anukile inonge, Setani amwinje. Neke Yesu peamulongele, “Sewisaka upige; wangufye upige!”
43013028	Pepagaya na yumwi mwaavevateng'eme ukulya ikilyo yalukagwe mbi kiki ikilesile amulongele ndahihyo.
43013029	Neke avanu vahosige ukuta pakuva Yuda yeali mulolesi va ibogolo ya magobole, Yesu amulongelige ulwa gule fyetwisaka ifya uluhelelo, apangi, ulwa avapele avamikaa kinu.
43013030	Yuda peanuche inonge ahumite kwivala lulusika lulo. Kangi che kilo.
43013031	Yuda ave ihuma Yesu atige, “Ino Umwana va Umunu apelitwe indolo; nave Nguluvi apelitwe indolo mulumwene.
43013032	Na wone indolo sa Nguluvi siwoneche mulumwene, sweno, nave Nguluvi asivika pawelu indolo sa Umwana mugati mulumwene, ena apiga ndahihyo na sahaava.
43013033	“Nye vana nyenye pendilipamwi na nyenye, lusika ludodo. Nanye musaka, neke ndawe lwe ngavalonje avalongosi va Avayudaya, nguvalongela kangi, ‘Kula kwesogwe nyenye simuhwaniti ukusa!’.
43013034	Ululagilo ulupya nguvapela mwiyendage, ndawe lwe ndavendite nyenye na yinyenye mwiyendage ndahihyo.
43013035	Wone mwiyende yinyenye kwa yinyenye avanu mbevali pevalukagula mwivanyigendo vangu.”
43013036	Ndawe Simoni Petulo amuwusige, “Mutwa wibita kwi?” Yesu amupitwe, “Kwendibita veve suhwaniti ukuninila lino neke ukwene uninila pambele.”
43013037	Petulo neke amulongele, “Mutwa mbi ndawuli ulwalino sinywaniti ukuninila!” Nene nawula uwumi wangu wimila veve.
43013038	Neke amupitule “Be, veve utawula uwumi wako ukwimila nene? Nachene ngukulongela inzogolo wesiyilavika uva umbihye kadatu!”
43014001	Yesu avalonje, “Mulahuguvala munumbula senyu. Mumufuuwagwe Nguluvi, mufuuwagwe nayi nene.
43014002	Mukaye ya Dada vangu muna wikalo wolofu; manyi silwindahihyo singe ndivalongela, pakuva ndibita kukuvagelanikisa uwikalo.
43014003	Nene penyele kukuvagelanikisa wikalo nzusa kangi kukuvanukila mwingile ukwangu sambi pendi pwali nene nayi nyenye muvelage baho.
43014004	Nani kwesogwe ing'asi muyisele.”
43014005	Tomasi neke amulongele, “Mutwa, hwehwe tuyikagula ndawuli ing'asi?”
43014006	Yesu amupitwe, “Nene ye ng'asi, inachene na uwumi, sikwali umunu yeabita kwa Dada pesiakweti kwa nene.
43014007	Wone muke, “Mukung'agule nene muke mukumukagula nayi dada. Na uluhuma lino mumukagwe, kangi yemumuwene.”
43014008	Filipo amutige, “Mutwa, tulagile Dada, lutukwila.”
43014009	Yesu apitwe, “Nene mbe pamwi na nyenye filo mbefili ifi veve sukung'agula Filipo? Yeambwene nene amuwene Dada. Ino veve wilonga ndawuli pewitigila, ‘Tulagile dada?’
43014010	Siwifuuwa ulwa ndilimugati mwa dada na Dada alimugati mwa nene? Ing'ani iso senguvalongela nene singwilongela hela nda, Dada yeakwikala mugati mwa nene aipiga ifipigo fyakwe.
43014011	Mufuuwage ulwa nene ndilimugati mwa dada nayi dada alimugati mwa nene. Pesimwifuuwa ulo apo mufuuwe ukwimila ifyene ifipigo fyendipiga.
43014012	Nachene nguvalongela, umwene yeakufuuwa nene na ifipigo fyendipiga nene nave apiga, kangi apiga ifipigo ifikomi, ukulutila ifyo, pakuva nene sogwe kwa Dada.
43014013	Nyenye pemusukite ulweluva mwitawa lyangu, ulo miga sambi Dada ave na indolo mugati mwa Umwana.
43014014	Wone musuke lulweluva mwitawa lyangu, nene miga.
43014015	“Wone munzende, mwinatila indagilo sangu.
43014016	Nani ndimusuka Dada, nave avapela Umutanzi yungi yeikala na nyenye mbepali.
43014017	Ye Muhe, vanachene yesianukilwa na avanu va ing'i, pakuva sivakumuwona nambi ukumukagula. Neke nyenye mukumukagula, pakuva akwikala kwa nyenye nave ava mugati mwa nyenye.
43014018	“Sindivaleka nyenye mwivakiva nzusa kwa nyenye.
43014019	Lusige lusika ludodo avanu va ing'i sivambona kangi, neke nyenye mukumbona pakuva nene ndimumi nayi nyenye muva mwiwumi.
43014020	Ikimunyi icho, samulukagula ulwa nene ndili mugati mwadada vangu, nyenye mugati mwa nene, nayi nene mugati mwanyenye.
43014021	Umwene yeakwanukila indagilo sangu na ukusinatila uyo yeava akunzenda, nave yeakunzenda endwa na Bada vangu nayi nene ndimwenda na ukwiyelelula kulumwene!”
43014022	Yuda (siyula Yuda Isikalyote nda) amulonje, “Mutwa luhwana ndawuli ulwa ukwiyelelula kwa hwehwe nasi kwa avanu va mung'i nda?”
43014023	Yesu amupitwe ukuta, “Umunu yeanzendite inatila ulukani lwangu na Dada vangu amwenda, nahwe tusa kulumwene neke tuva tuhamye kulumwene.
43014024	Umunu yesiakunzenda uyo siakwinatila ing'ani sangu. Na ulukani lwemwipulika silwangu nda ulo lwa Dada yeandetite.
43014025	“Iso sesene sengavalongelige pengikalige kwa nyenye
43014026	neke uyo Umutanzi, uyo Umuhe Umwelu, ye Dada amuleta mwitawa lyangu, avigisa mbesili na ukuviwusa mbesili sendendivalonje.
43014027	“Uwikalakunoga wangu nguvalekela; uwikalakunoga wangu nguvapela; sindawe ing'i lweyitawulaga. Mulahuguvala mumitima jenyu kangi mulava na muhwehwe.
43014028	Mukapulike ulwa nene ngavalonje ukutigila: ‘Ngwibitilaga, kangi nzusa kwa nyenye.’ Ndamuke muve mukunzenda muke muhekelela pakuva ndibita kwa Dada. Pakuva Dada ye muvina ukundutila nene.
43014029	Nayilino ndivalonje wesilulava, sambi peyelufikite mufuuwe.
43014030	Nene sindonga na nyenye kangi ing'ani nzolofu, pakuva akusa umuvina va ing'i iyi, neke umwene mugaya ludali kwa nene;
43014031	Neke ing'i yivaje ukulukagula ukuta nene ndimwenda Dada, na ukuta ndandipiga lweandagise Dada. Muhege, twibitilage!
43015001	Nene yenene nde musabibu gwa nachene, na Dada vangu ye mulimi.
43015002	Lilyelivesaga litagala mugati mwa nene lyesiliveleka amakowo akulihesa, na lilyelivesaga ilitagala lyeliveleka amakovo aitotekela sambi liveleke amakowo molofu.
43015003	Nyenye yemuve mwivelu wimila mulukani lula lwendavalonje.
43015004	Mwikalage mugati mwanene, nane mugati mwanyenye. Ndawe ilitagala lwesilivelekagi liyena pesilili mugati mumusabibu lwindahihyo nayi nyenye pesimukwikala mugati mwa nene.
43015005	Nene gwe musabibu, nyenye mwimatagala. Yakwikala mugati mwanene nane mugati mulumwene, uyo aiveleka amakowo molofu, pakuva pesi nene nyenye simuhwaniti ukupiga kinu.
43015006	Umunu yesiakwikala mugati mwa nene aitagwa kwivala ndawe ilitagala nu kukala. Ilitagala ilyo avanu vavikong'asa nu kusopa mumoto lipye.
43015007	Wone nyenye mwikale mugati mwanene na amaswi gangu pegikalite mugati mwanyenye musukage chechemwisaka nacho mupigilwa.
43015008	Palulo Dada vangu apelwa indolo wone muveleke amakowo molofu na muva vanyigendo vangu.
43015009	Ndawe Dada lweanzendite nene, nayinene lwendavendite nyenye mwikalage muwende wangu.
43015010	Wone mwinatile indagilo sangu munana mu wende wangu ndawe nene lwendinatye indagilo sa Dada vangu na ukunana mu wende wakwe.
43015011	Ing'ani iso ndivalonje sambi uluhekelelo lwangu lukwilanikile.
43015012	Ulu lwe lulagilo lwangu: “Mwiyendage, yinyenye kwa yinyenye ndawe nene lwendavendite nyenye.”
43015013	Asukuli umunyawende wolofu ukulutila uwu, wa umunu ukutawula uwumi wakwe wimila avanyawiyendi vakwe.
43015014	Nyenye mwivanyawiyendi vangu pe mwipiga senguvalagisa.
43015015	Sindivakemela nyenye ulwa muvakami nda, pakuva umukami saluseli lweipiga Umutwa vakwe. Ino nyenye ndivatige mwivanyawiyendi vangu, pakuva mbesili sengapulike kwa Dada vangu ndivalonje.
43015016	Si Nyenye nda yemwanyagwe nene, ali nene yendavahagwe nyenye neke ndivavike muveleke amaveleko, na amaveleko geganana sambi luve chechemusukaga kwa Dada mwitawa lyangu avapele.
43015017	Ululagilo lwangu lwe ulu, mwiyendage yinyenye kwa yinyenye.
43015018	“Wone muwone avanyamung'i vakuvavipila, mulukagulage ulwa vali vambipye nene wesivalavavipila nyenye.
43015019	Muke muvelage mwiva mung'i, ing'i yikeyivenda ndamwivayo. Ino pakuva nyenye si mwivamung'i na nene ndavahagwe uluhuma mung'i nambi avamung'i vakuvavipila.
43015020	Mwiwukage ulukani lula lwendendivalonje: umukami si muvina ukulutila Umutwa vakwe. Wone vambifise nene, vavavifya na yinyenye, wone vinatye ulukani lwangu vinatila na lulwenyu.
43015021	Ino isi mbesili vavapigila mwivalwa ilitawa lyangu, pakuva sivamuseli yeandetite.
43015022	Ngembe singasili na ukulongana nawo, sivakevava na nzanangifu, neke lino vagaya cha ukutyegela mu wananzi wawo.
43015023	Umwene yeakumbipila nene iva akumuvipila nayi Dada vangu.
43015024	Ngembe singapigiti pavene ifipigo fyesiealapiga umunu uyungi, sivake vava na inzanangifu. Neke lino vakaluwene swe vakutuvipila nene na Dada vangu.
43015025	Sila inzandike mundagilo sawo sikwile; ‘Vambipye hela!’
43015026	“Peasile uyo umutanzi, yendivaletela uluhuma kwa Dada, uyo Muhe va nachene yeihuma kwa Dada, anzolelela.
43015027	Nayi nyenye mukolelela pakuva uluhuma pamuvango mukepamwi na nene.
43016001	“Ing'ani iso mbesili ndivalonje sambi mulemwe ukululeka ulufuuwo lwenyu.
43016002	Vavahesa mumasinagogi. Kangi ikivalilo kikusa pe umunu yeyeavesaga akuvawulaga atigila ngumutambikila Nguluvi.
43016003	Na iso vavapigila pakuva sivamukagwi Dada na nene.
43016004	Neke ndivalonje iso, sambi ikivalilo pechusile mwiwukage ulwa nene ndavalonje. “Sindavalonji iso uluhuma pamuvango pakuva ngepamwi na nyenye.
43016005	Neke lino nene ngwibitilaga kulumwene yeandetite sipwali mwanyenye yeambusa: ‘Wibita kwi?’
43016006	Pakuva ndivalonje iso inumbula senyu sihuguve.
43016007	Neke nene nguvalongela ulwa nachene: lunoje nyenye, nene nyege pakuva nene pesinyesili uyo umutanzi siasa kwa nyenye neke nene penyesile ndimuleta kwa nyenye.
43016008	Nave peasile ayidadisa ing'i ulwa inzanangifu, uwugolofu na uluhigilo.
43016009	Ulwa inzanangifu, pakuva sivakufuuwa nene;
43016010	ulwa uwugolofu pakuva nene gwibitilaga kwa Dada na sisamumbona kangi;
43016011	ulwa ukuhigwa pakuva yula umuvina va mung'i iyi yeahigitwe.
43016012	“Napendinaso nzolofu isa ukuvalongela, ino ulwalino simuhwaniti mwikangase.
43016013	Neke umwene peasile uyo Muhe va nachene avalongosa mu wanachene mbewuli, pakuva sisaalonga isakwe hela nda, saalonga mbesili seapulika na isikusa, saavapavila inzeli yakwe.
43016014	Umwene amela indolo nene pakuva ategula mung'ani sangu nu kuvapavila inzeli.
43016015	Na mbesili seinaso Dada sangu nene; nambi nige ategula mung'ani sangu na ukuvapavila inzeli.
43016016	“Lusige lusika ludodo nayinyenye simumbona, kangi lusige lusika ludodo mumbona!”
43016017	Swe avanyigendo avamwi vilonganzise vitigila, “Lukani luki ulu lweakutulongela: ‘lusige lusika ludodo nayinyenye simumbona, na kangi lusige lusika ludodo nyenye mumbona’ na ngwibitilaga kwa Dada?’ ”
43016018	Ndawe vatigilige, “Lukani luki ulo lweilonga: ‘Lusige lusika ludodo?’ Situkulukagula lweilonga.”
43016019	Yesu alukagwe ulwa visaka vamuwuse, swe akuvalongela, “Ngali lulu lwemukwiwusa ulwa nige: ‘Lusige lusika ludodo nayinyenye simumbona; kangi lusige lusika ludodo nyenye mumbona?’
43016020	Nachene nguvalongela, nyenye samuvemba nu kuhuguvala neke ing'i sayihekelela, samuhuguvala, neke uwuhuguvafu wenyu sawupituka wuve luhekelelo.
43016021	Ulusika lwe umung'inetu akwegala ayiva ahuguve pakuva ikivalilo cha ukwivikula chakiva kifikite, neke peyeeje umwana siakwiwuka kangi uwuvafi uwo ukwimila uluhekelelo ukuta umunu yawonike mung'i.
43016022	Lino nyenye pede mwina wuhuguvafu. Neke nene ndivawona kangi na luhekelelo lwenyu sipwali yeavapoka.
43016023	Kangi ikimunyi kila sisamumbusa lukani nda, nachene nguvalongela pemumusukite Dada kichekivesaga avapela mwitawa lyangu.
43016024	Na yilino simulasuka kinu mwitawa lyangu; Musukage nayinyenye mupelwa sambi uluhekelelo lwenyu lukwilanikile.
43016025	“Iso ndonzile na nyenye kwa nzivililo. Ikivalilo chusa pesisandonga na nyenye kwa nzivililo, neke ulwa Dada ndivalongela wima hela.
43016026	Na ikimunyi icho samusuka mwitawa lyangu na singuvalongela ulwa nene ndivasukila kwa Dada;
43016027	pakuva yumwene Dada avenda wimila nyenye ukunzenda nene, na ukufuuwa ulwa nene ndahumite kwa Nguluvi.
43016028	Ndahumile kwa Dada nane nzusile mung'i kangi nguyileka ing'i na ukubita kwa Dada.”
43016029	Neke avanyigendo vakwe vatigile, “Lavage! lino wilonga wima hela sipeulonga kwa nzivililo nda.
43016030	Lino tulukagwe ulwa veve usisele mbesili na kugaya munu yeakuwusa lukani ino twifuuwa ulwa wahumite kwa Nguluvi.”
43016031	Yesu avapitwe, “Ino mwifuuwa?
43016032	Mulavage ikivalilo kikusa, na yilino yechusile pesamutagalila munu na pakwe na ukundeka nene ndiyena. Neke ulwene nene sindiyena nda, pakuva Dada alipamwi na nene.
43016033	Iso ndivalonje sambi muve na uwikalakunoga mugati mwa nene. Mung'i umu muva na lugudo ino mulogopa! Nene ndiyidwesise ing'i!”
43017001	Yesu peyeasinzile iso, alafile kuchanya neke atigile, “Dada ikivalilo yekifikite! Mupele indolo Umwanako, sambi nave akupele indolo.
43017002	Ndawe lwewamupelye umwana uludali kuvanu mbevali, sambi avanu mbevali vewamupelye apele uwumi wa mbepali.
43017003	Na uwumi wa mbepali we uwu vakukagule veve Nguluvi ye wiyena na va nachene, na Yesu Kilisito yewamuletite.
43017004	Nene ngupelye indolo mung'i; ikipigo kila chewamelye yesinzile.
43017005	Ino Dada mele indolo pa veve, indolo sila sendendinaso pamwi na veve wesiyilava yigawa ing'i.”
43017006	Ilitawa lyako ndivelelulye avanu vala vewamelye mung'i, nambi vevako, wamelye nene vave vangu na ulukani lwako vinatyee.
43017007	Ino valukagwe ulwa mbesili sewamelye sihuma kwa veve.
43017008	Pakuva ing'ani sewamelye ndivapelye avene neke nawo vanukile we vakulukagula ulwa ndahumite kwa veve, nene vafuuvitwe ukutigila veve ye veve yewandetite.
43017009	“Nene nguvasukila iwo; singuyisukila ing'i nguvasukila iwo vewamelye pakuva iwo vako.
43017010	Mbevali ava nene vako na ava veve vangu; melitwe indolo mugati mwa avene.
43017011	Nene sipemba va mung'i kangi, neke avene pevali mung'i. neke nene ngusa kwa veve. Dada ve Mwelu! Muludali lwa litawa lyako lyewamelye, ngukugongola uvalolelage wunofu sambi vave kinu kimwi ndawe hwehwe lwe twikinu kimwi.
43017012	Pendepamwi nawo, nene ndavakwamilige mu ludali lwa ilitawa lyako lyewamelye, neke ndivagose na sipwali nambi yumwi yeayasile pesi yula hela umwana va uwuyasi sambi uwandike wukwile.
43017013	Na ino ngusa kwa veve na ing'ani isi ndilonga mung'i sambi vahange uluhekelelo lwangu.
43017014	Nene ndivapelye ulukani lwako na ava mung'i vavavipye pakuva avene sivamung'i nda, ndawe nene lwesindiva mung'i nda.
43017015	Nene sindisuka ukuta uvahese mung'i umu nda, ndisaka uvakwamile kulu mutavangu.
43017016	Avene sivamung'i ndawe nene lwesindiva mung'i.
43017017	Uveesage mu uwanachene; ulukani lwako ye nachene.
43017018	Ndawe lweweunumite nene mung'i na yinene ndahihyo nguvatuma nawo mung'i.
43017019	Na wimila avene ngwiyesa yinene sambi iwo veesiwe mu nachene.
43017020	“Singuvasukila iva swe nda, pesi nguvasukila na vavala vevafuuwa wimila ulukani lwawo.
43017021	Nguvasukila mbevali vave vali lumwi. Dada! Ndawe veve Dada uli mugati mwa nene, nane mugati mwa veve. Iwo nawo vave mugati mwa hwehwe sambi avamung'i vafuuwe ulwa veve ye veve yewandetite.
43017022	Nane uwunyandolo wula wewamelye ndivapelye avene sambi vave vali lumwi ndawe hwehwe we tuli lumwi.
43017023	Nene mbe mugati mwawo, veve mugati mwa nene; Ndisuka vakwilanikile ukuvavalilumwi, ava mung'i pevalukagula ulwa ye veve yewandetite nave wavendite ndawe lwewanzendite nene.
43017024	“Dada! Iwo vewamelye ndisaka vave valilumwi na nene kukwembesaga, sambi vilavile uwunyandolo wangu wewamelye, pakuva wanzendite wesilulavikwa ulutu lwa ing'i.
43017025	Dada ve Mugolofu! Avamung'i sivevakuseli, neke nene ndengusele na iwo valukagwe ulwa ye veve yewandetite.
43017026	Nane ngavalonje inzeli ya ilitawa lyako kangi ndivapela inzeli ya ulo sambi uwende wula wewanzendite nene wuve mugati mwawo nane mbe mugati umwawo.”
43018001	Ave pealonzile iso, Yesu ahesile pamwi na vanyigendo vakwe. Alowike mu mwambu gwa akakoga ka Keduloni, uko kwekwina ikinyungu swe akwingila umwene na vanyigendo vakwe.
43018002	Nave Yuda, yeamupitwike alapasele apono pala, Pakuva Yesu abitige kolofu na vanyigendo vakwe.
43018003	Swe, Yuda peyeanuche ikilugu cha avanyigalu na avakami avahumige ku vavina va avatambisi na Avafalisayo vahele kuko we vakolye ifyenge na amahomelo.
43018004	Neke Yesu kono weakulukagula isikumusila iyelelwe na ukuvawusa, “Yenani ye mukumusaka?”
43018005	Neke vamupitule, “Twisaka Yesu Umunasaleti!” Swe Yesu akuvatigila, “Ye nene.” Nave Yuda yeamupitwike eimile pamwi na avatavangu.
43018006	Ave akuvalongela, “Ye nene.” Vapilwike kimbele mbele swe vigwa pasi.
43018007	Neke avawuse kangi, “Mwisaka nani?” Neke vatigile, “Yesu Umunasaleti!”
43018008	Swe akuvapitula, “Nyenye ndivalonje ulwa ye nene. Apo pemwisaka nene, muvaleke tandi iva vibitilage.” (
43018009	Alonzile ulu sambi lukwile ulukani lweealonzile, “Vala veweumelye sindamuyasisi nambi yumwi.”)
43018010	Ino Simoni Petulo, eina limage muhala, swe isonola nu kumuputa ilisigisa lya kundyo lya umukami va umutambisi umuvina. Na umukami yula ilitawa ali ye Maliko.
43018011	Swe, Yesu akumulongela Petulo, “Pilule ilimage muhala. Ngali ndemwage ukunywela ikinywelo cha uluteseko cheamelye Dada?”
43018012	Swe ndawe vala avanyigalu, na umuvina vawo, na vala avalolesi va Avayudaya vamwibete Yesu na ukumupinga
43018013	neke vamusindike tasi kwa Anasi; pakuva e mukwive va Kayafa, yee mutambisi umuvina umwaka ugo.
43018014	Nave Kayafa uyu ye yula yeali avalonje Avayudaya ulwa lwinogela umunu uyumwi afwe wimila avanu.
43018015	Simoni Petulo na umunyigendo uyungi vamufwatite Yesu. Na umunyigendo uyo ali akagulanike na Umutambisi Umuvina, swe akwingila pamwi na Yesu mwipala lya Umutambisi Umuvina.
43018016	Petulo aliimite kwivala, pamulyango. Ndawe yula umunyigendo uyungi yalakagulanike nu Mutambisi Umuvina ahumige na ukumulongela umwanahinza, umulolesi va umulyango swe akumwingisa Petulo mwipala.
43018017	Swe yula umwanahinza umulolesi va umulyango amuwusise Petulo, “Veve nave si wimunyigendo va umunu uyu?” Nave swe itigila, Si nene nda!”
43018018	Navala avakami na avanyigalu veve vimite vakosise umoto gwa amakala vakota, pakuva kwekwina nungwi. nave Petulo alipamwi nawo akota.
43018019	Neke Umutambisi Umuvina amuwusise Yesu ulwa avanyigendo vakwe na ulwa inzigiso sakwe.
43018020	Yesu amupitwe, “Nene ngalonzile na ing'i wima hela. Mbepali ngigisige mumasinagogi na mu tembeli mwevakong'anige Avayudaya mbevali na sindendilalonga lukani lwa kinyele.
43018021	Lweki pukumbusa nene? Vawuse vala vevapulike kiki chendavalonje, avene vakukikagula chendavalonje.”
43018022	Ave ilonga iso umukami uyumwi yeeimile pipi amuvatwe itigila, “Ukumupitula de Umutambisi Umuvina?”
43018023	Neke Yesu amupitule, “Wone ndonzile fivi, nzolelele uwubi, neke wone ndonzile wunofu, “Umbatulye kiki?”
43018024	Ndawe Anasi amusindikige, we mupinge, kwa Kayafa Umutambisi Umuvina.
43018025	Nave Simoni Petulo eimite kuko akota umoto. Swe vakumuwusa vitigila, “Veve nave si wiyumwi va vanyigendo vakwe?” Nave swe ibihila itigila, “Sinene nda!”
43018026	Umukami uyumwi va Umutambisi Umuvina, umunyalukolo va yula yealaputitwe ilisigisa na Petulo, amuwusise, “Nene singenguweni mu kiwunga pamwi nave?”
43018027	Swe Petulo ibihila kangi, ndawe lulusika lulo inzogolo yavikige.
43018028	Ndawe vamusindikige Yesu uluhuma kwa Kayafa, Vakumusindika Kwivaha, ukwitambulwa Pulaitolyo ye pe milawu hilo; nawo sambi valye i Pasaka sivinji valava vahongawinya.
43018029	Swe Pilato ihuma kwivala neke atigile, “Mwitosa nongwa ng'iki kulumunu uyu?”
43018030	Ndawe vamupitulige, “Ake uyu simwananga kinu siketumuleta kwa veve.”
43018031	Neke Pilato avalongele, “Ale apo mukamutegulage, mukamuhige kwa indagilo senyu.” Neke Avayudaya vamutigile, “Hwehwe twivagaya lulagilo lwa ukuwulaga munu.” (
43018032	Valonzile ulo sambi lukwile ulukani lwealonzile Yesu ulwa saafwa ifwa iyindawuli?)
43018033	Ndawe Pilato ingilige kangi mwivaha swe akumukemela Yesu nu kumuwusa, “Ndawuli, veve wi Mutema va Avayudaya?”
43018034	Yesu amupitwe, “Veve wilonga de yuveve, ngali apangi avanu vangi vakulonje ing'ani sangu?”
43018035	Pilato amupitwe, “He! Mbi nene ndi Muyudaya? Sivavanu va ukwenyu na Avatambisi Avavina vevakuletite kwa nene. Mbi wananzile kiki?”
43018036	Yesu amupitwe, “Uwutwa wangu si wa mung'i iyi nda. Wone Uwutwa wangu wuke wuve wa mung'i iyi, avakami vangu vake vananga ndemwe ukutawulwa mumawoko ga Avayudaya. Lino, uwutwa wangu si wa ipa.”
43018037	Swe Pilato akumuwusa, “Ino veve wi Mutema?” Yesu amupitwe, “Veve ye wilonga ulwa nene ndi Mutwa. Nene ndawonike wimila isi, na wimila isi nene ndasile mung'i ukolelela avanu ulwa nachene. Yeyeavesaga va nachene aipulika iliswi lyangu.”
43018038	Pilato swe iwusa, “Nachene che kiki?” Nave Pilato ave ilonga ulukani ulo elelwike kangi ku Vayudaya avali kwivala na ukuvalongela, “Nene singuluwona lweananzile.
43018039	Ino kwa nyenye kwina misimu jenyu ulwa nywanite ukumudindulila umunu yumwi mukimunyi icha Pasaka. Sweno, mwiwenda ndivadindulile Umutwa va Avayudaya?”
43018040	Swe kangi viyovela ng'ani vitigila, “Si uyu nda! avelage Balaba!” Nave Balaba alimuposi.
43019001	Pepene pe Pilato alaje Yesu vamutegulage, atowe ni ngoda.
43019002	Nawo Avanyigalu vasaavite ilihalama lya imifwa nu kumufwika ku mutwe neke vamufwike na gumwenda gunya livala ilinyakilesi.
43019003	Swe vivanga ukumwelanga vitigila, “Kamwene ve Mutema va Avayudaya!” vakumuvatulanga ni fipi.
43019004	Swe Pilato ihuma kangi kwivala neke avalongele, “Umunu uyu yengumuleta kwa nyenye sambi mulukagule ulwa nene singuluwona lweananzile.”
43019005	Pepene Yesu peahumite kwivala nave weafwite ilihalama lya imifwa na umwenda gunya livala ilinyakilesi. Neke Pilato peavalongele, “Mulavage! Umunu umwene ye uyu!”
43019006	Neke vala avavina va avatambisi na avalolesi vawo vave vakumuwona, vayofile vitigila, “Mutumbike! Mutumbike!” Pilato neke avatigile, “Apo mumutegulage yinyenye mukamutumbike, pakuva nene singukiwona ikinu cheananzile.”
43019007	Avayudaya vapitwe, “Hwehwe twinalo ululagilo, na kwa ululagilo ulo anoje ukufwa pakuva akwivika Mwana va Nguluvi.”
43019008	Pilato ave ipulika ulukani ulu ogwipe hilo.
43019009	Swe akwingila kangi mwivaha, ndawe amuwusige Yesu, “Veve wihuma kwi?” Yesu samupitwi kinu.
43019010	Swe Pilato akumutigila, “Siwilonga kwa nene? Siukulukagula ulwa nene ndina uludali lwa ukukulekesa na uludali lwa ukukutumbika?.”
43019011	Yesu apitwe, “Veve suke uva na ludali nda kwa nene uke uve sukapelitwi uluhuma kuchanya, ino yeanawe mumawoko gako ina nzanangifu ngomi wuhulo.”
43019012	Uluhuma baho Pilato asakige ukumudindulila neke Avayudaya vayove vitigila, “Peumudindulye uyu veve siwiva munyawiyendi vakwe Kaisali! Pakuva yeyeakwivika ave Mutwa aiva asutine na Kaisali!”
43019013	Pilato ave ipulika ing'ani iso, amuhumise Yesu kwivala, swe iteng'emala mukigoda icha ukuhigila apono apitambulwa: “Pa luhiga lwa maganga” (ku Kiebulaniya Gabata.)
43019014	Na chekivalilo cha mutanda pamunyi ikimunyi cha ukugelanisa i Pasaka neke Pilato avatigile Avayudaya, “Mulavage Umutema venyu!”
43019015	Swe vala viyova vitigila, “Muhese! Muhese! Mutumbike! Pilato neke avatigile, “Ndawuli ndimutumbike Umutema venyu?” Avavina va Avatambisi vamupitwe, “Hwehwe twivagaya Mutema, pesi yi Kaisali swe!”
43019016	Pepene Pilato peamutawe Yesu vakamutumbike. Swe vakumutegula Yesu.
43019017	Ndawe ahumige kono weategwe umusalaba gakwe, mbaka apono apitambulwa, “Pa kibang'a.” (mu Kiebulaniya vitigila Goligota).
43019018	Swe kuko vakumutumbika pamwi na avangi avavili uyumwi ulubali lwa kundyo na uyungi ulubali lwa kung'igi, nave Yesu pagatinagati.
43019019	Nave Pilato swe akwandika ikilagilo, nu kuvika pachanya pa musalaba. Nacho chandikwe de: “Yesu Umunasaleti Umutema va Avayudaya.”
43019020	Ino ikilagilo icho vimbige avanu wolofu mu Uyudaya. Kangi apono pala peeatumbikwe Yesu pepipi na iboma, nacho chechandikwe mu Kiebulaniya, Kilumi na Kigiliki.
43019021	Sweno, avavina va avatambisi vamulonje Pilato, “Tane ukwandika: ‘Umutema va Avayudaya’ tigile, ‘yula yeakatigilige, nene ndi Mutema va Avayudaya.’ ”
43019022	Pilato apitwe, “Chenzandike ye nzandike!”
43019023	Na avanyigalu peyevamutumbike Yesu vategwe imyenda jakwe neke vagavase mufilundo fitayi yeyeavesaga munyigalu ategulige kilundo kimwi na yisopeka yakwe; isopeka iyo yenive mbeyili, ngaya luhono.
43019024	Ndawe Avanyigalu valonganige ulwa, “Tulademulasa tuyitovele isimbi sambi yive ya nani.” Ulu lwapigike sambi wukwile uwandike Uwelu uwitigila: “Vagavine imyenda jangu, na yisopeka yangu vatovye isimbi.” Na ulu lwelwene lwevapigite avanyigalu.
43019025	Na pala pipi nu musalaba gwa Yesu vevimile uyuve na umame va uyuve, Maliya umukina Kileopa na Maliya Magadalena.
43019026	Yesu ave akumuwona uyuve na yula umunyigendo yealamwenda imile pipi, amulonje uyuve, “Yuva, lavage umwana!”
43019027	Neke peamulongele umunyigendo yula, “Lavage uyuwo.” Na uluhuma ikivalilo kikila umunyigendo yula amutegwe kukaye yakwe.
43019028	Yesu alukagwe ulwa mbesili yesikwilye; na sambi Uwandike Uwelu wukwilye atige, “Ng'elwike.”
43019029	Ipo pepina ikinyandilo ichekimemile idifayi inzasamufu. Swe visabika ilidodoki mu difayi inzasamufu nu kupingilisa mu ludete ulwa umubiki gwa hisopo vamupelanise mumulomo gwakwe.
43019030	Yesu ave akwanukila idifayi inzasamufu yila atige, “Lusisile!” Swe igondamya umutwe na umutima gwidumuka.
43019031	Umusika gugo peafwilye che kimunyi cha ukugelanisa isabato, sweno, sambi imifimba gilemwe ukwikala mu misalaba pa kimunyi cha isabato, “Na isabato iyo che kimunyi ikikomi.” Avayudaya vamusukite Pilato iwo avali vatumbikwe vadenywe amagulu na imifimba jawo gihesewe.
43019032	Swe avanyigalu vibita nu kudenya amagulu ga umunyakutala, na uyungi yealatumbikwe pipi na Yesu.
43019033	Vave vakusa kwa Yesu swe vifika yeafwe neke valemwe ukumudenya amagulu.
43019034	Neke uyumwi va avanyigalu amuhomite nu mugoha mulubafu, swe yihuma idanda nu lulenga. (
43019035	Nave yeilavye yeolelye, na uwolelesi wakwe wa nachene, nave akulukagula ulwa ilongela mumwene, sambi nyenye nanye mufuuwe.)
43019036	Pakuva iso save ndahihyo sambi Uwandike wukwile “Sipokili ikisege chakwe chesakidenywa.”
43019037	Kangi Uwandike uwungi witigila, “Savamulava umwene yevamutumbwe.”
43019038	Pesilutye iso, Yosefu uva ku Alimataya, amusukite Pilato sambi akagutegule umufimba gwa Yesu. ( Yosefu ali munyigendo va Yesu, ulwene lwe lwa kinyele, pakuva awogopige avavina va Avayudaya). Pilato ndawe amutawulilige umufimba, swe Yosefu ndawe abitige ukuguhesa.
43019039	Nave Nikodemu yula pakutala yealamubitye Yesu pakilo, ahele akaleta ifihanzwa fya amafuta na migoda fikwenda fikwile kilo machumi gadatu.
43019040	Ndawe vategulige umufimba gwa Yesu vagufwike isanda inofu pamwi na ifya ukunung'ilila fila, ndawe wegiwali imigendele ja Avayudaya mu kutaga.
43019041	Na pala peemutumbike pepina kinyungu na mukinyungu mwemuna wuvi wesiwewulatagwa munu.
43019042	Pakuva che kimunyi cha ukwigelanisa Avayudaya ikimunyi ikilekela i sabato na ulwa uwuvi uwo we pipi na baho, swe ndawe vagutagige umufimba gwa Yesu mumo.
43020001	Pamilawu peyekwindaluka pa Jumapili, Maliya Magadalena ahele kuchanga swe ifika iliganga lyevevadinye uwuvi lihesiswe.
43020002	Ndawe abitige luvilo ifika kwa Simoni Petulo na kwa umunyigendo uyungi yealimwende va Yesu akuvalongela ukuta, “Vamuhesise Umutwa muchanga, na situkukukagula kwe vamuvikite.”
43020003	Swe Petulo ihuma na yula umunyigendo uyungi vibita kuchanga.
43020004	Ndawe vabitige luvilo we vavili, na umunyigendo uyungi amulutye akumutalila Petulo ukufika kuchanga.
43020005	Ndawe agondamige na ukuhungilila swe akuyiwona isanda, neke umwene siinji.
43020006	Swe ndawe Simoni Petulo, nave afikige na ukwingila muwuvi ilava isanda.
43020007	Na kikitema ichekipilingise Mumutwe gwa Yesu, sichekilipamwi na iyo isanda, chepalubali kipilingise kiyena.
43020008	Neke peingile, na yula umunyigendo uyungi yealatasile ukufika kuchanga swe ilava, na ukufuuwa. (
43020009	Sivevalawukagula Uwandike uwewulonzile ukutigila, lumuvaje ukusilibuka.)
43020010	Ndawe avanyigendo vala vapilukige ukwawo.
43020011	Maliya eimite pivala pipi na uwuvi ivemba. Wepeavemba agondime ilava muwuvi,
43020012	swe akuvawona Vanyivaha va Nguluvi vavili vafwite imyenda imyelu vateng'ime pegwepogoli umufimba gwa Yesu uyumwi kumutwe uyungi kumagulu.
43020013	Swe vakumuwusa, “Yuva, mbi wivembela kiki?” Neke apitule, “Vamuhesise Umutwa vangu na singukukagula kwe vamuvisile!”
43020014	Nave ave ilonga iso apitwike swe akumuwona Yesu imile neke alemwe ukumukagula ulwa ye Yesu.
43020015	Yesu amuwusise, “Yuva, mbi wivembela kiki? wisaka nani?” Maliya atigilige wanda ye mulolesi va ikinyungu, swe akumutigila, “Mulugu wone umuhesise veve ndagile pumuvikite, nane ndimutegula.”
43020016	Swe Yesu akumukemela, “Maliya!” nave Maliya apitwike, swe akumulongela kwa Kiebulaniya, “Laboni.” Kwekutigila, “Mwigisi.”
43020017	Yesu amulonje, “Ulandibata, pakuva sindilapiluka kwa Dada. Ino bitage ku vanyalukolo vangu ukavalongele ulwa ndipiluka kwa Dada vangu nave Dadenyu kwa Nguluvi vangu nave Nguluvi venyu.”
43020018	Maliya Magadalena swe ibita kukuvalongela avanyigendo ulwa ndimuwene Umutwa na ulwa amulonje iso.
43020019	Pamihye kikimunyi kicho pa Jumapili avanyigendo vevakong'ine pamwi kono imilyango we midinde, pakuva wogopige avavina va Avayudaya. Ndawe Yesu aasige na ukwima pagati apawo neke avatigile, “Uwikalakunoga wuvelage na nyenye!”
43020020	Na peyealonzile ulu swe akuvalagila amawoko gakwe na palubafu lwakwe. Ndawe avanyigendo vahekelelige pevamuwene.
43020021	Swe Yesu avalongele kangi, “Uwikalakunoga wuvelage na nyenye! Ndawe Dada lweanumite nane nguvatuma nyenye.”
43020022	Neke avaputile itigila, “Mwanukile Umuhe Umwelu.
43020023	Wone muvadegepele avanu inzanangifu, vava vadegepilwe, wone mutane ukuvadegepela, vava sivadegepelwi.”
43020024	Ino Tomasi umunyigendo uyumwi va avanyichumi na vavili yeitambulwa munyawendani alasupali, Yesu peakuvelelukila.
43020025	Swe avanyigendo vayagwe vakumulongela, “Tumuwene Umutwa.” Ndawe Tomasi avatigilige, “Nene pesindigaweni amavamba ga imisumali mumawoko gakwe na ukwambala ni chala changu mumavamba, na liwoko lyangu palubafu lwakwe nene sisafuuwa.”
43020026	Peyefilutye ifilo fimunana avanyigendo vakwe vevali mukaye na Tomasi epamwinga nawo. Swe Yesu akusa imilyango we midinde akwima pagati nagati akuvatigila, “Uwikalakunoga wuvelage na nyenye!”
43020027	Neke peamutigile Tomasi, “Aliogo kaletage ipa ichala chako ulave, lete iliwoko lyako wambale palubafu lwangu. Ulava ndawe yesiifuuwa, velage ndawe yeifuuwa!”
43020028	Neke Tomasi pamupitule na ukutigila, “Mutwa vangu na Nguluvi vangu!”
43020029	Yesu amutige, “Veve ufuuvitwe pakuva umbwene, vafunyilile avifuuwa wesivalawona!”
43020030	Ino kwekwina ifilagilo fyolofu fyapigite Yesu pa avanyigendo vakwe fyesifyandikwi mukitabu iki.
43020031	Neke ifi fyandikwe sambi mufuuwe ulwa Yesu ye Kilisito Umwana va Nguluvi na kwa ukumufuuwa muve na wumi mwitawa lyakwe.
43021001	Peyelulutye ulu, Yesu iyelelwe kangi kwa avanyigendo vakwe pa nyanza ya ku Tibeliya. Nave iyelelwe de:
43021002	Simoni Petulo na Tomasi (yatambuligwe munyawendani), na Nataneli (yula umunya ku Kana iya ku Galilaya) na avana va Sebedayo na avavili va avanyigendo vakwe vepamwi.
43021003	Simoni Petulo neke avalongele itigila, “Ndibita kukulova isomba.” Neke vamutigile, “Tubitasa.” Swe vihega vihova ikipugu neke ikilo mbekili sivambulii kinu.
43021004	Na pesambi kwidandaluka, Yesu imite pamugekela gwa inyanza, neke avanyigendo sivamukaguligi ulwa ye Yesu.
43021005	Swe Yesu akuvawusa, “Vanangu mwina mboga?” Swe vitigila, “Twihela.”
43021006	Ndawe avalongelige, “Mutoose ikilovelo ulubali lwa kundyo, lwa ikipugu, nanye mulova.” Vave vitoosa ikilovelo neke pe valemwe ukukwega, pakuva chekimemite.
43021007	Umunyigendo yealimwende va Yesu amulonje Petulo ukuta, “Ye Mutwa.” Simoni Petulo peapulike ukuta ye Mutwa ipinyite ikitema (pakuva ewufuula) swe akwitoosa munyanza.
43021008	Avanyigendo avangi vaasile kumwani mukipugu kono wevikuluna ikilovelo ikimemile isomba; pakuva sivevali pataali na imwani se nda nzwambo ligana de.
43021009	Vave vifika pa mwani vaguwene umoto gwa makala na pachanya pepina somba na umukate.
43021010	Yesu avatige, “Mulete ipa isomba isimwi se mulofile.”
43021011	Neke Simoni Petulo ingile mukipugu na ukukwegela ikilovelo pamwani kimemite isomba ingomi ligana na machumi gahanu na sidatu; nambi we nzolofu ndahihyo ikilovelo sichademwiki.
43021012	Neke Yesu avalongele, “Muse twiswawule.” Asukuli yeigelye ukumuwusa ulwa: “Winani veve?” Pakuva valukagulige ukuta ye Mutwa.
43021013	Yesu swe ibita akwegula umukate na ukuvapela na sisomba ndahihyo.
43021014	Ulu lwa kadatu Yesu ukwiyelelula ku vanyigendo vakwe peyeasilibwike uluhuma kuvafwe.
43021015	Peyevalye, Yesu atige kwa Simoni Petulo, “Simoni ve mwana va Yohane! Veve unzenda ukulutila iva?” Neke amutigile, “Ena, Mutwa; ukulukagula veve. Ulwa ngwenda” Yesu amulongele, “Pelelelage ifyana fya ing'olo sangu.”
43021016	Yesu amuwuse kangi ulwa kavili, “Simoni va Yohane! Unzenda?” Petulo amupitule, “Ena, Mutwa veve ukulukagula ulwa nene ngwenda veve.” Sweakumupitula, “Kwamilage Ing'olo sangu.”
43021017	Yesu kangi amuwuse ulwa wudatu, “Simoni va Yohane! unzenda?” Petulo ahuguve pakuva amuwusise ulwa wudatu, “Unzenda?” Petulo akumupitula itigila, “Mutwa veve usisele mbesili, ino veve ulukagwe ulwa ngwenda.” Yesu amutigile, “Pelelelage ing'olo sangu!
43021018	Nachene ngukulongela, pewe wimunyakilambo weusovye ukwipinya, nu kubita kukwekuvesaga kwewiwenda. Neke pewiva ugogwe, ugolola amawoko gako na umunu uyungi akupinga na ukukusogosa kwe siwiwenda.” (
43021019	Pakulonga isi Yesu alagilige ifwa iyindawuli yesafwila Petulo na ukumupela indolo Nguluvi.) Neke Yesu amutigile, “Ninile!”
43021020	Baho Petulo apitwike, ndawe amuwonige yula umunyigendo yeemwende va Yesu, akuvaninila. Umunyigendo uyu, ye yuyula yeali ikalite pipi na Yesu pa ikilyo cha pamihye, yeamuwusise Yesu itigila, “Mutwa ngali ye nani yeakupituka.”
43021021	Neke Petulo peamuwene uyo swe akumulongela Yesu, “Mutwa na uyu nave ndawuli?”
43021022	Yesu amupitwe, “Wone ndiwenda uyu ikale mbaka pendipiluka kikuvava kiki veve? Veve ninile nene.”
43021023	Swe ulukani ulo lwipulisa na kwa vanyalukolo ukuta umunyigendo yula sisaafwa. Neke ulwene Yesu salongigi ulwa munyigendo yula ukuta sisaafwa, alongige ulwa, “Wone ndiwenda ikale mbaka pendipiluka kikuvava kiki veve.”
43021024	Uyu ye yula umunyigendo yeakolelela ing'ani isi, na ye andike. Nahwe tukulukagula ukuta uwolelesi wakwe wa nachene.
43021025	Ino, kosili na isingi nzolofu seapigite Yesu wone sikesandikwe lumwi, lumwi, nditigila ing'i mbeyili siyike yikwila ifitabu fyefike fyandikwa.
44001001	Ve mutambule Teofilo, mu kitabu cha pamwandi ndakwandiche ing'ani mbesili sa Yesu seapigite na ukwigisa ukuhuma pamuvango gwa ifipigo fyakwe
44001002	mbaka pa ikimunyi kikila cheabitye kuchanya. Na wesialabita kuchanya avalagilye kwa uludali lwa Umuhe Umwelu vala avanu veala avahagwe vave vigendo vakwe.
44001003	Pakuva kwa ulusika lwa ifilo machumi gatayi ukuhuma ukufwa kwakwe ave peavasila kolofu avigendo na ipo ave peavalagila ulwa umwene pe mumi. Vamuwene, nave avalongelige ulwa Uwutwa wa Nguluvi.
44001004	Na peyevakong'ine mbevali, swe ndawe avalagilige de: “Mulahega ipa pa Yelusalemu, muvela pemusindila ulufingano lula lwa Dada lula lwemwamulike nene nguvalongela ulwa ikipelwa.
44001005	Pakuva Yohane abatisige nu ululenga, neke lino pefilutye filo fikefu, nyenye mubatisiwa nu Umuhe Umwelu.”
44001006	Napeyevakong'ine pamwi avigendo na Yesu vamuwusise, “Mutwa ulusika ulu peuvapilulila kangi Uwutwa wula Vaisilaeli?”
44001007	Neke Yesu avapitule, “Imisika na ifivagwa ifyo mbefili filimululagilo na muludali lwa Dada, ulo silwanyenye ukulukagula pesalulava.
44001008	Neke samupelwa uludali pe Umuhe Umwelu aviche nyenye, nanye samuva wolelesi vangu mu Yelusalemu na mu Yudaya mbeyili na mu Samaliya na mung'i mbesili.”
44001009	Avelige ilonga iso, mbevali wevakumulava ndawe, anyanyuligwe kuchanya; lifufu limusikage pamiho gawo sivamuweni kangi.
44001010	Na lwevevakali vilava kuchanya umwene peakwibitila, lavage avanu vavili vafwite imyenda myelu, vimite pipi nawo.
44001011	Swe vitigila, “Nyela mwevanu va mu Galilaya! mbi ndawuli mwimite mwilava kuchanya? Yesu uyu yeibita kuchanya ukuhuma kwa nyenye saasa kangi ndahihyo ndawe lwemumuwene ibita kuchanya.”
44001012	Ndawe avigendo vapilukige ku Yelusalemu ukuhuma kukidunda chekitambulwaga miseitumi, ulugendo ulugelaniche wita kilomita yimwi ukuhuma paboma.
44001013	Ndawe wafikige mu boma swe vakwingila kukibupa cha pachanya, apono pevikalige nawo veva: Petulo, Yohane, Yakobo na Andeleya, Filipo na Tomasi, Batolomayo na Matayo, Yakobo umwana va Alufayo, Simioni umuselote na Yuda umwana va Yakobo.
44001014	Iva mbevali vakong'anige kwa mutima gumwinga vakwifunya, pamwi na avang'inetu avangi pamwi na Maliya uyuve va Yesu na avanakwave avakwamisi.
44001015	Na peyefilutye filo fikefu pepogoli umukong'ano gwa vevevafuuvitwe avendige vafike ku ligana na machumi gavili kwa mbevali ndawe Petulo inukige pa avene,
44001016	atige, “Vanyalukolo vangu lwinogela Uwandike Uwelu wukwile, walonzile Umuhe Umwelu ukukola kwa Daudi, ulwa Yuda, yula yeali mulongola vavala vevamwibete Yesu.
44001017	Pakuva Yuda alimuyetu na hwehwe, pakuva alimuhagule ukuhanga na hwehwe mukipigo iki. (
44001018	“Mukulukagula ulwa umwene agusile lilungulu, na amagobole geanuche ukuhuma mukipigo chakwe ichanangifu. Agwe pasi neke atudike, na ulutumbu lwakwe luhume mwivala.
44001019	Avanu mbevali vevikalige mu Yelusalemu, vapulike iso, sweno valitambule lilungulu lila mundongele yawo vitigila, ‘Akeli Dama’, kwekutigila, ‘Lilungulu lya Idanda.’)
44001020	Pakuva nzandike mu kitabu icha inzimbo (Sabuli): ‘Lekage ikaye yakwe live lihame; Lekage nambi munu alikala mumo.’ Kangi nzandike: ‘Lekage umunu uyungi ategule apono pakwe mukupiga ikipigo.’
44001021	-
44001022	“Ino lunoje umunu yungi, ave molelesi pamwi na hwehwe ulwa ulusilibuko lwakwe Umutwa Yesu. Luvaje ave yumwi mwa vala vevagendasige na hwehwe mufilo mbefili, fye Umutwa Yesu pe avelige na hwehwe, ukuhuma ulusika lwe Yohane abatisige, mbaka ikumunyi kila che Yesu anyanyulilwe ukuhuma kwa hwehwe nu kubita kuchanya.”
44001023	Ndawe vatambulige matawa ga vanu vavili, yeatasile Yosefu yevamutambulige Balasaba (apamwi atambuligwe Yusito), na vakavili Matiya.
44001024	Neke ndawe vifunyige vitigila, “Ve Mutwa, veve yeusikagwe inumbula sa avanu mbevali, lino veve Mutwa, utulagilage yenani mwa iva avavili yeumuhagwe,
44001025	sambi ahalile mukipigo nu wigendo uwu, weawulesile Yuda, neke ibitilage apakwe yumwene.”
44001026	Ndawe vatosige isimbi ukuhagula muvanu avavili, isimbi yamudonyite Matiya ndawe ahangige mwa vala avigendo avanyichumi na yumwi.
44002001	Na ikimunyi cha i Pendekosite chavelige kifika, vala vevevafuuvitwe vevakong'ine pamwi mbevali.
44002002	Sukumwi kwa kutinukisiwa na umubumo ugwihuma kuchanya gwipulisa witigila kifulufumbi ndawe chamemige mukaye mbeyili yevevikalite.
44002003	Ndawe savawonekelige indimi, witigila lwenge lwa moto gutagalye uko na uko sikuvikila mumitwe jawo yumwi, yumwi.
44002004	Mbevali ndawe vamemige Umuhe Umwelu, swe vivanga ukulonga mundongele isingi ndawe Umuhe mweavasogokisige.
44002005	Na kuko ku Yelusalemu kwe vikalige Avayudaya na avanu avangi va mung'i mbesili vevakumufuuwa Nguluvi.
44002006	Vavelige vipulika umubumo ugo, neke lilugu likomi swe likong'ana, mbevali vasasave hilo, pakuva avanu mbevali vavapulike iwo vilonga mundongele sawo.
44002007	Neke vasasavale na ukutinuka vitigila, “Mbi iva mbevali vevilonga si vanu va mu Galilaya?
44002008	Lwiva ndawuli, hwehwe mbetuli tukuvapulika iva vilonga indongele isa ukwetu kwetwegalilwe?
44002009	Hwehwe yetwipwali twihuma ku Paliti, Mediya na ku Elami, na avangi ukuhuma ku Mesopotamiya, Yudaya, na ku Kapadokiya, ku Pondo na ku Asiya,
44002010	ku Filigiya, na ku Pamufiliya, ku Misili na kumbali sa ku Libiya pipi na ku Kilene; neke avamwi mwahwehwe vihuma ku Lumi,
44002011	Avayudaya na Avamyanza vevevapituche ulufuuwo lwa Kiyudaya; na avamwi mwahwehwe twihuma ku Kilete na ku Alabiya. Neke mbetuli tukuvapulika iva vilonga indongele setu ifipigo ifikomi fya Nguluvi.”
44002012	Mbevali vasasave na ukuhuguvala vasamukwiwusa vavene, “Ulu kwekutigila kiki?”
44002013	Neke avangi vavayovelese vevevafuuvitwe, vitigila, “Avanu iva vagaasi!”
44002014	Neke ndawe Petulo imige pamwi na vala avanyichumi na yumwi ivanga ukuvadalikila kwa iliswi likomi: “Vanyalukolo Avayudaya na nyenye mbemuli yemwikalite mu Yelusalemu, mupulikise musikite isi sendilonga.
44002015	Avanu iva sivagaaliti ndawe lwemwihosa nyenye; mbona pemilawu hela pekivalilo cha wudatu?
44002016	Neke ulwene ulukani ulu lwe lula lwelwelulonge na Umuvisi Yoheli:
44002017	‘Nguluvi itigila de, Mufilo fila fya ku mudugo, Sandivisikisa avanu mbevali Umuhe vangu. Avanenyu, vanyidama na avang'inetu, savadalika ulukani lwangu; Avanyakilambo venyu savagubulilwa ing'ani, na avagogolo venyu savalota amaloto.
44002018	Ena, na avavanda vangu, vanyidama na avang'inetu, sandivisikisa Umuhe gwangu ifilo ifyo, nawo savadalika ulukani lwangu.
44002019	Samiga imiitu kwilanga kuchanya, na ifilagilo konong'i pasi; sakuva na idanda, umoto na ilisusi lisito;
44002020	Ilisuva salipituka ukuva lwisa, na Umwesi sagupitulwa guve danda, Lwesikilafika ikimunyi kila ikikomi cha indolo sa Umutwa.
44002021	Ipo, yeyeavesaga yesaifunya mwitawa lya Umutwa saapokwa.’
44002022	“Mwevanyang'i va mu Isilaeli, mupulikise ing'ani isi! Yesu uyu va ku Nasaleti e munu munyaludali lwa Nguluvi. Ulu lwawonike wimila mu miitu na uwuhulo we Nguluvi apigite ukukola kulumwene. Nanye mbemuli musisele isi pakuva iso sapigiche pagatinagati apenyu.
44002023	Nguluvi mumigosekese jakwe yumwene, yealalamwe ulwa Yesu saatawulwa kwa nyenye; nayi nyenye mwamuwulige kwa ukuvalekela avanu avanyanzanangifu vamutumbike.
44002024	Neke Nguluvi amusilibwe ukuhuma kwa avafwe na ukumupoka muwuvafi wa ifwa pakuva silweluhwaniti nambi, ifwa yimuleme.
44002025	Nambi Daudi alonzile kulumwene ulwide: ‘Ndamuwonige Umutwa pamiho gangu mbepali; pakuva ealipamwi na nanene ulubali lwangu lwa kundyo, sambi ndemwe ukudengadenga.
44002026	Nambi, inumbula yangu yihekelela, nane ndakufile ingulugulu kwa luhekelelo. Na umuvili gwangu sagwikala mu luhuvi;
44002027	Pakuva veve sisauyileka inumbula yangu kuvafwe, nave ukumutawula umwelu vako awole.
44002028	Veve undaje ing'asi sa ku wumi, na lwe wiwali, na ulwa wipwali ukumela uluhekelelo!’
44002029	“Vanyalukolo vangu, ndiwenda ndivalongele pelu hela isa Daudi ukukwetu. Uyo afwe na ukutagwa, na ichanga chakwe kilibaho mbaka neng'ino de.
44002030	Neke pakuva ali muvisi, alukagwe ulufingano lwa Nguluvi lweamwilapye kwa ulwilapo ukutigila mumbegalo yakwe, samuvika uyumwi mu kigoda chakwe ateme.
44002031	Mwene Daudi pakuva yealasikagwe iso nambi alulonzile ulusilibuko lwakwe Kilisito peatige. ‘Inumbula yakwe siyalekitwi kuvafwe nambi umuvili gwakwe sigwawosili.’
44002032	Sweno, Nguluvi amusilibwe uyo Yesu na hwehwe mbetuli twiwolelesi va ulukani ulo.
44002033	Yesu akung'umikwe pachanya mbaka kulubali lwa kundyo kwa Nguluvi, na ukwanukila ukuhuma kulu Dade kila ikipelwa cha Umuhe Umwelu, che alavahuvise nambi isi mbesili semukusiwona lino nu kupulika, kwe kwiswa kwa uyo Umuhe.
44002034	Neke Daudi umwene, siakung'umikwi kuchanya; neke umwene alonzile: ‘Umutwa amutige Umutwa vangu: Wikale kwiwoko lyangu lya kundyo,
44002035	mbaka pendivavikite avatavangu vako vave nda kigoda cha ukugeleka amagulu gako.’
44002036	“Na avanu mbevali va mu Isilaeli lwinoga valukagule hilo nachene ulwa uyo Yesu yemwamutumbike, ye yuyo ye Nguluvi amuwuyipe ave Mutwa na Mesiya.”
44002037	Sweno, avanu vavelige vipulika iso, swe lwavavafile munumbula, ndawe vavawusige Petulo na avigendo avayagwe: “Vanyalukolo lino tugitage ndawuli?”
44002038	Petulo avapitwe, “Muhongesage nu kubatisiwa mbemuli, mwitawa lya Yesu Kilisito, sambi mudegepelwe inzanangifu senyu, nu kwanukila kila ikipelwa, Umuhe Umwelu.
44002039	Pakuva ulwihuviso ulo mwihuvisiwe yinyenye na avanenyu, na kwa mbevali avali kutali na vala mbevali ve Umutwa Nguluvi saavakemela vamusile.”
44002040	Petulo awolelelye kwa nzolofu, nu kuvasukanisa we akuvagongola avanu akuvatigila, “Mwiponiage nyenye na amalugu inzanangifu senyu.”
44002041	Awolofu ikimunyi icho, vidiche ulukani lwakwe nu kubatisiwa. Wongeleche vanu mbilima sidatu kwa avevafuuvitwe.
44002042	Na iva mbevali viyigisige ukuhuma kuvigendo na ukwikala kinyalukolo, na mukumegula umukate nu kwifunya.
44002043	Pakuva imiitu myolofu na ifilagilo fyolofu fyapigikige mwa avigendo, avanu mbevali vave na muhwehwe.
44002044	Na avevafuuvitwe mbevali vali lumwi, vave vahangite mbefili.
44002045	Vagusige ifinu fyawo, na ukugavana mbevali, umunu mweawendelige.
44002046	Nawo vave pevakong'ana mu Tembeli chechekivesaga kimunyi na valisige ifilyo fyawo pamwi mukaye sawo kwa luhekelelo na mutima gwa uwilevesi,
44002047	Vamulumbige Nguluvi, na ukwendwa na avanu mbevali. Na Umutwa ongelesige avapokigwe we kwache.
44003001	Ikimunyi ikimwi, Petulo na Yohane vingilige mu Tembeli pakivalilo cha igonza pelitegamwike ulusika lwa ukwifunya.
44003002	Na baho pipi na umulyango ugwa i Tembeli, gwegwitambulwa “Umulyango umunofu,” pepwali munu mugosi, munyakiteve ukuhuma ukwegalwa kwakwe. Avanu mbepali vamwegulige umunu uyo na ukumuvika baho, sambi isukilisage fya uwuwuya kuvanu avingilige mu Tembeli.
44003003	Avelige akuvawona va Petulo na Yohane vakwingila mu Tembeli, avasusile vamupele ichekivesaga.
44003004	Petulo na Yohane vamulafile hilo, pambele Petulo amutigee, “Tulavage!”
44003005	Nave ndawe avapitukilige, ahosige ukupelwa ichekivesaga ukuhuma kuvene.
44003006	Ndawe Petulo amutigilige, “Nene ndimugaya magobole nambi sahabu, neke kila chendinacho ngukupela. Mwitawa lya Yesu Kilisito va ku Nasaleti, gende!”
44003007	Kangi, ndawe amwibatige iliwoko lya kundyo, na ukumwimya. Lulusika lululaga amagulu na amafugamilo gakwe swe gikangala.
44003008	Ndawe asumbige, akwima ivanga ukugenda. Swe vakwingilasa na mu Tembeli igenda, kono idibuka dibuka we akumulumba Nguluvi.
44003009	Na avanu mbevali vevebaho vamuwene igenda akumulumba Nguluvi.
44003010	Vavelige vakumukagula ukutigila yemwene yeavelige akwisukilisa pa “Umulyango ugwatambuligwe Umunofu” gwa pa Tembeli, vasasave hilo neke valemwe ukulukagula lwelupigike kulumwene.
44003011	Avanu mbevali wepevasasavala hilo, ndawe vavangige ukukong'ana pamwi pepitambulwaga “Bwalo ya Solomoni,” apono peali ipwali umunu yula iva peavaninila va Petulo na Yohane.
44003012	Sweno, Petulo avelige akuvawona avanu iwo ndawe avapitukilige akuvatigila, “Mwevanyang'i va mu Isilaeli mbi ndawuli mukutulava hwehwe, mwitigila wanda kwa ludali lwetu, apangi kwa uwunofu wetu nambi tumwinwise uyu agende?
44003013	Nguluvi va Abulahamu na Isaki na Yokobo, Nguluvi va avakukwetu amupelye indolo umukami vakwe Yesu. Uyu yemwene yemwamuhumise nyenye, neke mumusope mumawoko ga avatema nu kumubihila pa Pilato, nambi Pilato awendige ukumulekesa.
44003014	Ali munu munofu kangi mwelu, neke nyenye mwamubihye, mwiwenda umunu uyungi yeali muwulasi adindulilwe.
44003015	Swe nyenye mwamuwulige yula ikilamuko cha uwumi. Neke Nguluvi amusilibwe, na hwehwe mbetuli twiwolelesi va ulukani ulu.
44003016	Ilitawa lya Yesu na ulufuuwo mwitawa ilyo fyefimupelye uludali umunu uyu yemukumuwona na ukumukagula. Ulufuuwo mwa Yesu, lwelumuponise hilo umunu uyu ndawe lwemukuwona mbemuli.
44003017	“Lino vanyalukolo vangu, mukulukagula ulwa nyenye pamwinga na avavina venyu mwapije uwugaya nzeli.
44003018	Neke Nguluvi lweasikwisise ndahihyo, sila sealaje idaha ikola imilomo ja avavisi mbevali, ulwa Kilisito vakwe saateseka.
44003019	Sweno, mupitulage imigendele jenyu ja uwanangifu, mumupitukile Nguluvi, nave peavahesekesa inzanangifu senyu,
44003020	Mupigage lulo sambi luse ulusika lwa ukusupa munumbula nukuvaletela yula yeamuhagwe uluhuma pidaha, yemwene Yesu.
44003021	Lumuvaje Yesu asigalile kuchanya mbaka lufike ulusika ulwa ukufivika ifinu mbefili wupya, ndawe Nguluvi lwealonzile ukukola kwa avavisi vakwe avelu ukuhuma pidaha.
44003022	Pakuva Musa alonzile, ‘Umutwa Nguluvi venyu saavaletela umuvisi yeindawe nene ukuhuma mwa nyenye ye mumupulikage mwa mbesili seilonga.
44003023	Umunu yeyeavesaga sakumupulikisa umuvisi uyo saaheswa nu kutoswa kutaali ukuhuma ku vanu va Nguluvi nu kwangamila.’
44003024	Avavisi mbevali, ukuhuma kwa Samweli na vala avahumambele mbevali, vadalikige ing'ani isi sesikave sipigika ifilo ifi.
44003025	Inyuviso sa Nguluvi seihuvise ukukola kwa avavisi sikwimila nyenye; nanye mwihanga ulufingano lula lwe Nguluvi afingine na avakukwenyu, ndawe lwe amulonje Abulahamu: ‘Kwa ukukola ku mbegalo yako, avanu mbevali va mung'i savafunyililwa,’
44003026	Sweno, Nguluvi amusilibwe umukami vakwe kwa ukwambula kwenyu tandi, amutumite alete uwufunyilile kwa yeyeavesaga ipela na ukuwuleka uwanangifu wakwe.”
44004001	Petulo na Yohane wepe vavadalikila avanu, avatambisi na umuvina va avanyakulolela i Tembeli na Avasadukayo avangi vavasye.
44004002	Vavifile hilo, pakuva avigendo iwo vavigisige nu kuvadalikila avanu ukutigila Yesu asilibwike, ulukani ulwilagila ulwa avafwe savasilibuka.
44004003	Sweno, ndawe vavibatige pakuva yelyelisalye swe vakuvasopa mundinde mbaka pamilawu.
44004004	Neke awolofu mwa vala vevapulike ulukani ulwadalikigwe vafuuvitwe, nawo vaginite ukongelekela nu kufika wita vanu vagosi mbilima sihanu.
44004005	Peyekuche avavina va Avayudaya, na avavaha na avigisi va indagilo vakong'ine uko ku Yelusalemu.
44004006	Vakong'ine pamwi na Anasi, Kayafa, Yohane, na Alekisanda na avangi veve va mulukolo lwa umutambisi umuvina.
44004007	Swe vakuvimya avigendo pavene, neke vavawuse vitigila, “Mbi nyenye mwipigila isi muludali na mwitawa lya nani?”
44004008	Ipo, Petulo we amemile Muhe Umwelu akuvatigila, “Nye valongosi va avanu na avavaha!
44004009	Wone mukutuwusa neng'ino, ulwa ikipigo ikinofu cheapigilwe yula umunu yeake munyakiteve, na lweaponite uyu,
44004010	Sweno, nyenye na vanu mbemuli va mu Isilaeli, luvavaje mulukagule ukuta umunu uyu imile pa nyenye neng'ino, aponite, ukukola uludali lwa ilitawa lya Yesu va ku Nasaleti, ye nyenye mwamutumbike neke Nguluvi amusilibwe ukuhuma kuvafwe.
44004011	Uyu ye uwandike Uwelu wukumulonga: ‘Iliganga lye mwalibihihye nyenye mwe vasenzi, lino live lye liganga likomi lya mu lutu.’
44004012	Wusukuli uwupoki ukuhuma umunu uyungi yeyeavesaga, pakuva pagaya litawa lya umunu uyungi mung'i lyevapelitwe avanu vapokelwe nalyo.”
44004013	Iwo avavaha va pa wuhigilo, vevavasele va Petulo na Yohane ve vanu hela vesivimbiti, neke vavasasavalige pevakuvawona vilonga kwa wupifu vagaya muhwehwe. Valukagwe ulwa iva vakavelige na Yesu.
44004014	Nawo vavelige vakumuwona umunu yula yealaponite vimise pamwi, swe vigaya cha ukulonga.
44004015	Sweno, ndawe vavatigilige vahume pivala pawuhigilo, avene vave na ikilega vihehe.
44004016	Viwusise, “Lino tuvagitage ndawuli avanu iva? Pakuva umwitu ugu yegukagulanike kuvanu mbevali va mu Yelusalemu, na ulwa ugo gupigitwe navene, nambi hwehwe situhwana ukugukana.
44004017	Neke wone tusake ulukani ulu lulemwe ukutagalila mu vanu, sweno tuvakenyelage, valava pevalonga kangi na umunu yeyeavesaga mwitawa lya Yesu.”
44004018	Ndawe vavakemelige kangi vingile, swe vakuvakenyela ulwa valalonga kangi pavanu nave ukwigisa umunu mwitawa lya Yesu.
44004019	Neke Petulo na Yohane vapitwe vakuvatigila, “ Ulu mululavage yinyenye wone lwinoga nachene pa Nguluvi tuvapulike nyenye nu kulemwa ukumupulika Nguluvi.
44004020	Pakuva siluhwaniti nambi hwehwe tulemwe ukulonga ing'ani setwapulike nu kusiwona.”
44004021	Nawo, avavaha va pa wuhigilo vave vigina ukuvakenyela, pambele vakuvalekesa. Pakuva sivaluweni ulukani lwa ukuvahiga, na avanu mbevali vamulumbige Nguluvi, ukwimila ulo lwelwelupigike.
44004022	Nave umunu uyo yeaponiswe yealalutye ku myaka machumi gatayi.
44004023	Nawo va Petulo na Yohane vavelige vilekeswa, vahele kuvayawo, nu kuvalongela mbesili sevavalonje avatambisi avavina na avavaha.
44004024	Pevapulike iso mbevali kwa umutima gumwi vifunyite pamwi kwa Nguluvi swe vitigila, “Mutwa veve ye wagafile kuchanya na ing'i, ibahali na mbefili ifilimumo!
44004025	Veve ye wamsogwise ukukwetu Daudi alonge ukukola Umuhe Umwelu ukutigila; ‘Mbi ndawuli avamyanza vakalipe? Na avanu vihosa uwupuva?
44004026	Avatwa va mung'i vigelanise, na avatema vakong'ine pamwi sambi vamubese Umutwa na Kilisito vakwe.’
44004027	“Pakuva, nachene lwelwave Helodi, Pondyo Pilato, na ing'olo sa Isilaeli na avamyanza baha pevakong'aniche muboma yiyi ukumubesa Yesu umukami vako Umwelu, yewamuhagwe neke umubake amafuta.
44004028	Ena, nachene, vakong'ine sambi vapige sisila mbesili, sewavagite nu kusigelanisa mu ludali lwako, ukuhuma pidaha.
44004029	Lino Mutwa lavage ukukabusa kwawo. Utupelage uludali hwehwe twe vakami vako sambi tudalike ulukani lwako kwa wupifu.
44004030	Gololage liwoko lyako uvaponie avanu. Pige imiitu na uwuhulo mwitawa lya umukami vako Umwelu Yesu.”
44004031	Vavelige visinda ukwifunya, pala apono pevevakong'ine, pahogalike, nawo mbevali vamemite Umuhe Umwelu. Mbevali vavanzile ukudalika ulukani lwa Nguluvi vagaya muhwehwe.
44004032	Ililugu mbelili lya avevafuuvitwe vevina mutima na inumbula yimwi. Siekwali umunu yungi yeali na ikinu yeatigilige icho chakwe iyena, pesi ulwa vevahanzile mbefili.
44004033	Na avigendo kwa uludali lolofu vawolelelige isa ulusilibuko lwa Umutwa Yesu, nave Nguluvi ndawe avafunyililige hilo.
44004034	Siekwali umunu yeagulumige kinu, pakuva mbevali avevina amalungulu nave kaye vagusige.
44004035	Nawo vatawulige amagobole igo kwa avigendo, swe vigavilwa ifikwilaniche umunu na cheawendige ukugula.
44004036	Alipwali umunu uyumwi va ulukolo lwa Levi, umwegalilwa ku Kipulo, ilitawa lyakwe Yosefu, ye avigendo vamutambulige Balanaba (kwekutigila, “Mnyalusikimiko”).
44004037	Nave eina lilungulu lyakwe, agusise ndawe asindikige amagobole kwa avigendo.
44005001	Neke epwali umunu yeatambuligwe Ananiya na uvakwe Safila nawo vagusise lilungulu lyawo.
44005002	Neke kwa ukwiyidikisa nu vakwe akepwise amagobole agamwi vakuvafiha avigendo.
44005003	Sweno, Petulo amuwusise Ananiya itigila, “Ananiya, mbi ndawuli Setani akwinje mu numbula yako, sambi umusange Umuhe Umwelu, ukepule amagobole agalipinga gewugusise lilungulu?
44005004	Peuke sulagusa, like lyako, na peye ugusise amagobole gake gako uke upigila mwewiwendela yuveve. Mbi ndawuli lino, ulamwe munumbula yako ukupiga ulukani ulu? Lino ulukagulage ulwa sumusanzili munu pesi Nguluvi!”
44005005	Nave Ananiya avelige ipulika isi, agwe pasi nu kufwa baho. Nu muhwehwe mukomi gwavibete mbevali vevapulike ing'ani isi.
44005006	Vanyakilambo vinwike, vakugufwika isanda umufimba, vakugusindika kwivala kukugutaga muchanga.
44005007	Pefilutye wita fivalilo fidatu de, uvakwe inje mukaye, we sakulukagula uluwonike.
44005008	Petulo amutige, “Be Safila undongele tandi, ati iyi ye mbalilo ya amagobole gemukagusise ililungulu?” Nave atige, “Ena ye mbalilo yiyo.”
44005009	Nave Petulo amutige, “Mbi ndawuli mulagine nu vako ukumugela Umuhe Umwelu? Lavage tandi! Vala avanu vevamutasile uvako, vali pamulyango, nawo vakusindika nayiveve kwivala.”
44005010	Lusika lulo Safila agwe pasi pamagulu ga Petulo, swe nave ifwa baho baho. Vanyakilambo vakwingila, vamufikite afwe, nawo vakumusindika kwivala, vakumutaga pipi nu vakwe.
44005011	Na Ilikanisa mbelili na mbevali vevapulike iso, vibatike nu muhwehwe mukomi hilo.
44005012	Avigendo vapigite imiitu na uwuhulo wolofu muvanu. Avevafuuvitwe vakong'anige pamwi kuko mbevali, ku bwalo ya Solomoni.
44005013	Siekwali umunu yungi yesalafuuwa yeigelelige ukwihanza nawo. Nambi ndahihyo mbepali avanu vevesivalafuuwa vavasumilige.
44005014	Vevamufuuvitwe Umutwa avagosi na avang'inetu, vaginige ukongelekela.
44005015	Na uwimila lulo, avanu vavasindikige avatamwa vawo mumakasi na ukuvalambalika mumasa na ifivasikiso sambi Petulo peilutila, pembe nambi umwigigi gwa Petulo guvafikile avamwi vawo.
44005016	Avanu wolofu vasile avihuma muboma isilimwipi na pa Yelusalemu vakuvaleta avatamwa vawo, na vala avevina amasoka, nawo vaponiswe mbevali.
44005017	Sweno Umutambisi umuvina na avayagwe vevepamwi na ikilugu cha avasadukayo, vavawonie igila avigendo.
44005018	Sweno, vavibete na ukuvasopa mundinde ingomi.
44005019	Neke pakilo umunyivaha va Umutwa adindwe imilyango ja indinde, na ukuvahumya kwivala, avatigile,
44005020	“Mubitage mukime mu Tembeli na ukuvalongela avanu mbesili isa uwumi uwu.”
44005021	Avigendo vamupulike, ndawe vingilige mu Tembeli pamilawu pesililavala, swe vivanga ukwigisa. Umutambisi Umuvina na avayagwe vavelige vifika, vakong'ise umukong'ano gwa pawuhigilo pamwinga na gwa avavaha va Avayudaya mbevali, ndawe vavatumige avanu vabite kundinde vakavalete vala avigendo.
44005022	Neke avakami iwo pevafisile kula kundinde sivavafisili mula mundinde. Swe ndawe vapilukige ukugulongela umukong'ano,
44005023	vitigila, “Tufisile indinde yiwidinde imbali mbesili na avalolesi wevilolela imilyango. Neke tuvelige twidindula mugati situmufisili umunu yeyeavesaga umo.”
44005024	Umuvina va avalolesi vanyakulolela i Tembeli na avatambisi avavina vavelige vipulika ulukani ulo vakelagine, valemwe pakulukagula ulweluvafikite.
44005025	Avafisile pala umunu yungi swe akuvatigila, “Vala avanu vemukavasopite mundinde, lino de vimite mu Tembeli, vakwigisa vanu!”
44005026	Ipo Umuvina va avalolesi va i Tembeli pamwinga na avanu vakwe vahele ku Tembeli, vasakuvaleta. Neke sivavibeti kwa mabatu, pakuva vawogwipe avanu ukutigila vahwanite vakinywe na amaganga.
44005027	Sweno, ndawe vavasindikige, vasakuvimya pawuhigilo. Umutambisi Umuvina avatige,
44005028	“Nyenye tukavatanie hilo ulwa muligisa kangi mwitawa lya umunu uyu; lino kumbi nyenye yemutagalise inzigiso senyu mbekuli mu Yelusalemu, na mukalalye mutusongele hwehwe mufwa ya umunu uyo.”
44005029	Petulo pamwi na avigendo avayagwe vapitwe, “Lutuvaje tumupulike Nguluvi neke si avanu.
44005030	Nguluvi va avakukwetu amusilibwe Yesu yula ye nyenye mwamuwulige kwa ukumutumbika mu musalaba.
44005031	Uyo ye Nguluvi amukung'umike pachanya kwiwoko lyakwe lya kundyo ave Mulongola, na Umupoki, avawuyape avanu va mu Isilaeli vahongese sambi vadegepelwa inzanangifu sawo.
44005032	Na hwehwe yetwiwolelesi va isi mbesili, nave Umuhe Umwelu, yula ye Nguluvi avapelye vala vevakumupulika nave akolelela siso.”
44005033	Neke mbevali veve pawuhigilo pevapulike iso vavifile swe viva na lilakali, vagahite ukuvawulaga.
44005034	Neke Umufalisayo uyumwi yeatambuligwe Gamalieli, yeali mwigisi va indagilo yealakagulanike hilo ukulutila mbevali, imite pawuhigilo ndawe avatigilige vavahumyage avigendo kwivala kwa ulusika ludodo.
44005035	Ndawe avatigilige avapawuhigilo, “Nye vanya ing'i va Isilaeli vayangu, mwikomalilage kwa ulo lwemwisaka ukuvapigila avanu iva!
44005036	Simisika hilo, pemumwiwuka Tewuda yeitigilige umwene mutambule na avanu ave vafikite magana gatayi neke vamufuuwe na kumuninila. Neke umwene vamuwulige, na vanyigendo vakwe vatagalye nililugu lyakwe mbelili lyayasile.
44005037	Kangi pealutye uyo awonike Yuda va ku Galilaya pevavaliligwe avanu. Uyu nave ave na vanu wolofu avamuninilige, na yuyu nave vamuwulige, na vanyigendo vakwe mbevali vatagalye.
44005038	Na kulino nene nguvalongela, nyenye mulavahiga kinu; muvalekage! Pakuva, wone ulukani ulu lwihuma kwa avanu lwisilila lulwene,
44005039	neke wone lwihuma kwa Nguluvi, simuhwana ukuvatanila nangi longamuwoneke, pambele nda mukwibesa na Nguluvi.” Swe ndawe vamwidikilige.
44005040	Nawo vavelige vakuvakemela avigendo, vavatofile ngoda, na kuvatigila, valekelage ng'ani ukwigisa mwitawa lya Yesu ndawe vavalekesige vitibitilage.
44005041	Avigendo vahumite kwivala pawuhigilo vahekelye, pakuva luwonike ulwa avene vanoje ukuhongelwa inyoni vivalwa litawa lya Yesu.
44005042	Nawo vave pevigisa nu kudalika ulukani lunofu lwa Yesu, mu Tembeli na mukaye sa avanu ulwa umwene ye Kilisito.
44006001	Pambele pe vanyigendo wongelekelige, pave na lwing'ulanzo mwa vanyigendo vevalongige indongele ya Kigiliki na vala vevalongige iki Hebulaniya, na vevalongige i Kigiliki ving'ulanzige vitigila, avafwile vawo sivavagosigi hilo mu kupelwa ifya muwugulumu wawo wa mbepali.
44006002	Nawo avigendo avanyichumi na vavili vavakemelye lilugu lya avevafuuvitwe mbevali, vakuvatigila,“Silwinoga hwehwe tuleke ukudalika ulukani lwa Nguluvi sambi twingile mukugavila avanu ifinu.
44006003	Sweno, vanyalukolo vetu, muhagulage mwanyenye vanu vimufung'ati, vanyandolo na vevilongoswa na Umuhe Umwelu na uluhala, sambi tuvapele ikipigo iki.
44006004	Neke hwehwe, tuhwesaga mukwifunya nu kudalika ulukani lwa Nguluvi.”
44006005	Ulukani ulo lwavanoje mbevali vevevafuuvitwe. Ndawe vavahagulige Stefani, umunu munyalufuuwo hilo na yeilongoswa na Umuhe Umwelu, Filipo, Polokolo, Nikanoli, Timoni, Palamena, na Nikolao uva ku Andyokiya yepamwandi eapituche ulufuuwo lwa iki Yudaya.
44006006	Swe ndawe vavavikige pa avigendo, nawo vavagelike amawoko nu kuvafunyilila.
44006007	Ulukani lwa Nguluvi lwaginite ukutagalila na vevevafuuvitwe uko ku Yelusalemu, vaginite ukoloka, na ililugu likomi lya avatambisi nawo vanuche ulufuuwo.
44006008	Sitefani we amemile uwuwuya na uludali apigite ifipigo fya imiitu na fya uwuhulo mu vanu.
44006009	Neke veleluke avanu vangi sambi vibese na Sitefani. Avamwi va avanu iwo vevahumite kwisinagogi ilyatambuligwe, “Lisinagogi lya Avanu Avakombole.” (ndawe lwevalitambulige) nawo vevahumite ku Kilene na ku Alekisanda; avangi vevahumite ku Kilikiya na ku Asiya.
44006010	Neke sivamulemiti Sitefani pakuva eina uluhala na kangi eina yula Umuhe yamusogosige ulusika lwealongige.
44006011	Ndawe vavafupige avanu vangi sambi vatigile, “Tumupulike Sitefani ilonga ing'ani isa maligo kwa Musa na kwa Nguluvi!”
44006012	Na kwa ulo, vasongise liyowo muvanu, avavaha na avigisi va indagilo. Swe vakumubitila Sitefani, vakumwibata nu kumusindika pawuhigilo.
44006013	Nawo vavikite awolelesi va uwudesi vevatige, “Umunu uyu mbepali silekagi ukulonga ing'ani sa maligo kwa apono ipa apelu na indagilo sa Musa.
44006014	Pakuva yetwetumupulike ati itigila uyo Yesu uva ku Nasaleti saapananga ipa nu kwananga imisimu mbegili jeatulaje Musa.”
44006015	Na mbevali avali pawuhigilo vamulafile Sitefani neke vamuwone uwusu wakwe wiva nda wusu wa munyivaha va Nguluvi.
44007001	Nave umutambisi Umuvina amuwusise itigila, “Be ing'ani isi sa nachene?”
44007002	Sitefani apitwe, “mumulikise nye vanyalukolo vangu, nanye mwevadadangu! Nguluvi umunyandolo amuwoneche ukukwetu Abulahamu peeali ku Mesopotamiya wesalahamila ku Halani.
44007003	Neke Nguluvi amulongelage ukutigila: ‘Hege mung'i yako; uvalekage avanyalukolo vako, bitage kung'i ye ngulagila nene!’
44007004	Swe ndawe, Abulahamu ahegige mung'i iya uwukalidayo asakuhamila ku Halani. Na peyeafwe udade, Nguluvi amuhamise kangi ahege pa Halani nu kumuleta mung'i iyi yemukwikala nyenye lino.
44007005	Nguluvi samupeli nambi lutanana ludodo mung'i iyi sambi live lilungulu lyakwe nda. Neke nambi ndahihyo Nguluvi amwilapye ukutigila saamupela ing'i iyi, yive yakwe na imbegalo yakwe, pealutye umwwene, kono we ulusika ulo Abulahamu ali mugaya mwana.
44007006	Ulu lwe Nguluvi amulonje: ‘Imbegalo yako sayikala mung'i inzagile na avanu vangi, kwesavava vanyawingi nu kupigilwa fivi kwa myaka magana gatayi.
44007007	Neke nene sandivahombela umukole avanu va ing'i iyo vesavavavika muwunyawingi. Sweno sandivahesa mung'i yawo, sambi muse musunyalile apono ipa.’
44007008	Sweno Nguluvi avisile ukuwoolwa sambi kive kilagilo cha ulufingano. Nambi, Abulahamu amuwoolite umwanakwe Isaki ikimunyi cha munana ukuhuma pakwegalwa. Nayi Isaki ndahihyo, amuwoolite Yakobo. Nayi Yakobo avapije ndahihyo vala avakukwetu avanyichumi na vavili.
44007009	“Nawo avakukwetu vamuwonie igila Yosefu vamugusise nu kumusindika kuwunyawingi ku Misili. Neke Nguluvi alipamwi nu mwene.
44007010	Amupokite mu neseko mbesili. Nguluvi amupelye uwuwuya nu luhala pa Falawo umutwa va mung'i ya ku Misili, mbaka Falawo amutemye ave muvina mung'i yiyila, mbaka na mukaye yakwe ya uwutwa.
44007011	Sweno, chagwe ikinge mung'i mbeyili ya mu Misili na ku Kanani, nacho chaletite neseko ngomi, na avakukwetu sivavi na cha ukuponela.
44007012	Neke Yakobo avelige ipulika ulupweng'enyu ulwa uko ku Misili kofili ifilyo, ndawe avatumige avanakwe vala avakukwetu, sambi vabite ku Misili ulugendo ulwa ukutala.
44007013	Ulugendo ulwa kavili, Yosefu ilonzile kwa vanyalukolo vakwe, na Falawo peavakagwe vanyalukolo va Yosefu.
44007014	Yosefu atumite ulukani kuludade na kwa vanyalukolo vakwe mbevali, kwa mbevali vevafikite vanu machumi gimufung'ati na vahanu, ukutigila vasage ku Misili.
44007015	Sweno, Yakobo ndawe abitige ku Misili, uko kwe umwene na avakukwetu avangi vafwilye kuko.
44007016	Neke imifimba jawo vagisindike mbaka ku Sekemu, kwe vagitasile muchanga cha Abulahamu cheagusile na amagobole ku vana va Hamoli.
44007017	Ulusika lwavelige lwikwila, Nguluvi akwisise uluhuviso lweeamwilapye Abulahamu, avanu kula ku Misili yevewolwike na ukuva wolofu hilo.
44007018	Pambele Umutwa uyungi atemite yeali samuseli Yosefu.
44007019	Uyo avatesise hilo avakukwetu avapije fivi, akuvatigila vavahumyage mwivala avana fyali pevawonike valanana.
44007020	Musa awonike ulusika lulo, nave ali mwana munyawunofu uwiyena. Alolelilwe pa dade kwa myesi gidatu!
44007021	Na vave vakumuhumya kwivala, Umwalive va Falawo amwinwe, nukumulolela wita mwanakwe yeamweje.
44007022	Musa igisiwe mbesili sa uluhala lwa ava Misili, swe iva mupifu mu milongele nu kupiga.
44007023	“Peyeafikite myaka machumi gatayi ukuhuma ukwegalwa alamwe akavagose avanyalukolo vakwe va Isilaeli.
44007024	Uko amuwene uyumwi va avanyalukolo vakwe ipigilwa fivi, ahele ukumutanga nu kwihombela umukole amuwulige yula umumisili. (
44007025	Atige apangi ulwa vanyalukolo vakwe va Isilaeli valukagula ulwa Nguluvi ake akola umwene ukuvakombola, neke silwavi ndahihyo.)
44007026	Ikimunyi cha kavili, afisile va Isilaeli vavili vakwitova agelite ukuvalamula akuvatigila, ‘Nyenye mwilukolo lwi ndawuli kangi mukwipigila fivi we nyenye ng'ani?’
44007027	Yula yeamutovige umuyagwe amusugikise Musa palubali akumutigila: ‘Ye nani yeakakuvisile veve uve wimulongola na ve mulamusi vetu?
44007028	Ngali ukwenda umbulage ndawe lweukamuwulige yula Umumisili igolo?’
44007029	Musa avelige ipulika iso, akimbye mu Misili ikimbilila kung'i ya ku Midiyani na uko kweegalye avana vavili vakwamisi.
44007030	“Peyegilutye myaka machumi gatayi, munyivaha va Nguluvi amuwoneche Musa mukisaka chechakige umoto ku balali pipi na ikidunda cha Sinayi.
44007031	Musa asasave pakomi, pealuwene ulukani ulo, ndawe ahegelelige pipi alave wunofu; ndawe apulikige iliswi lya Umutwa.
44007032	‘Nene ndi Nguluvi va avakuko, Nguluvi va Abulahamu, Isaki na Yakobo!’ Musa akuvye kwa muhwehwe na siigelii ukuva pealava.
44007033	Umutwa amutige, ‘Wopole indatu sako pakuva apono ipa pewimite pelu.
44007034	Ndisiwene ing'ani imbi sevipigilwa avanu vangu kula ku Misili. Ndikipulike ikivembo chawo, nane nzusile ukuvapoka. Sweno wuse ipa ngutume ku Misili.’
44007035	“Musa ye yula yevamubihye avanu va Isilaeli. Vakumutigila, ‘Yenani akuvisile veve uve mulongola na umulamusi vetu?’ Yumwene Musa ye Nguluvi amutumite ave mulongola na umukombosi, ukukola kwa yula munyivaha va Nguluvi, yeamuwoneche mukisaka chechakige umoto.
44007036	Ye yuyo yeavahesise avanu ukuhuma mung'i ya ku Misili, ikola mufipigo fya uwuhulo mung'i ya ku Misili na mu Bahali ya mu Shamu na mubalali kwa ulusika lwa myaka machumi gatayi.
44007037	Ye mwene yuyo Musa yeavatige avana va Isilaeli, ‘Nguluvi saavahagulila Umuvisi ye indawe nene ukuhuma muvanyalukolo venyu.’
44007038	Na ulusika avanu va Isilaeli lwevakong'anige ku balali, ye Musa yeekuko pamwi nawo. Ali alikuko pamwi na avakukwetu, pamwi na yula munyivaha va Nguluvi yevalonganige nave mu kidunda cha ku Sinayi, yeyuyu yeanuche ing'ani sa uwumi, sambi atupele hwehwe.
44007039	“Neke ye mwene ye avakukwetu vabihye ukumupulika, vamusugikise kulubali, vadobokage ukupiluka ku Misili.
44007040	Ndawe vamulongelige Haluni: ‘Tuwuyapilage fihwana nguluvi fyefitulongolela kuwutalo, pakuva situlalukagula lwe lumuwoneche Musa yeakatulongolelige uluhuma ku Misili!’
44007041	Ipo peviwuyapye ikihwananguluvi kinyalwihwano lwa ingwada vakukitambikila na ukukiheyela ikinu ikiwuyape na amawoko gawo vavene.
44007042	Neke Nguluvi ahesile pavene, avalesile vasunyalile ing'eng'esi sa kwilanga, ndawe lwandikwe mu kitabu cha avavisi, ‘Nye mwe vana va Isilaeli! siye nene yemwanawulye inambika na ifitawulwa kwa myaka machumi gatayi kula ku balali!
44007043	Nyenye mwapikige ilihema lya kihwana nguluvi Moloki, na ifihwana ing'eng'esi fya nguluvi venyu Lefwani. Ifihwana nguluvi fyemwiwuyapye ifyo fyemwafisunyalye. Na uwimila lulo ndivasindika mwivagalule kutali ukulutila na ku Babiloni!’
44007044	Uko ku balali avakukwetu vevina ilihema lyelyolelelige ulwa Nguluvi pwali. Nalyo lyeliwuyape ndawe Nguluvi mwealamulonje Musa, sambi live mu lwihwano lulula lwealamulagilye.
44007045	Sweno, avakukwetu vilekelige ilihema mbaka ulusika lwa Yosuwa, lwevingilye ukuyisagila ing'i yevavaposile ing'olo se Nguluvi aliasidasile sihege pavene. Ipo likalite mbaka ulusika lwa Daudi.
44007046	Daudi apelitwe uwuwuya pa Nguluvi, swe akumusuka Nguluvi amutawule amusengele uwikalo wumwene Nguluvi va Yakobo.
44007047	Neke Solomoni yeamusenje Nguluvi ikaye.
44007048	“Neke nambi ndahihyo, Nguluvi Umunyandolo siakwikala mukaye inzenge na amawoko ga avanu, ndawe lweilonga umuvisi:
44007049	‘Umutwa itigila: Kuchanya chekigoda changu cha indolo, na ing'i wewukanyago wa amagulu gangu.
44007050	Lino kaye iyindawuli yemuhwana ukunzengela? Apono apalikwi pe suupa nene? Ifinu ifi mbefili ye nene yendafigafile? Mbi tutigile siyenene?’
44007051	“Nyenye mwivatalamu ukupulika! Inumbula na amapulikilo genyu gindawe ga avanu vesivamuseli Nguluvi (avamyanza) nyenye mwihwana avakukwenyu. Mbepali mwakumubesa Umuhe Umwelu.
44007052	Mbi kwali umuvisi nambi yumwi ye avakukwenyu sivamutesisi? Vavawulagige avanu avevatumitwe na Nguluvi, uluhuma pidaha vadalike ukusa kwa umukami vakwe umugolofu. Neke lino nyenye mwamupitwike nu kumuwulaga.
44007053	Na nyenye ye mwanuche indagilo seasiletite kwa nyenye umunyivaha, va Nguluvi, nanye simwinati nambi.”
44007054	Vala avavaha va pawuhigilo pevapulike iso, vavifile hilo, vagelesulage na mino kwa ililakali.
44007055	Neke Sitefani we amemite Umuhe Umwelu, alafile kuchanya swe akusiwona indolo sa Nguluvi na Yesu ikalite ulubali lwa kundyo kwa Nguluvi.
44007056	Atige, “Mulavage! Ndiwona kuchanya kudindwike na Umwana va Umunu imite kulubali lwa kundyo kwa Nguluvi.”
44007057	Ipo, avanu mbevali pala pawuhigilo vayofile na ukudinda amapulikilo gawo ni fyala. Ndawe vamusumbilige mbevali sukumwi,
44007058	vamuhumise kwivala ya iboma, swe vakumukinya na amaganga. Vala awolelesi, vavisile imyenda jawo pasi sambi munyakilambo uyumwi ilitawa lyakwe Sawulo agilolele.
44007059	Vaginite ukumukinyanga Sitefani na amaganga, kono umwene we akwifunya itigila, “Ve mutwa Yesu, wanukilage inumbula yangu!”
44007060	Afugime alongele pachanya itigila, “Be Mutwa, ulavahiga uwimila inzangifu iyi.” Peasinzile ukulonga isi, swe baho baho ifwa. Nave Sawulo lwamunoje hilo ulukani ulu lwa ukumuwulaga.
44008001	Na ikimunyi icho kwave na luteseko lukomi mu likanisa ilye ku Yelusalemu. Avevafuuvitwe mbevali, vatagalye vibita mung'i sa mu Yudaya na mu Samaliya, pesi vala hela avigendo vevasigee.
44008002	Avanu avamwenda Nguluvi vamutasile Sitefani nu kumuvembela ikivembo kikomi.
44008003	Na lulusika lulo, Sawulo eagahite aliduse ilikanisa. Ingilige mukaye mbesili, sambi akwegangage avevafuuvitwe vagosi kwa vang'inetu, avasopage mundinde.
44008004	Vala avevafuuvitwe vevevatagalye, vahele mbekuli vakidalika lula ulukani.
44008005	Nave Filipo inje mu Samaliya akumudalika Kilisito kwa vanyang'i vabaho.
44008006	Avanu wolofu vakong'ine pamwi ukupulikisa kwa uwinatifu lula ulukani lweadalikige Filipo na ukwilavila gila imiitu jeapigige.
44008007	Pakuva avanu wolofu ave vina amasoka, gahumige kono we giyoya. Na awolofu ave vina matela mumivili jawo na avalema mbevali vaponiswe.
44008008	Kwave na luhekelelo lukomi hilo muboma yila.
44008009	Sweno, pepwali umunu uyumwi yeitambulwa Simoni yealapigite nzolofu isa uwuhavi muboma iyo kwa ifilo ifyefilutye yeavahuguvikige avanya Samaliya, uyo ivahige uwuvina.
44008010	Avanu mbevali, avavina na avadodo, vamupulikisige kwa winatifu vitigila, “Simoni ye lula uludali lwa Nguluvi ulwitambulwa ‘Uludali ulukomi.’ ”
44008011	Vamupulikisige hilo pakuva yealavahuguvike kwa uwuhavi wakwe kwa filo fyolofu.
44008012	Neke vavelige vakumufuuwa Filipo ulwa ulukani ulunofu lwa uwutwa wa Nguluvi, na ilitawa lya Yesu Kilisito, vabatisiwe vagosi na vang'inetu.
44008013	Nayi Simoni nave afuuvitwe; na peyeabatisiwe ave pamwinga na Filipo, na peilavilige ifilagilo na uwuhulo fyefyapigike asasave pakomi.
44008014	Neke vala avigendo avali ku Yelusalemu peyevapulike ulwa avanyang'i vamu Samaliya nawo yevanuche ulukani lwa Nguluvi; vavasindiche va Petulo na Yohane.
44008015	Na vavelige vifika vavasuche sambi avevafuuvitwe vamwanukile Umuhe Umwelu,
44008016	pakuva ulusika ulo Umuhe Umwelu siealamwikila umunu yeyeavesaga mwaavene, yevevabatisiwe hela mwitawa lya Umutwa Yesu.
44008017	Sweno, ndawe vavagelekige amawoko gawo nawo vamwanuche Umuhe Umwelu.
44008018	Na ipo Simoni alukagwe kwa ukugelekwa amawoko ga avigendo avevafuuvitwe vanuche Umuhe Umwelu ndawe avapelige amagobole va Petulo na Yohane itigila,
44008019	“Mumelage nane uludali ulu sambi umunu yeyeavesaga yendimugeleka amawoko gangu, sambi amwanukile Umuhe Umwelu.”
44008020	Neke Petulo amupitule, “Yagilage kutali veve na amagobole gako pakuva wihosa ulwa uhwanite ukugula ikipelwa cha Nguluvi na amagobole!
44008021	Veve wimugaya nambi kigawo nave uwulilumwi mukipigo iki pakuva inumbula yako si ngolofu pa Nguluvi.
44008022	Lino, hongesage inzanangifu iyi wifunye kulu Mutwa, apangi udegepelwa ilihosa lya munumbula yako.
44008023	Pakuva ngukuwona umemite igila, kangi upinzilwe ni nzanangifu!”
44008024	Simoni apitwe itigila, “Nguvagongola musukile kulu Mutwa sambi mbesili semulonzile silemwe ukunzusila nambi yingi.”
44008025	Avene va Petulo na Yohane vavelige visinda ukolelela nu kudalika ulukani lwa Umutwa, vapilwike ku Yelusalemu, vidalika ulukani ulunofu mu fijiji fyolofu fya ava Samaliya.
44008026	Na munyivaha va Umutwa amutige Filipo, “Wigelanise ubite ulubali lwa kusika wigendela ing'asi iyihuma ku Yelusalemu yisogwe ku Gasa.” (Ing'asi iyo yigendela mubalali.)
44008027	Sweno, Filipo ndawe avangige ulugendo. Na ulusika lulo epwali munu Muetopiya, mupase, yeali mulugendo ibita ukwawo. Umunu uyo ali mulongola va avalolesi va uwunono va Kandake, umunumwehe va ku Etopiya. (Mutwa mung'inetu) Ahele ku Yelusalemu ukumusunyalila Nguluvi, na ulusika lulo apilukige ahofile umutuka ugwa ukukwegwa.
44008028	Na peapilukige ave weakwimba ikitabu cha Umuvisi Yesaya.
44008029	Sweno, Umuhe Umwelu amulonje Filipo, “Hegelele pipi na umutuka ugo mugendase.”
44008030	Filipo agukimbilye umutuka gula ndawe amupulikige umunu uyo akwimba mukitabu cha Umuvisi Yesaya. Ipo Filipo amuwusise, “Be usikagula sukwimba iso?”
44008031	Umunu uyo amupitwe, “Mbi ndisikagula ndawuli pesawoniki umunu yeanzigisa?” Swe ndawe amugongolige Filipo ahove vateng'emalase.
44008032	Sweno pala peimbige mu wandike uwelu pe ipa, “Asindikwe ndawe ing'olo iyisindikwa kukudumulwa, wita chana cha ing'olo wekisikaga pekisegetwa uwubahila. Nave ndahihyo asikite salonzili nambi lukani.
44008033	Vamuhonje inyoni na pakuhigwa vamuwonie. Sikwali yeahwana ukusima sa imbegalo yakwe, pakuva uwumi wakwe yewuhesiswe mung'i.”
44008034	Uyo Umwetopiya amutige Filipo, “Ndongele uyu umuvisi ilonga ing'ani sa nani? Ngali sa umwene apangi sa umunu yungi?”
44008035	Nave Filipo avanje pa uwandike wuwo uwelu, nave amudaliche isa Yesu.
44008036	Nape vasogolige, vafikite pa lulenga na umunu uyo atige, “Lavage ipa pololi ululenga ndawuli mbi kokili che kikunanila ukubatisiwa?” (
44008037	Filipo atige, “Wone yeufuuvitwe mu numbula yako mbeyili, lukwilye ukubatisiwa.” Nave apitwe swe itigila, “Ena ndifuuwa ulwa Yesu Kilisito ye Mwana va Nguluvi”)
44008038	Umunu uyo alaje umutuka gwime. Na mbevali ndawe vavili, Filipo na umunu uyo vasulunwike pa lulenga. Neke Filipo ndawe amubatisige.
44008039	Na pevahumite pa lulenga, Umuhe va Umutwa amunyelebwise Filipo, na uyo Umwetopiya siamuweni kangi: neke umwene ndawe ibitilige na ulugendo lwakwe kono ina luhekelelo lukomi
44008040	Neke Filipo iwene ali ku Asoto. Nave ave peadalika Ulukani Ulunofu muboma mbesili, mbaka pambele afikite na ku Kaisaliya.
44009001	Na ulusika ulo Sawulo eaginite ukuwogofya avanu nu nukutosa ukuvawulaga vala avevamufuuvitwe Umutwa. Ahele kwa Umutambisi Umuvina
44009002	asuke ulwandiko ulwa ukumukagulisa mumasinagogi aga Ikiyudaya uko ku Damesiki, sambi wone avafike uko avagosi na avang'inetu vevafuuvitwe ing'asi ya umutwa avibate na ukuvaleta ku Yelusalemu.
44009003	Neke peali mung'asi pipi na ukufika ku Damesiki, sukumwi ulung'ali uluhuma kwilanga lwamung'aliche imbali mbesili.
44009004	Agwe pasi neke apulike iliswi likumutigila, “Sawulo! Sawulo, mbi ndawuli ukunesa?”
44009005	Nave Sawulo amuwusise, “Wi nani veve Mutwa?” Iliswi lila lyapitwe, “Nene ye nene Yesu yukunesa veve.
44009006	Neke veve wime, wingile muboma uko kwe usakulongelwa lwelukuvaje veve upige.”
44009007	Vala avanu vevagendasige pamwinga na Sawulo vevimite bahala, vafwe libupwi; vapulike lila iliswi neke sivamuweni munu.
44009008	Sawulo imite, na avelige ilava alemilwe ukukiwona nambi kinu; sweno, avanu vala ndawe vamwibatige Sawulo iliwoko vakumusindika mbaka ku boma ya mu Damesiki.
44009009	Sawulo ikalite filo fidatu wesilava, na ulusika ulo salisigi nambi kunywa.
44009010	Sweno, uko ku Damesiki epwali munyigendo uyumwi yealafuuvitwe yeitambulwa Ananiya. Umutwa amulonje mu maloto, “Ananiya!” Nave Ananiya akwidika, “Nene ndibaha, Mutwa.”
44009011	Swe Umutwa amutige, “Wigelanise ubite ku ng'asi iyitambulwa inyakidonya, na mukaye ya Yuda wusage umunu uyumwi Sawulo va ku Taliso. Lino de akwifunya.
44009012	Na mumaloto amuwene umunu yeitambulwa Ananiya akwingila na ukumugeleka amawoko sambi alave kangi.”
44009013	Neke Ananiya apitwe, “Mutwa, nene mulike kwa wolofu ing'ani isa umunu uyo; mulike na ing'ani imbi seakuvapigila avanu vako uko ku Yelusalemu.
44009014	Na lino asile ipa we ina ululagi ukuhuma kwa Avatambisi avavina ukuvibata mbevali vevakwifunya mwitawa lyako.”
44009015	Neke umutwa amutigile, “Veve bite hela, pakuva nene ndimuhagwe amigile, adalike ilitawa lyangu kwa vesivamuseli Nguluvi (avamyanza) na avatwa vawo na kuvana va Isilaeli.
44009016	Na yunene ndimulagila inzolofu, sesimwambusa ateseke ukwimila litawa lyangu.”
44009017	Sweno, Ananiya ndawe abitige, swe akwingila mukaye yiyo. Ndawe amugelekige Sawulo amawoko gakwe swe itigila, “Munyalukolo Sawulo, Umutwa umwene Yesu yeakweleluche veve mung'asi lweukasige kono, anumite nene sambi ulave kangi na ukupelwa Umuhe Umwelu.”
44009018	Sukumwi ifinu witigila ifibandi fyagwe pasi ukuhuma mumiho ga Sawulo, ndawe avangige ukulava kangi. Ndawe imige, swe ibatisiwa.
44009019	Na avelige ilya ichakulya, uludali lwakwe ndawe lwemupilukilige kangi. Sawulo ikalite filo fikefu pamwi na vanyigendo uko ku Damesiki.
44009020	Lusika lulula Sawulo avanzile ukudalika mumasinagogi ukutigila Yesu ye Mwana va Nguluvi.
44009021	Avanu mbevali vevamupulike vasasave, vitigila, “Uyu si ye yuyu yakavawulagige vala vevakifunyige mwitawa lili kula ku Yelusalemu? Kangi akalakasile ipa ina lukani lulo ulwa ukuvibata avanu iwo na ukuvasindika ku vatambisi avavina!”
44009022	Sawulo aginite ukupelwa uludali, na pe aginige pakuva mupifu pa kulonga ukuta Yesu ye Kilisito, palulo avahuguvike hilo Avayudaya va ku Damesiki.
44009023	Pefilutye ifilo fyolofu, Avayudaya vakong'ine sambi vagahe ikigaho cha ukumuwulaga Sawulo.
44009024	Neke Sawulo apulike ulupweng'enyu lwa ikigaho chawo. Avene pakilo na pamunyi valolelige imilyango ja ukwingilila muboma sambi vamuwulage Sawulo.
44009025	Sweno pakilo vala avanyigendo vakwe vevepamwi nave, vamutegwe Sawulo mulihang'a, swe vakumwisa mulinang'ana lya mulukanzi ahume.
44009026	Sawulo peafikite ku Yelusalemu agelite ukwihanza na vala avanyigendo. Neke mbevali vamwogopige, na sivafuuvitwi ulwa nave Sawulo ye ave munyigendo va Yesu.
44009027	Ipo, ndawe Balanaba asige ukumutegula Sawulo, swe akumusindika ku avigendo na ukuvalongela lwe Sawulo akitang'ine na Umutwa mung'asi na lwe Umutwa akalonzile nave. Avalonje kangi na lwe Sawulo akadalikige ku Damesiki mugaya muhwehwe.
44009028	Sweno, Sawulo ndawe ikalige nawo, na ukugenda mu Yelusalemu mbeyili idalika ulukani lwa Umutwa we mugaya muhwehwe.
44009029	Kangi, olelelige na ukwibesa na Avayudaya vevalongige Ikigiliki, neke iwo vagahige ukumuwulaga.
44009030	Vala vanyalukolo avevafuuvitwe vavelige vakulukagula ulukani ulo, vamutegwe Sawulo, na ukumsindika mbaka ku Kaisaliya swe vakumuleka abite ku Taliso.
44009031	Ulusika ulo ilikanisa mbelili lya mu Yudaya, na mu Galilaya na mu Samaliya lyave muwikalakunoga. Ilikanisa lyaginite ukongelekela na ukusikimala mu choga kulu Mutwa na ukoloka avanu mu ludali lwa Umuhe Umwelu.
44009032	Petulo peagendige apono polofu afisile kwa avanu va Nguluvi vevikalige ku Luda.
44009033	Uko kweamufisile umunu uyumwi yeitambulwa Eneya yeemutamwa kwa myaka gimunana ealambale mulupasa pakuva eina litela.
44009034	Sweno, Petulo ndawe amutigilige, Eneya, Yesu Kilisito akukuponia. “Lamuke utandike ulupasa lwako.” Eneya ndawe anyaganisige ukulamuka.
44009035	Avanu mbevali avikalige ku Luda na ku Saloni vamuwene Eneya, na mbevali ndawe vamupitukilige Umutwa.
44009036	Epwali mung'inetu uyumwi muboma iya ku Yopa yeitambulwa Tabita (kwa Kigiliki ye Dolika, kwekutigila, Nyalusi). Umung'inetu uyo apigige inofu pakuvatanga avamikaa mbepali.
44009037	Ulusika ulo atamike swe ifwa. Avanu wofwige umufimba gwakwe, neke vaguvike mukibupa cha pachanya.
44009038	Pa Yopa sipataali hilo ukuhuma ku Luda; swe avanyigendo avevafuuvitwe vavelige vipulika ulwa Petulo ali mu Luda, ndawe vavatumige avanu vavili kulumwene vakamutigile; “Wuse ukwetu yilino de.”
44009039	Sweno, Petulo ndawe abitasige nawo. Avelige ifika swe vakumusindika pachanya pala pa kibupa avang'inetu avafwile wolofu vamupilime Petulo kono vivemba na ukumulagila imyenda jeawuyapige Dolika peemumi.
44009040	Petulo avahumise mbevali kwivala, ndawe afugamige akwifunya. Ndawe agupitulige gula umufimba swe itigila, “Tabita lamuke.” Nave ndawe adindulige amiho swe ilamuka, na avelige akumuwona Petulo, ndawe ateng'emalige.
44009041	Petulo ndawe amutangilisige sambi ime, ndawe avakemelige vala avanu va Nguluvi na vala avang'inetu avafwile, ndawe amutawulige kwa avene yave mumi.
44009042	Ulukani ulwa ikipigo iki lwatagalye mbekuli uko ku Yopa, na avanu wolofu vamufuuvitwe Umutwa.
44009043	Petulo ikalite filo fyolofu uko ku Yopa, kwa umunu uyumwi umunyakuhona ing'ingo yeitambulwa Simoni.
44010001	Epwali umunu ku Kaisaliya yeitambulwa Koleneli, Umuvina va “Avanyigalu va ikilugu chekitambulwa, “Ikilugu cha Kiitalya.”
44010002	Umunu uyo ali munofu, umwene pamwinga na avanu va mukaye yakwe vevina choga kwa Nguluvi. Apigige nzolofu ukuvatanga avamikaa va Ikiyudya ifunyige mbepali kwa Nguluvi.
44010003	Mu kivalilo wita icha igonza pelitegamwike, awene pelu mumaloto munyivaha va Nguluvi akwingila kugati na ukumutigila, “Koleneli!”
44010004	Koleneli amulafile uyo munyivaha kono we akogopa, amutigee, “Kwina kiki Mulugu?” Uyo umunyivaha amutigee, “Nguluvi idiche na ukwiwuka ukwifunya kwako na ifitawulwa fyako kwa avamikaa.
44010005	Sweno, vatumage avanu ku Yopa vakamukemele umunu uyumwi yeitambulwa Simoni,ilitawa lingi itambulwa Petulo.
44010006	Umwene ali mukaye ya Simoni umunyakuhona ing'ingo yeikaye yakwe yipipi na ibahali.”
44010007	Uyo munyivaha peyealonzile iso ibitye, Koleneli avakemelye avakami vakwe vavili va mukaye na uyumwi va avanyigalu vakwe yee mwogopa Nguluvi,
44010008	swe akuvalongela mbesili sesesiwonike, ndawe avatumige ku Yopa.
44010009	Ikimunyi cha kavili, avanu iwo avadatu we vali mulugendo, neke vepipi ukufika ku Yopa, Petulo iilyee pachanya piking'a mukivalilo icha mutanda pamunyi sambi ifunye.
44010010	Inzala yeyimuvafile, neke afwe musale. Peviteleka ichakulya, alotite amaloto.
44010011	Awene kwilanga kudindwike na ikinu witigila lyenda likomi likwisiwa pasi kono wevalibete imbali sitayi.
44010012	Mulyenda ilyo mwemofili ifikoko ifilipolofu: ifikoko finyamagulu gatayi, ifikoko fyefyafitambala na ifidege.
44010013	Apulike iliswi likumutigila, “Petulo lamuke udumule sambi ulye!”
44010014	Petulo apitwe, “Nda, Mutwa; sindendilagela nangi ukulya ikinu chaafu nambi ikihongawinya.”
44010015	Lila liswi lyapulise kangi litigila: “Ulafitigila fihongawinya ifinu fye Nguluvi afyofwige!”
44010016	Ulo lwapigike kadatu, sweno ndawe ilyenda lila lyapilukige kuchanya.
44010017	Petulo we peasasavala ulwa amaloto igo gealotite kwekutigila kiki vala avanu avatume na Koleneli, vayikagwe ikaye ya Simoni, vafisile pamulyango,
44010018	swe ndawe vihugige ukukemela: ‘Ndawuli ipa pina umunu umugenzi yeitambulwa Simoni Petulo?”
44010019	Petulo eakali peihosa amaloto gala kwekutigila kiki, na baho Umuhe amutige, “Pulikise! Kwina vanu vadatu ipa vakukusaka yuveve.
44010020	Wangufye wike na ulemwa kusina pakubitasa nawo, pakuva ye nene yendivatumite.”
44010021	Sweno, ndawe Petulo ikige pasi, akuvatigila avanu vala, “Ye nene yemukusaka. Mbi ndawuli musile?”
44010022	Nawo ndawe vamupitulige, “Umuvina va avanyigalu Koleneli ye munu munofu, munyachoga kwa Nguluvi umutambule pamiho ga Avayudaya mbevali atutumite. Munyivaha Umwelu akamulonje akulaalike veve kukaye yakwe, sambi akupulikise veve kwa chechekivesaga winacho icha ukumulongela.”
44010023	Petulo ndawe avakemelige vingile mukaye, swe akuvalagila pawuvaso ikilo kikila. Peyekuche, Petulo avangige ukugenda pamwinga nawo na avangi mwavala avevafuuvitwe nawo vahelelise.
44010024	Ikimunyi icha kavili vafisile ku Kaisaliya na uko Koleneli avasindilige Umwene na va mukaye yakwe na avanyawiyendi vakwe veeavalaalike.
44010025	Petulo peingilige, Koleneli ahumite kwivala amwanukile, ndawe amufugamilige na ukugondama mbaka pasi.
44010026	Neke Petulo swe akumwimya, akumutigila, “Wime, pakuva nene ndi munu hela.”
44010027	Petulo ave pealonga na Koleneli kono vakwingila mukaye umo mwemwemovali avanu wolofu vakong'ine.
44010028	Petulo avatige, “Nanye mulusele wunofu ukutigila Umuyudaya mutanile na Indagilo sakwe isa ulufuuwo lwakwe ukuhanga na avanu vesivamuseli Nguluvi avamyanza. Neke lino Nguluvi anzigise ulwa ndemwage ukumutigila umunu yeyeavesaga muhongawinya na apangi mwaafu.
44010029	Nambi kwaulo, muvelige mukung'emela nzusile ndimugaya lukani. Sweno, nguvawusa; mbi ndawuli mung'emelye?”
44010030	Koleneli atige, “Ifilo fidatu fyefilutye ulusika ndawe lulu, ikivalilo icha igonza pelitegamwike, nene ndifunyige mwidama lyangu. Sukumwi, umunu yealafwite imyenda igimalavadika imite pa nene,
44010031	itigila: ‘Koleneli! Ukwifunya kwako na ifitawulwa fyako kuvamikaa Nguluvi idiche.
44010032	Mutume umunu ku Yopa akamukemele umunu uyumwi yeitambulwa Simoni, ilitawa ilingi ye Petulo; afiche mukaye ya Simoni umunyakuhona ing'ingo pipi na ibahali.’
44010033	Nambi nene numite avanu kwa veve na sifuvalii pakupiga ulo, nave ugisile wunofu pakusa. Lino, hwehwe tuli pa Nguluvi, tupulikise chechekivesaga che Umutwa akulaje ukutulongela.”
44010034	Petulo ndawe avangige ukulonga: “Lino yendilukagwe nachene ulwa Nguluvi siayipigila avanu kwa luhagu.
44010035	Umunu yeyeavesaga mung'i yeyeivesaga yeiva na choga kwa Nguluvi na ukupiga isa uwugolofu uyo akwidikilwa na umwene.
44010036	Na ulu lwe lukani lwe Nguluvi avasindiche avana va Isilaeli, idalika ulukani ulunofu ulwileta uwikalakunoga ukukola kwa Yesu Kilisito Umutwa va mbevali.
44010037	Nyenye mulusele ulukani ulwawonike mung'i mbeyili iya Avayudaya ukuvangila ku Galilaya pewulutye wula uwubatiso weadalikige Yohane.
44010038	Mumusele Yesu uva ku Nasaleti na lwe Nguluvi amuhagwe kwa ukumwisikisa Umuhe Umwelu na uludali. Nguluvi ali pamwinga nave; umwene abitige uko na uko ipiga inofu na ukuponia mbevali avevibatike na yula umwanangifu.
44010039	Na hwehwe twiwolelesi va ing'ani mbesili seapigite mung'i iya Avayudaya na mu Yelusalemu. Sweno, vamuwulige vakumutumbika mumusalaba;
44010040	neke Nguluvi amusilibwe ikimunyi icha wudatu, amugisile sambi awoneke
44010041	si kwa mbevali nda pesi kwa vala ve Nguluvi eavahagwe vave wolelesi vakwe, ukutigila hwehwe yetwalisige na ukunywa pamwinga nave peasilibwike ukuhuma kwa avafwe.
44010042	Na atulaje ukudalika ulukani ulunofu ku vanu mbevali na ukolelela ulwa ye mwene umuhagule na Nguluvi ave muhisi va awumi na avafwe.
44010043	Avavisi mbevali valonzile isa umwene ulwa umunu yeyeavesaga akumufuuwa saadegepelwa inzanangifu sakwe mbesili mwitawa lyakwe.”
44010044	Petulo weepealonga ing'ani iso, Umuhe Umwelu avasye mbevali vevapulikisige ulukani ulo.
44010045	Vala Avayudaya na avevafuuvitwe vevevasile pamwinga na Petulo ukuhuma ku Yopa vasasave pakuva Nguluvi avapelye ikipelwa cha Umuhe Umwelu vala avamyanza nawo;
44010046	pakuva vapulike vilonga indongele isingi vilumba indolo sa Nguluvi. Ipo Petulo atige,
44010047	“Avanu iva vamwanuche Umuhe Umwelu ndawe hwehwe lwetukamwanuche. Mbi, lino poyoli umunu yeahwanite ukuvatanila valemwe ukubatisiwa kwa ululenga?”
44010048	Sweno, ndawe avalagile vabatisiwe mwitawa lya Yesu Kilisito. Swe ndawe vamusukige Petulo ikale nawo filo fikefu.
44011001	Avigendo na avanyalukolo ave ku Yudaya vapulike ukutigila avanu avamyanza nawo yevanuche ulukani lwa Nguluvi.
44011002	Sweno, Petulo avelige apiluka ku Yelusalemu, vala Avayudaya avevafuuvitwe vevawendige avanu avamyanza vawoolwagwe vamung'ulite, Vakumutigila:
44011003	“Veve ukahele kuvanu vesivawoole neke wikale na ukulya nawo!”
44011004	Ipo Petulo ndawe avangige ukuwolelela wunofu mwa mbesili sesikapigike ukuhuma pamuvango:
44011005	“Ikimunyi Ikimwi pendifunyige muboma ku Yopa, ndalotite amaloto; ndakiwene ikinu witigila lyenda likomi likwika pasi ukuhuma kuchanya kono wevalibete imbali isitayi, swe livikwa palubali panene.
44011006	Ndavelige ndihungilila wunofu mugati ndafiwene ifikoko finyamagulu gatayi, ifikoko ifya mwihala, ifikoko fyefyafitambala pasi, na ifidege fya mwihala.
44011007	Swe ndawe ndapulikige iliswi likunigila, ‘Petulo lamuke udumule sambi ulye.’
44011008	Neke nene ndatige: ‘Nda, Mutwa; pakuva kwa nene ikinu ikinyawinya sichekilagela kingile mumulomo gwangu.’
44011009	Iliswi lila lyapulise kangi ukuhuma kuchanya: ‘Ulemwage ukufitigila finyawinya ifinu ifyofuge na Nguluvi.’
44011010	Ulukani ulo lwawonike kadatu, neke pambele ndawe fyapilukige kuchanya.
44011011	Lulusika lulo, avanu vadatu avevatumitwe kwa nene vihuma ku Kaisaliya vafisile pakaye yendefiche.
44011012	Umuhe anige mbitage nawo ndemwakusina. Iwo vanyalukolo avimutanda vahelelise na nene ku Kaisaliya uko twinje mukaye ya Koleneli.
44011013	Nave atulonje lwe akamuwene munyivaha mukaye yakwe na ukumutigila: ‘Mutumage umunu abite ku Yopa akamukemele umunu uyumwi yeitambulwa Simoni, ilitawa ilingi ye Petulo.
44011014	Uyo yeakulongela ing'ani veve na va mukaye yako mbevali isa uwupoki.’
44011015	Na ngavelige ndivanga ukulonga, Umuhe Umwelu swe akuvasila ndawe lwe atusye hwehwe pamwandi.
44011016	Ipo ndiwike ing'ani sila seealonzile Umutwa: ‘Yohane abatisige na ululenga, neke nyenye mubatisiwa kwa Umuhe Umwelu.’
44011017	Sweno, wone Nguluvi avapelye nawo avanu avamyanza ikipelwa kikila cheatupelye hwehwe peyetumufuuvitwe Umutwa Yesu Kilisito, mbi nene ndendinani yendendimubesa Nguluvi?”
44011018	Vavelige vipulika ulo, swe vileka ulubesa vakumulumba Nguluvi vitigila, “Nguluvi avapelye ikilega sambi vahongese na ukupela vave na uwumi!”
44011019	Avevafuuvitwe vala vevevatagalye ukwimila ukuteseka ukwe kuwonike ulusika lwe Sitefani vamuwulaje. Avamwi vahele mbaka ku Foinike, na ku Kipulo na ku Andyokiya vidalika ulo ulukani ku Vayudaya swe.
44011020	Neke avamwi mwavala avevafuuvitwe vevevahumite ku Kipulo na ku Kilene, vahele ku Andyokiya vidalika ulukani ulo kwa avamyanza vakuvadalikila ulukani ulunofu lwa Umutwa Yesu.
44011021	Umutwa avatanzile na avanu wolwike vanyakufuuwa na ukumupitukila Umutwa.
44011022	Ing'ani sa ulukani ulo sapulise kulikanisa lya ku Yelusalemu. Swe ndawe vamutumige Balanaba abite ku Andyokiya.
44011023	Avelige ifika uko na ukwilavila uwuwuya wa Nguluvi kuvanu vala, ahekelye na ukuvasukanisa mbevali vaginage muwuhuvilwa wawo kulu Mutwa.
44011024	Balanaba ali munu munofu, eamemite Umuhe Umwelu na ulufuuwo. Ililugu likomi lyamupituche Umutwa.
44011025	Sweno, Balanaba ndawe abitige ku Taliso ukumusaka Sawulo.
44011026	Na peamuwene amuletite ku Andyokiya. Nawo ndawe vavili vikalite na ilikanisa lila kwa ulusika lwa mwaka mbeguli vakwigisa ililugu likomi lya avanu. Uko ku Andyokiya kwekwene avanyigendo vatasile ukuvatambula vakilisito.
44011027	Ulusika lulo avamwi va avavisi vasile ku Andyokiya vihuma ku Yelusalemu.
44011028	Sweno, uyumwi va vawo yeitambulwa Agabo imite, na kwa uludali lwa Umuhe apavite ulwa kuva na kinge mung'i mbeyili (Ikinge icho chawonike ulusika lwe Kulawudio pee Kaisali.)
44011029	Vala avanyigendo valamwe ukuta umunu yeyeavesaga ina kinu asindikage vavatange avanyalukolo avikalige mu Yudaya.
44011030	Sweno ndawe vagitige ndahihyo neke vavapelage Balanaba na Sawulo umuhangu ugo vasindike vavene kuvavaha va ilikanisa.
44012001	Pipi na Ifilo ifyo baho Umutema Helode avanzile ukuvatesa avanu va likanisa.
44012002	Amuwulige Yakobo umame va Yohane kwa ilimage.
44012003	Na avelige iwona Avayudaya vahekelye kwa ikipigo icho, ave peawila ulo, amwibete Petulo (Ulo lwapigike ikimunyi ikikomi icha imikate je simihate uwuhahu.)
44012004	Petulo avelige akwibatika, vamutosise mundinde, swe iva mukumingwa na ikilugu cha avanyigalu vatayi, vatayi. Helode adagige ukumuhiga pekilutye ikimunyi ikikomi icha i Pasaka.
44012005	Sweno, Petulo peemundinde, likanisa lyave mukwifunya kwa Nguluvi likumusukila kwa uwupifu mbewuli.
44012006	Pakilo, wesikilafika ikimunyi cha Helode cheadagige ukumuhiga Petulo, Petulo ali agonelye pagati ya avanyigalu vavili. Alimupinge na iminyololo givili na avanyigalu avalolesi vamingige umulyango ugwa Indinde.
44012007	Sukumwi, munyivaha va Umutwa imite pipi na Petulo swe ulung'ali lwing'alika ilidama mbelili ilya indinde. Swe munyivaha amupamise mulubafu akumutigila, “Wawangufye uhege!” ulusika lulo iminyololo jagwe pasi ukuhuma mumawoko gakwe ge gali mapinge.
44012008	Munyivaha amutige, “Wiwopage umusipi gwako fwale na indatu sako.” Swe igita ndahihyo. Swe munyivaha amutige, “Fwale isopeka yako, uninile.”
44012009	Petulo ndawe amuninilige kwivala, neke sialukagwi ulwa mbesili sesapigitwe na munyivaha nachene sesene, ihosige ulwa ilota amaloto.
44012010	Valutye pamulyango ugwa ukutala, apepovali avanyigalu, na ugwa kavili, pambele vafisile pamulyango ugwa ichuma ugwa ukwingilila muboma. Umulyango ugo nago gwadindwike gugwene, nawo ndawe vahumige kwivala. Swe vave vigenda mwikasi sukumwi yula munyivaha amulesile Petulo iyena.
44012011	Ipo pe Petulo pealukagwe chekiwonike, itigila, “Lino yendilukagwe nachene ulwa Umutwa amutumite munyivaha vakwe amoke uluhuma mumawoko ga Helodi na mwa mbesili seavanu va Isilaeli vakalavisige siwoneke.”
44012012	Petulo pealukagwe ahele kidonya mbaka kukaye ya Maliya uyuve va Yohane yeitambulwa Maliko. Umo mwe avanu wolofu vevakong'ine vakwifunya.
44012013	Petulo ndawe akong'onige umulyango na umukami uyumwi umwanahinza yeitambulwa Loda, ahele pamulyango ukwidika.
44012014	Umwanahinza uyo alikagwe iliswi lya Petulo swe ihekelela hilo, pakuleka adindule umulyango alemilwe swe ibita ukuvalongela avayagwe ulwa Petulo imite pamulyango.
44012015	Swe vakumutigila yula umuhinza ulwa, “Be kumbi ugulwike!” Neke umwene atigane ukutigila ulo nachene. Nawo vamutige, “Uyo ye munyivaha vakwe.”
44012016	Ipo Petulo epeakong'ona umulyango. Pambele ndawe vamudindulilige, swe vakumuwona neke vasasavale.
44012017	Petulo ndawe avasinisige vakatukage, swe akuvalongela lwe Umutwa akamuhumise mundinde. Ndawe avatigilige ulwa ulukani ulo vabitage vakamulongele Yakobo na avanyalukolo avangi, swe ndawe awukige akwibitila apono pangi.
44012018	Na pekuche, kwave na uwuhuguvafu wukomi kwa vala vanyigalu kwa chekiwonike kwa Petulo.
44012019	Helode alaje ulwa vamusakage hilo, neke nambi ndahihyo sivamuweni. Sweno, ndawe alagilige vala avanyigalu vavanase hilo. neke alagile ulwa vavawulagage. Sweno, Helode ahesile ku Yudaya ibita ku Kaisaliya kweahele ukwikala.
44012020	Helode vamuvifise hilo avanu va ku Tilo na ku Sidoni. Neke avene vamusindiche avanu kulumwene valongane. Nawo vamususile Bulasito ave ulubali lwawo. Bulasito yee muvina va ikaye ya Umutwa. Sweno, ndawe vamusukige Helode kuve na uwikalakunoga, pakuva ing'i yawo yeyihuvye ukutegula ichakulya ukuhuma mung'i iya Umutwa.
44012021	Ikimunyi ikihagule, Helode we afwite imyenda ija uwutwa na ukwikala mukigoda icha uwutwa, avadalikilige avanu.
44012022	Avanu vala vamukuvye ing'ongo kwa luhekelelo swe vitigila, “Ili liswi lya Nguluvi, si lya munu nda.”
44012023	Lulusika lulo munyivaha va Nguluvi amutofile Helode pakuva samupeli Nguluvi indolo iso. Swe iliiwa na amang'onyo ifwa.
44012024	Ulukani ulwa Nguluvi lwaginite ukutagalila na ukukangala.
44012025	Balanaba na Sawulo vavelige visinda ifipigo fyawo, vahesile kangi mu Yelusalemu, vakumutegula Yohane yeitambulwa apangi Maliko pamwinga nawo.
44013001	Mu likanisa lya ku Andyokiya kwekovali avanu avangi veve Vavisi na Avigisi, mwavawo ve pwali Balanaba, Simoni yeatambuligwe kangi Umutitu, Lukiyo uva ku Kilene, Manaheni yealakulise pamwi na Helodi Umutema, na Sawulo.
44013002	Nape vamusunyalilige Umutwa na viyimige ukulya, Umuhe Umwelu atigee, “Mumbikile palubali Balanaba na Sawulo sambi vapige ikipigo chendivahagulye.”
44013003	Swe, peyevaginite ukwiyima ukulya na ukwifunya, ndawe vavagelekige amawoko, swe vakuvaleka vibitilage.
44013004	Swe, Balanaba na Sawulo peyevatumitwe na Umuhe Umwelu, vasulunwike mbaka ku Seleukiya ukuhuma kuko vahofile ikipugu ikikomi mbaka pa kigunguli cha ku Kipulo.
44013005	Vavelige vifika ku Saloni vadalike ulukani lwa Nguluvi mu Masinagogi ga Avayudaya. Yohane (Maliko) nave avatangige.
44013006	Vagenzile uluhuma ulubali ulumwi mbaka ulwa kavili lwa ikigunguli cha ku Pafo, uko vamufisile umunu uyumwi umuhavi Umuyudaya yeitambulwa Baliyesu umuvisi va uwudesi.
44013007	Uyu epamwi na Seligiyo Pawulo umutema va ing'i yila, yee munu umuseela hilo. Seligiyo Pawulo avakemelye Balanaba na Sawulo sambi apulike ulukani lwa Nguluvi.
44013008	Neke uyo Elima, umuhavi (ndawe lwevamutambulige ku Kigiliki), agelite ukuvatanila sambi amutanile uyo Umutema va ing'i alemwe pakupitukila ulufuuwo ulwa uwu Kilisito.
44013009	Swe, Sawulo yeatambuligwe kangi Pawulo, kono we ina Umuhe Umwelu, ndawe amulavilige kwa iliho ilivifu uyo Umuhavi,
44013010	swe akumutigila, “Ve mudesi hilo veve! Wi mwana va setani! Veve wi mutavangu va ikinu chechekivesaga ikinofu; siwilekagi ukwananga ing'asi isa Umutwa ingolofu.
44013011	Lino iliwoko ilya umutwa likudogofya: uva wimubofu na suhwana ukuliwona ilisuva kwa lusika.” Sukumwi amiho gakwe ndawe gatilivalige, swe ivanga ukubumangila akuvasuka avanu vamusogose.”
44013012	Yula umutema va ing'i avelige akusiwona iso mbesili, ndawe apitukige swe iva mufuuwa; asasave hilo inzigiso seapulike isa Umutwa.
44013013	Ukuhuma ku Pafo, Pawulo na avayagwe vahofile ikipugu ikikomi ndawe vabitige mbaka ku Pelige mu Pamufiliya; neke Yohane (Maliko) avalesile, swe ipiluka ku Yelusalemu.
44013014	Neke avene vave wepevabita ulugendo uluhuma ku Pelige mbaka muboma ya Andyokiya mu Pisidiya. Ikimunyi icha isabato vinje mu Sinagogi, swe viteng'emala.
44013015	Pevimbite ukuhuma mukitabu icha indagilo sa Musa na mu wandike wa avavisi, avavina va isinagogi vavatige: “Vanyalukolo muva na ulukani ulwa ukuvalongela avanu ulweluhwanite ukuvakangasa, muvalongele.”
44013016	Swe, Pawulo imite, akuvakatusa vamupulikise, swe ivanga ukulonga: “Nye vagosi va mu Isilaeli na avangi mbevali vevakumogopa Nguluvi mupulikisage!
44013017	Nguluvi va avanu va Isilaeli avahagwe avakukwetu na ukuvawuyapa vave lukolo lukomi ku Misili. Nguluvi avahumise kwa uludali lwakwe ulukomi.
44013018	Ikangalise nawo kula kubalali kwa imyaka gila machumi gatayi.
44013019	Peawulige avanu va ing'olo isimufung'ati sa avanu avikalige mu Kanani, avapelye avanu vakwe ing'i iyo yive yawo. Myaka magana gatayi na machumi gahanu pegilutye ijo,
44013020	avapelye avalamusi vavalongose mbaka mufilo fya umuvisi Samweli.
44013021	Ipo pevawendite ukuva na Umutema, na Nguluvi avapelye Sawulo, umwana va Kisi va mulukolo lwa Benyamini, ave Mutema vawo kwa ulusika lwa myaka machumi gatayi.
44013022	Peyeamuhesise Sawulo, Nguluvi amuhagwe Dawudi ukuva Mutema vawo. Nguluvi amolelelye itigila: ‘Ndimuwene Dawudi Umwna va Yese; umunu yetukwipulika na nene; umunu yeakwisa mbesili sendimutuma ukupiga.’
44013023	Ukuhuma mulukolo lwakwe umunu uyu, Nguluvi, ndawe lwealonzile, avaletye avanu va mu Isilaeli Umupoki, ye Yesu.
44013024	Yesu wesialasa, Yohane alongwe ukuvadalikila avanu mbevali va Isilaeli ulwa vahongesage na ukupela na ukubatisiwa.
44013025	Yohane peasindilisige ikipigo chakwe avalonje avanu: ‘Mwitigila nene ndinani? Nene si ye yula yemukumulavisa. Umunu uyo akusa mumbele mwa nene, nene sinywaniti nambi ukuhogosa inzisi isa indatu sakwe.’
44013026	“Vanyalukolo, nyenye ye mwivana va ulukolo lwa Abulahamu, na avangi mbevali vevakumufuuwa Nguluvi! Ulukani ulu ulwa uwupoki luletitwe kwa nyenye.
44013027	Pakuva avangi va mu Yelusalemu na avavina vawo sivamukagwi umwene ukuva Mupoki, na sivasikagwi ing'ani isa avavisi sesakwimbwa mbepali mukimunyi icha isabato. Nambi ndahihyo vambwise ing'ani isa avavisi sikwile kwa ukumuhiga Yesu ukufwa.
44013028	Nave sivaluweni ulukani ulwanangifu ulukwambusa awulagwe, vamususile Pilato amuhige ukufwa.
44013029	Na pevakwisise mbesili ise nzandike ukwimila umwene, vamwisise mumusalaba, swe vakumutaga muchanga.
44013030	Neke Nguluvi amusilibwe ukuhuma kwa vevafwe.
44013031	Nave, kwa filo fyolofu ilaje kwa vala vevamuninilige ukuhuma ku Galilaya mbaka ku Yelusalemu. Iwo kulino vewolelesi vakwe ku vanu va mu Isilaeli.
44013032	-
44013033	Na hwehwe tusile ukuvaletela nyenye Ulukani Ulunofu lula lwe Nguluvi eavahuvise avakukwetu ukutigila: yeakwisise ulukani ulo kwa hwehwe twevasukulu vawo kwa ukumusilibula Yesu. Na kangi ndawe lwandike mukitabu cha Sabuli (inzimbo) umulyango gwa kavili: ‘Ye veve Mwanangu, neng'ino mbe ndi dado.’
44013034	Na ulwa ukumusilibula ukuhuma kuvafwe, na ulwa sisaapilukila kangi uko ku wanangifu Nguluvi alonzile de: ‘Sangupela uwufunyilile uwelu na uwanachene ndawe lwe ndendimuhuvise Dawudi.’
44013035	Ena, na ndawe lwelwilongwa mumilyango igingi ija ikitabu cha Inzimbo: (Sabuli) ‘Ulwa sisaumuleka Umwelu vako ingile mu wanangifu.’
44013036	Lino, Dawudi umwene akwisise uwende wa Nguluvi ulusika lwakwe, ndawe afwisige na ukutagwa pipi na ifyanga fya avakukwe, na umufimba gwakwe gwawosile.
44013037	Neke yula ye Nguluvi amusilibwe ukuhuma kuvafwe sawosilii.
44013038	-
44013039	Vanyalukolo vangu, mulukagulage lino ulwa, ukukola kwa umunu uyo mwidalikilwa ulukani ulwa ukudegepelwa inzanangifu senyu na ukuta yeyeavesaga akumufuuwa Yesu idegepelwa inzanangifu mbesili, ulukani lwe lukesiluhwaniti ukwimila indagilo sa Musa.
44013040	Sweno, mwikomalilage, sambi mulemwe ukwibatika na sila sesendonge na avavisi:
44013041	‘Mupulikisage nyenye nyevanyambedasi, musasavalage muyage! Pakuva ndipiga ikipigo che simuhwaniti mufuuwe, nambi munu avaganulile.’ ”
44013042	Vavelige vihuma kwivala avanu vavasukite vase kangi vavalongele hilo ing'ani iso isabato ya kavili.
44013043	Umukong'ano ugo peyegusisile, Avayudaya wolofu na avanu avamyanza avevapituche ulufuuwo lwa Kiyudaya vavafwatite va Pawulo na Balanaba. Nawo avigendo vatinise nawo vakuvakangasa imitima sambi vananage mu wuwuya wa Nguluvi.
44013044	Ikimunyi icha isabato yeyafwatite, avanu va iboma yila vendige vahumile ng'ani ukusa ukupulikisa ulukani lwa Umutwa.
44013045	Neke Avayudaya pevaliwene lila lilugu lya avanu vave na mbafya, swe vivanga ukubesa chechalongigwe na Pawulo na ukumuliga.
44013046	Nambi ndahihyo Pawulo na Balanaba valonzile kwa wupifu hilo, swe vitigila, “Lwe lulagile ukutigila ulukani lwa Nguluvi ludalikwage kwa nyenye tandi, pakuva nyenye mulubihye na ukwiwona simuhwaniti muwumi wa mbepali apo swe tukuvaleka twipitukila avanu avamyanza.
44013047	Pakuva Umutwa atulaje de: ‘Nene nguhagwe veve uve lung'ali kwa avanu avamyanza, uve ing'asi ya uwupoki kwa avanu mbevali konivala.’ ”
44013048	Avamyanza vavelige vipulika ulukani ulo vahekelye hilo, vakululumba ulukani lwa Nguluvi, na vala ave vahagule ukwanukila uwumi uwutasila, swe viva vafuuwa.
44013049	Ulukani lwa Nguluvi lwatagalye mbekuli mulutanana lula.
44013050	Neke Avayudaya vasagise liyowo kwa avang'inetu avamwogopige Nguluvi avevalongola kuvayawo na kwa avagosi avatambule ava muboma yila. Ndawe vavangige ukuvatesa va Pawulo na Balanaba nu kuvahaka vahege mulutanana lula.
44013051	Swe, avigendo vapunite lingundi lya mumagulu gawo vakuvakenyela, neke vabitage ku Ikonio.
44013052	Neke vala avanyigendo vamemite uluhekelelo na Umuhe Umwelu.
44014001	Kula ku Ikonio ing'ani save ndawe lwe sawonike ku Andyokiya. Pawulo na Balanaba vahele ku sinagogi iya Avayudaya vatinase nawo kwa uwupifu mbaka Avayudaya wolofu na Avagiliki vave vafuuwa.
44014002	Neke Avayudaya avangi avevabihye ukufuuwa swe visagasa liyowo muvanu avangi avamyanza sambi vavavipile iwo vanyalukolo na ukuvabesa.
44014003	Pawulo na Balanaba vikalite kuko lusika hilo. Valongige kwa wupifu isa Umutwa, nave Umutwa akangise inachene ya ulukani lwevalongige ulwa uwuwuya wakwe, pakuvatanga ukupiga imiitu na uwuhulo.
44014004	Avanu va iboma iyo vigavite. Avangi vimite ulubali lwa Avayudaya, neke avangi vimite ulubali lwa avigendo.
44014005	Pambele, avamyanza na Avayudaya, vihanga na avavina vawo, valamwe ukuvapigila fibi iwo avigendo na ukuvakinya na amaganga.
44014006	Avigendo vavelige vakulukagula ulukani ulo, swe vikimbilila ku Lisitila na Delibe, iboma isa Likaonia, na munanana ise mwipi,
44014007	vave wevadalika Ulukani Ulunofu uko.
44014008	Uko ku Lisitila epwali umunu yee mulema amagulu uluhuma pakwegalwa, na esalagenda nambi.
44014009	Umunu uyo amupulikisige Pawulo peidalika. Pawulo amulafile hilo, na avelige akumuwona ulwa ina lufuuwo lweluhwanite luleke apone,
44014010	alonzile kwa iliswi likomi, “Wime ugoloke kwa amagulu gako!” Umunu uyo umulema ndawe inukige sukumwi, swe ivanga ukugenda.
44014011	Ililugu lya avanu vavelige vakuluwona lweapigite Pawulo, vavanzile ukuyova kwa indongele ya Kilikonia: “Vanguluvi vatwiiche hwehwe mu lwihwano lwa avanu!”
44014012	Balanaba vamutambule Sewu, na Pawulo pakuva yee mulonzi, swe itambulwa Heleme.
44014013	Nave umutambisi va i Tembeli ya Sewu yeyepivala pa iboma ndawe aletige ing'ambakwa ya isenga na amaluva pamulyango mukomi ugwa iboma, umwene pamwi na lila ililugu lya avanu vasakige ukuvatambikila iwo avigendo.
44014014	Balanaba na Pawulo vavelige vakuluwona ulukani ulo swe ndawe vademulige imyenda jawo vikimbila mula mwilugu lya avanu vilonga kwa iliswi likomi:
44014015	Vitigila, “Vanyalukolo mbi ndawuli mwipiga ulukani ulu? Hwehwe nahwe twivanu hela ndawe yunyenye. Nahwe tusile ipa tuvadalikile ulukani ulunofu, sambi mupituke muhume mufileke ifinu ifi ifigayakinu mumupitukile Nguluvi umumi yeagafile ing'i na kuchanya na ibahali na mbefili ifilimung'i.
44014016	Pidaha Nguluvi avatawe avanu mbevali vigendele mweviwendela vavene.
44014017	Nave ndahihyo Nguluvi sialekiti ukwilagila kwa ukuvapigila uwunofu: akuvaletela indonya ukuhuma kuchanya, kangi akuvapela isanga ulusika pelufisile, akuvapela ichakulya na ukuvagavila uluhekelelo munumbula senyu.”
44014018	Nave valonzile ulo nambi ndahihyo silwelupefu ukuvatanila valemwe ukuvatambikila.
44014019	Neke Avayudaya avamwi vaasile uluhuma ku Andyokiya na ku Ikonio, vavafundite avanu vave ulubali lwawo, ndawe vamuhudige Pawulo na amaganga na ukumukuluna mbaka pivala ya iboma vihosige ulwa yeafwe.
44014020	Neke avevafuuvitwe vakong'ine na ukumupilima ndawe alamukige, swe ipiluka muboma. Peyekuche ikimunyi cha kavili, umwene pamwinga na Balanaba vahele ku Delibe.
44014021	Pawulo na Balanaba vavelige vidalika ulukani ulunofu uko ku Delibe na avanu wolofu vevafuuvitwe, swe ndawe vavangige ulugendo vibita ku Lisitila kangi ku Ikonio na ku Andyokiya ya Pisidiya.
44014022	Vave we vakuvakangasa avevafuuvitwe muboma sila sambi vanane mulufuuwo. Vavalonje, “Ulwa mbetuli lutuvaje ukugendela mukutoka na ukuguda kolofu sambi twingile muwutwa wa Nguluvi.”
44014023	Ndawe vavahagulige avavaha va amakanisa ukwimila vevevafuuvitwe na pevifunyite na ukwiyima ukulya sambi vifunyage, ndawe vavavikige avavaha va amakanisa pamiho ga umutwa yevevamufuuvitwe.
44014024	Na peyevalutye mung'i ya mu Pisidiya, swe ndawe vafikige mu Pamufiliya.
44014025	Na peyevadalike lula ulukani uko ku Pelige, ndawe vabitige ku Ataliya.
44014026	Uluhuma uko vagendye mukipugu ikikomi vipiluka ku Andyokiya kula kwe pamutalo vevavisilwe pawulolesi wa uwuwuya wa Nguluvi ukwimila ifipigo fye vevakwisise.
44014027	Vavelige vifika uko ku Andyokiya vakemelye umukong'ano gwa likanisa gwa apono pala, swe vakuvalongela ing'ani mbesili se Nguluvi akapigite pamwinga nawo, na lwe akavadindulye umulyango avamyanza vingile nawo mulufuuwo.
44014028	Nawo vikalite na vala avevafuuvitwe kwa misika myolofu.
44015001	Sweno, avanu avangi vafisile ku Andyokiya vihuma ku Yudaya ndawe vavangige ukuvigisa vala vanyalukolo swe vitigila, “Wone mulemwe ukuwoolwa ndawe imisimu jealaje Musa, simuhwaniti ukupokwa.”
44015002	Ulukani ulo lwambwise ulubesa lukomi, na Pawulo na Balanaba vavelige visinda ukulongana nawo, ndawe vavahagulige Pawulo na Balanaba pamwinga na avevafuuvitwe avamwi va ilikanisa lya ku Andyokiya vabite ku Yelusalemu, vakavawuse avigendo na avavaha ukwimila ulukani ulu.
44015003	Swe, ilikanisa ndawe lyavasindikige, nawo pevalutilige mu Foinike na mu Samaliya vavalonje lwe avamyanza vakamupituche Nguluvi. ing'ani isi pevapulike vala avanyalukolo mbevali vahekelye hilo.
44015004	Vavelige vifika ku Yelusalemu likanisa lyavanuche, pamwinga na avigendo na avavaha; nawo ndawe vawolelelige mbesili se Nguluvi akapigite ikola avene.
44015005	Neke avevafuuvitwe avangi va mu Kilugu cha Avafalisayo vimite, vitigila, “Lulagile avamyanza vawoolwagwe na ukwigisiwa ukwinatila indagilo sa Musa.”
44015006	Sweno, avigendo na avavaha vakong'ine pamwi ukugosa hilo ulukani ulo.
44015007	Na peyevalongine misika hilo, Petulo imite, ndawe atigilige, “Vanyalukolo vangu, nyenye mukulukagula ulwa pamwandi Nguluvi awendite ukuhagula nene mwanyenye ndalike ulukani ulunofu, sambi avamyanza vapulike na ukufuuwa.
44015008	Nave Nguluvi yeasisele inumbula sa avanu, akangise ukutigila avidiche pakuvapela Umuhe Umwelu ndawe lweatupelye hwehwe.
44015009	Savisili uluhagu kwa hwehwe na avene; asofwige inumbula sawo kwa ulufuuwo.
44015010	Neke lino, mbi ndawuli tumugele Nguluvi kwa ukuvatwika avafuuvitwe ikitegulo che avakukwetu nave hwehwe chatulemite pakupika?
44015011	Lulemwe ukuva ndahihyo, neke tufuuwagwe ulwa hwehwe na avene mbetuli twipokwa ukwimila uwuwuya wa Umutwa Yesu.”
44015012	Neke baho ililugu mbelili lwave sili, likuvapulikisa va Balanaba na Pawulo pevakolelela imiitu na uwuhulo we Nguluvi akapigite kwa ukukola mwa vene mu vanu vesivamuseli Nguluvi.
44015013	Vavelige visinda ukolelela, Yakobo avanzile ukulonga, “Vanyalukolo vangu mumulikisage!
44015014	Simoni alonzile lwe Nguluvi pamuvango avalolelige avamyanza, swe ihagula avamwi mwa vene vave vanu vakwe.
44015015	Ulukani ulu luling'ene hilo na Ing'ani isendonge na avavisi, ndawe uwandike uwelu lwewitigila:
44015016	‘Pambele pesilutye ing'ani isi samiluka, sanzenga kangi ikipagalo kila cha Dawudi ichagwe; sambuyapa kangi amahame na ukusenga wupya.
44015017	Ipo avanu avangi mbevali, avanu va ing'i mbesili, vendavakemelye vave vanu vangu savamusaka Umutwa.
44015018	Ulu lweilonga Umutwa, umwene yeagisile ulukani ulu lukagulike uluhuma pidaha.’
44015019	“Apo, nene ndilamula dee: tulemwage ukuvafwahisa avanu vesivamuseli Nguluvi (avamyanza) vevakumupitukila Nguluvi.
44015020	Neke tuvandikilage hela tuvatigilage ulwa valemwage ukulya ifinu ifinyawinya ifitawule inambika kufihwananguluvi, na vikomalilage na mu wugoni; valemwage ukulya ing'oko yeyibuditwe na ukunywa idanda.
44015021	Pakuva uluhuma idaha ing'ani sa Musa sikave sidalikwa muboma mbesili na ukwimbwa mumasinagogi mbegali mufimunyi ifya isabato.”
44015022	Avigendo, avavaha na ilikanisa mbelili valamwe ukuvahagula avanu avangi ukuhuma mwavene sambi vavatume ku Andyokiya vabitase na Pawulo na Balanaba. Sweno, ndawe vamuhagulige Yuda yeitambulwa kangi Balanaba, na Sila iwo mbevali vevakagulike hilo mu vanyalukolo.
44015023	Ndawe vavapelige ulwandiko ulu, “Hwehwe vigendo na avavaha, vanyalukolo venyu tukuvatigila kamwene mbemuli vanyalukolo vetu ye mwiva mung'i isingi yemwikalite uko ku Andyokiya, ku Siliya na ku Kilikiya.
44015024	Tukapulike ulwa avanu vangi ukuhuma kono vakasile ukwenyu na ukuvatindasa na ing'ani sawo, na ukuvahuguvika imitima jenyu. Neke vakapigite ing'ani iso wesivalagile na umunu yeyeavesaga mwahwehwe.
44015025	Neke lino, hwehwe mbetuli tulamwe pamwi ukuvahagula avanu avangi na ukuvatuma kwa nyenye pamwinga na vanyawende vetu Balanaba na Pawulo,
44015026	vevakitawe uwumi wawo ukwimila ilitawa lya Umutwa vetu Yesu Kilisito.
44015027	Neke lino, tukuvatuma Yuda na Sila kwa nyenye; iva vavalongela vavene isi setuvandiche.
44015028	Sweno, Umuhe Umwelu na hwehwe twiyidikise ulwa tulemwage ukuvatwika ikitegulo ikisito pesi sisila hela ing'ani ingomi: ulwa
44015029	mulemwage ukulya ifinu ifitawule nambika kwa ifihwana nguluvi; na uliya idaho; na inyama ya ing'oko iyibuditwe; mwikomalilage na mu wugoni. Pemupigite ulo muva muwuyipe lunofu. Kamwene mbemuli!”
44015030	Peyevavilasile, vala avatume vahele ku andyokiya, vavelige vifika vakong'ise umukong'ano gwa avevafuuvitwe mbevali, ndawe vavapelige lula ulwandiko.
44015031	Peyevimbite ulwandiko lula ing'ani isenzandike savakangise imitima jawo, swe vihekelela hilo,
44015032	Yuda na Sila, venawo ve vavisi, vatinise na iwo vanyalukolo kwa misika myolofu vakuvakangasa imitima na ukuvapela uludali.
44015033	Peyevikalite uko kwa lusika de, vanyalukolo va mu Andyokiya ndawe vavilagige vakuvasukila uwikala kunoga, sweno ndawe vapilukige kwa vala avevavatumite. [
44015034	Neke Sila awene lunofu ukusigala kuko.]
44015035	Neke Pawulo na Balanaba vasigee kuko ku Andyokiya kwa lusika ludodo kangi; vakwigisa na ukudalika ulukani lwa Umutwa, viva pamwinga na avanu avangi wolofu.
44015036	Pefilutye filo fikefu de, Pawulo amutige Balanaba, “Tupiluke tukavagendele vala vanyalukolo muboma mbesili kwetudalikige ulukani lwa Umutwa, tukilavile lweviwali kulino.”
44015037	Balanaba asakige vamutegule nayi Yohane yeitambulwa kangi Maliko.
44015038	Neke Pawulo siawendigi ukumutegula Maliko, ye pamwandi avalesile kula ku Pamufiliya na ukubihila pakupigasa ikipigo.
44015039	Swe ndawe lwalamukige ulubesa lukomi hilo, mwavene, swe vilekana Balanaba amutegwe Maliko swe vihova ikipugu ikikomi vibita ku Kipulo.
44015040	Nave Pawulo ndawe amutegulige Sila, peye vanyalukolo va apono ipo yevamuvikite muwulolesi wa uwuwuya wa Umutwa, ndawe ahegige.
44015041	Mulugendo ulo, akwete mu Siliya na mu Kilikiya akugakangasa amakanisa.
44016001	Pawulo afisile ku Delibe na ku Lisitila, uko kweikalige umufuuwa uyumwi yeitambulwa Timoti. Uyuve nave ye ee Muyudaya ee mufuuwa; neke udade ali Mugiliki.
44016002	Mwa vavala avanyalukolo kula ku Lisitila na ku Ikonio Timoti ee mulonge wunofu.
44016003	Pawulo adagige Timoti vagendase nave mulugendo, sweno ndawe amuwolige. Apigite ulo pakuva Avayudaya mbevali vevikalige munanana iso vevalukagwe ulwa udade va Timoti ali Mugiliki.
44016004	Na pevalutilige muboma sila vavalongelige avanu ing'ani isendagise na avigendo na avavaha va kula ku Yelusalemu, na ukuvatigila vinatilage.
44016005	Neke baho, gala amakanisa gaginite ukukangala mulufuuwo, na vevafuuvigwe nawo vaginite ukoloka mbepali wekwache.
44016006	Ndawe vagendelige munanana isa mu Filigiya na mu Galatiya, neke Umuhe Umwelu avakanie ukudalika ulukani ulo mulutanana lwa mu Asiya.
44016007	Na peyevafisile mwipi na mu Misiya vagesile ukwingila mulutanana lwa mu Bitiniya; neke Umuhe va Yesu avakanile.
44016008	Sweno, vagendye ku Misiya, swe vibita kidonya mbaka ku Toloya.
44016009	Neke baho pakilo Pawulo alagilwe mumaloto iva nda akumuwona munu va ku Makedoniya imite baho na ukumusuka itigila, “Lowoke wuse kono ku Makedoniya ukatutange.”
44016010	Swe Pawulo pealuwene ulo mumaloto, swe ndawe twigelanisige ukubita ku Makedoniya sitwahafili, twalukagwe nachene ulwa Nguluvi atukemelye tuvasindikile ulukani ulunofu.
44016011	Ukuhuma ku Toloya, twinje mukipugu ikikomi, swe twibita kidonya mbaka ku Samotulake, na ikimunyi chakavili twafisile ku Neyapoli.
44016012	Uluhuma uko, twahele mbaka ku Filipi, iboma ingomi ya mulutanana ulwa mu Makedoniya, kangi ye boma yeyeyina Avalumi wolofu. Twikalite muboma iyo filo fikefu de.
44016013	Ikimunyi icha isabato twahumite pivala ya iboma, ndawe twabitige palubali lwa umukoga apono petwihosige ulwa apangi pava pepakwifunyila. Twateng'eme, tutinase na avang'inetu avevakong'ine apono ipo.
44016014	Na mwavawo vevatupulikisige epwali umung'inetu uyumwi, yeemunyachoga kwa Nguluvi yeitambulwa Lidiya munyang'i va ku Tiyatila, yee musulusi va imyenda ginyalivala linyakilesi. Umunu ye Umutwa eadindwe inumbula yakwe sambi anukile Ing'ani sila se Pawulo alongige.
44016015	Na abatisiwe umung'inetu pamwinga na vamukaye yakwe atulaalike itigila, “Wone nachene mumbwene nene ulwa ngumufuuwa umutwa swe akutukemela mukaye yakwe, atugongolesige tubite.
44016016	Ikimunyi ikimwi, petwabitige apono pakwifunyila, umuhinza uyumwi munyalisoka linya ludali lwa uwulagusi itang'ine na hwehwe. Umuhinza uyo avapelige uwunono hilo, avanyamwenave muwulagusi wakwe.
44016017	Sweno, umuhinza uyo amuninilige Pawulo na hwehwe, kono we iyoya na ukutigila, “Avanu iva vavanda va Nguluvi umuvina. Vakuvadalikila ing'asi iya uwupoki.”
44016018	Agitige ndahihyo kwa ifilo fyolofu mbaka ikimunyi ikimwi Pawulo avifile, ndawe amupitukilige na ukulitigila lila lisoka, “Ngukulagila mwitawa lya Yesu Kilisito, muhume uyu!” Sukumwi ndawe lisoka ilyo lyahumige.
44016019	Avanyamwenave va yula umuhinza pevaluwene ulwa uluhuvi lwawo lwa uwunono yeludusile vavibete Pawulo na Sila, vakuvakuluna mbaka paluvanza, kuvatema.
44016020	Vakuvasongela kwa avahisi swe vitigila, “Avanu iva Vayudaya lino visagasa liyowo muboma yetu.
44016021	Vakwigisa imisimu je hwehwe twe Valumi sitwivatawule ukwanukila nambi ukwinatila.”
44016022	Ililugu ilya avanu swe likuvabitila lihanga ukuvatova, na avahisi vavawopwe imyenda jawo ndawe valagilige vatovagwe ni ngoda.
44016023	Na peyevatofilwe hilo, swe ndawe vavasopige mundinde, na umunyigalu va indinde vamulagile ulwa avavikage mukumingwa hilo.
44016024	Umunyigalu peyevamulaje ulo, swe nambi avasopite kugati hilo mwa indinde na ukuvapinga amagulu mufipanda.
44016025	Neke pipi na mukilo mwilangali Pawulo na Sila vafunyige na ukwimba inzimbo sa ukumulumba Nguluvi, kono avanyandinde avangi vakuvapulikisa.
44016026	Sukumwi, kwave na ikitulo kikomi na ulutu lwa indinde luhogalike. Ndawe imilyango mbegili ja indinde jadindukige na iminyololo jevevavapinje najo jadumwike.
44016027	Munyigalu uva indinde avelige ilamuka afisile imilyango mbegili gidindwike, neke ihose ukutigila avanyandinde mbevali vava yevakimbye; ndawe akwegige umumage gwakwe, isaka iwulage.
44016028	Neke Pawulo amukemele kwa iliswi likomi itigila, “Ulemwa kwitesa pakuva hwehwe mbetuli twibaha.”
44016029	Munyigalu alagile valete ulung'ali, Neke umwene akimbilile kugati, swe igwa kono ikuvila pa magulu ga Pawulo na Sila.
44016030	Swe ndawe avalongosige vahume mundinde, ndawe avawusige, “Mwevatambule ngitage ndawuli sambi mokwe?”
44016031	Avene ndawe vamupitulige, “Mufuuwage Umutwa Yesu nave upokwa veve na mbevali avali mukaye yako.”
44016032	Swe, ndawe vamudalikilige ulukani lwa Umutwa umwene vala ave mukaye yakwe.
44016033	Umunyigalu yula, awofuge amavamba gawo ikilo kicho, sweno umwene na mbevali ave mukaye yakwe ndawe vabatisiwige baho.
44016034	Swe ndawe avasindikige kukaye yakwe yu mwene, swe akuvatengela ichakulya. Neke umwene na vala va mukaye yakwe vave na ikiwungo, pakuva lino yeve vamufuuvitwe Nguluvi.
44016035	Imilawu peyekuche, avavina va uwuhigilo vavatumite avavina va vanyigalu vawo vitigila, “Muvadindulile avanu vala.”
44016036	Yula munyigalu ndawe amulongelige Pawulo: “Avavina va uwuhigilo vatumite lukani sambi mudindulilwe. Lino muhwanite ukuhega ipa na ukwibitila kwa uwikalakunoga.”
44016037	Neke Pawulo amupitule, “Lwindawuli? Nave sitwivananzi, vakatutofile ingoda pavanu kono hwehwe twivanyang'i va mu Lumi. Kangi, vakatusopite mundinde na lino visaka vatudindulile kinyele! Silwindahihyo nda! Luvavaje vase vavene ipa vatudindulile.”
44016038	Vala avatume vahele ukuvalongela avanu va uwuhigilo ulukani ulo, nawo pevapulike ulwa Pawulo na Sila kumbi vanyang'i va mu Lumi, wogwipe.
44016039	Sweno, ndawe vabitige ukuhongesa na peyevavadindulye vavagongolite vahege muboma yila.
44016040	Pawulo na Sila vahumite mundinde, swe vibita kukaye ya Lidiya. Uko kweviwene na vanyalukolo avevafuuvitwe na ukuvakangasa imitima swe ndawe vawukige.
44017001	Pawulo na avayagwe vagendye mu Amufipoli na mu Apoloniya, ndawe vafikige mu Tesalonike, apono apepina isinagogi iya Avayudaya.
44017002	Swe Pawulo ahele ukuhanga nawo ndawe umusimu gwakwe gwa mbepali alongine nawo kwa lusika lwa sabato sidatu, ikola uwandike uwelu.
44017003	Avalonje na ukuvalagila ulwa lulagile Kilisito ukuteswa na ukusilibuka ukuhuma kuvafwe. Avalonje ulwa, “Yesu yenguvadalikila nyenye ye Kilisito.”
44017004	Avamwi mwavene vidiche ing'ani iso swe viva lubali lwa Pawulo na Sila. Kangi, awolofu hilo va Avagiliki vevamogopige Nguluvi na avang'inetu wolofu avalongosi nawo vave ulubali lwawo.
44017005	Neke Avayudaya vawene igila; swe vasakulaalika avanu avanyamalanga vavihwesaga mu mumagulilo, sambi vasagase liyowo muboma mbeyili. Vahele vasakwingila mukaye ya Yasoni vihosige ulwa vavafika mumo Pawulo na Sila sambi vavalete pivala pa malugu.
44017006	Neke sivavafisili swe vakumukuluna Yasoni pamwinga na vanyalukolo avangi (avevafuuvitwe) mbaka ku vavina va iboma, kono viyova: “Avanu iva vakave visasing'asa ing'i mbeyili na lino yevafisile ipa pa boma.
44017007	Yasoni avanuche mukaye yakwe mbevali na kwa ulo apigite lwesilulagila na Kaisali pakuva vahele vitigila ati, ‘Pwali Mutema yungi yeitambulwa Yesu.’ ”
44017008	Pa ukulonga ing'ani iso vavahuguvike avavina va iboma na ililugu lya avanu.
44017009	Ndawe vamuhofyige Yasoni na avayagwe swe vakuvaleka vibitilage.
44017010	Kwavelige kwitinala pakilo, vala vanyalukolo ndawe vavasindikige Pawulo na Sila vabitage ku Beloya. Napeyevafisile kula, vahele mu sinagogi iya Avayudaya.
44017011	Avanu va uko vevinatifu hilo ukulutila vala va ku Tesalonike. Iwo vanuche ulukani kwa uwupifu hilo, vagosige Uwandike Uwelu we kwache, sambi vilavile manyi va Pawulo na Sila vilongela mumwene.
44017012	Avanu wolofu mwaavene vafuuvitwe; na avang'inetu Avagiliki avalongola na avagosi.
44017013	Neke, Avayudaya va ku Tesalonike pevalukagwe ukutigila Pawulo adalikige ulukani lwa Nguluvi uko ku Beloya, ndawe vabitige kuko, swe ndawe vavangige ukusagasa liyowo mwilugu lya avanu.
44017014	Sweno, vala vanyalukolo ndawe vamuhumyige muboma angupe ukubita kumwani neke Sila na Timoti vasige mu Beloya.
44017015	Vala vanyalukolo vahelelise na Pawulo mbaka ku Atene. Sweno, ndawe vapilukige na uwulagise ukuhuma kwa Pawulo ukutigila Sila na Timoti vangupage ukumufwata valahaava.
44017016	Pawulo peakuvasindila va Sila na Timoti vase ku Atene, avifiswe hilo avelige akuyilava iboma lwe yimemite ifihwana nguluvi.
44017017	Alonganige na Avayudaya na avanu avangi vevamogopige Nguluvi mu Sinagogi; na kangi alonganige na avanu avakong'anige muwugulilo na avangi mbevali.
44017018	Avangi vevevinatye amahosa ga Epikulewo na ga Sitoiki vibesise nave. Avangi vatige, “Isaki ukulonga kiki uyu munyang'ani nzolofu?” Pakuva Pawulo adalikige Ulukani Ulunofu na ulwa ulusilibuko; avangi vatige, “Iwoneka wanda idalika ing'ani isa nguluvi ngenzi.”
44017019	Sweno, ndawe vamutegulige Pawulo, vakumusindika apono pevakong'anige pevapatigilige pa Alyapago swe vitigila, “Twisaka utulongele hilo ulwa ulukani ulu ulugenzi lwewilonga veve.
44017020	Ing'ani isingi setupulike kwa veve siwoneka ngenzi hilo. Twiwenda utuganulile ing'ani iso kwekutigila kiki?”
44017021	Avanyag'i va mu Atene na avangi mbevali vevawenda mbepali ukolelela na ukupulikisa ing'ani ingenzi.
44017022	Sweno, Pawulo imite pala pevakong'anige pevapatambulige Alyapago, swe itigila, “Nye mwevanyang'i va mu Atene! Ndiwona ukuta mwaimbesili nyenye mwivanu ye muhele mbepali mwisokama hilo ing'ani isa uwufuuwe.
44017023	Na ulo ndilukagwe pendutilige muboma yeyu na ukwilavila yunene ifihwana nguluvi fyenyu fye mukwifunyila neke ndipawene pifunyo apangi pepandike: ‘Ukwimila Nguluvi yula yesikagulanika.’ Sweno, uyo nyenye mwakwifunya wesimumuseli ye yuyo ye nene nguvadalikila.
44017024	Uyu ye Nguluvi, yeagafile ing'i na mbefili ifilimumo, ye Mutwa va ing'i na kuchanya; Umwene siakwikala mutembeli inzenge na avanu.
44017025	Nave kupigilwa kwa amawoko ga avanu witigila wanda isaka kinu chechekivesaga kila, pakuva umwene yeakuvapela avanu uwumi, sambi vahwane ukwehela na ukuvapela mbefili.
44017026	Na ukuhuma kulumunu uyumwi agafile avanu mbevali, na ukuvavika vikale mbekuli konivala. Umwene alamwe na ukugelanisa ulusika na apono pe avanu iwo mbevali pesavikala.
44017027	Agafile ulo sambi avanu iwo vamusake nave kwa kwambala, nambi ndahihyo. Umwene salipataali na yeyeavesaga munu.
44017028	Luling'ene na lwealonzile umunu uyumwi: ‘Mulumwene hwehwe twinana, twigenda, na ukuva twipwali!’ Lwindawe avimba nzimbo venyu avangi lwevatige: ‘Hwehwe nahwe twivanakwe.’
44017029	Sweno, manyi hwehwe twivana va Nguluvi silwinoga hwehwe tumuhose Nguluvi na ukumwiganisa ulwa ihwana na isahabu, amagobole apangi iliganga ilihongole wunofu na avanu.
44017030	Imyaka je avanu vevapuva Nguluvi ave nda silava. Neke lino ilagila avanu mbevali, va apono bahapavesaga vahongesage nu kupela vagileke imigendele jawo imyanangifu.
44017031	Pakuva yeavisile ikimunyi chesa ayihiga ing'i kwa uwugolofu ukwimila umunu yula uyumwi umuhagule. Nguluvi yealakangise ulukani ulu kwa ukumusilibula Umunu uyo ukuhuma kuvafwe.
44017032	Vavelige vipulika Pawulo ilonga ulwa ukusilibuka kwa avafwe, avangi mwaavene vamuhesile kwa kumubedala; neke avangi vatige, “Twisaka ukukupulikisa kangi ulwa ulukani ulu!”
44017033	Sweno, Pawulo avalesile, ndawe ahegige pevakong'anige.
44017034	Neke avanu avangi de vave ulubali lwakwe, swe viva vafuuvitwe. Mwavawo vepovali Dionisi va pa Alyapago, na umung'inetu uyungi yeitambulwa Damali na avangi avayagwe.
44018001	Pelulutye ulo, Pawulo ahesile mu Atene, ndawe abitige ku Kolindo.
44018002	Uko ku Kolindo, amufisile uyumwi yeitambulwa Akila Umuyudaya umwegalilwa mu Pondo. Akila pamwinga na uvakwe yeitambulwa Pilisika, yevevapilwike ifilo fifyo hela ukuhuma ku Italiya pakuva Kaisali Kulawudio alalaje ulwa Avayudaya mbevali vahegage mu Lumi. Swe Pawulo ndawe abitige ukuvawona,
44018003	na pakuva avene vahonige amahema ndawe umwene Pawulo lweapigige, swe Pawulo ikalite nawo ipiga ifipigo.
44018004	Na peyivelaga Sabato Pawulo adalikige na ukulongana nawo mu sinagogi, avagongolige sambi vafuuwe sealongige Avayudaya na Avagiliki.
44018005	Neke peyevafisile va Sila na Timoti ukuhuma ku Makedoniya, Pawulo ave ulusika mbeluli idalika, na ukuvalongela Avayudaya ulwa Yesu ye Kilisito.
44018006	Neke peyevamubesise na ukuvanga ukumuliga, ndawe apumunige imyenda jakwe pamiho gawo swe itigila, “Wone muyage ulo luva lwenyu yunyenye; nene mba sindimwananga kinu ukwimila lulo. Na uluhuma lino nguvapitukila na ukubita kwa avamyanza.”
44018007	Swe, ndawe ahegige pala ndawe abitige ukwikala mukaye ya umunu uyumwi umogopa Nguluvi yeitambulwa Tito Yusito. Ikaye yakwe ye pipi na isinagogi yila.
44018008	Neke Kilisipo, Umuvina va isinagogi, amufuuvitwe Umutwa umwene pamwinga na va mukaye yakwe mbevali. Avakolindo wolofu vapulikise ulukani ulo, ndawe vafuuwigwe na ukubatisiwa.
44018009	Ikimunyi ikimwi pakilo, Umutwa amulonje Pawulo mumaloto; “Ulemwage ukogopa, kalalilage ukudalika hela uladedela,
44018010	pakuva nene ndilipamwinga na veve. Pagaya umunu yeigelela ukukutesa pakuva ipa paboma povali avanu wolofu avali ulubali lwa nene”
44018011	Swe, Pawulo ikalite uko akwigisa ulukani lwa Nguluvi mwavene kwa ulusika lwa mwaka gumwi na ugulipinga.
44018012	Neke ulusika lwe Galiyo e Mutema va ulutanana lwa mu Akaya, Avayudaya mbevali vamwibete Pawulo na ukumusindika pawuhigilo.
44018013	Swe vitigila, “Tukumutosa umunu uyu pakuva akuvagongolesa avanu vamusunyalile Nguluvi kwa lwesilulagile mundagilo.”
44018014	Pawulo wesalavanga ukulonga, Galiyo ndawe avatigilige Avayudaya, “Mupulikise nyela mwe Vayudaya! Ulukani ulu luke luvelage nachene lwa uwananzi nave wanangifu nene nge ndivapulikisa.
44018015	Neke lino lwiva nda lukani lwa ulubesa lwa amatawa na indagilo senyu, ulo muhigage yunyenye. Nene sindiwenda ukwingila mu wuhisi wa ing'ani isi!”
44018016	Sweno, ndawe avadagige vahege pawuhigilo.
44018017	Nawo mbevali ndawe vamwibatige Sositene ye e muvina va isinagogi, na ukumutova bahala pawuhigilo. Neke Galiyo satugiti.
44018018	Pawulo ikalite na vala vanyalukolo uko ku Kolindo filo fyolofu. Sweno, ndawe avilagige, swe ihova ikipugu ikikomi ibita ku Siliya pamwinga na Pilisika na Akila. Uko ku Kengeleya, amosile ifwili sakwe pakuva eamwilapye Nguluvi.
44018019	Vafisile ku Efeso na baho Pawulo avalesile va Pilisika na Akila, ndawe abitige ku Sinagogi, asakulongana na Avayudaya.
44018020	Vamugongolite ikale nawo lusika lolofu hilo, neke ave siidichi. (siawenditi ukuva peikala)
44018021	Neke peahegige, atige, “Nguluvi peawendite sanzusa kangi kwa nyenye.” Ndawe ahegige pa Efeso ihova ikipugu ikikomi.
44018022	Ikipugu ikikomi kimite pa Kaisaliya, nave Pawulo ndawe abitige ku Yelusalemu ukulihungila likanisa, sweno, ndawe abitige ku Andyokiya.
44018023	Ikalite uko lusika ludodo, sweno, ndawe avangige ulugendo, igendela munanana isa mu Galatiya na mu Filigiya akuvakangasa imitima avevafuuvitwe mbevali.
44018024	Umuyudaya uyumwi yeitambulwa Apolo umwegalilwa ku Alekisandeliya, easile ku Efeso. E munu munyandolo pakulonga na yealawusele Uwandike Uwelu.
44018025	E mwigise mu ng'asi ya Umutwa, adalikige ulukani lwa Yesu kwa ulwa nachene hilo. Alongige na ukwigisa wunofu hilo, nave alaabatisiwe kwa uwubatiso wa Yohane hela.
44018026	Pilisika na Akila vavelige vakumupulika idalika kwa uwupifu mula mugati ya i sinagogi, ndawe vamukemelige ukwawo swe vakumwigisa wunofu hilo ulwa ing'asi ya Nguluvi.
44018027	Apolo peasakige ukubita ku Akaya, vala vanyalukolo vamukangise umutima kwa ukumupela ibalula akavapele avevafuuvitwe kula ku Akaya sambi vamwanukile. Na peafisile uko, kwa uludali na uwuwuya wa Nguluvi, avatanzile hilo vala vanyalukolo avevafuuvitwe;
44018028	pakuva emupifu avalemige Avayudaya pelu hela akuvalagila muwandike uwelu ulwa Yesu ye Kilisito.
44019001	Ulusika lwe Apolo ali mu Kolindo Pawulo agenzile munanana isa mubalali, pambele afisile ku Efeso, uko kwe avafisile avanyigendo avevafuuvitwe avamwi.
44019002	Swe akuvawusa, “Ndawuli mwamwanuche Umuhe Umwelu pala pemwavelige mwifuuwa?” Nawo ndawe vamupitulige, “Nda! Sitwetulapulika ulwa kwali Umuhe Umwelu.”
44019003	Nave ndawe avawusige, “Mbi lino mwabatisiwe na uwubatiso uwindawuli?” Swe vakumupitula, “Uwubatiso wa Yohane.”
44019004	Nave Pawulo ndawe avatigilige, “Uwubatiso wa Yohane walagilige ukuta avanu vahongise na Yohane avalonje avanu vamufuuwage yula yeakusa mumbele mwa umwene, kwekutigila Yesu.”
44019005	Pevapulike ulo, swe vibatisiwa mwitawa lya Umutwa Yesu.
44019006	Sweno, Pawulo ndawe avagelekige amawoko, na Umuhe Umwelu swe akuvasila, swe vivanga ukulonga indongele isingi na ukulonga isa wuvisi.
44019007	Kwa mbevali vevafikite vanu vagosi vanyichumi na vavili.
44019008	Mulusika lwa myesi gidatu Pawulo abitige mu sinagogi, avelige na ililonge lya ukuvagongolesa hilo isa uwutwa wa Nguluvi.
44019009	Neke avangi vave na lubesa, vabihye pakufuuwa, swe vivanga ukulonga fibi ulwa iyo ing'asi ya Uwutwa. Ipo Pawulo ndawe avalekige uwutipulika, swe akuvategula palubali avevafuuvitwe, atinasige nawo mbepali mukaye ya ukwimbila ya Tilano.
44019010	Agitige ndahihyo kwa ulusika lwa myaka givili, mbaka avanyang'i mbevali va mu Asiya, Avayudaya na avamyanza, valupulike ulukani lwa Umutwa.
44019011	Nguluvi apigite imiitu iminyawuhulo ukukola mu mawoko ga Pawulo.
44019012	Avanu vategulige imyenda ija ukupigila na ifitema na igingi jeapigilige Pawulo, ndawe vavasindikilige avatamwa, nawo ndawe vaponige ifitamwa fyawo; na vala ave vina amasoka gahumile mwavene.
44019013	Avayudaya avamwi vevayingige uko na uko vihumya amasoka vagelite ukukola litawa lya Umutwa Yesu vatigilige, “Nguvalagila mwitawa lya Yesu yula ye idalikwa na Pawulo.”
44019014	Avana avimufung'ati va Sikeva, Umutambisi Umuvina va Kiyudaya, vevalipamwi na vawo vevapigige ndahihyo.
44019015	Neke lisoka lyavapitwe, “Ndimukagwe Yesu, na Pawulo nave ndimukagwe, mbi nyenye yunyenye vanani?”
44019016	Sweno, umunu yula munya lisoka swe akuvasumbila kwa ludali mbevali, swe akuvasuuma. Na iwo avana va Sikeva vakimbye vali wufuula ukuhuma mukaye yila kono vina nzeya imivili mbegili.
44019017	Mbevali avikalige mu Efeso Avayudaya na Avagiliki valupulike ulukani ulo, neke vave na muhwehwe, swe ndawe valilumbige ilitawa lya Umutwa Yesu.
44019018	Avevafuuvitwe wolofu vasile vilogole mbesili sevapigite.
44019019	Avamwi pamwandi ve vahavi, vakong'ise ifitabu fyawo fya uwuhavi, vakufinyanya pamiho ga avanu mbevali, ifitabu ifyo fye fihwanite ukugulwa amagobole agafikite mbilima machumi gahanu.
44019020	Na ukwimila lulo, ulukani lwa Umutwa lwaginite ukutagalila na ukukangala.
44019021	Pesilutye iso, Pawulo alamwe ukubita ku Yelusalemu igendela mu Makedoniya na mu Akaya. Atigee, “Pefikite uko, lumbaje ndiyiwone na i Lumi nayo.”
44019022	Sweno, ndawe avatumige avatanzi vakwe avavili, Timoti na Elasito, vatale ukubita ku Makedoniya, nave asigee lusika ludodo uko ku Asiya.
44019023	Ulusika ulo pelyawonike iliyowo likomi uko ku Efeso ukwimila Ing'asi iya Umutwa.
44019024	Alikwali umuponzi amagobole uyumwi yeitambulwa Demetiliyo, yee ina ikipigo cha ukuponda ifitembeli ifya amagobole ifyefihwana na itembeli ingomi ya nguluvi ung'inetu yeitambulwa Alitemi. Avaponzi vambulige kinu mukipigo icho.
44019025	Demetiliyo avakong'ise iwo mbevali vevapigige pamwinga na umwene na avangi avali mukipigo kicho, akuvatigila, “Nyela vayangu, mukulukagula ulwa hwehwe twakwambula kinu kikomi ukuhuma mukipigo iki.
44019026	Lino, mwipulika na ukwilavila yunyenye ing'ani sa Pawulo seipiga, kangi si baha hela pa Efeso, akave ipiga lulu mu Asiya mbeyili. Umwene akuvagongolesa nu kuvapitula avanu na lino yevidiche ukutigila ifihwana nguluvi fyetwiponda ifyo si finguluvi nda.
44019027	Sweno, powuli wutalamu siwita hela uwusulusi wetu wupelwa litawa libi. Kangi silulo hela, pakuva ulukani ulu yelwambusa na itembeli ya ukwisunyalila ya Alitemi yive nda kinu cha wupuva. Pambele na lulumbo lwakwe uyo ye i Asiya, na konivala mbekuli vakumusunyalila luduga.”
44019028	Vavelige yevapulike iso, vave na ililakali, swe vivanga ukuyova: “Alitemi ye muvina mu Efeso!”
44019029	Iboma mbeyili swe yiva mwiyovo. Ndawe vavasumbilige Gayo na Alisitako, avanyang'i va mu Makedoniya, vevagendasige na Pawulo, swe vakuvakweganga mbaka ku luvanza ulwa ifiwungo.
44019030	Pawulo umwene awendige ukwitang'ana na ililugu ilya avanu, neke vala ave vafuuvitwe swe vakumutanila.
44019031	Avatema avangi va ulutanana ulo lwa mu Asiya, veve vanyawiyendi vakwe, vamutumye Pawulo ulukani vakumugongola alemwage ukwambusa uwumi wakwe ukubita ku luvanza ulwa ifiwungo.
44019032	Ulusika ulo, umunu yeyeavesaga ayovige, avangi viyova vilonga ulu na avangi viyova vilonga lula, pakuva umukong'ano gwegusasing'ine. Avangi wolofu sivakikagwi na chechalesile avene vikong'ana pala.
44019033	Avamwi vihosige ulwa Isikanda ye mwene yeasagise liyowo, neke Avayudaya vamutige Isikanda abite pawutalo, swe Isikanda ndawe avasinisige avanu vakatuke pakuva awendige ikanile pa ililugu lya avanu.
44019034	Neke vavelige vakulukagula ulwa umwene Muyudaya, mbevali kwa liswi limwi vayofile, Alitemi ye muvina mu Efeso!” Vave pevayova ndahihyo kwa lusika lwa fivalilo fivili.
44019035	Pambele umwandisi va iboma iyo ahwanite ukuvakatusa akuvatigila, “Vanyang'i va mu Efeso, mbemuli mukulukagula ukutigila iboma iyi ya Efeso ye yayigosa itembeli ya nguluvi Alitemi na ukugosa ikihwana nguluvi kila chechasulunwike ukuhuma kuchanya.
44019036	Asukuli yeahwanite ukubesa ulukani ulu. sweno, musike, mulemwage ukupiga kinu mwivagaya wusikimafu.
44019037	Muvakemelye avanu iva ipa nave sivamulisili nave ukuyilonga fibi itembeli ya nguluvi vetu ung'inetu.
44019038	Wone luve, Demeteliyo na avaponzi avayagwe vina lukani kwa avanu iva, uwuhigilo powoli na avatema va inanana nawo povali, vahwanite ukuvatosa kuko.
44019039	Neke wone mwina lukani lungi kangi, musindike apono apahwanite.
44019040	Pakuva tuke tuhwanite ukwisongela ulwa tusagise liyowo kwa ulwiwoneka namunyi lye ligaya kivalwa. Na tuke tulemwa pakolelela kuvatema mbaka vidikile ikivalwa cha iliyowo ili.”
44019041	Pealonzile ulo, swe ndawe agutagalisige umukong'ano.
44020001	Lila liyowo lya ku Efeso lyavelige yelisisile Pawulo avakong'ise vala ave vafuuvitwe, akuvakangasa imitima. Sweno, ndawe avilagige, ivanga ulugendo ibita ku Makedoniya.
44020002	Alutilige igendela munanana sa ing'i sila akuvakangasa imitima avanu akuvalongela ing'ani nzolofu pambele afisile ku Ugiliki
44020003	kwe ikalite lusika lwa myesi gidatu pe akwigelanisa ukubita ku Siliya swe avelige akulukagula ulwa Avayudaya vevina lukani lubi kulumwene, swe ndawe alamulige ukupiluka ikola ku Makedoniya.
44020004	Neke Sopatulo umwana va Piho, ukuhuma ku Beloya, ahelelise nave, kangi na Alisitako na Sekundo ukuhuma ku Tesalonike, Gayo ukuhuma ku Delibe, Timoti, Tikiko na Tolofimo va mulutanana lwa mu Asiya.
44020005	Iwo vatutalye vilongola sambi vakatusindile kula ku Toloya.
44020006	Hwehwe, pekilutye ikimunyi ikikomi cha Imikate je simihate uwuhahu, swe ndawe twahovige ikipugu ikikomi ukuhuma ku Filipi na pefilutye filo fihanu twafisile kula ku Toloya. Uko twikalite filo fimufung'ati.
44020007	Ikimunyi icha pa Jumamosi pamihye petwetukong'ine pamwinga sambi tugumegule umukate, Pakuva Pawulo e alamwe ukuhega ikimunyi cha kavili, avadaliche avanu musika hilo mbaka mukilo mwilangali.
44020008	Mula mukibupa cha pachanya, che twetwipwali, mwemofili ifing'ali fyolofu ifikwaka.
44020009	Neke munyakilambo uyumwi yeitambulwa Otika eateng'eme pakinang'ana ulusika lwe Pawulo adalikige. Otika avanzile ukusinzila ludodo ludodo neke pambele akwibatika na itulo ndawe agwisige pasi uluhuma mukibupa cha ikaye ya wudatu uluhuma kuchanya. Vamusafile pasi yeafwe.
44020010	Neke Pawulo asulunwike pasi, swe igondama, akumukumbatila itigila, “Mulemwage ukuhuguvala pakuva akaali pe ina uwumi mulumwene .”
44020011	Sweno ndawe ililige kangi pachanya swe imegula umukate swe ilya. Ave peadalika Ulukani Ulunofu mbaka pekwidandaluka, ndawe ahegige.
44020012	Avanu vala vamwegwe yula munyakilambo vakumusindika kukaye iva mumi hilo, ulo lwavapelye ulusikimiko.
44020013	Hwehwe twahofile ikipugu ikikomi swe twilongola ukubita ku Aso kwetwetulagine ukumufika Pawulo. Ulu lwetwetulagine; pakuva awendige ukubita uko igendela mubalali.
44020014	Pe, atufisile kula ku Aso, ndawe twamutegulige mula mukipugu ikikomi, ndawe twabitige ku Mitulene.
44020015	Ukuhuma uko twagenzile twifika ku Kiyo pamilawu. Ikimunyi chakavili twasuupite pa Samo, ikimunyi cha wudatu kangi twafikite ku Mileto.
44020016	Neke Pawulo ealamwe ukugendela mululenga sambi alemwe ukukola ku Efeso ulwa alafuvalila mu Asiya. Angufisige sambi afike ku Yelusalemu manyi luhwane akifike ikimunyi ikikomi cha i Pendekosite.
44020017	Uluhuma ku Mileto Pawulo atumite lukani ku vavaha va ku Efeso sambi vatang'ane nave.
44020018	Peyevafisile kulumwene avatige, “Mukulukagula lwendave ulusika mbeluli pamwinga na yunyenye uluhuma ikimunyi kila ikilongola chendafiche mu Asiya.
44020019	Mukulukagula lwendamupigilige Umutwa kwa kwilevesa hilo, na kwa inzihosi na mung'ani inalamu sesafikite ukuhuma kwa Avayudaya.
44020020	Mukulukagula ulwa sindawonigi lutalamu pakudalika apelu na mukaye senyu na ukuvigisa chechekivesaga chekihwanite ukuvatanga nyenye.
44020021	Ndavakenyelige mbevali Avayudaya, na avangi avamyanza, vamupitukile Nguluvi na ukumufuuwa Umutwa vetu Yesu.
44020022	Lino, mupulikise! Nene, Pengumupulika Umuhe, ndibita ku Yelusalemu wesingulukagula ulufika nene.
44020023	Lwengulukagula lwe ulwa ukutigila Umuhe Umwelu akunzolelela ulwa muboma mbesili ukutigila ukupingwa na uluteseko ifyo fyefinzindye.
44020024	Nene, sindihosa hilo ulwa uwumi wangu ukuva kinu hilo kwa nene pesi kula ukukwisa na ukusinda ikipigo chendatumitwe na ukupelwa na Umutwa Yesu sambi migage, kwekutigila ndalikage ulukani ulunofu lwa uwuwuya wa Nguluvi.
44020025	“Ngave ndibita uko na uko mwanyenye ndidalika Uwutwa wa Nguluvi. Neke lino, ngulukagula ukutigila asukuli nave munu mwanyenye yesaambona kangi.
44020026	Pede, neng'ino de nguvalongela pelu ukutigila manyi sambi luwoneke umuyenyu uyumwi va nyenye peayasile, nene mba ndimugaya lwakulongwa lwelweluvesaga.
44020027	Pakuva sindasiniti nambi ludodo ukuvalongela ulukani lwealuvikite Nguluvi tupigage.
44020028	Mwikomalilage yunyenye; muligosage lila lilugu lye Umuhe Umwelu akavavisile nyenye muve valongola va ilikanisa. Mulikwamilage likanisa lya Nguluvi lyealigusile kwa idanda ya Umwanakwe.
44020029	Ngulukagula hilo ulwa penyesile nene amagwami amakali gavasila gingila ukwenyu, gava magaya lusungu kwa ikipinga.
44020030	Na ukuhuma mwa nyenye vawoneka avanu vevalonga ing'ani isa uwudesi sambi vavayase avanu vavafwate avene.
44020031	Na palulo muvela miho mukwiwuka ulwa kwa ulusika lwa myaka gidatu, pakilo na pamunyi sindalekiti ukuvapavila mbemuli kwa inzihosi.
44020032	“Na swe lino, nguvavika nyenye mumawoko ga Nguluvi avakwamile mulukani lwa uwuwuya wakwe. Umwene yeahwanite ukuvakangasa nyenye sambi muhwane ukupelwa uwufunyilile wula weavaviche avanu vakwe.
44020033	Nene nambi sukumwi sindabodochi amagobole, nambi isahabu, nambi imyenda ja munu yeyeavesaga.
44020034	Mulukagwe yinyenye ukuta ngapigige ndikola amawoko gangu yinene sambi ndikwavile fyengulwime nene na avayangu.
44020035	Ngavelige mbepali nguvalagila mwigage ukutigila kwa ukupiga ndahihyo twidaga ukuvatanga vala avahomefu, tukwiwuka ing'ani isa Umutwa Yesu umwene weatige: ‘Lwinoga hilo ukutawula sindawe ukwanukila.’ ”
44020036	Pealonzile ulo, Pawulo afugime pamwinga nawo, swe akwifunya.
44020037	Neke mbevali vavembite; swe vakumwilaga vakumukumbatila na ukumunonela.
44020038	Ulukani lwelwavahuguvike hilo lwelula lweatige sivamuwona kangi. Swe, ndawe vamusindikige mbaka ku kipugu ikikomi kumwani.
44021001	Twavelige yetuvilasile, twahofile ikipugu ikikomi twibita kidonya mbaka ku Kosi. Ikimunyi cha kavili twafisile ku Lode, na uluhuma uko twahele ku Patala.
44021002	Uko, twakifisile ikipugu ikikomi chechabitige ku Foinike swe ndawe twahovige twiva mulugendo.
44021003	Peyetuhegelye apono petwahwanite ukuyiwona ing'i ya i Kipulo, twakwete ulubali lwa kunena swe twidonya ku Siliya. Twasupite paboma ya i Tilo apono pevisiige ififundo uluhuma mula mukipugu ikikomi.
44021004	Twavafisile avevafuuvitwe uko, twikalite nawo filo fimufung'ati. Avevafuuvitwe valongige mu uludali lwa Umuhe, vamutige Pawulo alemwage ukubita ku Yelusalemu.
44021005	Neke ifilo peyefisisile twahesile. Mbevali viva pamwinga na avawo na avanawo vatusindikise mbaka vatuhumye muboma. Petufisile pamwani mbetuli twafugime swe tukwifunya.
44021006	Sweno, ndawe vatwilagige, hwehwe swe twihova ikipugu ikikomi, nawo ndawe vapilukige ukwawo.
44021007	Hwehwe twave mulugendo lwetu ukuhuma ku Tilo twafisile ku Tolemayo apono petwavahunje vanyalukolo vetu., twahwe nawo ikimunyi kimwi.
44021008	Imilawu yakwe twawusile swe twibita ku Kaisaliya. Uko twahele ku kaye ya umudalisi yeitambulwa Filipo uyu yeyula uyumwi va vala avimufung'ati avevahagule kula ku Yelusalemu.
44021009	Uyo eina valive vadatu vigani vevavina ikipelwa cha uwuvisi.
44021010	Peyetwikalite uko filo fikefu, Umuvisi uyumwi yeitambulwa Agabo asile ukuhuma ku Yudaya.
44021011	Atusye, (asile kwa hwehwe) swe itegula umusipi gwa Pawulo, akwiyavika mumawoko na mumagulu, ndawe itigila, “Umuhe Umwelu itigila de: ‘Avayudaya kula ku Yelusalemu vamuvika de umunu umunya umukandala ugu na ukumusopa mumawoko ga avamyanza!’ ” (avanu vesivamuseli Nguluvi)
44021012	Peyetupulike ulo, hwehwe na vala avanu avangi avebaho twamugongolite Pawulo alemwage ukubita ku Yelusalemu.
44021013	Neke umwene atupitwe, “Mwisaka ukugita kiki? Mwisaka ukudenya umutima gwangu kwa ukuvemba kwenyu? Nene si wita ngwidikila hela ukusopwa mundinde kula ku Yelusalemu pesi nambi ukufwa ukwimila Umutwa Yesu.”
44021014	Peyetulemilwe ukumutanila twakatwike, swe twitigila hela, “Uwende wa Nguluvi wewupigikage!”
44021015	Petwikalite pala lusika, twawopite ifitegulo fyetu swe, twiva mulugendo twibita ku Yelusalemu.
44021016	Avangi mwa vala avevafuuvitwe va ku Kaisaliya vahelelise pamwinga na hwehwe, swe vakutusindika ku kaye ya Munasoni kwe twabitige ukwikala kwa ulusika ludodo. Munasoni ali munyang'i va ku Kipulo na yeafuuvitwe ifilo fyolofu.
44021017	Twavelige twifika mu Yelusalemu, vanyalukolo avefauuvitwe vatwanuche lunofu hilo.
44021018	Imilawu yakwe Pawulo ahele pamwinga na hwehwe ukumuhungila Yakobo, na avavaha mbevali va ilikanisa vepovali.
44021019	Peyetuvahunje, Pawulo ndawe awolelelige mbesili Nguluvi seakapigite kwa avamyanza (avanu vesivamuseli Nguluvi) ukukola mukipigo chakwe.
44021020	Pevapulike ulo, vamulumbite Nguluvi. Sweno ndawe vamutigilige Pawulo, “Munyalukolo, uvawene ukutigila povali Avayudaya mbilima mbilima vevafuuvitwe na mbevali iwo pevinatila hilo indagilo sa Musa.
44021021	Iwo vakakupulike veve ukutigila uhele ukuvigisa Avayudaya vevakwikala mung'i sa avamyanza valemwage ukwinatila indagilo sa Musa, valemwage ukuvawoola avana vakwamisi na kangi valemwage ukwinatila imisimu ija Avayudaya.
44021022	Lino, ulukani ulu luva ndawuli? Pakuva nachene yevapulika ukuta veve ulibaha.
44021023	Sweno, ugitage lwe hwehwe tukukulongela. Ipa povali vanu vevali mulwilapo.
44021024	Ubite uhange nawo mulofugo na uvahombelage amagobole ga inambika sambi vamogwe na ifwili sawo. Apo pe avanu mbevali valukagula ukutigila ing'ani sila sevakapulike isa veve kumbi sawudesi, na ukutigila veve pewinatila imisimu na indagilo sa Musa.
44021025	Neke vala avanu avamyanza vevakafuuvitwe, iwo tukavasindiche ulwandiko tukuvalongela lwe tukalamwe: ulwa valemwage ukulya ikinu ikitawule nambika kwa ifihwana nguluvi ifya uwudesi, valemwage ukulya inyama ya ing'oko yeyibuditwe, valemwage na ukwingila muwugoni.”
44021026	Sweno, Pekuche Pawulo avinwe vala avanu ndawe vavangige ukusunyalila na ukugita ulofugo pamwinga nawo. Swe ndawe ingilige mutembeli ukuvalongela ulwa uwukwilanifu wa ifilo fya ulofugo na ukutawulwa kwa inambika yumwene na vala avayagwe.
44021027	Ulusika lwe ifilo ifyo ifimufung'ati sambi fisila, Avayudaya vevevahumite ku lutanana ulwa ku Asiya vamuwene Pawulo mu Tembeli. Ndawe vasagasige ililakali mwilugu lya avanu mbevali, swe vakumwibata,
44021028	kono viyoya vitigila, “Mwevanyang'i va mu Isilaeli, mutange, mutange! Uyu yeyula umunu yeakwigisa apono bahapavesaga ing'ani sesisomeng'asa avanu va Isilaeli, na indagilo sa Musa na apono ipa apelu. Na kulino de avingise mu tembeli avanu avamyanza na ukupananga apono ipa apelu.”
44021029	Chechalekite valonge ulo pakuva vevamuwene Tolofimo, umunyang'i va ku Efeso, iva alipamwi na Pawulo muboma, vahosige ulwa Pawulo ake amwingise mu tembeli.
44021030	Swe iboma mbeyili yave yisomeng'ine, avanu vasile vihuma imbali mbesili, swe vakumwibata Pawulo, vakumukuluna, vakumuhumya mu Tembeli, na baho baho vidinda imilyango ija i Tembeli.
44021031	Ililugu lyawendige ukumuwulaga, neke ulukani ulo lwapulise kwa Umuvina va avanyigalu umulumi ukutigila i Yelusalemu mbeyili yisasing'ine.
44021032	Swe, ndawe umuvina va avanyigalu ndawe ategulige vanyigalu na umulongola, swe ibitaga ku lililugu lya avanu. Nawo vavelige vakumuwona Umuvina va avanyigalu na vala vanyigalu, swe ndawe vamulekige Pawulo ukumutova.
44021033	Umuvina va avanyigalu alaje vamwibate nu kumupinga ni minyololo givili. Sweno ndawe awusige, “Uyu ye nani, na agisile kiki?”
44021034	Avangi mula mwilugu lya avanu valongige ulu avangi lula. Pakuva avanu vevasasing'ine, Umuvina va avanyigalu alemilwe ukukikagula chevakumuvala, alaje avanu vakwe vamusindike mwipuli.
44021035	Pawulo avelige ifika pamulyango apagang'amufu, avanyigalu vawene lunofu vamwegale pakuva iliyowo lye likomi mwilugu.
44021036	Pakuva lilugu likomi lya avanu vavaninilige viyoya vitigila, “Leke tumuwulage!”
44021037	Pevamusopige mwipuli, Pawulo amususile Umuvina va vanyigalu itigila, “Hwanite ukukulongela lukani?” Yula Umuvina va avanyigalu amupitwe, “Ndawuli uva ukisele i kigiliki?
44021038	Ngali veve siwiyuyula umumisili ye isusi hela akasagise liyowo na ukuvasindika avanu mbilima sitayi avawulasi kubalali!”
44021039	Pawulo apitwe, “Nene ndi Muyudaya, umwegalilwa ku Taliso ye yili mulutanana lwa ku Kilikiya, ndimunyang'i va iboma inambulike. Ngukusuka, unawule ndonge na avanu.”
44021040	Yula Umuvina va avanyigalu swe akumutawula alonge. Neke Pawulo pe agang'amwike pachanya, ndawe avasinisige avanu kwa liwoko vavelige vikatuka, swe ndawe avangige ukulonga nawo mundongele ya i Kiebulaniya itigila,
44022001	“Vanyalukolo vangu na avadadangu, mumulikisage lino pengwikanila panyenye!”
44022002	Vavelige vipulika ulwa ilonga nawo kwa i Kiebulaniya vaginite ukusika sili ukulutila pamwandi. Nave Pawulo ave pealonga,
44022003	“Nene ndi Muyudaya, umwegalilwa ku Taliso ye yili mulutanana lwa ku Kilikiya. Neke ndavinie baha ipa pa boma pa Yelusalemu pamagulu ga Umwigisi Gamalieli. Nzigisiwe ukwinatila hilo Indagilo isa avakukwetu. Nditawe inumbula yangu mbeyili kwa Nguluvi ndawe nyenye mbemuli lwe mwiwali mbaka neng'ino de.
44022004	Ndavatesige na ukuvawulaga vala avanu avinatilige ing'asi iyi. Ndavibatige avagosi na avang'inetu na ukuvasopa mundinde.
44022005	Na ulu Umutambisi Umuvina na avavaha mbevali va pawuhigilo vahwanite ukolelela ulukani ulu. Ukuhuma kwa avene ndategulige ulwandiko lwendasindikilige vala vanyalukolo vetu Avayudaya vevikalige ku Demasiki. Ndahele ku Damesiki sambi ngavibate avanu iwo na ukuvaleta ku Yelusalemu kono vapinge sambi vahigwe.”
44022006	“Sweno, pende mung'asi pipi na ukufika ku Damesiki, wita pakivalilo cha mutanda pamunyi, ulung'ali lukomi lwawonike ukuhuma kuchanya kwilanga sukumwi lukung'alikila imbali mbesili.
44022007	Ipo ndagwe pasi, swe ndipulika iliswi likunigila: ‘Sawulo, Sawulo! Mbi ndawuli ukunesa?’
44022008	Nane ndawusise: ‘Winani veve ve Mutwa?’ Nave ndawe anigilige: ‘Nene ndi Yesu uva ku Nasaleti ye veve ukunesa.’
44022009	Vala avayangu valuwene lula ulung'ali neke sivapuliki iliswi lya yula yetwalonganige.
44022010	Sweno, nene ndawe ndawusige: ‘Ngitage ndawuli ve Mutwa?’ Nave Umutwa akunigila: ‘Wime, ubitage ku Damesiki na kuko kwe usakulongelwa mbesili se upiga veve.’
44022011	Pakuva umwangila gwa ulung'ali lula gwahomite amiho lwalesile ndemwe pakulava ipo avayangu vala vetwepamwi vandibete iliwoko vakusogosa mbaka petwifika ku Damesiki.”
44022012	“Uko epwali umunu uyumwi yeitambulwa Ananiya, umunu umwogopa Nguluvi, umunyakwinatila indagilo setu na yee mutambule hilo pa Avayudaya vevikalige ku Damasiki.
44022013	Uyo asile ukundava, imite pipi na pende pwali, itigila: ‘Munyalukolo Sawulo! Lavage kangi.’ Ulusika lulo swe ndilava, ndawe ndamulavige.
44022014	Ananiya atigee, ‘Nguluvi va avakukwetu akuhagwe veve sambi usikagule ing'ani sakwe, seiwenda na ukumuwona yula umukami vakwe umugolofu na ukumupulika umwene peilonga.
44022015	Pakuva umolelela kwa avanu mbevali ukuvalongela mbesili seukasiwene na ukupulika.
44022016	Sweno, mbi wihavila kiki? Lamuke ubatisiwe udegepelwe inzanangifu sako na ukulidikila ilitawa lyakwe.’ ”
44022017	“Swe, ndapilwike ku Yelusalemu, na pendifunyige mu Tembeli, swe ndilagilwa kinu ndiva ndandilota.
44022018	Ndamuwene Umutwa akundongela: ‘Wangufye! Uhege mu Yelusalemu lilino pakuva avanu va ipa sividikila uwolelesi wako kwa nene.’
44022019	Nane ndamupitwe: ‘Ve Mutwa, avene valukagwe hilo ulwa nene yeyuyula yeakolige uko na uko mumasinagogi na ukuvibata na ukuvapinga vala ave vafuuvitwe.
44022020	Na ukutigila umolelesi vako Sitefani pevamuwulagige, yunene ndebaho ndihekelela ikipigo icho na ukulolela imyenda ja vala vevamuwulagige.’
44022021	Nave Umutwa andonje: ‘Bitage, ngutuma kutali kwa avamyanza.’ ”
44022022	Mbaka ipo, avanu vala vepevamupulikisa, neke avelige ilonga ing'ani isi, swe ndawe vavangige ukuyova, “Mumuhesage uyu konivala! Umunu yeindawe uyu silwinoga ave mumi.”
44022023	Vaginite ukuyova na ukuyunza imyenda jawo na ukutimulanga amangundi kuchanya.
44022024	Yula Umuvina va avanyigalu alaje avanu vakwe vamusindike Pawulo mwipuli, akuvatigila vamutovage ingoda sambi vakikagule ikivalwa chekileka avayudaya vamuyoyele.
44022025	Neke vavelige yevamupinzile sambi vamutove ingoda, Pawulo amuwusise umulongola va avanyigalu uyumwi yeeimite pala, “Mbi nyenye mwivatawule ukumutova ingoda umunu munyang'i va mu Lumi wesalahigwa?”
44022026	Yula umulongola va avanyigalu peapulike ulo, swe akumulongela Umuvina vawo vanyigalu itigila, “Wisaka ukugita kiki? Umunu uyu munyang'i va mu Lumi!”
44022027	Swe, umuvina va avanyigalu ahele kwa Pawulo, akumutigila, “Ndongele, nachene veve, wimunyang'i va mu Lumi?” Pawulo ndawe amupitulige, “Ena”
44022028	Umuvina va avanyigalu atigee, “Nene ndimunyang'i va mu Lumi kwa kugula amagobole molofu.” Swe Pawulo amutigee, “Neke nene ndimunyang'i va mu Lumi kwa kwegalilwa mumo.”
44022029	Vala avanu vevasakige ukumugosagosa Pawulo swe vitagalila. Na yuyula umuvina va avanyigalu ogwipe avelige akulukagula ulwa kumbi Pawulo munyang'i va mu Lumi na ulwa yeamupingite na iminyololo.
44022030	Imilawu pekuche, Umuvina va avanyigalu asakige ukukikagula ikivalwa ichene cheisongelelwa Pawulo ku Vayudaya. Ndawe vamuwopolige Pawulo iminyololo, swe ilagila avatambisi avavina na avavaha va pa wuhigilo vakong'anage. Sweno ndawe amuletige Pawulo, akumwimya pala pa wuhigilo.
44023001	Neke baho umwene Pawulo swe akuvalavila hilo vala avavaha va pawuhigilo, ndawe avangige ukulonga, “Vanyalukolo vangu, mbaka neng'ino de nene ngave ngwikala na inumbula yangu ngolofu pamiho ga Nguluvi.”
44023002	Ipo umutambisi Umuvina Ananiya swe ilagila vala ave vimite pipi na Pawulo vamutove na ikipi mumulomo.
44023003	Swe, Pawulo akumutigila, “Umwene Nguluvi akutova ikipi veve yewindawe ulukanzi uluhilive iswakala! Luhwana ndawuli veve uteng'emale ipo sambi unyige nene kwa ukwinatila indagilo kono we yuveve kangi ukwananga indagilo wilagila nene vanovage?”
44023004	Avanu ave vimite pala swe vakumutigila Pawulo, “Ukumuliga umutambisi Umuvina va Nguluvi!”
44023005	Swe Pawulo apitwe, “Vanyalukolo vangu, nene sindilukaguligi ukutigila umwene ye Umutambisi Umuvina. Pakuva Uwandike Uwelu wilonga de: ‘Ulemwage ukumulonga fibi umunzagila va avanu vako.’ ”
44023006	Neke ulusika ulo Pawulo alukagwe ukutigila avamwi mwa vala avavaha va pawuhigilo veve va Sadukayo na avamwi ve va Falisayo. Swe ayofile pala pawuhigilo: “Vanyalukolo vangu nene ndimufalisayo, mwana va umufalisayo. Nene vandetite ipa pawuhigilo pakuva ndihuvye ukutigila avafwe savasilibuka.”
44023007	Pealonzile ulo, swe lwalamwike ulubesa lukomi na iliyowo mwa avafalisayo na Avasadukayo na avavaha va pawuhigilo swe vakwigava pavili.
44023008	Na ikivalwa ichene che iki. Avasadukayo vibatilye ukutigila avafwe sivavisilibuka, vasupali vanyivaha, na imyuhe najo gisupali. Neke Avafalisayo vakwihuvila mbesili iso isidatu.
44023009	Neke liyowo lyaginite na avamwi va avigisi va indagilo va ikilugu cha Avafalisayo vimite vabesise kwa uludali vitigila, “Hwehwe situkuluwona ulukani lwa uwananzi kulumunu uyu, yilava apangi Muhe nave munyivaha alonzile nave.”
44023010	Iliyowo lwaginite ukutagalila mbaka umuvina va vanyigalu ogwipe ukutigila Pawulo vahwanite vamunyugulase ahume polofu. Swe, ndawe alagilige vanyigalu vakwe vingile mula mwilugu lya avanu, vamuhese Pawulo na ukumupilula mwipuli.
44023011	Neke ikilo icho, Umutwa imite pipi na Pawulo, swe akumutigila, “Kangasage Umutima! Unzolelelye mu Yelusalemu, upiga ndahihyo na muboma iya ku Lumi.”
44023012	Peyekuche, Avayudaya vakong'ine kinyele, swe viva mulwilapo vitigila: “Situlya nambi ukunywa mbaka peyetumuwulige Pawulo.”
44023013	Avanu iwo vevalutye kuvanu machumi gatayi ave vifingite ukupiga ulukani ulo.
44023014	Swe, vahele ku vatambisi avavina na avavaha, vitigila, “Hwehwe twilapite ukutigila situgesa ikinu chechekivesaga mumilomo jetu mbaka ipo petumuwulige Pawulo.
44023015	Sweno, nyenye pamwinga na avavaha va pawuhigilo mutumage umunu kwa umuvina va vanyigalu sambi amulete Pawulo kwa nyenye mwiva ndamwisaka ukupulika hilo ulukani kulumwene. Neke hwehwe twigelanisa ukumuwulaga wesalava afika ipa.”
44023016	Neke umukwamisi uyumwi umwipwave va Pawulo apulike ikigaho icho, swe ahele mwipuli, ndawe amulongelige Pawulo ulwa ikigaho icho.
44023017	Ipo Pawulo amukemelye uyumwi va avanyigalu, akumutigila, “Musindike umukwamisi uyu kwa umuvina va avanyigalu; ina lukani lwa ukumulongela.”
44023018	Munyigalu amwegwe yula umukwamisi, akumulongosa mbaka kwa Umuvina va avanyigalu, itigila, “Yula Pawulo yeali mundinde ang'emelye swe akusuka ndimulete umukwamisi uyu kwa veve pakuva ina lukani lwa ukukulongela.”
44023019	Umuvina va vanyigalu amwibete liwoko uyo umukwamisi, swe akumusindika apono pa ikilega, ndawe amuwusige, “Wina lukani luki lwewisaka ukundongela?”
44023020	Umwene ndawe atigilige, “Avayudaya viyidikise sambi vakusuke uvasindikile Pawulo ku wuhigilo vakwigita viva nda vina lukani lwe avavaha va pawuhigilo visaka ukupulika hilo ulwa umwene.
44023021	Neke veve ulemwage ukwidikila pakuva povali vanu vevalutye kuvanu machumi gatayi vevigelanise ukumudibukila. Nawo vilapite ulwa sivalya nambi ukunywa mbaka peyevamuwulige. Na kulino de vigelanise vasindye hela chewilamula veve.”
44023022	Umuvina va vanyigalu ndawe amulekige ibitilage akumukenyela alemwage ukumulongela munu yeyeavesaga ukutigila amulonje ing'ani iso.
44023023	Sweno, umuvina va avanyigalu avakemelye avanyigalu avavili swe akuvatigila, “Muhagulage avanyigalu magana gavili, na vanyakuhova ifwalasi machumi gimufung'ati na vanyigalu magana gavili avakolye imigoha, sambi vabite ku Kaisaliya; sambi muhege wesikilafika pakivalilo icha wudatu neng'ino de pakilo.
44023024	Muvikage na ifwalasi isingi sambi ahove Pawulo, mumufisage mutelefu kwa Felisi, umutema va ulutanana.”
44023025	Neke umuvina va avanyigalu andike ulwandiko de:
44023026	“Nene Kulawudio Lisiya ngukwandikila veve ve mutambule Felisi, ve Mutema va ulutanana. Ngukutigila Kamwene!
44023027	“Avayudaya vamwibete umunu uyu na supwe vamuwulage manyi nene ndendive sindilalongelwa ukutigila umwene munyang'i va mu Lumi swe nene ndahele pamwinga na vanyigalu ukumupoka.
44023028	Ndamusindike pawuhigilo wawo uwukomi sambi ndikikagule ikivalwa chevakumusongelela.
44023029	Ndalukagwe ukutigila inongwa iyo yeyimye mulubesa lwa imisimu igilipangi na pangi mundagilo sawo palulo sindaluweni ulukani lweapigite lweluhwanite ahigwe ukufwa nave ukusopwa mundinde.
44023030	Ndavelige ndipulika kangi ukutigila Avayudaya vevagahite ukumuwulaga, nene ndalamwe ukumusindika kwa veve. Ndalonje vevakumusongela valetage inongwa iyo kwa veve.”
44023031	Swe, vanyigalu iwo vamwegwe Pawulo ndawe lweve valagile; vamusindike kikilo kicho mbaka ku Andipatele.
44023032	Pamilawu avanyigalu vevagendige iya ligulu vapilwike kwipuli, swe vakuvaleka vala vanyigalu avevahofile ifwalasi vave pevabita mulugendo pamwinga na Pawulo.
44023033	Peyevafisile ku Kaisaliya vamupelye umutema va ulutanana lula ulwandiko na ukumutawula Pawulo kulumwene.
44023034	Felisi avelige akwimba ulwandiko ulo avawusise Pawulo ihuma ku lutanana ululikwi. Vavelige vakumulongela ukutigila ihuma ku lutanana lwa ku Kilikiya,
44023035	swe akumutigila, “Ngupulikisa inongwa yako pevala vevakukusongela yevafisile.” Sweno ndawe alagilige Pawulo vamuvike mukumingwa mu bwalo ya Helodi.
44024001	Peyefilutye filo fihanu, umutambisi Umuvina Ananiya afisile ku Kaisaliya iva pamwinga na avavaha avamwi na Telitulo umulonzi vawo va indagilo. Vahele kwa yula umutema va ulutanana ukumulongela inongwa yawo na Pawulo.
44024002	Vamukemelye Pawulo, na Telitulo itosa inongwa de: “Ve mutambule Felisi, ukwimila uwutema wako uwunofu wewukalesile uwikalakunoga uwukomi na ukave wipitula pitula ing'ani ingomi ngomi kwa uwunofu wa avanu va ing'i yetu.
44024003	Na ulukani ulu lukwanukilwa kwa luhekelelo na ululumbo ulukomi hilo mbepali na apono mbepali kwa veve.
44024004	Neke, tuleke ukukufuvalisa hilo, tukukugongola kwa uwunofu wako, utupulikise ulukani lwetu ludodo hela.
44024005	Hwehwe tukalukagwe ukutigila umunu uyu simunofu va kwikomalalila hilo. Umwene ayisagasa liyowo mu Vayudaya apono bahapavesaga konivala na kangi ye muvina va wula uwulilumwi wa Avanasaleti.
44024006	Kangi agelite na ukuliga i Tembeli, nahwe twamwibete na ukumusopa mundinde. [Twasakige tumuhige ukwinatila Indagilo setu.
44024007	Neke Lisiya, Umuvina va avanyigalu, swe akwingilila pagati, akumuhesa kwa ludali ukuhuma mumawoko getu.
44024008	Sweno, ndawe alagilige vanyakumutosa vasage kwa veve.] Manyi nave umugosegose na ukumuwusa wusa yuveve, ulukagula hela ukutigila ing'ani isi setukumutosa twilongela mumwene.”
44024009	Neke Avayudaya avangi vamutange umuyawo vitigila nachene seilonga sesene hilo.
44024010	Sweno, Umutema va ulutanana agolwe liwoko akumutawula Pawulo sambi alonge. Nave Pawulo atige, “Nene ndihekelela ukwikanila pa veve pakuva ngulukagula ukutigila ukave mutema va avanu vetu kwa myaka myolofu.
44024011	Nditigila nave uhwanite ukulukagula yuveve ukutigila ifilo fyefilutye kufinyichumi na fivili pengengahele ukumusunyalila Nguluvi ku Yelusalemu.
44024012	Avayudaya sivafisili nene ngwibesa na umunu yeyeavesaga. Na sivafisili nene ndisagasa liyowo mu Tembeli nambi mumasinagogi gawo nambi apono apangi mula muboma iyo.
44024013	Na ipa sivahwaniti ukukangasa kwa uwolelesi mu ng'ani iso sevakusongela nene.
44024014	Nene chengwidikila paveve che iki: Nene ndakumusunyalila Nguluvi va avakukwetu na ukwikala kwa ukwinatila Ing'asi yila ye avene vakuyitigila ya vala va uwulilumwi wa avadesi. Na nene ndifuuwa ing'ani mbesili inzandike mufitabu fya Indagilo na avavisi.
44024015	Nene ngumwihuvila Nguluvi, na avene nawo vina luhuvi lulo, ukutigila avanu, avanofu na avananzi, savasilibuka.
44024016	Palulo ngave mbepali ndimupifu ukuva na inumbula ngolofu pamiho ga Nguluvi na pavanu.
44024017	“Peyendikalite imyaka myolofu kutaali, ndapilwike ku Yelusalemu sambi ndivaletele avanyang'i vayangu ifitawulwa na ukutawula inambika.
44024018	Ulusika lwendapigige ulo pebaho pevafisile nene mu Tembeli, pendesinzile ulofugo. Ipo pepagaya ililugu lya avanu nambi iliyowo.
44024019	Neke pepovali na Avayudaya avangi ukuhuma ku lutanana lwa ku Asiya; iwo vevake vahwanite ukuva ipa paveve vitosa wone vake vave vina lukani lwa ukusongela nene.
44024020	Apangi, valeke iva vevipwali valonge uwananzi wevakawuwene kwa nene ulusika lwendenzimite pawuhigilo wawo uwukomi,
44024021	pesi ing'ani isi sendavalonje pendenzimite pavene: ‘Nyenye mukunyiga neng'ino de pakuva nene nzinatye ukutigila avafwe savasilibuka!’ ”
44024022	Ipo, Felisi, yula yealasisele umwene wunofu Ing'asi iyo, swe itigila inongwa yime baho tandi ukupulikiswa. Swe akuvatigila, “Ndiyilamula inongwa iyo peave asile Lisiya, Umuvina va avanyigalu.”
44024023	Swe akumulagila yula umulongola va avanyigalu amusope Pawulo mundinde, neke ulwene vamulekelage uwutemapakwe wudodo, vanyawiyendi wakwe sivavatani ukumugendela na ukumutanga fyagulwime.
44024024	Pefilutye ifilo fikefu, Felisi afisile pamwinga na uvakwe Dulasila yee Muyudaya. Alaje Pawulo vamulete, amupulikise lweilonga ulwa ukumufuuwa Yesu Kilisito.
44024025	Neke ulusika Pawulo peavangige ukulonga ulwa uwugolofu, na ulwa uwutuunafu na ulwa ikimunyi icha ukuhigwa ikikusa, Felisi ogwipe, sweitigila, “Kulino uhwanite wibitile; sangukemela kangi pendive na ikilega.”
44024026	Na baho baho ihosige ukutigila Pawulo ake amufupa. Na ukwimila lulo amukemelige Pawulo kolofu kolofu itinasa nave.
44024027	Pegilutye myaka givili, Polikiyo Fesito ategwe uwutema pa Felisi, swe iva mutema va ulutanana pakuva Felisi awendige ukwiyendelesa kwa Avayudaya, Felisi amulekite Pawulo we ali mundinde.
44025001	Neke umwene Fesito peyeafikite pala pa lutanana na ukwikala filo fidatu, ahesile pa Kaisaliya ibita ku Yelusalemu.
44025002	Avatambisi avavina pamwinga na avalongola va Avayudaya vamulonje ulwa inongwa yevinayo kwa Pawulo. Vamugongolite Fesito,
44025003	sambi avasindikile Pawulo ku Yelusalemu; pakuva yevevagahite ukumusigamila vamuwulage mung'asi.
44025004	Neke Fesito avapitwe, “Pawulo asigala mundinde kuko ku Kaisaliya na yunene sinyava pakubita kuko.
44025005	Mulekage avalongola venyu tubitase nawo sambi vakatose inongwa yawo na Pawulo wone akapigite ikinu chechekivesaga cha wananzi.”
44025006	Fesito ikalite nawo kwa ulusika lwa ifilo fyefifikite kufimunana na apangi finyichumi de, ndawe apilukige ku Kaisaliya. Peyekuche ahele pawuhigilo, swe ilagila vamulete Pawulo umo.
44025007	Neke peafikite Pawulo, Avayudaya avevahumite ku Yelusalemu vamupilime swe vivanga ukumusongela ing'ani nzolofu ingomingomi sesavalemite ukukangasa ulwa vilongela mumwene.
44025008	Pakwikanila, Pawulo atige, “Nene sindananzili kinu chechekivesaga icha indagilo isa Avayudaya, nambi kwa Itembeli, nave kwa Kaisali.”
44025009	Neke Fesito awendige ukwiyendelesa kwa Avayudaya ndawe amuwusige Pawulo, “Ndawuli uke uwenda ukubita ku Yelusalemu sambi uko ukahigwe inongwa yako pa nene?”
44025010	Neke Pawulo apitwe, “Nene nzimite ipa pawuhigilo wa Kaisali, na baha ipa pepahwanite nene nyigwe. Ndawe na yuveve we ukulukagula wunofu, ukutigila nene sindavananji Avayudaya ikinu chechekivesaga.
44025011	Sweno, wone mboneke ndimwananzi na kwa uwananzi uwo nene hwanite nyigwe ukufwa apo nene sindigongola ukudegepelwa nda. Neke wone ing'ani sevakusongela nene avanu iva sawudesi, asupali yeanawula nene kwavene. Nene ndihamya inongwa iyi yibite kwa Kaisali!”
44025012	Sweno, Fesito peyealongine na avavaha vakwe swe akumutigila Pawulo, “Ususile ukuhamya inongwa yibite kwa Kaisali, sweno, ubita kwa Kaisali.”
44025013	Peyefilutye filo fikefu, Umutema Agilipa na Belenike vafikite ku Kaisaliya sambi vamuhungile Fesito.
44025014	Vikalise na Fesito kwa ifilo fyolofu uko nave Fesito ndawe amolelelige Umutema inongwa ya Pawulo ukutigila, “Ipa pwali umunu uyumwi ye Felisi amulekite musope mundinde.
44025015	Ndavelige ndibita ku Yelusalemu avatambisi na avavaha va Avayudaya vamusonje kwa nene na ukusuka ndimuhige.
44025016	Neke nene ndavapitwe ukutigila ugo simusimu gwa Avalumi ukumuhiga umunu we salatang'ana na vala vanyakumusongela na ukupelwa ikilega nave agele ukwikanila mwa ing'ani iso sevakumusongela.
44025017	Sweno, peyevafisile ipa sindahaafili, swe ndikong'asa avanu pawuhigilo ikimunyi cha kavili, swe ndilagila umunu uyo vamulete.
44025018	Vala vanyakumusongela vimite neke sivamusonji ulukani ulubi nambi lwa uwananzi ndawe lwe nene ndihosige.
44025019	Neke ndalukagwe ulwa vibesige nave mung'ani isingi singi isa ulufuuwo lwawo na ulwa umunu uyumwi yeitambulwa Yesu yealafwe, neke Pawulo peibatilila ukutigila umunu uyo pemumi.
44025020	Nene sindaseliti ulwa ukupiga mwidati ilyo. Sweno, ndamuwusise Pawulo wone awenda abite akahigwe pawuhigilo kula ku Yelusalemu ulwa inongwa yakwe.
44025021	Neke Pawulo peasusile ukuhamya inongwa, asuusile asigale mundinde mbaka uwulamusi wa inongwa iyo wulamulwe na Kaisali. Nambi nene ndalamwe ukumuleka mundinde mbaka pemba yenywanite umusindika kwa Kaisali.”
44025022	Swe Agilipa amutige Fesito, “Nane ngembwenda ukumupulika umunu uyo yunene.” Fesito akumutigila, “Umupulika imilawu.”
44025023	Sweno, peyekuche, Agilipa na Belenike vasile mu bwalo ya umukong'ano kwa lulumbo viva pamwinga na avavina va avanyigalu na avatema va iboma. Fesito ndawe alagilige vamuletage Pawulo mula mubwalo,
44025024	ndawe atigilige, “Ve Mutema Agilipa na mbemuli yemwipwali ipa pamwinga na hwehwe! Ipa apenyu pwali umunu ye Avayudaya mbevali avipwali ipa na vala va ku Yelusalemu vasuusile mige lukani kulumwene we viyova vitigila umunu uyu silukuvagila ulwa avelage peanana.
44025025	Neke nene sindaluweni ulukani ulubi nambi lwa uwananzi weweuvesaga wewuhwanite uyu ahigwe ukufwa. Neke, pakuva Pawulo umwene akasusile ukuhamya inongwa yibite kwa Kaisali, ngalamwe ukumusindika.
44025026	Pede kwa ulubali lwa nene ndimugaya lukani hilo lwehwanite ndimwandikile Kaisali ulwa umunu uyu. Nambi nene ndimulesile ipa panyenye na pa veve ve Mutwa Agilipa, petumugosise, sambi ndive na cha ukwandika.
44025027	Ndihosa ulwa luva lukani lwa wupuva ukumusindika umunyandinde wesiwilonga inongwa iyene yevakumusongela.”
44026001	Sweno, ndawe Agilipa amutigilige Pawulo, “Ngukutawula wilongele.” Ipo Pawulo agolwe liwoko lyakwe akwilongela de:
44026002	“Mutema Agilipa, ndina mbalasi hilo neng'ino ukwilongela apako veve ulwa ing'ani se Avayudaya vakusongela nene.
44026003	Ndihekelela pakuva veve usisele hilo imisimu ja Avayudaya na amadati gawo gevahele vakwilema avene kwa avene, ngukugongola umulikise kwa wukangalifu.
44026004	“Avayudaya vanzele nene uluhuma pa wudodo wangu, na lwendikalige uluhuma pamwandi mung'i yangu uko ku Yelusalemu.
44026005	Vanzele kwa myaka myolofu, wone vawende, vahwanite ukolelela ulo, na ulwa ukutigila nene ndikalige mu uwulilumwi na vala avanyakwinatila hilo ing'ani isa ulufuuwo lwetu, kwekutigila ulwa Kifalisayo.
44026006	Na kulino de ndipwali ipa ndihigwa ukwimila uluhuvi lula lwe Nguluvi avahuvise avakukwetu.
44026007	Uluhuvi ulo lwelulo lwevevihuvye avanu vetu ing'olo ichumi na sivili, vakumupulikisa Nguluvi kwa uwinatifu kikimunyi nakikilo. Ve Mutema, Avayudaya vakusongela ukwimila luluhuvi lulo!
44026008	Mbi ndawuli nyenye mwiwona lutalamu ukufuuwa ukutigila Nguluvi akuvasilibula avafwe?
44026009	Nachene yunene ndefuuvitwe, ukutigila lumbaje nene ukupiga nzolofu ukulibesa litawa lya Yesu Umunasaleti.
44026010	Na iso sendapigite uko ku Yelusalemu. Yunene de, pendemelitwe ululagi ukuhuma kwa avatambisi avavina, ndivasope mundinde avanu va Nguluvi. Na pevahigigwe ukuwulagwa ulo nane ndatosige isimbi yangu ngwidikila.
44026011	Na kolofu ndavatovige mumasinagogi mbegali, na ukuvangala valubihilage ulufuuwo lwawo. Na ililakali lyangu kuvene lyaginite hilo, nambi ndagendige ukuwolela mbaka na mu boma na isilipataali.
44026012	“Na papene baho, pendabitige ku Damesiki ikimunyi ikingi ndimupele ululagilo ukuhuma kwa avatambisi avavina.
44026013	Ve mutambule, ulusika lwe nde mung'asi, pakivalilo cha mutanda pamunyi, ndawene ulung'ali ulukomi ukulutila ulwa ilisuva lukutung'alikila imbali mbesili ukuhuma kuchanya, nene na vala avayangu ve twepamwinga nawo mulugendo.
44026014	Hwehwe mbetuli twagwe pasi, nane ndapulike iliswi likunigila mundongele ya i Kiebulaniya: ‘Sawulo Sawulo! Mbi mbi ndawuli kunesa nene? Veve ukwifwahisa hela wiva nda idogovi yeyipaana ichuma ichugi cha umunyamwenayo.’
44026015	Nene ndamuwusise: ‘Mbi winani veve Mutwa?’ Neke Umutwa apitwe: ‘Nene ndi Yesu ye veve ukunesa.’
44026016	Nave ndahihyo, lino lamuke, wime unoge. Nguwoneche sambi nguvike nachene uve wimukami vangu. Uvalongela avanu avangi sewilavye neng'ino na isingi sengulagila pambele.
44026017	Nene ngupoka kwa Avayudaya na kwa avanu va ing'i isingi avamyanza kwe nene ngutuma.
44026018	Veve uvadindula amiho gawo sambi uvawuyape vahume mu lwisa vingile ku welu; vahume mu wutema wa Setani, vamupitukile Nguluvi, sambi pevafuuvitwe, vadegepelwe inzanangifu sawo sambi vahange na vala avana va Nguluvi.’ ”
44026019	“Neke lino baho, ve Mutema Agilipa, nene ndalemilwe ukuva na mbedasi kwa ukugubulilwa uko kwekwihuma kuchanya.
44026020	Neke ndavanzile ukudalika kuvanu va ku Damesiki, pambele kwa vala va ku Yelusalemu na va mung'i mbeyili ya mu Yudaya, kangi na kwa avanu va ing'i isingi vala avamyanza. Ndavasukanise vamupitukile Nguluvi na valagilage mu ifipigo fyawo ukuta yevapitwike munumbula sawo.
44026021	Iso sesene, sesalekite Avayudaya vakunzibata nene pende mutembeli, visaka vambulage.
44026022	Neke mbaka kulino pe nangwa na Nguluvi nambi nzimite de nguwolela mbevali, avavina na avadodo. Isi sendilonga nene sesisila se valonzile Musa na avavisi ulwa iso sasiwoneka;
44026023	Ukutigila Kilisito saateseka kangi na ukuva muvele va kusilibuka ukuhuma kuvafwe, sambi adalike ukutigila ulung'ali lwa uwukombolwa luvang'aliche lino avanu mbevali, Avayudaya na avanu va ing'i isingi avamyanza.”
44026024	Pawulo avelige iduga ipa pakwilongela, Festo alonzile kwa iliswi likomi itigila, “Pawulo! Mbi wiguluka lukwale! Ukwimba kwako ukulutye kukugulusa lukwale!”
44026025	Neke Pawulo atige, “Nene singulwiki lukwale nda ve mutambule Fesito. Nene ndilongela mumwene hilo.
44026026	Veve Mutema usisele ing'ani isi. Nambi nene ndilonga ndimugaya muhwehwe pa veve. Sindihuguvala ukutigila iso mbesili veve usisele pakuva ulukani ulu silwapigiki kwa kifiho.
44026027	Mutema Agilipa, veve ukuvafuuwa avavisi? Ngulukagula ulwa ukuvafuuwa.”
44026028	Agilipa swe akumupitula Pawulo, “Kwa ulusika ulu ludodo witigila nayunene umitule mbe mukilisito!”
44026029	Neke Pawulo amupitwe, “Ngumusuka Nguluvi ukutigila, kwa ulusika ludodo naluve lukomi, si veve hela nditigila mbevali vevakumulikisa neng'ino vavelage ndawe nene, pesi ulwa valava na iminyololo.”
44026030	Ipo Umutema Agilipa, na Umutema va Ulutanana, na Belenike na vala mbevali veve pamwinga nawo, swe vakwima.
44026031	Avanu peyevahesile pala, vavanzile ukulongana we vitigila, “Umunu uyu simwananga kinu chekihwanite kimwambuse ahigwe ukufwa nambi ukusopwa mundinde.”
44026032	Nave Agilipa amulonje Fesito ukutigila, “Umunu uyu ake ahwanite adindulilwe ndasi akahamise inongwa yakwe yibite kwa Kaisali.”
44027001	Swe vavelige yevalamwe ukutusindika ku Italiya, ndawe vamuhanzige Pawulo na avanyandinde avangi viva mukumingwa na umulongola yeitambulwa,“Yuliyo umuvina va Avanyigalu vanyigana va ikilugu cha Agosito.”
44027002	Twahofile ikipugu ikikomi cha Adilamito chechagendige kikolela mumwani inzolofu isa mulutanana lwa Asiya, swe ndawe twavangige ulugendo. Alisitako umunyang'i va ku Makedoniya ukuhuma ku Tesalonike eali pamwinga na hwehwe.
44027003	Peyekuche twasuupite pa mwani iya ku Sidoni. Yuliyo amupije lunofu Pawulo pa kumutawula avahungile vanyawiyendi vakwe sambi vamupele ifinu na ifuka yakwe.
44027004	Ukuhuma ipo twave mulugendo neke ikifulufumbi chekikomi chahumige kwetubita, swe twigendela ulubali lwa ing'i ya ikigunguli cha ku Kipulo kwe ikifulufumbi chekidodo.
44027005	Neke ndawe twalowokige ibahali ya ku Kilikiya na ku Pamufiliya, swe twisuupa pa Mula, iboma iya Lukiya.
44027006	Ipo yula umulongola va avanyigalu akifikite ikipugu ikikomi cha Alekisandeliya chechabitige ku Italiya, ndawe atusopige mumo.
44027007	Kwa ifilo fyolofu twagendige mola mola na kwa kutoka twafisile pipi na ku Nido. Pakuva ikifulufumbi chatupilulige kumbele, twahele kuwutalo twigendela mulubali lwa ku Kilete pipi na ku Lasi Salimone kwe ikifulufumbi che kidodo.
44027008	Twakwete palubali twigenda mola mola mbaka tufike apono pepitambulwa, “Pa kilowoko ikinofu.” Pipi na pa boma ya Laseya.
44027009	Ulusika lolofu yelwelulutye, na ulusika lwa ukwiyima ukulya yelwelulutye. Nalo lwe lutalamu ukubitaga nu lugendo mukipugu kila, ndawe Pawulo avakenyelige ukuta,
44027010	“Nye vanyalukolo, nene ndihosa ukutigila ulugendo lwetu ulu luva lutalamu na tuyasa fyolofu si kufinu ifilimumu hela na ikipugu, pesi kangi na wuwunani wetu.”
44027011	Neke yula umulongola va avanyigalu aginite ukumupulikisa yula umunyakugendya ikipugu ikikomi na yula umwenacho ukulutila ing'ani sealonzile Pawulo.
44027012	Na pakuva pa kilowoko kila pesipahwaniti vikale ulusika lwa pakitungwi, awolofu vawendige vaginage ukubita nu lugendo, na wone luhwane vafike ku Foinike, kula kwe vevahwana ukwikala ulusika lwa ikitungwi. Foinike che kilowoko cha ku Kilete ikidonyite ulubali lwa kusika kumihago na kunena kumihago.
44027013	Sweno, ulukala ulunofu ulwihuma kulutanana lwavanzile ukupuga, nawo swe vakwihosa ulwa ulo luvatanga; swe vivanga ulugendo vigendela pipi hilo na imwani iya ku Kilete.
44027014	Neke silwaluti lusika, ikifulufumbi ikikomi ikitambulwa, “Ikifulufumbi cha ku Kusika cha kumihago.” Chavanzile kihuma pa ing'i ya mu kigunguli.
44027015	Ikifulufumbi chatofile ikipugu ikikomi, na pakuva ikifulufumbi yechekitulemite swe ndawe twakilekige kiyunzwage na ikifulufumbi kila.
44027016	Neke ing'i iyimwi indodo ya mu kigunguli chekitambulwa Kawuda chatusikite ludodo na ikifulufumbi kila; na petukwete ulubali lwa kunena lwa apono pala twavanzile ludodo ukulongosa, nave ndahihyo ye kwa kutoka.
44027017	Vala awogesi va ibahali vakikwegite ikipugu ukuhuma mugati mwa ikipugu ikikomi, ndawe apingige ikipugu ikikomi nu mulegesi vipilimya swe vikangasa, wogopige ulwa vahwanite vahopele mulidope pala pa kilowoko cha Libiya. Swe ndawe visige ilyenda vakukileka ikipugu ikikomi kiyunzwage na ikifulufumbi.
44027018	Ikifulufumbi chaginite ukupuga na ikimunyi chakavili swe vavanzile ukutosa ifitegulo mululenga vihumya mukipugu ikikomi.
44027019	Ikimunyi chawudatu, vavanzile ukutosa kangi ifinu fya mukipugu ikikomi kwa amawoko gawo vawene.
44027020	Kwa ifilo fyolofu sitwaliwonigi ilisuva nambi ing'eng'esi, ikifulufumbi chaginite ukupuga na uluhuvi lwa ukuponia uwumi wetu lwayasile.
44027021	Peyetwikalite filo fyolofu wesitwilya, Pawulo imite pagati apawo, itigila, “Vanyalukolo, mwemuve mumulikise tutane ukuhega ukuhuma ku Kilete, mwemupige ulu.
44027022	Neke lino nene nguvasuka mukangase imitima; asupali nambi mwa hwehwe umunu uyumwi yeayasa uwumi wakwe pesi iki ikipugu ikikomi hela.
44027023	Pakuva igolo pakilo munyivaha va Nguluvi yula ye nene ndi munu vakwe na yeyuyo ye nene nda kumusunyalila akanzusye,
44027024	akunigila: ‘Pawulo, lemwage ukogopa! Lukuvaje veve usakwima pa Kaisali; nave Nguluvi, kwa uwuwuya wakwe, akupelye uwende kwa ukuvapoka mbevali vemugendise na veve sambi valemwe ukuyaga.’
44027025	Sweno, Vanyalukolo, mukangasage imitima! Pakuva nene ngumufuuwa Nguluvi ukutigila luva ndahihyo ndawe lweandonje.
44027026	Neke tutosewa mukilowoko cha pa kagunguli akangi de.”
44027027	Neke pakilo ikimunyi icha ichumi na fitayi, ikifulufumbi chatuyunzige uko na uko mubahali ya Adiliya. Neke pipi na mukilo mugati awogesi va ibahali valukagwe ulwa tuve twipipi na ing'i ing'afu.
44027028	Swe ndawe vagelige ukulava ikiseela icha ululenga vitoosa umulegesi umuwope ikinu ikisito, vapatite nzwambo machumi gatayi. Pambele vatoosise kangi vipata nzwambo machumi gadatu.
44027029	Pakuva wogopige ukubumila amatalawe, vatosise ifinu fitayi ifisito kumbele ya ikipugu ikikomi; swe ndawe vifunyige sambi kwangupe kuche.
44027030	Awogesi va ibahali vawendige ukukimbila, na yevevasulunwise kila ikipugu ikidodo mululenga viva ndavasogwe ukutosa ifinu ifisito kula kuwutalo wa ikipugu ikikomi.
44027031	Neke Pawulo amulonje yula umulongola va avanyigalu na vanyigalu vakwe ukutigila, “Wone awogesi iva va ibahali valemwe ukusigala mu ikipugu ikikomi, simupokwa nda.”
44027032	Ipo vala vanyigalu vadumwe imilegesi jejegibete kila ikipugu ikidodo, swe ikipugu kila vakilesile kitegulwe na ululenga.
44027033	Pesambi kwicha, Pawulo avagongolite mbevali valisage, “Neng'ino de kimunyi cha ichumi na fitayi we muhuguve simwilya nambi kinu.
44027034	Sweno, nene nguvagongola ulwa mulisage pemuhwana ukunana. Pakuva asupali nambi munu uyumwi mwa nyenye yeayaga.”
44027035	Pealonzile ulo, Pawulo aategwe umukate, akumulumba Nguluvi pamiho gawo mbevali, swe imegula, ilisaga.
44027036	Ipo swe mbevali viva na uludali, swe ivanga nawo ukulya.
44027037	Kwa mbetuli twetufikite vanu magana gavili na machumi gimufung'ati na vimutanda mula mukipugu ikikomi.
44027038	Pembetuli yetulye twigwite, vakepwise uwusito wa ikipugu ikikomi vitosa ifilyo mubahali.
44027039	Peyekuche, awogesi va ibahali sivayikagwi ing'i yila, swe vakupawona apono apepina ikilowoko; swe valamwe wone luhwane vakime baho.
44027040	Sweno, ndawe vadumulige ifinu ifisito fyefyefibete ikipugu ikikomi fikale mubahali, swe vikunga ilyenda ilimwi, sambi ilikala livasindike pa kilowoko.
44027041	Neke vafisile apono pe ing'asi sivili isa ibahali sitang'ana, swe ikipugu ikikomi kitwambagala. Kuwutalo ikipugu ikikomi chahopye mulidope nambi kuhogoleka kumbele ikipugu ikikomi chavanzile ukumegulangika kihuma polofu ukwimila amavingo gala amakomi.
44027042	Vanyigalu vawendige vavawulage vanyandinde mbevali wogopige ukutigila wogelela mbaka pakilowoko vakimbile.
44027043	Neke pakuva yula umulongola va avanyigalu asakige ukumupoka Pawulo, avatanie valemwage ukuvawulaga. Swe ilagila vala vevawusele ukogelela vasumbage vahume wogelele vafike pamwani,
44027044	na avangi vahumage mumbele vibatage ifibawo fya ikipugu ikikomi chekimegulangike. Ulo lwelwave mbetuli twafikite pamwani twivatelefu.
44028001	Peyetufikite mbetuli twivatelefu pala pa kilowoko, twapakagwe ukutigila ing'i yila che ikigunguli ikitambulwa Melita.
44028002	Avanyang'i va pala vevanu vanofu hilo kwa hwehwe. Indonya yeyeyivanzile amapingo na ing'ala yenzolofu, swe ndawe vatupwitulilige umoto, swe vakututigila tubite tote.
44028003	Pawulo asage inzagala ng'efu de swe akusisopa mumoto. Ipo, kwa uluhe lwa umoto, inzoka yahumite mula munzagala swe yikumuluma Pawulo mwiwoko swe yiva weyimung'ang'anie.
44028004	Avanyang'i va pala vavelige vakuyiwona inzoka yimulumite na yitumbiila mwiwoko lyakwe vilonje vavene ukutigila, “Eawulige munu, nave aponite mubahali ukuyaga, ‘Neke uwugolofu’ siwumulesili ave peeanana!”
44028005	Neke Pawulo ayipalikise inzoka mumoto, nave savi kinu nambi ludodo.
44028006	Vala avanu valavisige ulwa ake atuna na baho baho agwa pasi na ukufwa. Pevalavisige lusika lukomi we kugaya kinu ikibi chekiwoneka kwa Pawulo, vilonje vavene kangi ukuta uyu nguluvi.
44028007	Pipi na baho pepogili imigunda ja Pubulio, umutema va ikigunguli icho yeitambulwa Pubulio. Pubulio yealatwanuche wunofu tuve tuvagenzi vakwe kwa filo fidatu.
44028008	Sweno, lwave udade va Pubulio emutamwa alambale muwuhaga yimwibete mbungo na uwutamwa wa mwileme. Pawulo ahele kukumulava na peifunyite, swe ndawe amugelekige amawoko gakwe akumuponia.
44028009	Kwa ukwimila ikipigo icho, avatamwa mbevali va pala pa kigunguli vasile avaponie.
44028010	Avanu vatupelye ifinu ifya uwuwuya fyolofu, na petwavangige ulugendo, kangi vatusopye mukipugu ikikomi ifinu fyolofu fiva fuka yetu.
44028011	Peyegilutye myesi gidatu twavanzile kangi ulugendo tuhofile ikipugu ikikomi ikimwi cha ku Alekisandeliya chekitambulwa, “Nguluvi nyawendani.” Ikipugu icho kikalige umu mu kigunguli pa kitungwi.
44028012	Twafisile pa boma iya ku Silakusi, swe tukwikala pala filo fidatu.
44028013	Ukuhuma uko twavanzile ulugendo, twapilime swe twifika ku Legio. Pekilutye ikimunyi kimwi, ilikala lyavanzile ukupuga ukuhuma ulubali lwa kunena. Na pefilutye filo fivili twafisile pamwani iya ku Puteyoli.
44028014	Uko twavafisile vanyalukolo vetu avangi iwo vatususile twikale nawo filo fimufung'ati, swe twiva yetufisile ku Lumi.
44028015	Avanyalukolo va kula ku Lumi vatupulike, ndawe vasige ukutwanukila pawugulilo pa Apiyo na pa kaye isidatu isa avagenzi. Pawulo peavawene amulumbite Nguluvi, swe isikimala.
44028016	Peyetufisile ku Lumi, Pawulo vamutawe ikale iyena na munyigalu yumwi uva ukumuminga.
44028017	Pefilutye filo fidatu, Pawulo avakong'ise avalongola va Kiyudaya va apono ipo. Peyevakong'ine, Pawulo avatige, “Nye mwe Vaisilaeli vayangu, nene nambi singapigiti ikinu ikibi nambi ukubesa imisimu ija avavaha vetu. Vandibete kula ku Yelusalemu na ukusopa mumawoko ga Avalumi.
44028018	Peyevangosise na ukumbona ulwa sindimwananga kinu, ikikwambusa nene mbulagwe, vawendige ukundekesa.
44028019	Neke Avayudaya avamwi vabesise ulukani ulo, neke nene ndamule ukuhamya inongwa yibite kwa Kaisali nambi sinde na lukani ulwakuvasongela avanu vangu.
44028020	Nambi kwa lulo sukite ukuvawona na ukutinasa na nyenye, pakuva ndimupinge na iminyololo ndivalwa uluhuvi lulula lwa Vaisilaeli.”
44028021	Neke avene ndawe vamutigilige, “Hwehwe situlapelwa ulwandiko uluhumile kuvanu vetu ku Yudaya iyilonga sa veve nambi vanyalukolo nambi yumwi yeakasile ukulonga sa veve.
44028022	Neke hwehwe tuketuwenda ukupulika amahosa gako. Pakuva hwehwe lwetukulukagula ukuta ikilugu icho kihele kibihilwa bahapavesaga.”
44028023	Sweno, ndawe viyidikisige ukukela ikimunyi ichene icha ukutang'ana, na awolofu vafisile uko kweeikwali. Uluhuma pamilawu mbaka pamihye awolelelige na ukuvaganulila ulwa uwutwa wa Nguluvi, igela ukuvahegelesa vamwidikile Yesu ikola indagilo sa Musa na uwandike uwa avavisi.
44028024	Avamwi mwa avene vidiche ing'ani sakwe, neke avangi sivafuuvitwi.
44028025	Sweno, kwave na kulekana mumahosa mwavene, pevahegige vakwibitila, Pawulo alonzile ulukani ulu, “Nachene siling'ene sila sesalonzilwe na Umuhe Umwelu kwa avakukwenyu ukukola kwa Umuvisi Yesaya
44028026	itigila: ‘Bitage kuvanu iva ukavatigile; ukupulika mupulika, neke simulukagula; ukulava mulava, neke simuluwona.
44028027	Pakuva uluhala lwa avanu iva lusito, vadibise amapulikilo gawo, vasisinise amiho gawo. Pesi ndahihyo, vake valava kwa amiho gawo, vake vapulika na amapulikilo gawo. Vake valukagula mu wuseela wawo, na ukumitukila, ilonga Umutwa, nane ngendivaponia.’ ”
44028028	Sweno Pawulo asindilise kwa ukutigila, “Mulukagulage ukutigila ulukani lwa Nguluvi ulwa uwupoki yevapelitwe avanu avamyanza. Iwo valupulikisa!” [
44028029	Pealonzile ulo, Avayudaya swe vakwibitilaga, kono vakwiwusa avene kwa avene ng'ani nzolofu.]
44028030	Kwa lusika lwa myaka mbegili givili Pawulo ikalige mukaye yealabasise na mbepali avanukilige avanu mbevali avabitige ukumuhungila.
44028031	Adalikige uwutwa wa Nguluvi na ukwigisa ulwa Umutwa Yesu Kilisito kwa uwupifu wolofu, wesitanilwa na munu.
45001001	Nene Pawulo, ndimukami va Kilisito Yesu na Ndimwigendo umuhagule na umukemele na Nguluvi uwimila ukudalika Ulukani Ulunofu lwa Nguluvi.
45001002	Ulukani Ulunofu ulo eavahuvise avanu ukukola avavisi vakwe mu Wandike Uwelu.
45001003	Ulukani Ulunofu ulu lwilonga ulwa Umwana va Nguluvi Umutwa vetu Yesu Kilisito, ye kwa umuvili, e mwegalwa na Daudi,
45001004	Neke kwa Umuhe Umwelu akangiswe kwa uludali ukuva Mwana va Nguluvi kwa ukusilibulwa ukuhuma kuvafwe.
45001005	Ukukola mulumwene, nene ndimupele uwuwuya wukuva mwigendo, sambi ukwimila umwene ndivalongose avanu va ing'i mbesili vafuuwe na ukuva na choga.
45001006	Na yunyenye mwihanga na avanu iwo, mukemelitwe muve vanu vakwe Yesu Kilisito.
45001007	Sweno, ndivandiche nyenye mbemuli yemuli ku Lumi ve Nguluvi avenda, neke avahagule muve mwivanakwe. Uwuwuya na uwikalakunoga wuvelage kwa nyenye ukuhuma kwa Nguluvi udadetu na Umutwa Yesu Kilisito.
45001008	Ukutala kwa mbesili, ngumulumba Nguluvi ukukola kwa Yesu Kilisito ukwimila nyenye mbemuli, pakuva ulufuuwo lwenyu lukave lwipulisa mung'i mbesili.
45001009	Nguluvi yengumusunyalila inumbula yangu mbeyili mu kudalika Ulukani Ulunofu lwa Umwanakwe, ye molelesi vangu ulwa nguviwuka
45001010	mbepali mukwifunya kwangu. Ngumusuka Nguluvi wone awende, amele ikilega ikinofu cha ukusila ukwenyu lino de.
45001011	Pakuva ndidoboka hilo ndivawone nyenye sambi ndivagavile ikipelwa cha Umuhe nu kuvakangasa nyenye.
45001012	Kwekutigila twipela uludali: ulufuuwo ulwenyu lung'angasa nene, na ulufuuwo ulwangu luvakangasa nyenye.
45001013	Vanyalukolo vangu ndidaga mulukagule ulu, ulwa mbepali ndadagige ukusa ndivagendele neke lino peminging'aswa. Ngembwenda ukwanukila uwambule uwunofu mwa nyenye ndawe wendanuche mu avanu va ing'i isingi.
45001014	Ndina mukole gwa ukudalika Ulukani lwa Nguluvi kuvanu mbevali, avanyalutogo na avagayalutogo, kwa vevimbite na vesivimbiti.
45001015	Nambi ndidoboka kangi ukudalika ukwenyu nyenye ye muli ku Lumi Ulukani Ulunofu.
45001016	Singuluwonela inyoni Ulukani Ulunofu, ulwene lwe ludali lwa Nguluvi lwelwakuvapoka mbevali vevifuuwa ukutala Avayudaya neke vase avamyanza.
45001017	Pakuva Ulukani Ulunofu luvika pawelu lula lwe Nguluvi akuvawuyapa avanu vave vagolofu; ulukani ulo lwipigikilaga mu lufuuwo, uluhuma pamuvango mbaka kumudugo. Ndawe lwandikwe, “Umunu umugolofu kwa ulufuuwo anana.”
45001018	Ililakali lya Nguluvi ligubwilwe uluhuma kuchanya ukwimila uwanangifu na uwananzi wa avanu ve kwa ing'asi sawo imbi vibesa inachene yilemwe ukukagulanika.
45001019	Pakuva mbesili isihwana ukukagulanika isa Nguluvi silipelu muvene, pakuva Nguluvi yumwene asilaje.
45001020	Uluhuma Nguluvi peigava ing'i, uludali lwakwe ulwa mbepali na uwunguluvi wakwe nambi sifiwonekagi kwa amiho, fihele fikagulanika hilo. Avanu vahwanite ukufikagula ifyo uwimila ifinu fye agafile Nguluvi. Ino vagaya ng'asi ukwikolela ukukana!
45001021	Nambi we vakulukagula ukuta Nguluvi pwali, nambi ndahihyo neke sivakumupela ululumbo ulumunoje, nave ukumulumba. Ulungi na lulo, amahosa gawo gawuyasi na luluhala lwawo nalo lugaya kinu.
45001022	Vakwivika nda vanyaluhala kumbi vapuva.
45001023	Ino vileka ukumusunyalila Nguluvi uva mbepali neke avene vipitukila ukufisunyalila ifihwananguluvi ifinya lwihwano na umunu umunyakufwa, na finya lwihwano lwa ifikoko na ifidege, na apangi ifikoko ifinyakutambala.
45001024	Na ukwimila lulo, Nguluvi avalesile vafwile mu wudobokesi uwubi wa inumbula sawo na ukwipigila inzanangifu mumivili jawo.
45001025	Vipitula uwanachene wa Nguluvi wuve wudesi; vivanachoga na ukukisunyalila ikigawa, vakumuleka Nguluvi umwene, ye anoje ululumbo lwa mbepali!
45001026	Sweno, Nguluvi avalesile avanu vafwate uwudobokesi uwubi. Na vang'inetu vidulika imipigile igihwana uwugave wa imivili jawo, kwa gila jesigihwana na uwugave wa imivili jawo.
45001027	Lwindahihyo na vagosi nawo, vileka ukwinatila imipigile igihwana na uwugave wa umugosi nu mung'inetu, neke avene vakwidobokela vagosi ng'ani. Vagosi kwa vagosi, vakwipigila ing'ani inyonga nyoni, na ukwimila lulo, vakwiletela vavene ukuhigwa ukuvaje ifipigo fyawo fya uwanangifu.
45001028	Pakuva avanu vabihye ukumukagula Nguluvi, Nguluvi avalesile mumahosa gawo amanangifu, vapige sila sesisihwaniti ukupigwa na avene.
45001029	Uwanangifu uwuvesaga wumemile muvene, uwuposi, uwuhatufu na uwaafu, vamemile uwifu, uwuwulasi, ulwitakilo, uwudesi na igila; uwuheesi,
45001030	uwusongela, avanu avanyakumuvifya Nguluvi, vakomalafu, vanyakidada na vanyakwivahila uwuvina, vatiganu hilo kukupiga imbi na vagaya choga kuvavaha vawo;
45001031	imitima jawo sijajitinuka, sivavikwisa indagano sawo, vagaya wuwuya nave lusungu kuvangi.
45001032	Vakulukagula ulwa ululagilo lwa Nguluvi lwalwitigila, avanu avakwikala ndahihyo luvavaje ukufwa. Ukulutila paulo siukutigila vavipiga vavene swe, pesi ulwa vakuvalumba na vala vevavipigaga iso.
45002001	Sweno, munyawiyendi, wone ukuvahiga avangi, siuhwaniti wikanile nambi uvelage winani. Pakuva pe ukuvahiga avangi, ukwikotola yuveve pakuva nayuveve wawipiga sisila sewawihiga.
45002002	Tukulukagula ulwa uwuhige wa Nguluvi kwa vala avavipiga ndahihyo wuhige wugolofu.
45002003	Ino veve, munyawiyendi, yewakuvahiga vala avipiga ing'ani ndawe iso neke nave viva peupiga siso, witigila ukuluka uwuhige wa Nguluvi?
45002004	Apangi ngali wibedala uwuwuya wakwe uwukomi, na uwukangalifu wakwe, na lwikangaliso lwakwe na uwunsindile wakwe sukulukagula ukuta mbesili isi sidonya veve sambi uhongese nu kupela?
45002005	Neke ulwene wi mutalamu ni mbedasi mu numbula yako ukwivikila yuveve ililakali ku kimunyi kila cha uluhigilo lwa uwugolofu cha ililakali lya Nguluvi pesaliva ligubwilwe pawelu.
45002006	Ikimunyi icho Nguluvi saamuhomba yeyeavesaga ukutegana nifipigo fyakwe.
45002007	Vala avakwinatila ukupiga inofu, visaka indolo na ichoga cha Nguluvi na uwutafwa, vapelwa uwumi uwutasila.
45002008	Neke vala avangi vamusatila pakwe, avanyakubihila uwugolofu neke vafwatage uwanangifu, ililakali na imbipi sa Nguluvi sivagwila.
45002009	Sakuva na uluteseko na uwuvafi wesa wuvafika avanu mbevali avipiga uwanangifu. Sawuvafika tandi Avayudaya neke pevase avanu avamyanza.
45002010	Neke Nguluvi saavapela Indolo, ululumbo na uwikalakunoga vala avavipiga inofu; Avayudaya tandi neke pevase avanu avamyanza.
45002011	Pakuva Nguluvi mugaya luhagu.
45002012	Vala avavipiga inzanangifu wesivakusikagula indagilo savayaga. Na vala vevavipiga inzanangifu wevakusikagula indagilo na vawo savayaga ukwimila mundagilo.
45002013	Mulatigila vala vevavipulika indagilo vevagolofu kwa Nguluvi hela pesi vala avakwinatila indagilo vevidikilwa ukuta vagolofu.
45002014	Ngali tutigile avamyanza vagaya indagilo sa Musa; neke pevikwisa sa indagilo viva vilongoswa na imitima jawo, vavene viva kigelo cha indagilo nave sivakusikagula indagilo.
45002015	Imigendele jawo gilagila ikipigo cha indagilo lwe nzandike munumbula sawo. Imitima jawo gikolelela ulwa ulu lwa nachene, pakuva amahosa gawo gahele apamwi gakuvasongela neke apangi gahele gakuvapavila.
45002016	Ino ukuhuma mu Lukani Ulunofu ulu, lwendidalika salulava ndahihyo pakivalilo che Nguluvi pesaihiga ing'ani isa mukinyele sa avanu ukwimila kwa Yesu Kilisito.
45002017	Na yuveve ndawuli? Umwene veve ukwikemela wi Muyudaya; ukwihuvila indagilo na ukwiwona ulwa veve wiva Nguluvi;
45002018	Ukuhuma mundagilo veve ukiyigise pakuhagula ulunofu lweiwenda Nguluvi,
45002019	veve ukwiwona ulwa wimulongosi va avabofu, na ulung'ali kwa vala avali mu lwisa.
45002020	Ukwiwona wimwigisi va avapuva na wimwigisi va vala vesivalakangala. Na mu ndagilo, mwe ukusikagulila inzigiso mbesili sa nachene.
45002021	Lino veve ukwigisa avangi; mbi ndawuli si ukwiyigisa yu veve? Ukuvadalikila avangi valemwe ukuhiisa neke kumbi veve wihiisa.
45002022	Witigila: “Mulava vagoni,” na kono veve wiva muwugoni, ukufivipila ifihwananguluvi kono veve ukwigelanisa ukuhiisa ifili mutembeli ifihwananguluvi.
45002023	Kwa ukwivahila ulwa wina indagilo isa Nguluvi ndawuli siukuluwona ulwa ukwananga indagilo ukumubedala Nguluvi?
45002024	Ndawe Uwandike Uwelu wewitigila, “Avanu avamyanza valilisile ilitawa lya Nguluvi ikivalwa nyenye nye Vayudaya!”
45002025	Ukuwoolwa kwako kukupela kwambula, wone winatile indagilo. Neke wone ukwananga indagilo, apo ikiba ukewikale wesiwimuwoole.
45002026	Wone umunu umumyanza yesimuwoole wone akwise indagilo we sidaga, nachene ahosekesewa nda muwoole.
45002027	Avanu avamyanza vakuhiga veve ve Muyudaya ulwa ukwananga indagilo nambi wuve wapelitwe Uwandike wa indagilo, na uwuwoole, na kumbi avene vakwinatila indagilo nambi sivawoole.
45002028	Kwekutigila siyeyeavesaga iwoneka kwivala ulwa Muyudaya ye Muyudaya vanachene kwa ukuwoolwa umuvili.
45002029	Umuyudaya vanachene ye yula ye Muyudaya munumbula, yula umuwoole munumbula. Ulu lukani lwa Umuhe na silukani lwa Uwandike wa Indagilo. Umunu ndawe uyo akwanukila ululumbo si ukuhuma kwa avanu, pesi ukuhuma kwa Nguluvi.
45003001	Ino, Umuyudaya inakiki ikilutye kuvanu vangi? Mbi ukuwoolwa kwileta kiki?
45003002	Ena, kokuli ukwambula mu nzolofu, ukutala Nguluvi avavisikise Avayudaya ulukani lwakwe.
45003003	Mbi ino luva ndawuli wone avangi vawo sivevafuuwa? Mbi lino ndawuli ulukani ulo luhesa uwufuuwa wa Nguluvi?
45003004	Nangi na ludodo! Nguluvi isigala mufuuwa mbepali, nambi luve avanu mbevali vadesi. Ndawe uwandike uwelu wewitigila, “Peuvesaga wilonga, ing'ani sako sa nachene na pewihiga mbepali wakuvalema.”
45003005	Neke, wone uwanangifu wetu wukolelela ulwa Nguluvi aipiga kwa wugolofu, tutigile ndawuli? Mbi tutigila ulwa igaya uwugolofu pe akututova? (Ipa ndilonga kiwunuwunu.)
45003006	Nangi na ludodo! Luke luvelage ndahihyo, Nguluvi ake ahwana ndawuli ukuyihiga ing'i?
45003007	Napo utigila, “Wone uwutafuuwa wa ulubali lwa nene wukumulagila Nguluvi ulwa mufuuwa ukulutila, na palulo lukumupela indolo, sweno siluke lumbaji nyigwe ukuta ndimunyanzanangifu.!”
45003008	Luli ndawe ukutigila tupigage inzanangifu sambi tupelwe uwunofu lwe vakatufilite ukuta tukwigisa ndahihyo. Nguluvi saavahiga uluvavaje
45003009	Mbi tutigile ndawuli lino? Ngali hwehwe twe Vayudaya twivanofu hilo ukulutila avangi? Nangi na ludodo hela! Pakuva yengaluwene uluhuma pamwandi ulwa Avayudaya na avamyanza mbevali vali muwutema wa inzanangifu.
45003010	Ndawe Uwandike Uwelu wewitigila: “Asukuli umugolofu na yumwinga!
45003011	Asukuli umunu yeakulukagula nave yeakumusaka Nguluvi.
45003012	Mbevali vayasile, mbevali vananzile; Asukuli yeaipiga inofu, asukuli na yumwi.
45003013	Imibeta jawo gindawe uwuvi uwulimwasi, indimi sawo simemile uwudesi (uwusanzi) Mumilomo jawo sihuma ing'ani sa uwuwulasi ndawe uwusungu wa inzoka.
45003014	Ing'ani sawo simemile ing'ooto ing'ali.
45003015	Amagulu gawo ginaluvilo kukuwulaga,
45003016	kukwevabitaga vakwananga na ukutesa.
45003017	Ing'asi iya uwikalakunoga sivayiseli,
45003018	sivihosagi ulwa ukumogopa Nguluvi.”
45003019	Tukulukagula ulwa indagilo savisilwe kwa vala avali mundagilo, sambi valemwe ukuva na ulukani lwa ukwikanila. Na ing'i mbeyili yili pasi ya uluhigilo lwa Nguluvi.
45003020	Pakuva asukuli umunu yeyeavesaga yeakwidikilwa ukuva mugolofu pa Nguluvi uwimila ukwinatila indagilo; ikipigo cha indagilo kilagila umunu ulwa apigite inzanangifu.
45003021	Neke lino ing'asi ya Nguluvi iya ukuvidikila avanu ukuva vagolofu yeyive pawelu, kangi siyikwimila indagilo. Indagilo na avavisi vakolelela lulu.
45003022	Nguluvi akuvidikila avanu ulwa vagolofu kwa ing'asi ya ulufuuwo lwawo kwa Yesu Kilisito; Nguluvi ipigaga ndahihyo kwa vala mbevali avifuuwa; kugaya luhagu lweluvesaga.
45003023	Avanu mbevali vapigite inzanangifu na vagayite indolo sa Nguluvi.
45003024	Neke pa ikipelwa icha uwuwuya wa Nguluvi, avanu mbevali vakwidikilwa ulwa vagolofu kwa ing'asi ya Yesu Kilisito yeakuvakombola.
45003025	Nguluvi amutawe Yesu sambi kwa idanda yakwe ave ng'asi ya ukuvahesekesa avanu inzanangifu sawo ukwimila ulufuuwo lwawo kulumwene. Agisile ndahihyo sambi alagile ulwa umwene mugolofu. Pidaha Nguluvi akangalilige satugigi ulwa inzanangifu sa avanu;
45003026	Neke lino de akwihoma na inzanangifu sa avanu sambi alagile uwugolofu wakwe. Pakugita ndahihyo umwene Nguluvi ailagila ulwa umwene mugolofu, na ulwa akumunosa ukuva mugolofu umunu yeyeavesaga yeakumufuuwa Yesu.
45003027	Sweno tuva na kiki cha ukwivahila? Kisukuli! Mbi ndawuli kisukuli? Ngali! Pakuva twikwisa indagilo? Nangi! pesi kwa ukukola ulufuuwo.
45003028	Pakuva umunu akwidikilwa ulwa mugolofu uwimila ulufuuwo, na siwimila ukukwisa indagile mu ndagilo.
45003029	Ngali Nguluvi ye Nguluvi va Avayudaya viyena apangi na va avamyanza nawo? Ena na vamyanza vawo.
45003030	Nguluvi yeiyena, nave avanosa Avayudaya vave vagolofu kwa ulufuuwo lwawo na avamyanza nawo kwa ulufuuwo lwawo.
45003031	Ngali twikola ulufuuwo sambi twanange indagilo? Na ludodo; pesi ulwa tukusipela indagilo na uludali lwayo.
45004001	Ngali tutigile ndawuli, ino ulwa Abulahamu, ukukwetu? Akwavite kiki?
45004002	Wone yealavikitwe ukuva mugolofu uwimila uwupifu wakwe, sweno inacho kinu cha ukuvahila, neke si kwa Nguluvi.
45004003	Pakuva Uwandike Uwelu witigila, “Abulahamu amufuuvitwe Nguluvi, nave Nguluvi amwidiche ukuva mugolofu.”
45004004	Umunyakupiga ayipelwa amahombo, amahombo gakwe si kipelwa nda pesi ulwa ulo lumuvaje ukwimila ukupiga kwakwe.
45004005	Neke umunu yesakwimila ifipigo fyakwe yumwene, pesi ulwa ukumufuuwa Nguluvi yeayidegepela avanyanzanangifu, sweno, Nguluvi ayilava hilo ulufuuwo ulwa umunu uyo, na palulo akumwidikila ukuva mugolofu.
45004006	Nave Daudi ilonga de ulwa uluhekelelo lwa umunu yula ye Nguluvi amwidiche ukuva mugolofu wesihosa ulwa ifipigo fyakwe.
45004007	“Vafunyilile vala avanu avadegepele, inzanangifu na Nguluvi, ve inzanangifu sawo sihesiwe.
45004008	Mufunyilile umunu ye inzanangifu sakwe Umutwa sisaiiwuka.”
45004009	Ndawuli uwufunyilile uwu we ilonga Daudi wa vala avawole swe? Nda na kwa avamyanza nawo wawo. Pakuva yetulonzile “Abulahamu amufuuvitwe, nave Nguluvi amwidiche ukuva mugolofu.”
45004010	Ngali Abulahamu idikilwe wesialawoolwa apangi peyeawoolitwe? peesalawoolwa, na siukuta peyeawoolitwe.
45004011	Abulahamu awoolitwe pelulutye ulo, nu kuwoolwa uko kwe kilagilo ikikangasa ulwa Nguluvi amwidiche ukuva mugolofu ukwimila ulufuuwo lwakwe lweenalo wesialawoolwa. Uwimila lulo, Abulahamu akave ye dadawo va vala mbevali, nambi wesivawoole, avakamufuuvitwe Nguluvi nu kuwuyapwa vagolofu.
45004012	Lwindahihyo kangi umwene ye dadawo va vala avawoole; neke ulwene si pakuva vawoole, pesi ulwa nawo vakwinatila ing'asi yiyila ya ulufuuwo ye udadetu Abulahamu yealafwatite pesialawoolwa.
45004013	Nguluvi amuhuvise Abulahamu na imbegalo yakwe ulwa ing'i yila sa yive yawo. Uluhuviso ulo silwavi pakuva Abulahamu aliinatye indagilo, pesi ulwa alafuuvitwe, nu kwidikilwa ukuva mugolofu.
45004014	Pakuva wone keyive vevipelwa uluhuviso lwa Nguluvi ve vala hela vevakwinatila indagilo, sweno, ulufuuwo lugaya cha kupiga, na uluhuviso lwa Nguluvi nalo sike luva kinu nda.
45004015	Indagilo sasileta ililakali, neke wone pagaya indagilo, suhwana ukwananga.
45004016	Na ukwimila lulo, ulukani ulu lwakwimila ulufuuwo, palulo uluhuviso ulo lwihumaga mu wuwuya wa Nguluvi na ukuta uluhuviso ulo lwavisilwe kwa avanu mbevali si kwa vala avakwinatila indagilo pesi na kwa vavala avakwikala mulufuuwo ndawe Abulahamu umwene ye dadetu mbetuli.
45004017	Ndawe Uwandike Uwelu wewitigila, “Nguvisile uve wi dadawo va avanu mbevali na ing'i mbesili.” Na uluhuviso ulo apelitwe Abulahamu pakuva amufuuvitwe Nguluvi yeakuvasilibula avafwe na kwa ululagilo lwakwe ifinu ifipya fyafigawa.
45004018	Nave Abulahamu afuuvitwe nu kwihuvila, mung'ani ise nalamu ukwihuvila, nambi ave dadawo va ing'olo mbesili ndawe Uwandike Uwelu wewilonga, imbegalo yako sayoloka, “Ndawe ing'eng'esi.”
45004019	Ali mugogolo yakwenda afike ku myaka ligana, neke ulufuuwo lwakwe silwakepiti, nambi we alukagulige ulwa umuvili gwakwe gwe ndagufwe, na kangi uvakwe Sala e muguumba.
45004020	Neke Abulahamu sasiniti ulwa lula uluhuviso lwa Nguluvi, apelitwe uludali ukwimila ulufuuwo, nave amulumbite Nguluvi.
45004021	Alalukagwe ulwa Nguluvi ahwana ukukwisa mbesili sealihuvise.
45004022	Nambi Nguluvi amwidiche ukuva mugolofu,
45004023	Pelwilongwa, “Amwidiche.” Silwilongwa ukwimila umwene iyena hela.
45004024	Ulukani ulu lwidonya hwehwe kangi, yetukumufuuwa Nguluvi yeamusilibwe Yesu, Umutwa vetu uluhuma kuvafwe.
45004025	Umwene yemutawule afwe ukwimila inzanangifu na asilibwike sambi hwehwe tuve twivagolofu.
45005001	Pakuva yetupelitwe uwugolofu ukwimila ulufuuwo, sweno, twina uwikalakunoga na Nguluvi ukwimila Umutwa Yesu Kilisito.
45005002	Ukukola ulufuuwo lwetu, umwene atuletite ipa pa uwuwuya wa Nguluvi pala lino petwipwali. Sweno, tukwivahila uluhuvi lwetwinalo ulwa ukuhanga indolo sa Nguluvi!
45005003	Ena, silulo hela, pesi ulwa twihekelela na mukuguda we tulukukagula ulwa mwiletaga uwusindile,
45005004	na uwusindile nawo yayileta ulwikangaliso na ulwikangaliso nalo lwalwileta uluhuvi.
45005005	Uluhuvi ulo siluhwaniti lutusange hwehwe, pakuva Nguluvi yeakatupelye munumbula setu uwende wakwe ukukola Umuhe Umwelu yeatupelye hwehwe.
45005006	Ulusika lwave lukwilye, Kilisito afwe ukwimila hwehwe twevananzi!
45005007	Silupefu nda umunu yungi afwile umunu umugolofu; apangi umunu ahwanite afwile umunu umunofu.
45005008	Neke Nguluvi atulaje hwehwe lwe atwenda. Pakuva ulusika lwe twe twivanyanzanangifu, Kilisito afwe ukwimila hwehwe.
45005009	Pakuva lino tupelitwe uwugolofu mu danda ya Kilisito, lulipawelu hilo ulwa yeatupokite ukuhuma mulilakali lya Nguluvi!
45005010	Pakuva petwetukaali twivatavangu vakwe, Nguluvi alamwe twilamule nave ukukola ifwa ya umwanakwe. Na pakuva lino yetwilamwe nave, lulipawelu hilo ulwa satupokwa ukukola uwumi wa Kilisito.
45005011	Kangi si lulo hela nda, pesi ulwa twihekelela kangi mwa Nguluvi ukukola Umutwa vetu Yesu Kilisito yeakatulamwe na Nguluvi.
45005012	Ukukola kulumunu yumwi inzanangifu yiinje mung'i, nayo yaletite ifwa. Lino ifwa yatagalye muvanu mbevali, pakuva avanu mbevali vapigite inzanangifu.
45005013	Na indagilo pesisilasa, inzanangifu yeyipwali mung'i, neke inzanangifu siyeyivikwa mulwiwu wone pave pagaya indagilo.
45005014	Neke uluhuma ulusika lwa Adamu mbaka ulusika lwa Musa, ifwa yeyitemile kwa mbevali mbaka, na kwa vavala vesivapigiti inzanangifu kwa ukumupituka Nguluvi ndawe Adamu. Adamu ali kilagilo cha yula yeakusa mumbele.
45005015	Neke ulwene popali apasutine; uwuwuya wa Nguluvi siwindawe inzanangifu ya Adamu. Nambi inzanangifu sa umunu yumwi sambwise ifwa yuse ku vanu mbevali ukwimila uwuwuya wu munu yumwi, kwekutigila Yesu Kilisito Nguluvi akavagimbite mbevali uwuwuya ni fipelwa fyakwe.
45005016	Lino popali apasutine pagati ya ikipelwa cha Nguluvi na inzanangifu isa umunu yula uyumwi. Pakuva pawananzi wa umunu yula uyumwi, Nguluvi ahigite, neke pauwananzi wa avanu wolofu, Nguluvi atawe ikipelwa chakwe cha ukuvadegepela.
45005017	Nachene, ukukola inzanangifu ya umunu yumwi ifwa yavanzile ukutema, ukwimila yu yo, neke ulwene lulipawelu hilo lweapigite umunu uyo Yesu Kilisito lunofu hilo.
45005018	Sweno, ndawe uwananzi wa umunu uyumwi wambwise ukuhigwa kwa avanu mbevali, lwindahihyo kwa ikipigo kimwi ikigolofu kikuvapela uwutemapawo na uwumi.
45005019	Na kwa uwutakwinatila wa umunu yumwi avanu wolofu vave vananzi, lwindahihyo kwa uwinatifu wa umunu yumwi kunosa avanu wolofu vidikilwe na Nguluvi.
45005020	Ululagilo lwasile, swe lukwambusa ukoloka kwa uwananzi, neke pala peinzanangifu yesolwike, uwuwuya nawo wolwike, ukulutila.
45005021	Ndawe lwe inzanangifu yitemaga mukukola ifwa, lwindahihyo uwuwuya witemaga mu wugolofu na ukuleta uwumi wa mbepali ukukola kwa Yesu Kilisito Umutwa vetu.
45006001	Sweno, tutigile ndawuli? Ngali tuvelage petugina ukwikala munzanangifu sambi uwuwuya wa Nguluvi woloke?
45006002	Nangi na ludodo hela! Kulubali lwa inzanangifu hwehwe yetufwe, luva ndawuli tuvelage petugina ukwikala kangi mu nzanangifu?
45006003	Pakuva, mukulukagula ulwa hwehwe yetwabatisiwe twave kinu kimwi na Kilisito Yesu, twabatisiwe nu kuhanga mufwa yakwe.
45006004	Twavelige twibatisiwa twahanzile mufwa yakwe, nu kutagwa pamwinga nave, sambi ndawe umwene Kilisito lweasilibwike uluhuma kuvafwe ukukola ikipigo ikinyandolo cha udade, sambi nahwe tuve na imigendele imipya.
45006005	Pakuva, ndawe hwehwe yetuhanzile nave mufwa ndawe umwene, lwindahihyo twihanga nave mu kusilibuka ukuhuma kuvafwe ndawe Umwene.
45006006	Tukulukagula ulwa uwunu wetu uwulovela watumbikwe pamwinga na Kilisito sambi wula uwunyanzanangifu wanangwe, sambi tulemwe ukuva vanyawingi va inzanangifu.
45006007	Pakuva, umunu yeafwe inzanangifu yigaya ludali kulumwene.
45006008	Sweno, wone yetufwe pamwinga na Kilisito, tufuuwagwe ulwa satwikala kangi pamwinga nave.
45006009	Pakuva, tukulukagula ulwa Kilisito yeasilibwike uluhuma kuvafwe na sisaafwa kangi, ifwa ngaya ludali kulumwene.
45006010	Sweno, pakuva afwe sukumwi hela, inzanangifu ngaya ludali kulumwene, kangi na lino de akwikala muminanile jakwe mu wulilumwi na Nguluvi.
45006011	Lino, lwindahihyo na nyenye luvavaje mwikagulage ulwa kulubali lwa inzanangifu yemufwe, neke yemuve mwi wumi mu wulilumwi na Nguluvi ukukola kwa Kilisito Yesu.
45006012	Sweno, inzanangifu silatema mu mivili jenyu iginya kufwa, nambi mwidikile ukutemwa mu wudobokesi wayo.
45006013	Mulatawula nambi ikigawa muvili chenyu sambi kipigikage mu wanangifu na inzanangifu. Ulungi na lulo, mwitawulage yinyenye kwa Nguluvi nda avanu vevasilibwike uluhuma kuvafwe, muwuhumyage uwunu wenyu mbewuli kwa Nguluvi ukwimila uwugolofu.
45006014	Pakuva, inzanangifu sisasivatema nyenye kangi, pakuva simulipasi ya indagilo, pesi ulwa mulipasi pa uwuwuya.
45006015	Sweno, tutigile ndawuli? Ngali tupigage inzanangifu pakuva situlipasi ya indagilo, pesi ulwa tulipasi ya wuwuya? Nangi na ludodo hela!
45006016	Mukulukagula ulwa wone mwitawule yinyenye nda mwivanyawingi nu kumogopa umunu yungi, mwiva nachene mwivanyawingi vakwe umunu yuyo. Na apangi mwiva vanyawingi va inzanangifu, na chekiwoneka baho ye ifwa, na apangi mwiva vanyawingi vaichoga, na chekiwoneka ipo kwe ukuwuyapwa ukuva vagolofu.
45006017	Nambi pamwandi mwe mwivanyawingi va inzanangifu, neke lino ngumulumba Nguluvi mukinatye kwa inumbula mbeyili uwulagile na inzigiso semukanuche.
45006018	Mwakombolilwe ukuhuma mu wunyawingi wa inzanangifu, nu kuva vanyawingi va uwugolofu.
45006019	Lino ipa ndilonga indongele ya kiwunuwunu iya mbepali hela, ukwimila uwuhomefu wenyu yunyenye. Ndawe ulusika ulungi lwemwitawe yunyenye ukuwupigila uwaafu na uwananzi uwimila uwanangifu, lwindahihyo lino mwitawulage uwunu wenyu yunyenye muwupigile uwugolofu uwimila uwelu wi migendele.
45006020	Pemwevanyawingi wa inzanangifu, mwe mwivatemapenyu mwe pataali na uwugolofu.
45006021	Lino, mwambulyee kiki ulusika lulo ukuhumila mwasiso se kulino mwiwona sihonga inyoni? Pakuva chekiwoneka mwasiso ye fwa!
45006022	Neke lino yemukombolilwe uluhuma mu wunyawingi wa inzanangifu, na yemuve mwivakami va Nguluvi, chemukwambulila umo lino we uwelu wa imigendele, na chekiwoneka baho we wumi wa mbepali.
45006023	Pakuva amahombo ga inzanangifu ye fwa, neke ikipelwa cheitawula Nguluvi we wumi wa mbepali mukuva kinu kimwi na Kilisito Yesu Umutwa vetu.
45007001	Vanyalukolo vangu, nditigila wanda mukulukagula lwengwenda ndonge, pakuva nguvalongela avanu avasisele indagilo. Indagilo sakumutema umunu peiva mumi.
45007002	Tutigile umung'inetu umugomwa, aiva apinzilwe na indagilo ulusika mbeluli pe uvakwe iva mumi, neke wone uvakwe afwe, indagilo iyo sipeyimupinga kangi umung'inetu uyo.
45007003	Sweno, umung'inetu uyo wone ikalase na umugosi yungi ulusika lwe uvakwe we pe mumi, ava mugoni, neke wone uvakwe ave yeafwe, umung'inetu uyo ava mutemapakwe mu ndagilo, nambi agomwe na umugosi yungi saava mugoni.
45007004	Na lwindahihyo kwa nyenye vanyalukolo vangu, nyenye nanye kulubali lwa indagilo mufwe pakuva nyenye mwilubali ulumwi lwa umuvili gwa Kilisito; lino mukave vanu vakwe umwene yeasilibwike ukuhuma kuvafwe sambi muveleke amaveleko amanofu ukwimila Nguluvi.
45007005	Pakuva, pe twikalige mumigendele ja uwunuwunu hela, uwudobokesi wa inzanangifu ise sipwali ukukola mu ndagilo, sapigige ikipigo mu mivili jetu nu kutuletela ifwa.
45007006	Neke lino tukave vatemapetu ukuhuma mundinde ya indagilo, pakuva yetukafwe mu sa inzanangifu, inzanangifu ingaya ludali kangi kwa hwehwe, lino tuhwana ukumupigila Nguluvi mu mikalile imipya ja Umuhe, na si ndawe ukwiga indagilo inzandike.
45007007	Sweno, tutigile ndawuli indagilo isene nzanangifu? Nangi na ludodo hela! Neke ulwene wone pagaye indagilo, nene sindendisikagula inzanangifu che kiki. Pakuva sindendilukagula ukuta che kiki ukudobokela imbi, wone indagilo sike silemwe ukutigila, “Uladobokela.”
45007008	Kwa ukukola ululagilo ulo, inzanangifu save na ikilega cha ukulamusa uwudobokesi uwubi mugati mwanene. Pakuva apagaya indagilo inzanangifu yayiva yifwe.
45007009	Ulusika ulungi nene nde mumi nde pataali na indagilo, neke pesusile indagilo inzanangifu sasilibwike,
45007010	nane ndafwe, sweno indagilo iyadonyige ukuleta uwumi, kwa nene iyo yikandetye ifwa.
45007011	Pakuva inzanangifu yave na ikilega cheyapelitwe na ulo ululagilo, ulo lwanzanzile nu kumbulaga.
45007012	Sweno, indagilo isene nzelu, na ululagilo nalo lwelu lwa wugolofu kangi lunofu.
45007013	Ngali ulu kwekutigila kila ikinofu che kikwambusa ifwa yangu? Nangi, na ludodo hela! Ulwa nachene lwe ulu, ulwa sambi inzanangifu yiwoneke ukuta ye yene hilo, gendye mu ikinu ikinofu kila, swe yikumbulaga. Mwa ulo inzanangifu yiyelelwe ukuta mbi hilo.
45007014	Tukulukagula ulwa indagilo ya kinya umuhe; neke nene ndivamung'i hela ndagusiwe mbe munyawingi va inzanangifu.
45007015	Singukikagula chendandipiga, pakuva kila chendiwenda ukupiga sindipiga, neke kila chengukivipila chendipiga kicho.
45007016	Lino wone, ndipiga ikisutine na chendiwenda nene, sweno ulu kwekutigila kumbi ngwidikila ukuta indagilo nofu.
45007017	Kumbi si yenene nachene yendipiga ulo, pesi yila inzanangifu iyilimugati mwanene.
45007018	Ngulukagula ulwa lusumuli ulunofu ulweluvesaga mugati muwunu wangu. Pakuva nambi ndiwenda ukupiga ulunofu, na baho ndilemwa.
45007019	Pala, apanoje mige ulunofu lwendiwenda, ndipiga lula ulubi lwesimbwendigi.
45007020	Lino wone, ndipiga isisutine na sesindiwenda nene, sweno ulu kwekutigila si yenene yendipiga iso, pesi sila inzanangifu iyilimugati mwanene.
45007021	Lino, yendigukagwe umusimu ugu; ndiwenda ukupiga ulunofu, neke ngulufika lula ulubi lwenyagwe.
45007022	Mugati mwanene hilo munumbula yangu ngusihekelela indagilo sa Nguluvi.
45007023	Neke ndiwona ulwa kololi ululagilo ulungi ulwipiga mu muvili gwangu, ululagilo ulukwihoma na lula lwe uluhala lwangu lukulwidikila. Ulo lukumbika nene muwunyawingi wa ululagilo lwa inzanangifu ulwipiga mumuvili gwangu.
45007024	Ndinalyo nene ndemumikaa! Yenani ye amoka ukuhuma mumuvili ugu ugukusindika nene kufwa?
45007025	Ululumbo luvesage kwa Nguluvi, yeipigaga iso ukukola kulu Mutwa vetu Yesu Kilisito! Sweno, ulu lwendiwali nene; mu luhala lwangu ngulupigila ululagilo lwa inzanangifu neke mu wunu wangu ngulupigila ululagilo lwa inzanangifu.
45008001	Sweno, kugaya kuhigwa kwa vala ve mumikalile jawo vave kinu kimwi na Kilisito.
45008002	Pakuva indagilo isa Umuhe, isiletaga uwumi mu kuhanga na Kilisito Yesu sikang'ombwe ukuhuma mu ndagilo sa inzanangifu na ifwa.
45008003	Nguluvi akakwisise ulukani lula lwe indagilo sisahwaniti ukukwisa uwimila uwuhomefu wa uwunu. Nguluvi amuletite umwanakwe iva ina muvili ugutegine ni mivili jetu hwehwe vanyanzanangifu, sambi ihome na inzanangifu, na kwa umuvili gugo adwesise inzanangifu.
45008004	Nguluvi apigite lulo sambi imbage mu indagilo sa wugolofu sikwilanikile hilo mugati mwetu hwehwe yetwinana, si muludali lwetu lwa uwunu, pesi kwa uludali lwa Umuhe.
45008005	Pakuva vala vevakwikala muwudobokesi wa imivili, iwo vatemitwe na amahosa ga umuvili. Neke vala vevakwikala mumigendele ja Umuhe Umwelu, vavitemelwa na amahosa ga Umuhe.
45008006	Amahosa ga umuvili giletaga ifwa, neke amahosa ga Umuhe giletaga uwumi na uwikalakunoga.
45008007	Pakuva yula yeatemilwe na amahosa ga umuvili uyo mutavangu va Nguluvi, siakwinatilagi indagilo sa Nguluvi na sahwana nambi ukusinatila.
45008008	Avanu avaviwenda isa umuvili sivahwana nambi ukumunogela Nguluvi.
45008009	Neke nyenye simukwikala mu sa umuvili, pesi ulwa mumigendele ja Umuhe, wone Umuhe va Nguluvi akwikala mugati mwenyu. Yeyeavesaga mugaya Umuhe va Kilisito, uyu si munu vakwe Kilisito.
45008010	Neke wone Kilisito ali mugati mwenyu, nambi imivili jenyu gifwe uwimila inzanangifu, Umuhe va Nguluvi ye wumi wenyu pakuva muwuyipwe ukuva vagolofu.
45008011	Wone Umuhe va Nguluvi, yeamusilibwe Kilisito ukuhuma kuvafwe akwikala mugati mwenyu, sweno uyo yeamusilibwe Kilisito ukuhuma kuvafwe agipela uwumi imivili jenyu iginya kufwa, nangi apiga lulo ukukola Umuhe vakwe yeakwikalaga mugati mwanyenye.
45008012	Sweno, vanyalukolo vangu, twinanzenga ngomi, si ya ukwikala ndawe imivili jetu we gidaga hwehwe tupige.
45008013	Pakuva wone mwikale ndawe imivili we gidaga, mufwa. Neke wone mwikale mu Muhe muwulaga ifipigo ifya inzanangifu, ipo muva na uwumi.
45008014	Vala mbevali avavisogoswa na Umuhe va Nguluvi ve vana va Nguluvi.
45008015	Pakuva Umuhe ye mwamwanuche si Muhe yeivikaga avanu mu wunyawingi na mu muhwehwe, silwindahihyo pesi ukuta mwamwanuche Umuhe umunyakuvawuyapa muve vana va Nguluvi, na uwimila uludali kwa yuyo Umuhe hwehwe tuhwana ukumutambula Nguluvi “Dada!”
45008016	Nave Umuhe yumwene ihanga ni numbula setu ukutolelela ulwa hwehwe twivana va Nguluvi.
45008017	Sweno, pakuva hwehwe twivana va Nguluvi, satwanukila uwufunyilile mbewuli wa Nguluvi weavaviche avanu vakwe, na satuhanga ililila ilyo, pamwinga na Kilisito pakuva wone tuhange ineseko sakwe Kilisito, satuhanga kangi mundolo sakwe.
45008018	Nambi nguluwona uluteseko ulu lwalino ukuva si kinu na ludodo, wone tuteganise na yila indolo yesayiwoneka pa hwehwe.
45008019	Na ifigawa mbefili fisindila kwa kuguluma Nguluvi avavike pawelu avanakwe.
45008020	Pakuva ifigawa nafyo fyavisilwe mu wuhomefu uwukomi, neke sifiyendyi fifyene, pesi ulwa fyavikitwe umo ukwimila uwende wakwe Nguluvi. Nambi ndahihyo pepololi uluhuvi,
45008021	pakuva ifyo ifigawa safipokwa uluhuma mu wunyawingi wa uwanangifu, vihange uwutemapawo uwunyandolo wa avana va Nguluvi.
45008022	Pakuva tukulukagula mbaka lino ifigawa mbefili fivemba kwa uwuvafi ndawe yeakwivikula sambi egale.
45008023	Kangi si fifyo hela ifigawa fiyena, pesi na hwehwe yetwinave yuyo Umuhe, uyo ye kipelwa cha uwulongolo mu fipelwa fya Nguluvi, nayuhwehwe twivembela munumbula, twisindila nu kulavisa ukuwuyapwa kwa avana va Nguluvi, naso inumbula setu sikombolwe.
45008024	Na ukwimila uluhuvi lulo hwehwe yetukombolilwe, neke ulwene uluhuvi si kwekutigila tukukiwona kila chetwihuvye. Mbi yenani lino yeakwihuvila kila cheakukiwona lino?
45008025	Wone twihuvile kila chesitulakiwona, sweno tukukisindila kwa lwikangaliso.
45008026	Lwindahihyo, nave Umuhe akututanga mu wuhomefu wetu. Pakuva situluseli ulutuvaje ukwifunya, neke Umuhe yumwene akutusukila kwa Nguluvi kwa wuhuguvafu we umunu sahwana ukolelela.
45008027	Nave Nguluvi yeailava mugati munumbula sa avanu, akugakagula amahosa ga uyo Umuhe wegiwali; pakuva Umuhe akuvasukila avanu va Nguluvi uwimila mweayiwendela.
45008028	Tukulukagula ulwa, mwa mbefili, Nguluvi aipiga kipigo na ukukwisa pamwinga na mbevali avamwenda, kwe kutigila vala ve avakemelye, ndawe lweeadonyite.
45008029	Pakuva vala vevevahagule na Nguluvi ukuhuma pidaha, vawo veavahagwe, sambi vihwane na umwanakwe, sambi umwanakwe ave mulongosi mu vanyalukolo awolofu.
45008030	Sweno Nguluvi avakemelye vala veavahagwe na iwo veavakemelye avawuyipe kangi vidikilwe palumwene; na iwo veavawuyipe vidikilwe palumwene, avahanzise kangi mundolo sakwe.
45008031	Uluhuma kwa ifi mbefili, tutigile ndawuli kangi? Wone Nguluvi ali lubali lwetu, nani yeahwana ukutubesa?.
45008032	Nguluvi samutanii; nambi umwanakwe yali iyena, pesi ukuta amutawe ukwimila hwehwe mbetuli. Wone apigite ulo, mbi satupela kangi uwunofu mbewuli?
45008033	Nani yeavasongela avahagule va Nguluvi? Nguluvi yumwene akuvahesekesa uwanangifu.
45008034	Mbi ye nani yeatuhiga? Asukuli! Pakuva Kilisito yeafwe, kangi asilibwike ukuhuma kuvafwe nayeali ulubali lwa kundyo kwa Nguluvi. Umwene akutusukila.
45008035	Ye nani ino yeatugava hwehwe uluhuma muwende wa Kilisito? Ngali uwubane nave uwutalamu, nave uluteseko nave inzala nave uwumikaa nambi ukufuulika, nave inalamu na ukuwulagwa?
45008036	Ndawe Uwandike Uwelu witigila: “Uwimila veve, twilaving'ana ni fwa ikimunyi mbekili; tupigilwa wita ing'olo iyidumulwa.”
45008037	Neke, mwa mbesili iso, twiva tusuumite pakomi kwa uwutanzi wumwene yeatwenda.
45008038	Ngulukagula hilo ulwa kisukuli chekihwana ukutugava hwehwe uluhuma muwende wakwe: nave ifwa nave wumi; nave vanyivaha nave uludali lwa kuchanya; nambi isiwoneka lino, nave sesasiwoneka pambele, nave uwutema,
45008039	nave ing'i iya kuchanya, nave iya pasi hilo. Kugaya kinu ikigave chekihwana ukutugava na uwende wa Nguluvi ukukola mwa Kilisito Yesu Umutwa vetu.
45009001	Nene ndilonga ulwa nachene, sindideta kono we nyanzile na Kilisito. Inumbula yangu yisogoswa na Umuhe Umwelu, yikunzolelela ulukani ulu.
45009002	Ndiwenda ukutigila de uwuhuguvafu wa nene wukomi hilo: uwuvafi wesiwisilagi munumbula yangu.
45009003	Ikivalwa avanu vangu, avanyang'i vayangu! Wone kuke kuvelage na kwambula kinu kwa vene ngembwenda nene ng'otoke nu kuvikwa pataali na Kilisito wone ulo kekuvatanga kinu!
45009004	Iwo ve vanu va Isilaeli ve Nguluvi avahagwe vavelage vanakwe, akuvahanza mundolo yakwe, afingine nawo, swe akuvapela indagilo sakwe, ulufuuwo lwanachene na inyuviso sakwe.
45009005	Avene ve visukulu va vakuku, nave Kilisito, kuwunu wakwe, ahumite mulukolo lwawo. Nguluvi yeatemile mwa mbefili, alumbwagwe kitasila! Ena.
45009006	Sinditigila ulwa uluhuviso lwa Nguluvi yelupitwike; pakuva siwita avanu mbevali va mu Isilaeli vahagule va Nguluvi.
45009007	Nasi wita imbegalo mbeyili yakwe. Pesi ukuta ndawe Uwandike Uwelu wewitigila, “Imbegalo yakwe yihuma kwa Isaki.”
45009008	Kwekutigila, ulwa sivala vevawonike kwa ukwegalwa kwa mbepali hela ve vana va Nguluvi, pesi vala avegalwa ukwimila uluhuviso lwa Nguluvi, ve vawo vevatambulwa vanakwe.
45009009	Pakuva uluhuviso ulwene lwe ulu, “Sangusila ulusika ulukwilaniche, nave Sala saegala mwana mukwamisi.”
45009010	Na kangi si lulo hela, pesi ulwa Lebeka nave egee vana vanyawendani kulu dadawo yumwi Isaki, yula ukukwetu.
45009011	Neke sambi Nguluvi awoneke mutemapakwe pa kuhagula, nambi vala vanyalukolo vanyawendani pevevakaali sivalegalwa na sivalafikila pakulukagula ukuhagula ikinofu na ikibi,
45009012	Uyuvawo Lebeka swe ilongelwa ulwa yula umwana umulongola amupigila yula va mumbele. Palulo uwuhagusi wa Nguluvi wakwimila lula lweigava yumwene, na siwukwimilagi mufipigo fya avanu.
45009013	Ndawe Uwandike Uwelu we witigila: “Ndamwendite Yakobo neke ndimuvipile Esawu.”
45009014	Ino ngali tutigile ndawuli? Ulwa Nguluvi munyaluhagu? Nangi na ludodo hela!
45009015	Pakuva amutige Musa: “Ndimuwonela ulusungu yula yendiwenda, ukumuwonela ulusungu; ndimuwonela ulusungu yeyeavesaga yengumwenda.”
45009016	Sweno, mbesili sakwimila mulusungu lwa Nguluvi, si wita mu wupifu nambi uwende wa umunu.
45009017	Pakuva Uwandike Uwelu witigila de kwa Falawo: “Ndakuvisile uve Mutema sambi ukwimila veve, uludali lwangu salukagulanike, na ilitawa lyangu lidalikwe mung'i mbesili.”
45009018	Lino, lulipawelu, ulwa Nguluvi akumuwonela ulusungu umunu yeyeavesaga iwenda ukumuwonela ulusungu, na wone awende ukumuwuyapa uyungi ave munyalubesa, nalo ahwanite alupige.
45009019	Apangi umbusa witigila, “Wone luve ndahihyo, mbi Nguluvi ahwana wuli ukumutigila umunu mwananzi? Mbi nani yeahwana ukubesa cheavagite Nguluvi?”
45009020	Neke, veve ve munu, winani mbaka wigelele ukumuwusa Nguluvi? Ngali ikitonga kihwanite kimuwuse umunyakukigada ulwa, “Mbi ndawuli ungadite de?”
45009021	Umunyakugada ahwanite akole ililongo ukupiga mweiwendela, ahwanite agade fitonga fivili ikola ililongo lilyo hela, ikingi kiva kinyalulumbo, na ikingi kiva kigayalulumbo.
45009022	Na lwindahihyo kwa Nguluvi. Awendige alagile ililakali lyakwe na ukulukagulanisa uludali lwakwe. Sweno; ali na uwusindile hilo, akuvakangalila vala veve vadonyitwe na ililakali lyakwe, veve vavagilwe ukwanangwa.
45009023	Na awendige kangi alagile uwolofu wa indolo sakwe, seatuboholye hwehwe ye twe tudonyitwe ulusungu lwakwe, hwehwe yeatugelanise ukwanukila indolo sakwe.
45009024	Pakuva ye hwehwe yeatukemelye si ukutigila uluhuma ku Vayudaya, pesi ukuhuma ku vamyanza.
45009025	Ulu lwelwene lweilonga mukitabu cha Hoseya: “Vala veve si vanu vangu ndivakemela: ‘Vanu vangu!’ Avanu veve sindivenda ndivakemela: ‘Vende vangu!’
45009026	Na apono pevavalonje: Nyenye ‘Simwivanu vangu’ ipo vakemelwa ‘Vana va Nguluvi umumi!’ ”
45009027	Nave Umuvisi Yesaya, kwa Isilaeli akwihuga liswi de; “Nambi avana va Isilaeli wolofu ndawe uluhanga lwa mumwani, neke hela vakefu avapokwa;
45009028	pakuva Umutwa angufya ukukwisa uluhigilo lwakwe ulukwilaniche mung'i mbeyili.
45009029	Lwindawe Yesaya lwealonzile pamwandi, “Wone Umutwa va amalugu ake aleke ukutulekela avamwi va avana va Isilaeli, twetusila ndawe ku Sodoma, twetusila ndawe ku Gomola.”
45009030	Sweno, tutigile ndawuli? Tutigile de! Avanu avamyanza vesivifwahisigi ukwivika mu wugolofu, yevawuyipwe vagolofu ukukola ulufuuwo,
45009031	neke avanu va Isilaeli vevasakige indagilo sa ukuvawuyapa ukuva vagolofu pa Nguluvi, sivayiweni.
45009032	Mbi ndawuli? Pakuva vihuvyee ifipigo fyawo valemwe ukwihuvila ulufuuwo. Vikuve mwiganga linyakukuvasa.
45009033	Ndawe uwilonga Uwandike Uwelu: “Lavage! Ndivika uko ku Sayuni iliganga ilinyakukuvasa ilitalawe ilinyakugwisa avanu. Neke yeamufuuwa sisaahongelwa inyoni!”
45010001	Vanyalukolo vangu, ndidoboka hilo kwa inumbula yangu mbeyili ulwa avanyang'i vayangu vakombolwe. Kangi nguvasukila mbepali kwa Nguluvi.
45010002	Kangi nywanite ukolelela ukwimila avene, ulwa nachene vapifu ukumusaka Nguluvi, neke uwupifu wawo siwukwimila mukumukagulila nachene Nguluvi.
45010003	Pakuva sivalukagwi lwe Nguluvi akuvawuyapa avanu vave vagolofu, na vakivanje ing'asi yawo vavene na palulo sivakuyidikila ing'asi ya Nguluvi ya ukuvawuyapa vave vagolofu.
45010004	Pakuva kwa ukusa kwakwe Kilisito. Indagilo yesifikite pa mudugo, gwa ifipigo fyawo sambi mbevali vevakumufuuwa Nguluvi vawuyapwe vagolofu.
45010005	Ulwa uwugolofu ukwimila indagilo Musa andike de: “Umunu yeyeavesaga ikwisa isisakiwa ni ndagilo anana.”
45010006	Neke ulwa uwugolofu ukukola ulufuuwo, lwilongwa de: “Ulalonga munumbula yako: ‘Nani yeilila kuchanya?’ ” (ukumuleta Kilisito pasi);
45010007	na kangi ulalonga: ‘Nani yeasulunuka kuvafwe?’ (ukumuleta Kilisito ukuhuma kuvafwe?)”
45010008	Uwandike Uwelu witigila de, “Ulukani ulo lwa Nguluvi lulipipi na veve, luli mumulomo gwako na munumbula yako nalo lwe lula ulufuuwo lwetwidalika.”
45010009	Wone widikile kwa umulomo gwako ukuta Kilisito ye Mutwa na ukufuuwa munumbula yako ukuta Nguluvi amusilibwe ukuhuma kuvafwe, upokwe.
45010010	Pakuva umunu aifuuwa kwa inumbula nu kuwuyapwa mugolofu, na ukwidikila kwa umulomo gwakwe apokwe.
45010011	Uwandike Uwelu witigila: “Yeyeavesaga akumufuuwa sisaahongelwa inyoni.”
45010012	Ulu lwihanza mbevali, pakuva kugaya luhagu, ulwa Muyahudi na umumyanza, pakuva Mutwa va mbevali ye yumwi, nave muwuya hilo kwa mbevali vevakumusuka.
45010013	Na Uwandike Uwelu witigila: “Yeyeavesaga akumusuka mwitawa lya Umutwa saapokwa.”
45010014	Mbino vamusuka ndawuli wone sivalamufuuwa? Na kangi; vamufuuwa ndawuli wone sivalapulika ing'ani sakwe? Na vapulika ndawuli ing'ani sakwe wone asupali umudalisi?
45010015	Na avanu vadalika ndawuli wone sivalasindikwa? Ndawe Uwandike Uwelu wewitigila, “Lwinoga witigila kiki kwa ukusa kwa vala avanyakuleta Ulukani Ulunofu.”
45010016	Neke mbevali sivalwanuchi Ulukani Ulunofu. Pakuva Yesaya atige, “Mutwa yenani yeafuuvitwe ulukani lwetu?
45010017	Sweno, ulufuuwo lwakusa kwa kupulika ulukani, na ulukani ulo lwihuma mu lukani lwa Kilisito.”
45010018	Ino nene ndiwusa: Nachene sivapuliki ulukani ulo? Ena vapulike: ndawe Uwandike Uwelu witigila: “Umubumo ugwa iliswi lyawo gwahele kipulisa ing'i mbeyili; ing'ani sawo sifikite kumudugo gwa ing'i.”
45010019	Ino nene ndiwusa; lwihwana nachene ulwa avanu va Isilaeli sivalukagwi? Musa yumwene ave mulongola ukupitula: “Nene ndivawuyapa muvawonele mbafya, avanu vesive lukolo lukomi, ndivawuyapa muve na lilakali kuvanu avapuva.”
45010020	Kangi Yesaya igelye nu kutigila; “Vala vesivasakiti vambwene; Ndiyelelwe kwa avene vesivawusigi isangu.”
45010021	Neke ulwa Isilaeli itigila: “Pakilo na pamunyi ndavagololye amawoko gangu avanu avayasi na vagaya choga.”
45011001	Sweno, ndiwusa: Nguluvi avabihye avanu vakwe? Nangi na ludodo hela! Na yinene ipa ndi Mwisilaeli, mbegalo ya Abulahamu, va ulukolo lwa Benyamini.
45011002	Nguluvi siavabihyi avanu vakwe, veavahagwe uluhuma pamuvango. Mukwiwuka Uwandike Uwelu wewitigila ulwa Eliya peamukalalilige Nguluvi ukwimila va Isilaeli:
45011003	“Mutwa vakavawulige avavisi vako neke vadenye na pifunyo pako. Yinene hela yendiyena yesige, nawo vidaga ukumbulaga.”
45011004	Mbi Nguluvi amupitwe kiki? Amutige, “Ndiviche avanu mbilima simufung'ati vesivakumusunyalila Baali.”
45011005	Sweno, lwe lwiwali, na kulino de; poyili imbalilo iyifulwike vevasige ve Nguluvi avahagwe ukukola wuwuya wakwe.
45011006	Uwuhagusi wakwe wukwimilaga mu wuwuya wakwe na si wukwimilagi mufipigo fyawo. Pakuva, wone uwuhagusi vakwe wuke wuvelage mufipigo fya avanu apo uwuwuya wakwe siwuke wuva wuwuya kangi.
45011007	Lino ndawuli? Avanu va ku Isilaeli sivakiweni chevasakige; neke mbevali avahagule vakiwene. Avangi vadibise amapulikilo valemwe ukwidika.
45011008	Ndawe Uwandike Uwelu wewitigila: “Nguluvi awuyipe inumbula sawo sive sito, mbaka neng'ino de sivahwaniti valave kwa amiho gawo, nambi ukupulika kwa amapulikilo gawo.”
45011009	Nayi Dawudi itigila: “Lekage inyekelelo sawo sive lutego lwa ukuvagwilisa, vagwile neke vapume.
45011010	Lekage amiho gawo gatilivale sambi valemwe ukulava. Neke imigongo jawo gidenyeke ukwimila uludugo lwa mbepali! ”
45011011	Sweno nene ndiwusa, mbi Avayudaya vikuve nu kwanangika sukumwi? Nangi na ludodo hela! Ukwimila uwananzi wawo uwukombolwa uvafiche avanu avangi vesi Vayudaya, sambi Avayudaya vavawonele mbafya.
45011012	Uwananzi wa Avayudaya waletite uwufunyilile wolofu kwa avanu va ing'i isingi, na uwutafuuwa wawo wa kinyamuhe wuletite uwufunyilile wukomi uwulutye kwa avanu va ing'i isingi. Sweno lulipawelu hilo ukuta ukwingila kwa imbalilo yawo iyikwilaniche sakuleta uwufunyilile wukomi uwulutye.
45011013	Ino de nguvalongela nyenye nyevamyanza: Pakuva nene ngave mwigendo wa Avamyanza ngwivahila ikipigo changu,
45011014	sambi nzambuse avanyang'i vayangu vavawonele nyenye imbafya na palulo sambi ndivapoke avamwi vawo.
45011015	Pakuva wone ukubihilwa kwawo kukalesile ing'i yilamule na Nguluvi, luva ndawuli ulusika lwevidikilwa na Nguluvi? Avafwe vasilibuka!
45011016	Wone ulubali ulumwi lwa umukate lufunyililwe, umukate mbeguli apo gwiva mufunyilile, wone indela sa umubiki nofu, na matagala nago gava manofu.
45011017	Ena amatagala agamwinga ga umuseituni gwa mukinyungu gatotekilwe, neke amatagala ga umuseituni gwa mwihala gwanapikiswe baho. Nyenye nye vamyanza mwindawe umuseituni gwa mwihala neke lino mwihanga muludali na uwunono wa umuseituni ugwa mu kinyungu.
45011018	Ino mulavabedala vala avatotekilwe ndawe amatagala! Mbino nave pokili cha ukwivahila, mwiwukage ukuta si nyenye ye umubiki gwisipye, pesi indela semwisipye nyenye.
45011019	Ino mutigila, “Ena, ino amatagala gatotekilwe sambi nyalile nene.”
45011020	Ena gatotekilwe pakuva lwagayite ulufuuwo, neke veve wimye mu lufuuwo lwako. Neke ulwene ulivahila; wikomalilage.
45011021	Lino wone Nguluvi siavalesili Avayudaya, vevindawe amatagala amalovela mumubiki, mwitigila avaleka nyenye?
45011022	Lino wiwukage, ukuta Nguluvi munofu kangi mukali. Umwene mukali kwa vala avagwe, kangi munofu kwa veve wone uve peuvelaga mu wunofu wakwe; neke wone sindahihyo nayiveve nave utotekelwa uwuuke.
45011023	Nawo Avayudaya lwindahihyo, wone vawuleke uwutafuuwa, kangi vapilulwa pevevipwali. Pakuva Nguluvi ina uludali lwa ukuvapilula kangi.
45011024	Nyenye mwevanu va ing'i isingi, kwa uwulovela mwindawe amatagala ga umuseituni gwa mwihala, lino mwahesiswe kuko, neke munapikisiwe mu museituni umulimilile gwa mu kinyungu, apono pe kwa uwulovela sipe penyu nda. Neke Avayudaya kwa uwulovela vindawe umuseituni gwa mu kinyungu, na salulava lukani lupefu hilo kwa avene ukunapikisiwa kangi mu mubiki gugula.
45011025	Vanyalukolo vangu, ndiwenda muyikagule inachene iyi yiyeyifihime samulonga mwitigile mwivanyaluhala ukulutila. Ulubesa lwa Avayudaya lwelwa lusika ludodo hela, mbaka avanu va ing'i isingi pevave yevamufiche Nguluvi.
45011026	Ipo pepene pe ulukolo mbeluli Isilaeli pesalukombolwa, ndawe Uwandike Uwelu wewitigila: “Umukombosi ahuma ku Sayuni, awuhesa uwanangifu wa avana va Yakobo.
45011027	Ulu lwelufingano lwefingana nawo. Ulusika lwendivahesekesa inzanangifu sawo.”
45011028	Pakuva Avayudaya vakulubihila Ulukani Ulunofu, Avayudaya yevave vatavangu va Nguluvi, neke ulwene lukwimila ukwambula kwenyu nyenye mwe vanu va ing'i isingi. Neke pakuva vahagule vakaali pe vanyawiyendi va Nguluvi ukwimila avakukwawo.
45011029	Pakuva Nguluvi peavapelye avanu ifipelwa fyakwe na ukuvahagula, siayihuguvala peapigite ulo.
45011030	Pamwandi nyenye mwe mugayite ichoga kwa Nguluvi, neke lino mwanuche uwudeke wakwe ukwimila uwugaya ichoga wawo.
45011031	Ndahihyo, ukwimila ulusungu lwemwanuche nyenye, Avayudaya vakumubesa Nguluvi lino, sambi nawo vanukile ulusungu lwa Nguluvi ndahihyo.
45011032	Pakuva Nguluvi avadindye avanu mbevali mundinde iya imbedasi sambi avalagile mbevali ulusungu lwakwe.
45011033	Uwunono na uluhala na uwuseela wa Nguluvi uwukomi ukulutila! Na ulusungu lwakwe silwawulongo! Na ing'asi sakwe nalamu ukukagulanika! Ndawe Uwandike Uwelu wewitigila:
45011034	“Yenani yahwana ukugakagula amahosa ga Umutwa? yenani yahwana ukumwiyisa Nguluvi?
45011035	Na apangi yenani yeamupelye kinu tandi sambi ahwane ukupilulilwa kangi ikinu kicho?”
45011036	Pakuva ifinu mbefili fyagafilwe na umwene na ifinu mbefili fihumaga kulumwene, mbefili finu fyakwe na fili muludali lwakwe. Indolo sivelage kulumwene mbaka ku mbepali na mbepali! Ena.
45012001	Ino nguvagongola vanyalukolo vangu, mwitawulage uwunu wenyu kwa Nguluvi, yive nambika iya mbepali, nzelu na iyikumunogela. Iyo ye ng'asi iyanachene ya ukumusunyalila.
45012002	Mulemwa ukwiga imigendele ja mung'i iyi, pesi ulwa mupitukage mugati mwenyu ukwa amahosa genyu. Ipo pepene pe muhwana ukwinatila uwende wa Nguluvi, ulo lwelulagila wunofu, ulukumunogela na ulukwilaniche.
45012003	Ukwimila uwuwuya weamelye Nguluvi nguvalongela nyenye mbemuli: mulidudumba ukuta mwina kinu ikilutye mwilutisa kwa lula uluvavaje luvelage. Amahosa genyu gavelage gakwilaniche ikigelo cha ulufuuwo lwe Nguluvi amugavye yeyeavesaga mumu.
45012004	Umuvili gwina mbali nzolofu, na ulubali lweluvesaga lwina kipigo chakwe.
45012005	Lwindahihyo nambi hwehwe twiwolofu, twimuvili gumwi pamwi na Kilisito, na yeyeavesaga munu iva lubali lwa umuyagwe.
45012006	Twinafyo ifipelwa ifiliwungi na wungi tufipigilage ukwimila uwuwuya wetwapelitwe; wone uyumwi ina kipelwa icha uwuvisi kivelage kigelela mulufuuwo lwetu.
45012007	Umunyakipelwa cha uwupisi nave akipigilage lulo. Uwunyakipelwa cha uwigisi avelage mwa lulo.
45012008	Umunyakipelwa cha ukukenyela avangi nave avelage mwa lulo. Umunyakugavila avangi che inacho nave avelage mu wudeke. Umutanzi nave Imililage mu wuwuya wuwo; na yeyeavesaga ipiga ulukani lwa ulusungu nave agendelage lulo muluhekelelo.
45012009	Uwende wenyu wuvelage wugaya wubuganisi uwewuvelaga. Mubihilage imbi mbesili, mwinatilage inofu mbesili.
45012010	Mwiyendage yinyenye kwa yinyenye nda vanyalukolo; yeyeavesaga mwa nyenye avelage na ichoga kulumuyagwe.
45012011	Muladedela mu wupifu, mumalavadikage munumbula mu mupigilage Umutwa.
45012012	Muhekelelage muluhuvi lwenyu: muvelage na uwusindile mulugudo na mwifunyage mbepali.
45012013	Muvatangage avelu va Nguluvi, mwipigila muwudeke.
45012014	Muvasukilage uwufunyilile mbevali vevakuvatesa nyenye; ena, muvasukilage uwufunyilile mulemwa ukuvasukila ululeko.
45012015	Muhekelelage pamwi na vala avihekelela muvembage na avivemba.
45012016	Muvelage na uwunofu wuwula kwa mbevali. Mulivahila uwuvina, pesi ulwa mwilevesage na mufidodo.
45012017	Muliwona nda mwivanyaluhala ukulutila. Mulihombela umukole mu sa uwanangifu. Mwinatilage inofu kwa mbevali.
45012018	Kwa lwe luhwana kwa ulubali lwenyu, muvelage na uwikalakunoga na avanu mbevali.
45012019	Vanyawende vangu, mulihomela umukole, pesi ulwa mumulekelage Nguluvi ulukani ulo; pakuva Uwandike Uwelu witigila, “Ukuhomela umukole ulo lwangu; nene ye nyomela umukole ilonga Umutwa.”
45012020	Nda wone, “Umutavangu vako peina nzala; mupelage ichakulya; na wone ave akelwike; mupelage anywe. Pakuva kwa ukupiga ulo pumuhongela inyoni hilo, uva nda umutwikite amakala ga umoto mu mutwe gwakwe.”
45012021	Ulidikila uwubi wukuleme, uwulemage uwubi ku wunofu.
45013001	Yeyeavesaga munu lumuvaje awogopage avalongola mu wutema; pakuva ululagi lweluvesaga lwihumaga kwa Nguluvi, nawo vanyalulagi vavike na Nguluvi.
45013002	Yeibesa uwulagise wa avatema ibesa lwealaje Nguluvi, nawo vevipiga siso vakwiyambusa vavene vahigwe.
45013003	Pakuva; avatema sivavikabusa avanu avanofu, pesi kwa vala avabi. Sweno, wone wisaka ulemwe ukumogopa umunu munyalulagi? Pigage inofu nave akulumba,
45013004	pakuva uyo mukami va Nguluvi yeipiga kwa uwunofu wenyu. Neke wone mupige imbi apo umunu uyo mumwogopage pakuva nachene ina ludali ulwa ukukuhiga. Umwene mukami va Nguluvi na ayikwisa uluvaje ililakali lya Nguluvi kwa vala veipiga imbi.
45013005	Sweno, luvaje ukwilevesa kuvanyalulagi si ukuta ukwimila ukogopa ililakali lya Nguluvi, pesi kangi ukwimila ulwiyiwuko ulwisaka tugendelage lulo.
45013006	Na mwa lulo nyenye mwamwihomba imbemenenge, pakuva avatema iwo vakumupigila Nguluvi wone vikwisa ifipigo fyawo.
45013007	Mumupigilage yeyeavesaga ulumuvaje, umunu va amahombo apelwagwe amahombo, na uva imbemenenge apelwagwe imbemenenge, na umunu yula yeavaje ululumbo nave apelwagwe ululumbo lwakwe.
45013008	Mulava na mukole kulumunu gwesimuhombe, pesi ulwa muvelage na mukole gwa mwiyendi yinyenye kwa yinyenye. Pakuva yeakumwenda umunyafivawo wakwe yeakwisise indagilo.
45013009	Pakuva indagilo isi, “Ulava mugoni; ulawulaga; uladobokela.” na isingi mbesili, sihanga mu ndagilo iyi yimwi hela, “Mwendage umunyafivawo vako ndawe lwe ukwiyenda yiveve.”
45013010	Yeyeakumwenda umunyafivawo vakwe samupigila fibi nangi. Sweno, ukwimila uwende indagilo mbesili sikwila.
45013011	Ukulutila kwa iso, na yinyenye mukulukagula ulwa tufikite palusika ulwindawuli, lino lwe lusika lwa ukulamuka mutulo, ena, uwupoki wetu lino, wuhegelye sindawe petwavangige ukufuuwa.
45013012	Ikilo yekisisile na ikimunyi ye sambi kifika. Sweno, tutagage kutali mbesili isa ulwisa, tutegulage amahomelo ga ukwihomela mu lung'ali.
45013013	Na imigendele jetu givelage ja ichoga ndawe ulunoje mu kimunyi, tulava vahatufu nambi vagaasi, avaafu na avagoni, vatakifu na vanya gila.
45013014	Mumufwalage Umutwa Yesu Kilisito nda mwenda, mulemwa ukuleka muwudobokesi nambi ukwisa siso.
45014001	Mumwanukilage umunu umuhomefu mulufuuwo, neke ulwene mulahwa mukwidadisa ulwa amahosa gakwe.
45014002	Ulufuuwo ulwa umunu uyumwi lukwidikila ukulya mbefili, neke umunu umuhomefu mulufuuwo ailya simboga sa amahamba swe.
45014003	Umunu yeailya mbefili alamubedala yesiailya; na yula yeailya simboga sa mahamba swe alamuhiga yula yeailye mbefili, pakuva Nguluvi amwanuche uyo.
45014004	Mbi veve winani, yewihiga umukami va umunu uyungi? Wone ave imile apangi agwe ulo lwa umuvina vakwe; ahwana ukumwimya.
45014005	Umunu uyumwi aitigila ikimunyi ikimwi kilutye kufiyafyo, na uyumwi itigila ifimunyi mbefili filing'ene. Yeyeavesaga munu ibatililage amahosa gakwe geinago.
45014006	Yula yeakwinatila ikimunyi ikimwi wita kimunyi ikiliyena, ipigila lulo mulu Mutwa, yeilya inyama ilila mulu Mutwa, pakuva ahele akumulumba Nguluvi; na yula yakwiyima ipigila lulo mulu Mutwa nave ahele akumulumba Nguluvi.
45014007	Pakuva asukuli umunu mwa hwehwe yeakwinanila yumwene hela, na asukuli yeayikwifwila yumwene,
45014008	Pakuva wone tuve twinana twinanila mulu Mutwa, na petwifwa, tukumufwila Umutwa. Sweno, wone twinana nambi twifwa, hwehwe twi wunono hela wa Umutwa.
45014009	Pakuva Kilisito afwe, asilibwike, sambi ave Mutwa va awumi na avafwe.
45014010	Mbi ndawuli lino veve, ukumuhiga umunyalukolo vako? Nave ndawuli ukumubedala umunyalukolo vako? Hwehwe mbetuli satwima pa kigoda cha uluhigilo cha Nguluvi.
45014011	Pakuva Uwandike Uwelu witigila: “Ndawe nene lwe ndi mumi ilonga Umutwa, umunu yeyeavesaga saafugamila. Na umunu yeyeavesaga saidikila ukuta nene ye nene Nguluvi.”
45014012	Pakuva, hwehwe mbetuli satwilongela pa Nguluvi umunu na sakwe.
45014013	Sweno, tulekage ukwihiga, pesi ukuta sugunalage hela, ulwa tulongatuve fikuvaso ku munyalukolo na munyalukolo nambi ukumwambusa agwe mu nzanangifu.
45014014	Ngulukagula na kangi ndiginalisiwa na Umutwa Yesu, ukuta kisukuli ikinu chechekivesaga ikinyawinya ku kilamuko chakwe; neke wone umunu ahose ukuta ikinu ikingi kinyawinya, sweno, kulumwene chakiva kinyawinya.
45014015	Wone umuhuguvike umunyalukolo vako uwimila ichakulya, apo veve imigendele jako sigilongoswa mu wende. Pogole widikile ichakulya chako chambuse uyungi ayage ye Kilisito amufwilye!
45014016	Sweno, mulidikila ikinu chemwiwona kinofu sambi kibedalwe.
45014017	Pakuva Uwutwa wa Nguluvi si wukwimilagi mu kulya na mu kunywa, pesi ukuta wukwimilaga mu wugolofu, muwikalakunoga na luhekelelo ulwiletwa na Umuhe Umwelu.
45014018	Na yeyeavesaga munu yeakumupigila Kilisito ede uyo akumunogela Nguluvi nu kwidikilwa na avanu.
45014019	Sweno, twinatilage mbepali ing'ani isiletaga uwikalakunoga na isikututanga ukwisenga yihwehwe kwa yihwehwe.
45014020	Ino ulananga seapigite Nguluvi ukwimila ulubesa lwa ukulya. Ifyakulya mbefili finofu, neke silwinoga ukulya ichakulya ikikwambusa umunu agwe mu nzanangifu.
45014021	Ikiba peulesile ukulya inyama, na ukunywa idifayi nave ukupiga lweluvesaga lukani ulukwambusa umunyalukolo vako agwe.
45014022	Sweno, wibatililage chewifuuwa pagati ya veve na Nguluvi vako. Mufunyilile yula ye akwilamulila cheapiga neke inumbula yakwe yilemwe ukumuhiga.
45014023	Neke wone umunu ave isina peilya, Nguluvi amuhiga wone alye, pakuva ikipigo icho sikikwimila mulufuuwo. Na chechekivesaga kipigo chesikikwimila mu lufuuwo icho cha wanangifu.
45015001	Hwehwe yetukange mulufuuwo lutuvaje ukuvatanga vala avahomefu, sambi vahwane ukulowoka mu nalamu sawo. Tuwulekage uwusatila petu.
45015002	Yeyeavesaga munu mwa hwehwe lumuvaje amunogelage munyafivawo vakwe muwunofu, sambi uyo isenge mulufuuwo.
45015003	Pakuva Kilisito sapigiti isikumunogela hela yumwene, Pesi ulwa ave ndawe Uwandike Uwelu wewilonga, “Amaligo mbegali gevakulisile gafiche nene.”
45015004	Pakuva mbesili inzandike, sandikwe sambi sitwigise hwehwe nahwe tuve na uluhuvi na ulwikangaliso, na uwusikimafu wetwipelwa mu Wandike uwo Uwelu sambi tuve na uluhuvi.
45015005	Nguluvi yula ye kilamuko cha ulwikangaliso na uwusikimafu mbewuli, avapelage nyenye uwulaganila kumwi ndawe ulwihwana mwa Kilisito Yesu,
45015006	sambi nyenye mbemuli, kwa liswi limwi nu kulaganila kumwi mumupele indolo Nguluvi, Dada va Umutwa vetu Yesu Kilisito.
45015007	Sweno, mwiyanukilage ukwimila indolo sa Nguluvi ndawe Kilisito nave lweavanuche nyenye.
45015008	Pakuva nene nguvalongela nyenye ulwa Kilisito avapijee Avayudaya sambi alagile uwuhuvilwa wa Nguluvi, na sila inyuviso sa Nguluvi seavapelye avakukwetu sambi sikwile,
45015009	sambi nawo avamyanza vamupele indolo Nguluvi ukukola ulusungu lwakwe. Ndawe Uwandike Uwelu wewitigila: “Palulo sangulumba, pagati pa avanu avamyanza sa nzimba ululumbo lwa ilitawa lyako.”
45015010	Kangi Uwandike witigila: “Muhekelelage nyenye nye vamyanza pamwi na avanu vakwe Nguluvi.”
45015011	Kangi witigila: “Mumulumbe Nguluvi, nye vamyanza mbemuli; mumulumbe, nye vanu mbemuli.”
45015012	Kangi Yesaya itigila: “Umwisukulu va Yese saasa, saakang'ulwa ateme ku vamyanza; nawo savamwihuvila umwene.”
45015013	Sweno Nguluvi ye kilamuko cha uluhuvi, avapelage nyeye uluhekelelo mbeluli na uwikalakunoga uwihuma mulufuuwo lwenyu, uluhuvi luginage ukoloka muludali lwa Umuhe Umwelu.
45015014	Vanyalukolo vangu, nene yinene, ngulukagula nachene ukuta nyenye mumemile uwunofu, na uwimbi mbewuli, na muhwanite ukwiyisa yinyenye kwa yinyenye.
45015015	Neke ulwene ndivandiche singi na singi mu balula iyi ngaya muhwehwe, sambi ndiviwuse isingi de. Migite ulo ukukola uwuwuya weamelye Nguluvi
45015016	wukuva mukami va Yesu Kilisito kuvanu avamyanza. Icho che kipigo changu cha uwutambisi, ukudalika Ulukani Ulunofu lwa Nguluvi sambi avanu avamyanza vave nambika iyikwidikilwa na Nguluvi, inambika iyesiwe na Umuhe Umwelu.
45015017	Sweno, kono wenyanzile na Kilisito nywanite nane ukwivahila ikipigo changu kwa Nguluvi.
45015018	Singwigelela ukulonga ikinu kingi ichekivesaga pesi kila hela che Kilisito Yesu apigite ukunuma nene sambi avanu avamyanza vave na ichoga. Apigite ulo ukwimila ing'ani na ifipigo.
45015019	Muludali lwa imiitu na uwuhulo na muludali lwa Umuhe va Nguluvi. Sweno, kwa ukugenda polofu ukuhumila ku Yelusalemu mbaka ku Iluliko, ngadalike hilo Ulukani Ulunofu lwa Kilisito.
45015020	Na mbepali uwudobofu wangu wukave ukudalika Ulukani Ulunofu si pala pe ilitawa lya Kilisito likapulise, longanzenge mu lutu lwa umunu uyungi.
45015021	Ndawe Uwandike Uwelu wewitigila: “Avanu mbevali vesivalongele isa umwene savalava. Na vesivalapulika, savalukagula.”
45015022	Nambi ukwimila lulo, ngatanilwe kolofu ukusa ukwenyu.
45015023	Neke pakuva lino yendusise ikipigo changu imbali isi, na pakuva kwa myaka myolofu ngave na amahosa gaga ga ukusa ukwenyu,
45015024	ngwihuvila ukupiga ulo lino. Ngembwenda ukuvawona pendilutila mulugendo lwangu pesogwe ku Sipaniya na ukwanukila uwutanzi wenyu mulugendo ulo petutinasa kwa pelusika ludodo na nyenye.
45015025	Neke, kulino sogwe ukuvapigila avanu va Nguluvi kula ku Yelusalemu.
45015026	Pakuva amakanisa ga ku Makedoniya na ku Akaya galamwe ukutawula umuhangu gwawo ukuvatanga avanu va Nguluvi avamikaa kula ku Yelusalemu.
45015027	Vavene vevalamwee ukupiga lulo, neke ulwene nachene icho che kipigo chawo kwa avayawo. Pakuva avanu avamyanza vakahanzile mu wufunyilile wa munumbula wa Avayudaya, luvavaje nawo lino ukuvapigila Avayudaya mwa fyevagulwime ifya mung'i.
45015028	Pesinzile ikipigo icho nu kuvapela umuhangu ugo gwevakakong'ise ukwimila avene, pendivagendela nyenye pendilutila sogwe ku Sipaniya.
45015029	Ngulukagula ukuta penzusile ukwenyu ndivasila mu uwufunyilile mbewuli wa Kilisito.
45015030	Sweno, vanyalukolo vangu, nguvagongola ukwimila Umutwa vetu Yesu Kilisito, na uwimila uwende uwihumaga kwa Umuhe, munangage ukusukila kwa Nguluvi.
45015031	Musukage hilo sambi mokwe ukuhuma mwa vala vesivafuuvitwi avali ku Yudaya, na kikipigo changu nacho uko ku Yelusalemu, sambi nzidikilwe na avanu avelu avali kuko.
45015032	Sweno, wone Nguluvi awende, nywana ukusa ukwenyu na mutima mwelu, suupe pamwi na nyenye.
45015033	Nguluvi yula yemwene ikilamuko cha uwikalakunoga avelage na pamwi na nyenye mbemuli! Ena!
45016001	Ndiwenda ukumukagulisa ukwenyu Umuhasa vetu Fwebe umukami va ilikanisa lya ku Kengeleya.
45016002	Mumwanukilage ukwimila Umutwa ndawe ulwinogela avanu va Nguluvi. Mumutangage mwa fyeava agulwime, pakuva umwene akave munu munofu hilo kwa awolofu na kwa nene kangi.
45016003	Ndihungisa kwa Pilisika na Akila, avanyakupiga vayangu mufipigo fya Kilisito Yesu.
45016004	Avene vevitawe uwumi wawo ukwimila nene. Vinogela ukulumbwa, si ukuta ulo lwa nene hela, pesi na kwa amakanisa mbegali ga avanu avamyanza.
45016005	Ndihungisa kangi na ku likanisa ilikong'ana mukaye yawo. Ndihungisa kwa munyawiyendi vangu Epayineto yula uva ukutala ukumufuuwa Kilisito mulutanana lwa mu Asiya.
45016006	Mumuhungilage nayi Maliya yeapigite kwa wupifu ukwimila nene.
45016007	Ndihungisa kwa Anduloniko na Yuniya avanyang'i avayangu vevasopitwe mundinde pamwi na nene; nawo vakagulanike hilo mwa avigendo, kangi vatasile ukwingila mu wukilisito nene pesindilava nzingila.
45016008	Ndihungisa kwa Ambulyato, munyawiyendi vangu mu kuhanga na Umutwa.
45016009	Ndihungisa kwa Ulubano, umunyakupiga muyangu mu wupisi wa Kilisito, kangi ngumuhungila Sitaku.
45016010	Mumuhungilage nayi Apele ye uwufuuwa wakwe kwa Kilisito uwukawonike pelu. Ndihungisa kwa mbevali avali mukaye ya Alisitabulo.
45016011	Ndihungisa kwa Helodiana, munyang'i muyangu; na kwa mbevali avali kwa Nalikisi yeakamwidiche Umutwa.
45016012	Mumuhungilage Tilifena na Tilifosa avipiga ifipigo mu wupisi wa Umutwa, na umunyawiyendi vangu Pelisi ye akapigite nzolofu ukwimila Umutwa.
45016013	Mumuhungilage Lufo, munu umupifu hilo mu kumupigila Umutwa, nayu yuve kangi ye yuvangu nayinene,
45016014	mumuhungilage nayi Asungilito, Filegoni, Helena, Patuloba, Helima na avanyalukolo mbevali avali pamwi nawo.
45016015	Mumuhungilage Filologo nayi Yuliya, Neleya na umuhase, nayi Olimba pamwi na avanu mbevali va Nguluvi avali pamwi nawo.
45016016	Mwihungilage mukwinonela muwende wa kinyalukolo mbemuli. Kamwene mbemuli nguvahungila ukuhuma ku makanisa mbegali ga Kilisito.
45016017	Vanyalukolo vangu, nguvagongola muvawuulilage pawelu mbevali avakwambusa ukusutana na ukwambusa avangi vagwe, visutana na inzigiso semwigisiwe. Mwilegage na avanu avindawe iwo,
45016018	pakuva avanu avindawe iwo sivakumupigila Kilisito Umutwa vetu, pesi vakugapigila amaleme gawo vavene. Vilonga inofu na ukudalika kwa ukugongolesa viyasa inumbula sa avanu avagolofu.
45016019	Pakuva ichoga chemwinacho kikapulise kuvanu mbevali, nambi nene mbe na luhekelelo kwa nyenye, ngembwenda muvelage na uluhala ulukwilaniche mufinu ifinofu na muvelage simwivanga kinu mung'ani imbi.
45016020	Nave Nguluvi ikilamuko cha uwikalakunoga sahaava ukumukinya setani nu kumuvika pasi pa magulu gakwe. Uwuwuya wa Umutwa vetu Yesu Kilisito wuvelage nanyenye.
45016021	Timoti, umunyakupiga pamwi na nene akuvahungila, nayi Lukio, Yasoni na Sosipatulo Avayudaya vayangu vakuvahungila
45016022	Nayi nene Telitio ye ngwandika seilonga Pawulo mubalula iyi nguvahungila.
45016023	Gayo, yeanzanuche mukaye yakwe na likanisa mbelili ilyalikong'ana kulumwene, likuvatigila kamwene, Elasito, umulolesi va uwunono wa iboma iyi pamwi nayi Kwalito, vakuvahungila. [
45016024	Uwuwuya wa Umutwa vetu Yesu Kilisito wuvesage na nyenye mbemuli. Ena.]
45016025	Sweno, lino tumulumbage Nguluvi! Ye mwene yeahwanite avakangase mu lukani ulunofu lwe ndadalike ulukani lwa Yesu Kilisito, na mwa kila ikinyele ikigubwilwe na ichekifihitwe uluhuma pidaha.
45016026	Sweno, inachene iyo yiletitwe pawelu na ukuhuma muwandike uwa avavisi lukagulanike ku wutwa wa ing'i mbesili, ukwimila ululagilo lwa Nguluvi uva mbepali sambi vapelwe ichoga cha ukufuuwa.
45016027	Kwa Nguluvi yeiyena umunyaluhala ulukwilaniche, sivesage indolo kwa ukukola kwa Yesu Kilisito, mbepali na mbepali! Ena.
46001001	Pawulo, yendakemelitwe mbe mwigendo va Kilisito Yesu kwa uwende wa Nguluvi, pamwinga na umunyalukolo vangu Sositene,
46001002	Kulikanisa lya Nguluvi lyelili uko ku Kolindo. Nyenye mukesiwe kwa ukuhanga na Kilisito Yesu, mwakemelitwe sambi muve vanu va Nguluvi mwiva pamwinga na avanu mbevali, vevakumusunyalila Umutwa vetu Yesu Kilisito, ye Umutwa vawo na vetu na hwehwe.
46001003	Nguvasukila uwende na uwikalakunoga ukuhuma kwa Nguluvi udadetu na Umutwa vetu Yesu Kilisito.
46001004	Nane ngumulumba Nguluvi vangu mbepali ukwimila nyenye pakuva kwa uwunofu wakwe akavapelye uwuwuya wakwe ukwimila Kilisito Yesu.
46001005	Pakuva, kwa ukuhanga na Kilisito mukanonite mwa mbefili. Mukapelitwe uwuseela mbewuli na uludali mbeluli ulwa ukudalika,
46001006	Ulukani lwa Kilisito lukangasiswe mwanyenye,
46001007	na simwigaya ikipelwa chechekivesaga cha kimuhe, pemwisindila ukugubulwa kwakwe Umutwa vetu Yesu Kilisito.
46001008	Umwene avakangasa nyenye mbaka kumudugo sambi samuwoneke simwivananzi ikimunyi kila cha Umutwa Yesu Kilisito.
46001009	Nave yemwene yeavakemelye nyenye, sambi muhange na umwanakwe Yesu Kilisito Umutwa vetu umwene ye vakwihuvilwa.
46001010	Vanyalukolo, nene nguvagongola hilo, mwitawa lya Umutwa vetu Yesu Kilisito: muvelage mulaganie kumwi mbemuli mwa mbesili semwilonga, kulemwage ukuva na ulwigawo kwa nyenye; muvelage na amahosa gamwi kangi mwilamulila kumwi mbemuli.
46001011	Vanyalukolo vangu, ing'ani sengapulike ukuhuma kwa avanu avamwi va mukaye ya Kulove, silagila pelu hela ukutigila uko kwina lwitakilo.
46001012	Ndisaka ukutigila de: umunu yeyeavesaga ilonga ulwakwe: uyumwi itigila, “Nene ndiva Pawulo,” Uyungi: “Nene ndiva Apolo,” uyungi kangi: “Nene ndiva Kefa,” na uyungi: “Nene ndiva Kilisito.”
46001013	Mbi, Kilisito akigavite? Mbi, Pawulo yeatumbikwe ukwimila nyenye? Na kangi tutigile, mbi mwabatisiwe mwitawa lya Pawulo?
46001014	Nene ngumulumba Nguluvi ulwa sindamubatisisi umunu yeyeavesaga mwa nyenye pesi Kilisipo na Gayo hela.
46001015	Sweno nambi nditigila asupali yeatigila akabatisiwe mwitawa lyangu. (
46001016	Aha mundegepele, kumbi ndabatisise kangi avanu va mukaye ya Sitefana; neke vevalutye paiva, singwiwuka wone ndabatisise umunu uyungi yeyeavesaga.)
46001017	Pakuva Kilisito sianumiti ukubatisa, pesi ukudalika Ulukani Ulunofu, kangi ndadalikige si kwa ukwimila indongele ya uluhala sambi uludali lwa ifwa ya Kilisito mu musalaba salulava lugaya cha kwambula.
46001018	Pakuva ulukani ulwa ifwa ya Kilisito mu musalaba, lwiwoneka nda lukani lwa wupuva kwa vala vevisogola kukuyaga, neke kwa hwehwe yetuli mung'asi ya uwupoki ulukani ulo, lwe ludali lwa Nguluvi.
46001019	Pakuva Uwandike Uwelu witigila: “Nene sanzananga uluhala lwa avene avanyaluhala. na ukwimba kwa avaseela sandikutosa kutali.”
46001020	Mbi alikwi lino, umunyaluhala? Mbi alikwi lino, umwigisi va indagilo? Mbi alikwi yula umuseela va ulubesa va ifilo ifi mbi alikwi? Mbi si Nguluvi aluwuyipe uluhala lwa mung'i luve wupuva?
46001021	Pakuva, kwa uluhala lwa Nguluvi avanu sivahwaniti ukumukagula umwene ukwimila uluhala lwawo. Neke kangi ulungi na ulo, Nguluvi awendite ukuvapoka vala avifuuwa kwa ukwimila lula lwe avanyaluhala vitigila wupuva, kwa lula ulukani lwetwidalika.
46001022	Avayudaya visaka ikilagilo, na Avagiliki nawo visaka uluhala,
46001023	Neke hwehwe tukumudalika Kilisito yevamutumbikea Kwa Avayudaya ulukani lulu kikuvaso, na kwa Avamyanza ulukani ulu wupuva.
46001024	Neke kwa vala avakemele, Avayudaya na Avagiliki, Kilisito ye uludali na uluhala lwa Nguluvi.
46001025	Pakuva chekiwoneka wupuva kwa Nguluvi, icho chekiva kina uluhala ululutye uluhala lwa avanu, na chekiwoneka ukuva kihomefu kwa Nguluvi, icho chekiva kikangafu hilo ukulutila uwukangafu wa avanu.
46001026	Vanyalukolo, mwiwukage ulusika pemwakemeligwe: Awolofu mwanyenye sive vanyaluhala nambi kwa amahosa ga uwunu; avangi sive vanyaludali nambi ukuva vatambule.
46001027	Kwekutigila, Nguluvi ahagwe ifinu fila fye mung'i fiwoneka wupuva; sambi avahongele inyoni vala avanyaluhala na kangi ahagwe fila fye mung'i fiwoneka fihomefu, sambi avahongele inyoni avakangafu.
46001028	Nguluvi ahagwe fila fye kwa amahosa ga mung'i fiwoneka si kinu na fihele fibedalwa, ifinu fye siuhwaniti nambi ukwihosa ukuta kofili sambi kwa ukukola mwa fifyo anange fila fye kwa amahosa ga avanu fiva fitambule.
46001029	Sweno, asupali umunu yeivahila ikinu chechekivesaga pamiho ga Nguluvi.
46001030	Umwene ye kilamuko cha uwumi wenyu mwa Kilisito Yesu ye Nguluvi amuwuyipe ave luhala lwetu, uwugolofu wetu na ukweswa kwetu na uwukombolwa.
46001031	Sweno, ndawe lwewilonga Uwandike Uwelu: “Yeiwenda ukwivahila, sweno, ivahilage ikipigo cha Umutwa.”
46002001	Vanyalukolo, nene pengengasile ukwenyu sindavadalichi ulupweng'enyu ulwa ikinyele kila icha ulukani lwa Nguluvi kwa ukukola uwuseela wa indongele, nambi kwa uluhala lwa avanu.
46002002	Nene pende ukwenyu ndalamwe ukuva ndimupuva ndemwage ukukikagula ikinu chechekivesaga kila pesi ukumukagula Yesu Kilisito, ena, Kilisito yevamutumbike.
46002003	Nene pende ukwenyu ndenyanzile muwuhomefu na uwogofi wukomi na ukukuvila.
46002004	Uwudalisi wangu na inzolelesi sangu sindalongigi kwa ukuvakwega avanu kwa uluhala, pesi kwa uwolelesi wa uludali lwa Umuhe.
46002005	Ndapigite ulo sambi ulufuuwo lwenyu lwimile muludali lwa Nguluvi, salulonga lwimile muluhala lwa avanu.
46002006	Nambi ndahihyo, kwa vala avakange twikola kangi na luluhala lulo si lwa mung'i yiyi, nambi uluhala lwa avatema va mung'i iyi, vala avasutine kukuyaga.
46002007	Uluhala lwetwikola hwehwe, lwe luhala lwa ulukani lwa Nguluvi ululi ku kinyele, uluhala ulufihe, lwe luhala lwe Nguluvi ealugafile uluhuma pidaha ukwimila indolo setu.
46002008	Uluhala lwe avatema va mung'i umu, valemilwe ukulukagula, pakuva vevalukagule, sivevigelela ukumutumbika Umutwa va indolo mu musalaba,
46002009	Neke, ndawe wewilonga Uwandike Uwelu, “Ing'ani se nambi iliho silyelilasiwona, nambi ilipulikilo silyelilapulika, ing'ani se nambi umunu siealahosa munumbula. Iso Nguluvi avaviche vala vevamwenda.”
46002010	Iso se ng'ani Nguluvi, seatuviche pelu ukwimila Umuhe vakwe. Pakuva Umuhe aigosa chechekivesaga, nambi ing'ani isili mugati hilo mwa Nguluvi.
46002011	Yenani yeahwanite asikagule ing'ani isili kwa umunu uyungi pesi inumbula yakwe umunu uyo? Lwindahihyo, asukuli yeasisele ing'ani sa Nguluvi pesi Umuhe va Nguluvi.
46002012	Lino hwehwe sitwanuchi Umuhe va mung'i pesi yula yeihuma kwa Nguluvi sambi atutange ukusikagula mbesili seatugavye Nguluvi.
46002013	Nambi hwehwe tukwigisa, neke situkwigisa ukukola uluhala lwa avanu, pesi twikola Umuhe se atwigise, twiganula ing'ani isa Umuhe kwa vala avinave Umuhe yuyo.
46002014	Umunu uva mung'i sakwanukilagi ing'ani sa Umuhe va Nguluvi. Pakuva kulumunu uva ndahihyo ing'ani sa Nguluvi kulumwene uwo wupuva, pakuva iso simulutye uluhala pakuva iso sasikagulanika kwa uwutanzi wa Umuhe hela.
46002015	Neke umunu yeinave Umuhe yuyo, yemwene yeahwanite ukuwukagula uwunofu wa mbepali, nave sahwana ukulongwa fibi na umunu yeyeavesaga.
46002016	“Yenani yeahwanite alukagule uluhala lwa Umutwa? Yenani yeahwanite ukwigisa ulukani?” Neke hwehwe twina uluhala lwa Kilisito.
46003001	Vanyalukolo vangu, nane nene singahwaniti ukulonga nanye witigila mwinave uyo Umuhe. Ndawene lunofu ndonge nanye witigila mwivanu va mung'i, witigila mwivana vadodo mumikalile ija uwukilisito.
46003002	Ndawene lunofu ndivapele lisiva, si uwugali, pakuva simwemuhwana ukulya. Na kulino de simuhwaniti ukulya,
46003003	pakuva na kulino de nyenye pemwivanu va mung'i. Mbi si nachene ukutigila ukwenyu pekwina igila na ulwitakilo weyinyenye ng'ani? Ulo chekilagilo ulwa nyenye pemukaali mwivanu va mung'i, mukwikala we mukwiga imikalile ija mung'i.
46003004	Uyumwi venyu peitigila, “Nene ndiva Pawulo.” na uyungi, “Nene ndiva Apolo,” mbi, ulo sichekilagilo ukutigila nyenye mukaali pemwiga imikalile ija mung'i mumu hela?
46003005	Mbi Apolo ye nani? Na Pawulo yenani? Hwehwe twivakami hela yetwavaletye nyenye ulufuuwo. Yeyeavesaga mwahwehwe ipiga ikipigo che apelitwe nu Mutwa.
46003006	Nene ndavyalite inyadikwa, Apolo swe iboholela ululenga; neke umunyakuleka yimele ye Nguluvi.
46003007	Lino ipo umunyakupiga hilo si yula yavyalite inyadikwa, nambi yula yaboholye ululenga, ipo munyakupiga hilo ye Nguluvi yalekite inyadikwa yimele nu kutaalipa.
46003008	Yula yeavyalite na yula yaboholye ululenga mbevali valing'ene, nawo mbevali savanukila ikipelwa ikihuma muwupifu wa ikipigo chawo.
46003009	Pakuva hwehwe twilukolo, twivanyakupiga pamwinga na Nguluvi, na nyenye mwilungulu lyakwe, kangi nyenye mwikaye yakwe inzenge.
46003010	Na kwa ukukola uwuwuya wa Nguluvi wamelye, ndawe musenzi umupifu, ndavisele ulutu na uyungi isenge baho pachanya. Ino lwinoga umunu yeyeavesaga yeisenga baho pachanya, alavisage hilo.
46003011	Pakuva asukuli umunu yungi yeahwana ukuvika ulutu ulungi kangi pe silulula lwelwavisilwe pamwandi, kwekutigila ye Yesu Kilisito.
46003012	Pachanya pa ulutu ulo umunu yeyeavesaga ahwanite asengele isahabu, amagobole nambi amaganga gegagigusiwa amagobole molofu; ahwanite asengele amagoda, amahamba na apangi ilisoli.
46003013	Kwa lwelweluvelaga, muwunofu wa ikipigo cha yeyeavesaga munu sawuwoneka ikimunyi kila che Kilisito sawuvika pelu. Pakuva, ikimunyi icho saguwoneka umoto, na umoto ugo sagugosa uwunofu wa ikipigo chakwe.
46003014	Na chechekivesaga kinu che umunu akwete pakusengela mulutu, wone sakihwane ukukuluka mu moto gula, sweno umunu uyo saanukila ikipelwa chakwe,
46003015	neke wone ikinu chasenje, manyi sachuse kipye kisile, sweno umunu uyo sisaanukila ikipelwa chakwe, pesi ulwa umunu uyo umwene, saapokwa witigila yakulwike ukuhuma mumoto.
46003016	Mbi, simukulukagula ukutigila nyenye mwitembeli ya Nguluvi, nu kutigila Umuhe va Nguluvi aakwikala mwa nyenye?
46003017	Sweno, wone umunu anange i tembeli ya Nguluvi, Nguluvi amwananga umunu uyo; pakuva i tembeli ya Nguluvi nzelu, na i tembeli iyo ye nyenye.
46003018	Uyungi alemwage ukuvasanga! Umunu yeyeavesaga mwa nyenye yeitigila ina uluhala aakwiga ulwa mung'i, ikiba itigile mupuva sambi ave na uluhala lwa nachene.
46003019	Pakuva uluhala lwa mung'i ulo wupuva pamiho ga Nguluvi. Pakuva Uwandike Uwelu wilonga, “Nguluvi aakuvibata vanyaluhala mu wusugu wawo.”
46003020	Na kangi, “Umutwa alukagwe ukutigila amahosa ga avanyaluhala sigahwaniti kinu.”
46003021	Sweno, umunu alemwage ukwivahila avanu. Pakuva ifinu mbefili fyeenyu.
46003022	Pawulo, nambi Apolo nambi Kefa, nambi ing'i, nambi uwumi nambi ifwa, nambi ing'ani isa lino na sesasusa, mbesili isi seenyu.
46003023	Neke nyenye mwivanu va Kilisito, nave Kilisito va Nguluvi.
46004001	Umunu atuhosage hwehwe ulwa twivakami va Kilisito na avavisikise isa ikinyele sa Nguluvi.
46004002	Ipo chekigoswa kwa yula umuvisikise ulwa avelage munu yeakwihuvilwa.
46004003	Neke kwa nene si kinu wone nyenye munyige kwa ukukola lwevavihiga avanu, neke nene singwihiga kinu.
46004004	Nene inumbula yangu siyikusongela kwa ikinu chechekivesaga, nambi ndahihyo sinditigila nene ndimugaya lwehwanite nzanange nda. Neke Umutwa yakunyiga nene.
46004005	Sweno, mulahiga ulusika pesilulava lufika, pa Umutwa salasa. Uyo saavika pelu ing'ani isa ikinyele isifihime, na ukugalagila pelu amahosa ga inumbula sa avanu. Ipo umunu yeyeavesaga saanukila ikilumbo ikimuvaje.
46004006	Vanyalukolo vangu, iso mbesili ndonzile ukwimila mwa Apolo na nene, icho kilagilo kwa nyenye, ukwimila ikilagilo chetu nene na Apolo ndisaka sambi mulukagule nachene indongele iyi, “Mwinatilage inzandike.” Kwa nyenye pavelage pagaya umunu yakumududuvila uyungi nambi ukumubedala umunu yungi.
46004007	Mbi nani yakukuwona veve ulwa uli pachanya ya avangi? Mbi lino wina kiki veve chesiwimupele na Nguluvi? Na wone wapelitwe, lwakiki widuduvila icho wiva nda siwapelitwi?
46004008	Lino luvakwilye! Lino yemunonite! Kangi yemuve vatema lwe hwehwe situlava! Ena, nachene, luke lunoga nyenye muteme, sambi na hwehwe petuhwana pamwinga ukutema nanyenye.
46004009	Lwiwoneka pelu kwa nene ukuta Nguluvi atupelye hwehwe avigendo ikilega cha mu mbele, sambi tuve wita avanu avahige ukufwa, twavisilwe tuve vanu va kuhekwa mung'i mbeyili, kwa avanyivaha na kwa avanu.
46004010	Hwehwe twivapuva ukwimila Kilisito, neke nyenye mwivanyaluhala ukwimila ukuhanga na Kilisito, hwehwe twivahomefu, neke nyenye mwavanyaludali. Nyenye mwipelwa ululumbo neke hwehwe twibedalwa.
46004011	Na kulino de, hwehwe tudagine, kangi tukelwike, tufuulike, twipunangwa mufyolofu, twivagaya nambi pono pa wuvaso.
46004012	Kangi twiguda, kono we twipiga ifipigo kwa amawoko getu yihwehwe. Na pevatwelanga, hwehwe tukuvasukila uwufunyilile, na petwitesewa, hwehwe twikangalila;
46004013	na pevakutufila, hwehwe twipitula kwa wulele, mbaka kulino de, hwehwe tukave mahwahwa mung'i.
46004014	Nene singuvandikila ing'ani isi sambi ndivahongele inyoni nda, pesi ulwa ndivandiche isi, sambi ndivigise hela, nyenye nye vanangu avende.
46004015	Pakuva nave mwinawo avalolesi mbilima nzolofu mumikalile ija uwukilisito, nambi ndahihyo mwinave udadenyu yumwi swe, pakuva kwa ulubali lwa uwukilisito nene yendavejee kwa ukuvadalikila Ulukani Ulunofu.
46004016	Sweno, nguvagongola munzigage nene.
46004017	Nambi nene ndimutumite Timoti aase ukwenyu. Uyo ye mwanangu umwende yengumufuuwa mwitawa lya Umutwa. Uyo aviwusa ing'asi ye nene Pawulo ndigendela mumikalile ija uwukilisito; ing'asi yengwigisa bahapavesaga mumakanisa mbegali.
46004018	Neke apamwi avangi mwa nyenye, vavanzile ukwivika pachanya vakwihosa ukuta nene sinzusa kangi ukwenyu.
46004019	Neke, ulwene mulukagulage ukuta, wone Umutwa awende, ongo nzusa ukwenyu lilino, napenzusile, pepene pesandilavila yinene, ichene chevahele vilonga vawo vevakwivika pachanya, pebaho pendilavila na luludali lwawo lwevinalo.
46004020	Pakuva uwutwa wa Nguluvi, siwakwimila mung'ani sa ndahihi hela, pesi muludali.
46004021	Mbi lino nyenye mwiwenda ululikwi? Ngali nzusage ukwenyu weng'olye ulugoda, apangi nzusage na inumbula iya uwende na uwulele?
46005001	Lino, kosili ing'ani isa nachene ukutigila ukwenyu kowoli uwugoni, kangi uwugoni uwaafu wesiwulava wuwoneka nambi kuvanu, vesivamuseli Nguluvi kumbi ndipulika ulwa umuyenyu uyumwi akategwe umukina udade!
46005002	Nye! Kumbi ndawuli nyenye mukwisumila? Mbi si muke muhuguvala, na uyo yeipigite uwaafu lwinoga mumuhese ahege mwa nyenye.
46005003	Ena, kulubali ulwangu, nene nambi ndilipataali nanyenye ku muvili, nambi ndahihyo mu numbula ndilibaho pamwinga na nyenye, ndiva ndandilibaho, nene yendimuhigite umunu uyo yeakapigite uwaafu uwuhonga inyoni.
46005004	Sweno, ulusika lwe mwikong'ana pamwinga mwitawa lya Umutwa Yesu, nane ndiva wita ndili pamwinga na nyenye kwa inumbula, sweno kwa uludali ulwa Umutwa vetu Yesu,
46005005	mumutawulage umunu uyo kwa Setani sambi umuvili gwakwe gwanangwe na inumbula yakwe yihwane ukupokwa ikimunyi kila icha Umutwa.
46005006	Ulwidudumbo lwenyu silwinoga kinu! Mbi, simukulukagula ulwa uwuhahu wudodo wawihahula uwuse mbewuli?
46005007	Ino, mwiyesage nu kutaga kutaali uwuhahu wa pidaha, wa uwananzi, sambi muve vapya uwuhahu ndawe mwiwali. Pakuva Kilisito ye ng'olo ya Pasaka vetu umutawule ave nambika.
46005008	Sweno, tuwuyape ikimunyi ikikomi, si kwa wula uwuhahu wa pidaha, uwuhahu wa uwanangifu pesi kwa umukate gwesimuhate uwuhahu, umukate ugwa uwugolofu wa nachene.
46005009	Ndavandiche ibalula yangu ulwa mulahanga na avanu avagoni.
46005010	Neke ulwene singatigiligi avanu mbevali avali mung'i vagoni, avahatufu, vadesi na vala vevavisunyalila ifihwananguluvi. Sweno, muke muwende ukuvakimbila mbevali iwo apo luke luvanogela nyenye muhegele ng'ani mung'i umu!
46005011	Neke chengalongige pengwandika che iki: Mulahanga na munyalukolo umukilisito umugoni, muhatufu, kangi aisunyalila ifihwananguluvi, musongela avayagwe, mugaasi kangi mudesi. Umunu yeindawe uyo, nambi ukulilasa nave, mulalilasa.
46005012	Mbi, ulo lwelwa nene ukuvahiga avanu vala vevali kwivala? Aa nda iwo Nguluvi yeavahiga. Mbi, lino ndawuli, yinyenye nanye simuhwaniti ukuvahiga avakilisito vayenyu?
46005013	Sweno, mumuhakilage kutali na nyenye umunu umwanangifu!
46006001	Mbi lwihwana wuli uyumwi va nyenye amusongele umukilisito umuyagwe ku wuhigilo wa avanu vesivamuseli Nguluvi ileka ukumusongela kwa avanu va Nguluvi?
46006002	Mbi, simukulukagula ulwa avanu va Nguluvi savavahiga avanu mbevali mung'i? Lino wone, avanu mbevali savahigwa nanyenye, lino mbi ndawuli mwilemwa ukuhiga ing'ani isi indodo hela?
46006003	Mbi, simukulukagula ukutigila, silulo hela ulwa ukuhiga ing'ani indodo isa mbepali, satuvahiga na avanyivaha va Nguluvi?
46006004	Nyenye pemwiva na iliyoyo mung'ani isa mbepali, mbi ndawuli mukuvakemela avanu vavahige avagaya choga ku kanisa?
46006005	Nachene ipo mwihonga inyoni! Kwekutigila asukuli umuyenyu uyumwi umunyaluhala yahwanite ukudawula ilidati lyelili mwa avakilisito?
46006006	Lino, nachene guve nda musimu kwa avanyalukolo ukumusindika umunyalukolo ku wuhigilo, kangi na baho kwa avahisi vesivafuuvitwi.
46006007	Pakwisongela weyinyenye ng'ani mukwilagila ulwa nyenye yemulemelilwe ng'ani! Mbi siluke luva lunofu, kwa nyenye nambi muke mupigilwe fibi? Kangi siyike yiva kiba kwa nyenye, nambi muke mwanukwe ifyenyu?
46006008	Neke, lino nyenye yemwipigila avangi fibi na ukwihisila yinyenye ng'ani, umunu na munyalukolo vakwe!
46006009	Apangi mbi, simukulukagula ukutigila avanu avanangifu sisavava, na ililila mu Uwutwa wa Nguluvi? Mulasangwa, avanu vanyamikalile imyanangifu, ija, wugoni, avanyakusunyalila ifihwananguluvi, avayamba, nambi avasafi,
46006010	avahiisi, avimi, avagaasi, avaheesi, avaposi, iwo mbevali sisavahanga muwutwa wa Nguluvi.
46006011	Avangi mwa nyenye pamwandi mwapigige siso, neke lino mukave mwiwofuge, mukofwigwe, mukesiwe na ukwilamula na Nguluvi mwitawa lya Umutwa Yesu Kilisito na uwimila Umuhe va Nguluvi vetu.
46006012	Umunu uyungi ahwanite atigile, “Kwa nene mbefili finofu.” Ena, neke si mbefili ifihwanite nda, ngwidikila ukutigila ifinu mbefili finofu neke sindiwenda ifinu fimbike muwunyawingi.
46006013	Uhwanite utigile, “Ichakulya chavisilwe ukwimila lileme, na ilileme ukwimila ichakulya.” Ena, neke Nguluvi saafyananga mbefili ndawe fivili. Umuvili gwa umunu simuvike kwa uwuyamba pesi kwa ukumupigila Umutwa, nave Umutwa ukwimila umuvili.
46006014	Sweno, Nguluvi yamusilibwe Umutwa ukuhuma kwa avafwe saatusilibula nayihwehwe kwa uludali lwakwe.
46006015	Mbi, simukulukagula ulwa imivili jenyu fye figawamuvili fya umuvili gwa Kilisito? Mbi, mwihosa ulwa nywanite ukutegula ulubali ulumwi lwa umuvili gwa Kilisito na ukuluwuyapa luhange mumuvili gwa umung'inetu umugoni? Pogola siluhwaniti nambi ludodo.
46006016	Pakuva, ndawe lwemulukagwe, ukutigila yeihanga na umung'inetu umugoni aiva muvili gumwi nave-ndawe lwandikwe, “Nawo avavili savava muvili gumwi.”
46006017	Neke yahangite nu Mutwa aiva numbula yimwi nave.
46006018	Neke mwikomalilage hilo na uwugoni. Pakuva inzanangifu isingi mbesili sasipigilwa kwivala kwa umuvili neke umugoni akugupigila inzanangifu umuvili gwakwe yumwene.
46006019	Mbi, simukulukagula ulwa imivili jenyu ye tembeli ya Umuhe Umwelu yali mwanyenye, yemwamwanuche ukuhuma kwa Nguluvi? Ino nyenye, simwivanyamwenafyo.
46006020	Mwivagule na amagobole molofu, ino, mukolage imivili jenyu ukumupela indolo Nguluvi.
46007001	Neke lino ing'ani sila semukandike: Ena, lunofu wone umugosi ikale wesategwi umung'inetu,
46007002	neke lino pakwilega na ukugelwa isa uwugoni, apo umunu mugosi yeyeavesaga lwinoga avelage na umung'inetu vakwe yumwene, na umung'inetu yeyeavesaga lwinoga avelage na umugosi vakwe yumwene.
46007003	Na umugosi akwisage ulukumunogela uvakwe, nave umung'inetu ndahihyo akwisage ulukumunogela umugosi vakwe.
46007004	Umung'inetu mugaya lulagilo ulwa umuvili gwakwe, pesi umunu vakwe yeinalo, lwindahihyo kwa umugosi, nave mugaya lulagilo ulwa umuvili gakwe, pesi uvakwe yeinalo.
46007005	Mulemwage ukwiyima isivavaje mungomwa yenyu, mbaka pala pemuve mwiyidikise ukusuupa lusika ludodo, sambi muve na ikilega ikinofu ukwifunya. Pelulutye ulo kangi mupilukilage ukukwisa isivavaje, sambi setani alemwe ukuvagela ukwimila uwuhomefu wenyu.
46007006	Neke isi senguvalongela nene lino sinditigila wanda sivelage lulagilo aa nda, isi nguvalongela isihuma mumahosa gangu hela.
46007007	Nene ngembwenda avanu mbevali vanzigage nene lwendiwali, neke yeyeavesaga munu inacho ikipelwa chakwe ukuhuma kwa Nguluvi, uyungi ikipelwa iki na yula ikingi.
46007008	Sweno, vala vesivalategula nambi kugomwa na vala avafwile nguvatigila lwinoga vanzigage nene lwendiwali.
46007009	Nambi ndahihyo, wone umunu akwilemwa, ikiba ategule, pakuva ikiba hilo ukutegula sindawe ukudobokela.
46007010	Kwavala vevategwe ndina lulagilo, kangi silwangu nda, ulo lwa Umutwa: umung'inetu alemwage ukulekana na umunu vakwe.
46007011	Neke wone alekane na umunu vakwe, swe ikalage simugomwe; pesi ndahihyo apo, vilamulage na umunu vakwe. Umunu vakwe nave alamupela uvakwe ulwandiko lwa ukulekana.
46007012	Kwa vala avangi, (ulu lwandiyena, si lwa Umutwa) nditigila de: Wone umugosi umukilisito inave umung'inetu yesiafuuvitwi, na uyo umung'inetu ave peawenda ukwikalasa, swe alemwage ukumupela ulwandiko lwa ukulekana.
46007013	Na kangi, wone umung'inetu umukilisito mugomwe kwa umunu yesiafuuvitwi, ave peawenda ukwikalasa, swe alamupela umunu vakwe ulwandiko lwa ukulekana.
46007014	Pakuva uyo umugosi yesiafuuvitwi akwanukilwa na Nguluvi kwa ukuhanga na uvakwe, na uyo umung'inetu yesiafuuvitwi akwanukilwa na Nguluvi kwa ukuhanga na umunu vakwe pesi ndahihyo avana vevakwegalwa sivake, vava vana va Nguluvi, kumbi lino iwo vana va Nguluvi.
46007015	Nambi ndahihyo, wone yula yesiafuuvitwi iwenda ukumuleka umuyagwe ye mukilisito, swe, amulekage hela. Ipo uyo umukilisito umugosi apangi umung'inetu, ava mutemapakwe. Pakuva Nguluvi avakemelye nyenye mwikale mu wikalakunoga.
46007016	Veve we mung'inetu umukilisito, ukulukagula ndawuli ulwa suhwaniti nachene umupoke umunu vako? Na kangi, veve ve mugosi umukilisito, ukulukagula ndawuli ulwa suhwaniti nachene umupoke uvako?
46007017	Umunu yeyeavesaga lumunoje ikalage mumikalile igigendela mufipelwa fyakwe fyapelitwe na Nguluvi, pala peakemeligwe na Nguluvi. Ulu lwe lulagilo lwangu ku makanisa mbegali.
46007018	Wone umunu akemelitwe kono muwoole sweno alemwage ukuva nda simuwoole, na wone kangi umunu akemelitwe wesi muwoole, sweno alemwage ukuwoolwa.
46007019	Pakuva ukuwoolwa na ukuleka ukuwoolwa si kinu nda, ikikomi ukwinatila indagilo isa Nguluvi.
46007020	Sweno, umunu yeyeavesaga ikalage ndawe lweeiwali ulusika pakemeligwe.
46007021	Mbi, veve wewimunyawingi pewakemeligwe? Lunofu, ulahosa ulo hilo, neke wone upelwe ikilega cha uwutemapakwe, pigile lulo.
46007022	Pakuva yula yakemelitwe nu Mutwa we munyawingi uyo aiva mutemapako kwa Umutwa, lwindahihyo kwa yula yakemelitwe mutemapakwe, aiva munyawingi va Kilisito.
46007023	Mbevali mwivagule kwa amagobole molofu, mulemwage ukuva kangi vanyawingi va avanu.
46007024	Vanyalukolo vangu, umunu yeyeavesaga mwanyenye sweno ikalage na Nguluvi ndawe lweeiwali ulusika peikemelwa.
46007025	Lino, ulwa avanahinza avigani na vesivalategula, ndimugaya lulagilo uluhuma kwa Umutwa, neke ndilonga sa amahosa gangu nene ye kwa ulusungu lwakwe Umutwa ngapelitwe ukuva munu ye vakufuuwa.
46007026	Sweno, ukwimila uwubane wewipwali lino, nditigila luke lunoga umunu asigalage weiwali.
46007027	Mbi, veve wategwe? Sweno, ulemwage ukulekana na uvako. Veve siulategula? Sweno, ulemwage ukutegula.
46007028	Neke wone utegule sinditigila uva upigite inzanangifu aa nda, na umwanahinza wone agomwe sinditigila ava apigite inzanangifu aa nda. Neke vala vevategula na ukugomwa iwo vafikwa na uwubane uwa mung'i iyi, neke nene singembwenda uwu wuvafike nyenye.
46007029	Vanyalukolo vangu, ndiwenda ukutigila de: ulusika lwelusige ludodo hela. Na uluhuma lino vala vevategwe vikalage witigila sivalategula;
46007030	vala vevivemba vavelage witigila wanda sivivemba, na vala vevihekelela vavelage witigila wanda sivihekelela; na vala vevigula ifinu vavelage witigila wanda vagaya kinu,
46007031	nawo vala vevakwifwahisa na ing'ani isa mung'i iyi vavelage witigila wanda vagaya icha ukuyipigila. Pakuva ndawe lwetukulukagula, ukuta ing'i iyi, yilutila.
46007032	Neke nene ngembwenda nyenye mulemwage ukuhuguvala. Umunu umugaya umung'inetu akwihosa hilo isa ikipigo cha umutwa, lweapiga sambi Umutwa lumunogele.
46007033	Neke umunu yeategwe, akwihosa hilo sa ifipigo fya mung'i, lula lweahwana ukupiga sambi lumunogele uvakwe,
46007034	nave igavite pavili. Nave umung'inetu yesimugomwa, apangi mwigani, akwihosa hilo ing'ani isa Umutwa hela, sambi ihumye umuvili na inumbula yakwe kulu Mutwa. Neke umung'inetu umugomwa akwihosa hilo isa mung'i lula lweamupigila umunu vakwe lumunogele.
46007035	Nene nguvalongela isi ukwimila ukwambula kwenyu nyenye, sinditigila sambi ndivapinging'ase. Ndiwenda mwihosage lunofu, sambi mumupigile Umutwa kwa inumbula na amahosa we mulaganie kumwi.
46007036	Wone umunu akwihosa ulwa sakumupigila lunofu umwanahinza yeamulumbite pesamutegwi, na kono uwudobokesi wakwe wukumulema, apigage lweiwona lunofu; vitegulage hela, siava apigite inzanangifu nda.
46007037	Neke wone umunu uyo alamule kwa ukuwenda yumwene mu numbula yakwe ulwa sategula na wone uwudobokesi wakwe siwumulema na ukulamula lweapiga, sweno, ava ipiga lunofu hilo pesamutegwi uyo umung'inetu umwigani.
46007038	Kwekutigila de: yula yeilamula ukutegula ipiga lunofu, na yula yeilamula lwa uwukitategula nave ipiga lunofu kangi ululutye.
46007039	Umung'inetu aiva mupinge na uvakwe ulusika mbeluli pembevali viva wumi. Neke umugosi peafwe, umung'inetu uyo aiva muwopole, na wone awende ahwanite ukugomwa na umunu yungi yeyeavesaga, pesi ulwa vitegulage mung'asi ya uwukilisito.
46007040	Neke lwendiwona nene yike yiva ikiba ikale ndahihyo weiwali. Igo ge mahosa gangu, nayi nene ndihosa ulwa ndinave Umuhe va Nguluvi.
46008001	Neke lino ulwa ifilyo ifitawule nambika ku ifihwananguluvi: Tukulukagula ukuta, mbetuli twina wuseela, uwuseela uwo wakwambusa ulwidudumbo neke uwende wawisenga.
46008002	sweno, yula yakwihosa ulwa akisele kinu, kumbi nachene sakiseli chechekivesaga kinu ndawe ulumuvaje akikagule.
46008003	Neke umunu yamwenda Nguluvi, uyo yakagulanike hilo kwa Nguluvi.
46008004	Sweno ulwa ifilyo ifitawule nambika kwa ifihwananguluvi, hwehwe tukulukagula ukuta ifihwananguluvi si kinu nambi ludodo mung'i, mbetuli tukulukagula ulwa Nguluvi yumwi yeiyena hela.
46008005	Nave kofili mung'i na kuchanya ifinu ifitambulwa nguluvi, nave vave kovali vanguluvi na avavina wolofu,
46008006	nambi ndahihyo, kwa hwehwe kwali Nguluvi yumwi hela; Dada, mugafi va mbefili, ye kwa ukwimila yumwene hwehwe twikwali. Kangi pwali Umutwa yumwi hela, Yesu Kilisito, ye kwa ukwimila umwene ifinu mbefili fyagafilwe, na hwehwe twiva wumi kwa uludali lwakwe.
46008007	Neke, si mbevali vevakulukagula ulu. Pakuva povali avanu avangi vevasovyee ifihwananguluvi, avanu ve mbaka neng'ino de pevilya ifyakulya ifyo vakufiwona ulwa fitawule kwa ifihwananguluvi. Na pakuva inumbula sawo sina lufuuwo luhomefu, swe ifyakulya ifyo fikuvapela uwuhongawinya.
46008008	Neke nambi ndahihyo ifyakulya sifihwaniti ukutuhegelesa pipi hilo na Nguluvi. Na pesitulii ichakulya kicho sitwi neema kinu nda, na petulye sitwiwilwa kinu nda.
46008009	Neke, mwikomalilage; uwutemapenyu wenyu wulemwage ukuvambusa avangi vanyalufuuwo uluhomefu vagwile mu nzanangifu.
46008010	Pakuva, umunu ye inumbula yakwe nyomefu, peakuwene veve ye wina uwuseela wilya ifyakulya ifyo mugati mu Tembeli ya ifihwananguluvi, mbi, siwitigila ukuta ulo lumukuvilisa uyo agine ukulya ifyakulya, ifitawule nambika kwa ifihwananguluvi?
46008011	Sweno, uyo umunyalukolo vako umuhomefu ye Kilisito amufwilye, ayaga ukwimila uwuseela wako.
46008012	Neke wone muvambuse avanyalukolo venyu ulwindahihyo, na ukwananga inumbula sawo nyomefu, apo mwiva mumwananje Kilisito.
46008013	Sweno, wone ichakulya kikwambusa umunyalukolo agwe, sisandya inyama nambi, longa nzambuse umunyalukolo vangu agwile munzanangifu.
46009001	Mbi, nene sindi mutemapangu? Mbi nene sindimwigendo? Ngali apangi sindamuweni Yesu umutwa vetu? Neke nanyenye nanye, sinyenye mwe maveleko ga ikipigo changu kulu Mutwa?.
46009002	Nambi nene mbe sindi mwigendo ku vanu vangi, neke nane ndi mwigendo kwa nyenye. Nyenye wewolelesi wa uwigendo wangu, kwa ukuhanga na umutwa.
46009003	Neke ulukani lwangu kwa vala vevakumbesa lwe ulu:
46009004	Ngali ndawuli hwehwe silukutuvagila ukupelwa ichakulya nu lulenga ukwimila ikipigo chetu chetwipiga?
46009005	Ngali hwehwe silutuvaji ukugendasa ulugendo na umung'inetu yeyeavesaga ndawe lwevipiga avigendo avangi na avanyalukolo va umutwa, nayi Kefa nave?
46009006	Apangi tutigile ye nene hela na Balanaba yelutuvaje tupigage ifipigo tandi, sambi twikwavile fyetugulwime?
46009007	Mbi, umunyigalu yalikwi akwihombelaga yumwene peipigila uwunyigalu wakwe? Ngali yealikwi yeayilima umugunda neke aleke ukwambula amaveleko ga imisabibu kangi alemwe ukulya amaveleko? Kangi yenani yeaikwamila ifikwamilwa, neke alemwe ukunywa ilisiva lya ifikwamilwa fyakwe?
46009008	Ngali nyenye mukwihosa ukuta ndilonga isi mung'asi ya uwunuwunu hela?
46009009	Ndawe nzandike mu ndagilo sa Musa, “Lemwage ukuyipinga isenga kumulomo peyikukutanga ukupata isanga.” Mbi, kwekutigila Nguluvi ilonga ulwa isenga?
46009010	Mbi, siukulukagula ukuta alongige lwa hwehwe peilonga ulo,silwa isenga nda. Ena, isi nzandike nachene ukwimila hwehwe; pakuva yula yeilima na yula yeibeta, mbevali ndawe vavili vihuvye ukwanukila isanga.
46009011	Neke wone hwehwe twavavyalye inyadikwa ya Umuhe mwa nyenye, mbi, luva lubi wone twambule ukwangula amaveleko genyu ga mung'i?
46009012	Wone avangi vanoje na vilavisa iso ukuhuma kwa nyenye, mbi, hwehwe ndawuli siyetulutye hilo kwa vawo? Neke, hwehwe sitwawenditi ukwimila lulo. Sweno ulungi lwa palulo, twakangalye mbefili sambi tulemwe ukulufuvalisa Ulukani Ulunofu lwa Kilisito.
46009013	Mbi, simukulukagula ukutigila vala vevavipiga mu Tembeli vavilya fya mumo mu Tembeli, na ukutigila vevavitawula inambika pifunyo vavipelwa ulusago ulwa ikitawulwa kicho?
46009014	Lwindahihyo nayi Mutwa alaje avadalisi va Ulukani Ulunofu vapelwage ichakulya chawo ukuhuma mumo.
46009015	Neke, nene sindapigiti nambi ikimwi mwa siso. Na pengwandika sinditigila sambi melwe kinu, nene ikiba pefwe silwindawe ukuleka uyungi anigile ngwidudumba chaka hela.
46009016	Neke pendidalika Ulukani Ulunofu, ulo si lukani lwa kwidudumbila, icho che kipigo chendapelitwe. Neke ndinalyo wone ndemwe ukudalika Ulukani Ulunofu!
46009017	Neke ndalimbe nyagwe yinene ukupiga ulu kwa ukwiyendela hela, sweno, ngembwenda ukwanukila amahombo; neke lino ndipiga pakuva ndimulagile, sweno kwekutigila ndipiga ululagile kwa nene.
46009018	Sweno, amahombo gangu si kinu kangi? Amahombo gangu kiki hela ikilega cha ukudalika Ulukani Ulunofu kitahombwa, we sindiwenda ukwanukila isimbaje mu kudalika.
46009019	Sweno, nambi, nene sindi munyawingi va umunu yeyeavesaga, ngivikite ndi munyawingi va mbevali sambi ndimuletele Kilisito avanu wolofu ndawe lweluhwana.
46009020	Kwa Avayudaya ndikalite we ndi mu Yudaya sambi ndivalete Avayudaya, kwekutigila, nambi nene sindipanyi ya Indagilo, neke kwa avene nginatye Indagilo, sambi ndivalete iwo vevakwinatila Indagilo.
46009021	Na kwa vala avagaya Indagilo, ngwikala ndawe avene, ndimugaya Indagilo, sambi ndivalete iwo avagaya indagilo. Ulo si kwekutigila nene ndimugaya Indagilo sa Nguluvi aa nda, pakuva nene nachene ndilipanyi ya Indagilo sa uwukilisito.
46009022	Kwa vala avahomefu nane ngave nda ndimuhomefu sambi ndivalete nawo. Nane ngipitwe polofu na kwa mbevali sambi ndivapoke avamwi.
46009023	Nene ndipiga mbesili isi ukwimila Ulukani Ulunofu, sambi melwe uwufunyilile.
46009024	Mbi, simukulukagula ulwa muluvanza, avakimbisi, vavikimbila mbevali, neke umunu yumwi hela yeaisuuma avayagwe swe yeaipelwa ikipelwa? Lino mukimbilage sambi mupelwe ikipelwa.
46009025	Avakimbisi mbevali vaviva na ulusika ulwa ukwigelanisa ukukimbila vatigine hilo, vakwiyima na ukupiga isingi; sambi vanukile ikinu iyikwanangika! Neke hwehwe twipiga isi sambi twanukile ikinu chesikikwanangikagi.
46009026	Nambi, nene sindikimbila chaka, sinditoosa ifunzi nda umunu yeitova ing'ala;
46009027	Na umuvili gwangu nguguvika mumigendele imitalamu sambi guve na choga nachene, sambi lulava nene ndidalikila avangi vanukilwe kwa Nguluvi neke nene sambihilwe pambele.
46010001	Vanyalukolo vangu, ndiwenda mulukagule ukutigila avakukwetu mbevali vepasi ya uwulolesi wa lila lifufu, na ukutigila mbevali valowike mubahali yila.
46010002	Mbevali vabatisiwe sambi vave vahanzile na Musa kwa ukukola lila lifufu na ibahali.
46010003	Mbevali valye ichakulya kikilaga icha Umuhe,
46010004	mbevali kangi vanywe ikinywewa kikilaga icha umuhe, pakuva vanywe ukuhuma mula mwitalawe lya Umuhe lyelyagendige pamwinga nawo; na ilitalawe ilyo lye ye Kilisito yumwene.
46010005	Nambi ndahihyo, awolofu vamuvifise Nguluvi, na avatasile mubalali.
46010006	Sweno, ing'ani iso mbesili, se nda figaniso hela kwa hwehwe; sikutukenyela hwehwe tulemwage ukudobokela inzanangifu ndawe avene lwevadoboche.
46010007	Mulemwage ukuva vasunyalila ifihwananguluvi ndawe avangi lweveviwali ndawe lwe Uwandike Uwelu wewilonga, “Avanu vateng'eme sambi valye na ukunywa, swe vakwinuka ukuwunga.”
46010008	Tulemwage ukuva vagoni ndawe avangi va avene lwevapigite uwugoni, swe vifwa kimunyi kimwi avanu mbilima machumi gavili na vadatu.
46010009	Tulemwage ukumugela Umutwa ndawe avangi va avene lwevamugelite, swe vifwa vilumwa na inzoka.
46010010	Mulemwage ukwilonganza ndawe avangi va avene lwevapigite, swe ndawe Umuwulasi avawulagige!
46010011	Sweno, ing'ani iso savafikite sambi sivigise avangi, naso sandikwe sambi situkenyele hwehwe ye twipipi na ifilo fya kumudugo.
46010012	Yula yeihosa ulwa imile akange ikomalilage alagwa.
46010013	Ukugelwa kwe mukave mwigelwa nyenye kuling'ene hela na ukugelwa kwa avanu. Neke Nguluvi uva ukwihuvilwa, nave sisaavaleka mugelwe ukulutila uludali lwenyu, neke pamwinga na ukugelwa, umwene kangi avapela uludali ulwa ukukangalila na ing'asi ya ukuvahumya umo mwivatelefu.
46010014	Lino, nye vanyawende vangu, mwepage ifihwananguluvi.
46010015	Ndilonga nanyenye, ndamwivanu vanyaluhala ulukwilye, pede mwihagulilage yinyenye mung'ani iso sendilonga.
46010016	Ikinywelo icha uwufunyilile, tukukifunyilila sitwatwihanga idanda ya Kilisito? Lwindahihyo na petwilya pamwinga umukate mbi, sitwatwihanga umuvili gwa Kilisito?
46010017	Pakuva umukate ugo gumwi, hwehwe, nambi twiwolofu, twimuvili gumwi, pakuva mbetuli twihanga umukate gugo gumwi.
46010018	Leke mwiyigise kwa ikiganiso icha Avayudaya vavene, vavene vevavilya ifitawule nambika pifunyo vahanzile na pala pifunyo.
46010019	Pede ndiwenda ukulonga kiki? Kwekutigila ichakulya ikitawule nambika kwa ifihwananguluvi nacho chakiva kinu, mbi ikihwananguluvi nacho kinu?
46010020	Nambi ludodo! Chendilonga che iki amafunyo gevavitambikila vesivamuseli Nguluvi vavitambikila amasoka, si kwa Nguluvi nda. Nguvakanila nyenye sukumwi, mulemwage ukuhanga na amasoka.
46010021	Simuhwaniti ukunywela ikinywelo icha Umutwa na ikinywelo cha amasoka, simuhwaniti ukuhanga pawulilo wa Umutwa na pawulilo wa amasoka.
46010022	Apangi mbi twiwenda Nguluvi ave na igila? Ngali mwitigila ukuta hwehwe twina uludali ukumulutila umwene?
46010023	Kwa nene ifinu mbefili vigaya mwiko, neke nave ndahihyo si mbefili ifinoje. Ifinu mbefili figaya mwiko neke si mbefili ifyafitanga.
46010024	Sweno umunu alemwagwe ukusaka hela iyena, pesi uwambule wa umuyagwe.
46010025	Mulisage chechekivesaga kigusiwa mu wugulilo kono we simwiwusa wusa ukwimila inumbula senyu yinyenye,
46010026	pakuva Uwandike Uwelu witigila, “Ing'i na mbefili ifilimumo wunono wa Umutwa.”
46010027	Wone umunu yesafuuvitwi avalaalike nanye mwidikile ukubita, swe, mulisage mbefili fyevavatengela kono we simwiwusawusa ukwimila inumbula senyu.
46010028	Neke wone umunu avalongele ukuta, “Ichakulya iki kitawule nambika kwa ifihwananguluvi.” Sweno, kwa ukwimila kwa yuyo yeavalonje na ukwimila ulwiyiwuko mulalya.
46010029	Nditigila, ‘Ukwimila ulwiyiwuko lwakwe si ulwenyu mutane ukulya.’ “Mbi ndawuli uwutemapangu wangu wimile ulwiyiwuko lwa umunu uyungi?
46010030	Lino wone nene ndilya ichakulya icho kono ngumulumba Nguluvi, lino lwindawuli avangi vasokame kwa ichakulya che nene ngumulumbila Nguluvi?”
46010031	Sweno, chechekivesaga mwipiga nambi ukulya nambi ukunywa, mupigage mbefili ukwimila indolo sa Nguluvi.
46010032	Mulava kikuvaso kwa Avayudaya nambi Avagiliki, nambi likanisa lya Nguluvi.
46010033	Munzigage nene, ndigela ukuvapigila uwunofu mbevali kwa lwelweluvesaga, kono we sindisaka ukwambula kwa ndiyena pesi kwa ukwambula kwa mbevali, sambi vapokwe.
46011001	Munzigage nene ndawe nene lwengumwiga Kilisito.
46011002	Nguvalumba hilo lwe mukunziwuka na kangi lwe mukwinatila uwulagise wendavalaje.
46011003	Neke ndiwenda kangi mulukagule ukutigila Kilisito ye Mutwe gwa yeyeavesaga mugosi, na umugosi gwe Mutwe gwa uvakwe, na Nguluvi ye Mutwe gwa Kilisito.
46011004	Sweno, umugosi yakwifunya nambi ukudalika ulukani lwa Nguluvi kono we afwikite mumutwe gwakwe, uyo akumubedala Kilisito.
46011005	Na umung'inetu pakwifunya nambi ukuvila pesafwiti ulukaya mumutwe gwakwe, uyo akugubedala umutwe gwakwe, yeipiga ulo aling'ene hela na umung'inetu yamogite ifwili mumutwe gwakwe.
46011006	Na umung'inetu yesafwiti ulukaya mumutwe gwakwe, ikiba peamogite ifwili sakwe. Neke kulu mung'inetu uko kuhonga nyoni ukusegeta ifwili nambi ukumogwa, sweno, ikiba afwale ulukaya mumutwe gwakwe.
46011007	Si lwinoga kwa umugosi ukufwala ulukaya mumutwe gwakwe, pakuva umwene ye lwihwano lwa Nguluvi na ikilole cha indolo sa Nguluvi, neke umung'inetu ye kilole na indolo sa umugosi.
46011008	Umugosi saahumiti kulu mung'inetu, pesi umung'inetu yahumite kulu mugosi.
46011009	Umugosi sagafilwi ukwimila umung'inetu, pesi umung'inetu yagafilwe ukwimila umugosi.
46011010	Nambi ukwimila lulo umung'inetu afwalage ulukaya mumutwe gwakwe, sambi lulagile ulwa alipasi ya uludali, na kangi kwa ukwimila avanyivaha va Nguluvi.
46011011	Pamwi na lulo, umung'inetu si mutemapakwe pe asupali umugosi, na mugosi si mutemapakwe pe asupali mung'inetu.
46011012	Ndawe lwe umung'inetu ahumite kwa umugosi, na kangi umugosi akwegalwa na umung'inetu, na mbefili fihuma kwa Nguluvi.
46011013	Sweno mulamulage yinyenye: Mbi, lwinoga umung'inetu ifunye kwa Nguluvi wesafwiti kinu mu mutwe gwakwe?
46011014	Nambi uwugave wakwe wilagila pelu hela ukuta umugosi pe inafwili nzolofu akwihongela inyoni yumwene;
46011015	neke kwa umung'inetu pe inafwili nzolofu sikumupela indolo, uyo apelitwe ifwili nzolofu sambi simugubike.
46011016	Wone umunu iwenda ukuleta ulubesa mu ulukani ulu, sweno, alukagulage ukuta hwehwe twivagaya migendele igingi, nambi amakanisa ga Nguluvi gagaya imigendele gingi.
46011017	Kono we pendivalagilisa isi, singela na ludodo ukuvalumba ukwimila isi sendivanga ukulonga ulwa imikong'ano jenyu nyenye yemufuuvitwe gileta kufwaha, kisumuli che mukwambula.
46011018	Ulwa ukutala, ndipulika pemwikong'ana pamwi mwiva na lwigawo mwa nyenye. Nane ukungi ndifuuwa ludodo,
46011019	Neke ulwene ukusutana mumahosa luvaje luve lwipwali mwa nyenye, sambi vala avakange vakagulanike.
46011020	Nachene mwikong'ana, si ukwimila ukulya ichakulya icha Umutwa!
46011021	Pakuva pemwilya umunu yeyeavesaga akwilila ichakulya chakwe yumwene, mbaka pambele avangi venyu viva vadagine, na avangi vagaalite!
46011022	Mbi simuhwaniti mulye na ukunywa mukaye senyu! Na apangi mbi, tutigile mukulibedala ilikanisa lya Nguluvi na ukuvahongela inyoni iwo avagaya ikinu? Ndivatigile kiki? Ndivalumbe? Si mulukani ulu nda.
46011023	Pakuva nene ndanuche uluhuma kwa Umutwa uwulagise wula wendavaletye nyenye: ukutigila, ikilo kikila cheatawulilwe Umutwa Yesu, ategwe umukate,
46011024	swe akumulumba Nguluvi, akugumegula, itigila, “Ugu gwe muvili gwangu ugukwimila nyenye, mupigage de kwa ukunziwuka nene.”
46011025	Lwindahihyo kangi peyealye, ategwe ikinywelo, swe itigila, “Ulu lwe lufingano ulupya mudanda yangu. Mupigage de, pepemuvelaga mwinywa kwa ukunziwuka nene.”
46011026	Pakuva pemuvelaga mwilya umukate ugu na ukunywela ikinywelo iki, mudalikage ifwa ya Umutwa, mbaka pesaakusa.
46011027	Sweno, yeyeavesaga ilya umukate ugo nambi ukunywela ikinywelo cha Umutwa mwe siluhwaniti, uyo ava mwananzi ukwimila umuvili na idanda ya Umutwa.
46011028	Sweno umunu yeyeavesaga igosage umwene tandi, pepene pealisage umukate ugo na ukunywela ikinywelo icho;
46011029	pakuva yeilya na ukunywa kitilili ulwa umuvili gwa Umutwa, ava ilya na ukunywa uluhigilo lwakwe yumwene.
46011030	Na mwaulo, awolofu mwa nyenye vahomefu na vatamwa, avangi de vakafwe.
46011031	Neke wone tuke twigose lunofu yihwehwe situke tuhigwa ndahihyo.
46011032	Sweno, petwihigwa na Umutwa, tukwigisiwa sambi tuve na ichoga, tulonga tuhigwe pamwi na va mung'i.
46011033	Sweno, vanyalukolo vangu, pemwikong'ana ukulya ichakulya cha Umutwa, umunu yeyeavesaga amusindilage tandi umuyagwe.
46011034	Na wone ave pwali umunu yeyeavesaga adagine, alisage tandi kukaye yakwe, sambi ukukong'ana kwenyu kulemwa ukwambusa muhigwe. Neke, ulwa ing'ani sila isimwi, sandivaganulila penzusile.
46012001	Vanyalukolo, ulwa ifipelwa fya Umuhe, ndiwenda mulukagule wunofu ulwa ing'ani isi:
46012002	Mukulukagula ulwa, pemwe simulapituka nyenye, mwemuyasiswe kuifihwananguluvi ifigaya kinu nabaho mwasogoswige kukwekuvelaga.
46012003	Sweno, mulukagulage ulwa umunu yeyeavesaga ilongoswa na Umuhe va Nguluvi sahwaniti atigile, ‘Yesu akotwike!’ Lwindahihyo kangi, umunu yeyeavesaga sahwaniti atigile:‘Yesu ye Mutwa.’ pesiilongoswa na Umuhe Umwelu.
46012004	Ifipelwa fya Umuhe fili polofu, neke Umuhe yakufitawula ye yumwi.
46012005	Posili ng'asi nzolofu isa ukupigila, neke Umutwa yeipigilwa ye yumwi.
46012006	Posili ng'asi isiliwungi isa ukupigila, neke Nguluvi ye yumwi, yeileka mbesili sipigike mwa mbevali.
46012007	Yeyeavesaga munu aipelwa uwenzelufu wa Umuhe kwa uwambule wa mbevali.
46012008	Uyumwi mupele ukukola Umuhe, ulukani lwa uluhala, na uyungi ulukani lwa uwimbi ndawe lweiwenda Umuhe yuyo.
46012009	Kwa uyungi akumupela ulufuuwo, na ukumupela uyungi ikipelwa cha ukuponia;
46012010	Kangi akumupela uyungi ikipelwa cha ukupiga imiitu, uyungi ikipelwa cha ukulonga ulukani lwa Nguluvi, uyungi ikipelwa cha ukuganula ifipelwa ifihuma kwa Umuhe na fila fyesi fya Umuhe; akumupela uyungi ikipelwa cha indongele ingenzi na uyungi ikipelwa cha ukuganula indongele iso.
46012011	Ifyo mbefili fye fipigo fya Umuhe yuyo hela yumwi, yakumupela umunu yeyeavesaga ikipelwa ikiliwungi, ndawe lweiwenda yumwene.
46012012	Ndawe lwe umuvili ye gumwi nago gwina ifigawamuvili fyolofu, na ifigawa muvili ifyo mbefili nambi fyolofu-fyafiwuyapa umuvili gumwi, lwelwiwali kangi kwa Kilisito.
46012013	Pakuva hwehwe, yetwi Vayudaya na apangi twivanu va ing'i isingi, twivanyawingi na apangi twivatemapetu, mbetuli twivabatise kwa Umuhe yuyo uyumwi; na mbetuli twanywesiwe Umuhe yuyo uyumwi.
46012014	Umuvili siwita gwina ikigawamuvili kimwi hela, pesi ulwa gwina ifigawamuvili fyolofu.
46012015	Wone iligulu like lilongele; “Pakuva nene sindi liwoko, sweno, nene sinyanzili mu muvili.” Mbi like livaliwukite ukuhanga mu muvili? Aa nda silwindahihyo!
46012016	Wone lipulikilo like lilongele, “Pakuva nene sindi liho, sweno, nene sinyanzili mu muvili.” Mbi, kwa ukulonga ulo liva liwukite ukuhanga mu muvili? Aa nda!
46012017	Wone umuvili mbeguli guke guvelage liho, ilipulikilo like liva pi? Na wone umuvili mbeguli guke guvelage lipulikilo, umunu ake ahwana ndawuli ukunusa?
46012018	Neke ndawe lwelwiwali, Nguluvi alumbing'ise na ukuvika ifigawamuvili ifiliwungi mu muvili ndawe lweawendite.
46012019	Neke wone mbefili fike five kigawamuvili kimwi, mbi, umuvili guke guva pi?
46012020	Nachene, umuvili gwina figawamuvili fyolofu, neke umuvili ye gumwi.
46012021	Sweno, iliho silihwanite ukulilongela iliwoko: “Singukuwenda veve”, nambi umutwe siguhwaniti ukugalongela amagulu: “Singuvawenda nyenye.”
46012022	Kangi ulungi, ifigawamuvili fyefiwoneka fihomefu ifyo fyefitambule hilo.
46012023	Kangi, ifigawamuvili fila fyetukufihosa ulwa sifitambule hilo, ifyo fyetwakufigosa ukulutila; ifigawamuvili fyesifiwoneka ulwa finofu hilo, ifyo fyefikomalilwa ukulutila,
46012024	na kofili ifigawamuvili ifingi fyesifisaka ukugoswa pakomi Nguluvi yumuwene yeaguviche umuvili imigosekese jakwe, na ukukipela ikigawamuvili chekikepite, ululumbo ululutye,
46012025	sambi kulemwe ukuva na ulwigawo mumuvili, na ifigawamuvili mbefili pefihwana ukwitanga pamwi.
46012026	Na wone ikigawamuvili ikimwi kivawe ifigawamuvili mbefili nafyo fihanga uwuvafi na kicho. Na ikigawamuvili ikimwi wone kipelwe ululumbo ifigawamuvili mbefili nafyo fihekelela pamwi na kicho.
46012027	Sweno, nyenye mbemuli mwi muvili gwa Kilisito na yeyeavesaga iva kigawamuvili cha umuvili gugo.
46012028	Nguluvi avisile mu likanisa: ava ukutala avigendo, va kavili avavisi, va wudatu avigisi, sweno ndawe avikige vala avanya ikipelwa cha ukupiga imiitu, ukuponia, ukutanga, avalongola na vanyakulonga indongele ingenzi.
46012029	Mbi, mbevali vigendo? Mbevali vavisi? Mbevali vigisi? Mbevali vina kipelwa cha ukupiga imiitu?
46012030	Mbi, mbevali vina kipelwa cha ukuponia? Mbevali vina ikipelwa cha ukulonga indongele ingenzi? Mbi, mbevali vaviganula indongele ingenzi?
46012031	Sweno mbemuli, mudobokage ukupelwa ifipelwa ifinofu hilo. Lino nene ndivalagila ing'asi inofu ukulutila ing'asi isi mbesili.
46013001	Nambi ndonge indongele isa avanu nave sa avanyivaha va Nguluvi, neke wone ndimugaya uwende nene ndiva nda kisofu ikikwana kiyoya chaka.
46013002	Kangi, nywanite ukuva na ikipelwa cha ukudalika ulukani lwa Nguluvi, na ukusikagula mbesili isa ikinyele, na ukufikagula mbefili; nywanite ukuva na ulufuuwo mbeluli mbaka nywane ukuhamya ifidunda, neke wone ndimugaya uwende ndiva nene sindi kinu nda.
46013003	Nambi nawule uwunono wangu mbewuli na ukuvapela avamikaa, na kangi nambi nditawule umuvili gwangu gupye mumoto, wone ndimugaya uwende ulo silunanga kinu chechekivesaga.
46013004	Munyawende aikangalila, ayipiga uwuwuya; munyawende mugaya gila, mugaya ulwidudumbo, nambi kidada.
46013005	Munyawende sigayagi ichoga, kangi siwendagi uwambule uwa iyena hela, na kangi simupefu va ililakali; sivikagi ulwiwu lwa isalutye,
46013006	kangi uwende siwihekelelagi imbi nda, wawihekelela isa nachene.
46013007	Munyawende aikangalila mbefili, aifuuwa mbesili na sifulugalagi ukuva na uwusindile.
46013008	Uwende wugaya mudugo. Wone pave pofili ifipelwa fya ukudalika ulukani lwa Nguluvi, ifyo safiduga kimunyi kimwi, wone pofili ifipelwa fya ukulonga indongele ngenzi, safiduga; wone kowuli uwimbi, nawo sawulutila.
46013009	Pakuva uwuseela wetu wudodo, na ikipelwa chetu cha ukudalika ulukani lwa Nguluvi nacho kidodo.
46013010	Neke pekifisile kila ikikwilaniche, mbefili fyesifikwilanichi safiduga.
46013011	Pende ndi mudodo, ndalongige ndandi mwana, ndihosige ndandi mwana. Neke lino, pakuva ye mbe ndandi munu muvina, ing'ani isa uwanawana ngasilekite.
46013012	Setukusiwona lino siva nda twilavila mukilole kwa wutinafu, neke pambele satwilavila kwa amiho getu. Kulino ngusikagula padodo hela, neke pambele sandisikagula mbesili wunofu, ndawe nene ngakagulike wunofu.
46013013	Lino sinana isi isidatu: ulufuuwo, uluhuvi na uwende; neke ululutye uwukomi mwa mbesili isi we uwende.
46014001	Lino musugunalage ukuva na uwende. Kangi mupifukage hilo ukuva na ifipelwa ifingi fya Umuhe, na hilo ikipelwa cha ukudalika ulukani lwa Nguluvi.
46014002	Yula yeailonga indongele ingenzi, silonga na avanu pesi ukuta ilongana na Nguluvi. Uyo ailongela muludali lwa Umuhe ing'ani isifihime.
46014003	Neke yula munyakipelwa cha ukudalika ulukani lwa Nguluvi, ailonga na avanu sambi avatange na ukuvasikimika.
46014004	Munyakulonga indongele ingenzi akwitanga iyena hela. Neke umunyakipelwa cha ukudalika ulukani lwa Nguluvi, uyo akulitanga likanisa.
46014005	Sweno, ngembwenda nyenye mbemuli mulongage indongele ingenzi, neke hilo luke lunogela mbemuli muvelage na ikipelwa cha ukudalika ulukani lwa Nguluvi; pakuva umunu umunya kipelwa cha ukudalika ulukani lwa Nguluvi uyo ye anoje hilo ukulutila yula umunyakulonga indongele ingenzi, pesi lwinoga hela avelage pwali umunu yeahwanite aganule iso seilonga, sambi ilikanisa litangwe.
46014006	Sweno, vanyalukolo vangu, wone nzuse ukwenyu na ukulonga nanye, kwa indongele ingenzi mbi, mwambula kiki? Simwambula ikinu chechekivesaga, pesi ukuta apangi wone ndivalongele sa uwugubulilwe wa Nguluvi, nambi isa uwuseela uwungi wewuvesaga, apangi isa ulukani lwa Nguluvi, na apangi sa inzigiso isingi de.
46014007	Wone amagombo amagaya uwumi ndawe ikilanzi na ikimadinde sifyafing'wisa wunofu ndawuli nani yeagukagula umukino gwakwe.
46014008	Wone ingoolo yikoolwe fibi, mbi, nani yeigelanisa wunofu ategule amahomelo ahume kwigalu?
46014009	Sweno lwindahihyo na kwa nyenye, wone indongele yenyu siyikagulanika wunofu, mbi, nani yalukagula lwemwilonga? Ing'ani iso siyaga chaka hela.
46014010	Mung'i mosili indongele nzolofu isiliwungi, na sikoyili indongele nambi yimwi ingaya icha ukuganula.
46014011	Neke wone sindiyiseli indongele yeilonga umunu uyungi, nene ndiva ndimugenzi kwa umunu uyo, nave iva mugenzi kwa nene.
46014012	Sweno, lwindahihyo na kwa nyenye, pakuva mwidoboka ukuva na ifipelwa fya Umuhe, musugunalage hilo, ukwanukila ifipelwa fila fyefikulitanga likanisa.
46014013	Sweno, yeilonga indongele ingenzi lunoje ifunyage apelwe na ikipelwa cha ukusiganula.
46014014	Pakuva, wone ngwifunyila mu ndongele ingenzi inumbula yangu hela ye yikwifunya, neke uluhala lwangu lwisigala lugaya kinu.
46014015	Lino, ngitage ndawuli? Ndifunyila munumbula yangu, kangi ndifunyila na muluhala lwangu; nzimbila munumbula yangu, kangi nzimbila na muluhala lwangu.
46014016	Peukumulumbila Nguluvi munumbula yako hela, luva ndawuli kwa umunu uyungi uva ndahihi yaali mu kanisa pakukwidikisa ukwifunya kwako mululumbo sambi atigile: “Ena,” wone sakulukagula lwewilonga?
46014017	Na apangi ukwifunya kwako mululumbo kuhwanite nachene kuve kunofu, neke uyo uyungi sikumutanga kinu nda.
46014018	Nene ngumulumba Nguluvi, pakuva ndihwana ukulonga indongele ingenzi kolofu hilo ukulutila nyenye mbemuli.
46014019	Neke lino mumikong'ano ja avakilisito, nene ndiwendaga ukulonga nawo ing'ani sihanu isikagulanika sambi ndivigise na avangi, siluling'eni ukulonga ing'ani mbilima yimwi mundongele ingenzi.
46014020	Vanyalukolo, mulava nda mwivana vadodo mumahosa genyu. Kulubali lwa uwanangifu muvelage nda mwivana vadodo, neke mu mahosa genyu lunoje muvelage nda mwivanu yemukange.
46014021	Pakuva nzandike mu ndagilo: “Umutwa itigila de: ‘Ukukola kwa avanyakulonga indongele ingenzi, na kwa imilomo ja avagenzi, sandonga na avanu iva, nambi ndahihyo, sisavamulikisa nene.’ ”
46014022	Ikipelwa cha ukulonga indongele ingenzi icho kilagilo, si kwa ukwimila avanu avanyalufuuwo, pesi kwa vala vesivalafuuwa; neke ikipelwa cha uwuvisi icho ukwimila vala vevafuuvitwe na si kwa vala vesivalafuuwa.
46014023	Sweno, likanisa mbelili pelikong'ana pamwi, na mbevali swe vivanga ukulonga indongele ingenzi, wone vaase avanu ava ndahihi apamwi vesivalafuuwa vakuvafika ndahihyo, mbi sivavatigila nyenye mugulwike lukwale?
46014024	Neke, wone mbevali vave vidalika ulukani lwa Nguluvi, wone aase umunu uva ndahihi apamwi yesalafuuwa, mbesili sapulika simumolelela ulwa uwanangifu wakwe yumwene; mbesili sapulika simuhiga.
46014025	Isa ikinyele cha munumbula yakwe sivikwa pelu, nave afugama na ukwifunya kwa Nguluvi itigila. “Nachene Nguluvi alipamwi na nyenye.”
46014026	Vanyalukolo, tulonge kiki, lino? Pemwikong'ana uyumwi ina lwimbo, uyungi lwigiso, uyungi uwugubulilwe indongele ingenzi apangi uwuganusi. Mbesili sivelage kwa ukulitanga likanisa.
46014027	Wone vave povali avanyafipelwa ifya ukulonga indongele ingenzi, valongage vavili apangi vadatu, valalutisa ipo, kangi vivalage yumwi yumwi; na avela pwali umunu umunya kuganula isilonzilwe.
46014028	Sweno, wone asupali umunu yahwanite ukuganula, swe, umunyakulonga indongele ingenzi akatukage mu likanisa, alongage na inumbula yakwe yumwene swe na Nguluvi.
46014029	Lekage avavisi vavili nave vadatu valonge neke avangi vagelanisage ing'ani sawo.
46014030	Wone uyumwi peilonga neke uyumwi va vevipulikisa apelitwe lukani uluhuma kwa Nguluvi, swe, yula yeilonga akatuke tandi.
46014031	Pakuva mbemuli muhwanite ukudalika ulukani lwa Nguluvi, mukwivala yumwi yumwi; sambi mbemuli mwiyigise na ukukangaswa.
46014032	Ikipelwa cha ukudalika ulukani lwa Nguluvi lwinoga kivelage muwulongosi wa yuyo umunyakipelwa.
46014033	Pakuva Nguluvi si Nguluvi va iliyowo, pesi va uwikalakunoga.
46014034	Ndawe welwelwiwali mu makanisa mbegali ga avanu va Nguluvi, avang'inetu vakatukage mu mikong'ano ja avafuuvitwe. Sivatawule ukulonga; pesi ulwa vavelage vanyachoga ndawe indagilo weyilonga.
46014035	Wone vave na lukani lwa ukuwusa, vavawusage avavaha vawo mukaye sawo, pakuva lwihonga nyoni kwa umung'inetu ukulonga mu mikong'ano ja avafuuvitwe.
46014036	Mbi, ndawuli mwihosa ulwa ulukani lwa Nguluvi lwavanje mwa nyenye, na apangi tutigile lwavasye nyenye mwiyena hela?
46014037	Wone pwali umunu yeihosa ulwa Umwene mukami va Nguluvi yatumitwe, apangi ulwa ina ikipelwa cha Umuhe, alukagulage ulwa isi senguvandikila nyenye lwe lulagilo lwa Umutwa.
46014038	Neke wone pwali umunu yesakusikagula iso, sweno, umunu alamupulika uyo.
46014039	Sweno, vanyalukolo vangu, luvavaje mudobokage ukudalika ulukani lwa Nguluvi; neke mulamutanila umunu yeilonga indongele ingenzi.
46014040	Neke mbesili sipigikage mu choga na mumigosekese iminofu.
46015001	Lino, vanyalukolo vangu, ndiwenda ukuvalongela lula Ulukani Ulunofu lwendavadaliche, nanye swe mukulwanukila na ukwima mwivakangafu mulwene.
46015002	Na kwa ukola Ulukani Ulunofu umo mwe mwipokwa, wone mwinatye ing'ani sendavadaliche, na wone ukufuuwa kwenyu si kwe kwa malanga.
46015003	Neke ndavapelye nyenye ing'ani ingomi hilo se nene ndanuche: ulwa Kilisito afwe ukwimila inzanangifu setu ndawe nzandike Muwandike Uwelu,
46015004	ulwa atasilwe, na ulwa asilibwiswe ikimunyi cha wudatu ndawe lwe nzandike;
46015005	ulwa amweleluche Kefa, na pambele aveleluche vala avichumi na vavili.
46015006	Na pambele kangi aveleluche vanyalukolo avalutye ku magana gahanu sukumwi; avangi mwavawo pewumi, neke avamwi mwavawo vaafwe.
46015007	Swe pambele akumwelelukila Yakobo pambele kangi akuvelelukila avigendo mbevali.
46015008	Pevalutye iwo mbevali, swe akunzelelukila nene, yendi mudodo witigila wanda umunu yemwegale ifilo wesifilakwila.
46015009	Pakuva nene yendi mudodo hilo mwa avigendo, na silunoji nene nambi ukutambulwa mwigendo, pakuva ndalitesise ukulutila likanisa lya Nguluvi.
46015010	Neke, kwa uwuwuya wakwe Nguluvi, ngave de lwendiwali, na uwuwuya wakwe Nguluvi we si wa malanga. Nene ngapigite ukulutila mbevali; neke siyinene nachene, pesi uwuwuya wa Nguluvi wewipiga pamwi na nene.
46015011	Neke nave ndahihyo, wone vavene vevidalika apangi nene yendidalika, ulo silukani nda icho che iki che mbetuli twidalika, na icho che nyenye mwifuuwa.
46015012	Lino, pakuva lwidalikwa ulwa Kilisito asilibwiswe uluhuma ku vafwe, avamwi mwa nyenye vahwana ndawuli ukutigila kugaya ulusilibuko lwa avafwe?
46015013	Wone kugaya ulusilibuko ulwa avafwe. swe, Kilisito nave sasilibwiki,
46015014	na wone Kilisito sasilibwiki, sweno ukudalika kwetu kwa malanga na ulufuuwo lwenyu lwa malanga.
46015015	Ululutye ipo, hwehwe tuke tuva wolelesi va wudesi pa Nguluvi, pakuva twatige ukuta Nguluvi amusilibwe Kilisito uluhuma ku vafwe, na kumbi samusilibwi wone-nachene luve avafwe sivavisilibuka.
46015016	Pakuva, wone nachene luve avafwe sivavisilibuka, sweno nave Kilisito sasilibwiki nangi.
46015017	Na wone Kilisito sasilibwiki, sweno, ulufuuwo lwetu lwa malanga hela, pemukaali mbaka lino mwikalite mu nzanangifu senyu.
46015018	Ululutye palulo, mbevali vala avafwe wevahangite na Kilisito apo vayaje ng'ani.
46015019	Neke wone uluhuvi lwetu mwa Kilisito lukwimila uwumi uwa lino, sweno, hwehwe ye twivanu yetunoje ukuhuguvalilwa hilo ukulutila avangi mbevali mung'i.
46015020	Neke lino inachene ye iyi ukuta Kilisito asilibwike uluhuma kuvafwe, uva ukutala kwa vala avavasise mu fwa.
46015021	Pakuva ndawe lula lwe ifwa yalesilwe mung'i na umunu yumwi, na lwindahihyo nalo ulusilibuko uluhuma ku vafwe lwalesilwe na umunu yumwi.
46015022	Neke ndawe lwe avanu mbevali lwevavifwa kwa ukuhanga na Adamu, lwindahihyo mbevali savasilibuka kwa ukuhanga na Kilisito.
46015023	Sweno umunu iva mumigosekese jakwe: itala Kilisito; pambele vakusa avanu vakwe Kilisito pesaasile.
46015024	Pesilutye iso, uwusililo pesawufika ulusika lwe Kilisito saamutawulila uwutwa Nguluvi Dada, peave adwesise uwutema mbewuli, uludali na uwutwa.
46015025	Pakuva Kilisito satema mbaka Nguluvi peavadwesise avatavangu vakwe na ukuvanyagalika pasi.
46015026	Na umutavangu uwa umudugo yesaadogofywa ye fwa.
46015027	Pakuva Uwandike Uwelu witigila, “Ifinu mbefili safivikwa pasi pa magulu gakwe sambi afiteme, lulipawelu ulwa Nguluvi sakwingila ahange mwilugu lya ifinu, pakuva umwene yeakufivika ifyo pasi ya Kilisito.”
46015028	Neke ifinu mbefili peyefivisilwe pasi ya uwutema wa Kilisito, pepene pe umwana, nave pesaahwana ukwivika pasi ya uwutema wa Nguluvi, yula yeafivisile mbefili pasi ya uwutema wakwe, sambi Nguluvi ateme mwa mbefili.
46015029	Ino wone pave pagaya ulusilibuko, avanu vala avabatisiwige ukwimila avafwe, lino vihuvye ukupelwa kiki? Wone avafwe vave sivisilibukagi, lweki lino uyungi abatisiwe ukwimila avene.
46015030	Nayihwehwe nahwe, lweki twisope mulutalamu imisika mbegili?
46015031	Nye vanyalukolo vangu, ndemuyenyu tulaving'ine na ifwa ifilo mbefili neke lwengwivahila mwanyenye muwunani wetwinawo ukuhanga na Yesu Kilisito Umutwa vetu ulu ulwileka nene ndalike ulu.
46015032	Ngembelage ndonyite isa uwunu hela, ukwihoma kwa nene na amakoko amakali baha ipa pa Efeso, kuke kumeela kiki? Wone avafwe sivisilibukagi, sweno, “Twililage na ukwinywela, pakuva imilawu twifwila.”
46015033	Ena, nachene mulasangwa mumalanga! Uwiyendi uwubi nachene wakwananga imigendele iminofu.
46015034	Mwiwukage! Muvange ukwikala wunofu, na mulava pemupiga inzanangifu. Avamwi mwanyenye sivamuseli Nguluvi na padodo hela. Ulu nguvalongela nachene, lukuvahongela inyoni pakomi.
46015035	Neke umunu ahwanite awuse: “Avafwe vavisilibuka ndawuli? Kangi vava na umuvili uguli ndawuli pesavasilibwike kangi?
46015036	Nyenye mwivapuva! Cheuvyalite sikimelagi pesikifwi tandi.
46015037	Na chewivyala veve ye nyadikwa hela, apangi ya ingano nambi nyadikwa iyingi, neke siwivyala ikimelo mbekili chekiwoneka pambele.
46015038	Sweno Nguluvi akuyipela inyadikwa iyo, umuvili gweiwenda yumwene, na inyadikwa yeyeyivesaga yayipelwa umuvili gwakwe uguli wungi.
46015039	Na imivili ja ifigawa mbefili sigihwana mbegili nda. Imivili ja avanu mbevali gihwana, na ija ifikoko giliwungi, na ija ifidege najo giliwungi, mbaka na imivili ija isomba najo giliwungi.
46015040	Kogili imivili ija kuchanya na kangi kogili ja mung'i; uwunofu wa imivili ja kuchanya wuliwungi, na uwunofu wa imivili ja mung'i, nawo wuliwungi.
46015041	Powoli uwunofu wa ilisuva, na uwa umwesi na wa ing'eng'esi na ing'eng'esi nawo siwihwana wusutine.
46015042	Lwindahiyo kwa ulusilibuko lwa avafwe. Ndawe inyadikwa, umuvili gwagwitagwa mu changa, gwitagwa muwanangifu, neke gwagwisilibukila mu wutakwanangika.
46015043	Gwagwitagwa mu wusakafu, gwagwisilibukila mu ndolo; gwagwitagwa mu wuhomefu, gwagwisilibukila mu ludali.
46015044	Pegwitagwa gwagwiva muvili gwa mumu mung'i, pegwisilibuka gwagwiva muvili gwa umuhe. Pogoli umuvili gwa mung'i na saguva pogoli na umuvili gwa umuhe.
46015045	Pakuva Uwandike Uwelu witigila, “Umunu uva ukutala, Adamu, e kigawa kinyanumbula inya wumi;” neke Adamu uva umudugo, ye Muhe umugava uwumi ku vanu.
46015046	Sweno umuvili gwegwagwitala si gula ugwa umuhe, pesi ukuta gula umuvili gwa mung'i pambele gukusa umuvili gwa umuhe.
46015047	Adamu uva ukutala agafilwe na lilongo ukuhuma mung'i neke umunu uva kavili ahumite kuchanya.
46015048	Sweno, avanu mbevali avahumile kulumwene vihwana na umunu uyo yeagafilwe na ililongo; neke vala ava kuchanya vihwana na yula yahumite kuchanya.
46015049	Ndawe lwe twihwana na yula yeagafilwe mulilongo, lwindahihyo kangi satwihwana na uyo yahumite kuchanya.
46015050	Sweno, vanyalukolo vangu, nditigila de: kila ikigave na umuvili na idanda sikihwaniti ukwingila mu Wutwa wa Nguluvi, na kinyakwanangika sikihwaniti kive muwutakwanangika.
46015051	Mupulikise tandi, nguvalongela nyenye isa ikinyele: hwehwe mbetuli sisatuvasa, pesi mbetuli satupitulwa
46015052	sukumwi hela ulwa ulusika lwa ilipembe lya umudugo, pakuva pakuva pesalikufilwe, avafwe savasilibuka vave muwutafwa kangi, na hwehwe satupitulwa.
46015053	Pakuva lunoje chechekivesaga ikinyakwanangika kifwale uwutakwanangika, umuvili ugwa kufwa gufwale uwutafwa.
46015054	Swe, umuvili ugu ugunyakwanangika pesaguvagufwite uwutakwanangika, na kila ikinyakufwa peyekifwite uwutafwa, ipo pepene pesalukwila ulukani ulwandike: “Ifwa yeyidwesiswe; uwutalemwa yewukwilye!”
46015055	“Lino veve vefwa uwulema avangi wako wulipi? Uludali lwako lwa uwuvafi lulikwi?
46015056	Ifwa yayiva na uludali ukwimila inzanangifu nawo uwanangifu wawipelwa uludali lwakwe mu ndagilo.
46015057	Neke tumulumbage Nguluvi yatupelye uwutalemwa ukwimila Umutwa vetu Yesu Kilisito.
46015058	Sweno, vanyalukolo vangu nyevende, mwimage mukange. Kangi musugunalage mbepali ukumupigila Umutwa muludali, we mukulukagula ulwa ikipigo icho cha ukumupigila Umutwa chemuhele mukumupigila sisakiyaga nangi.
46016001	Lino, ulwa umuhangu gula kuvanu va Nguluvi: mupigage ndawe lwe ndavalaje mu makanisa ga ku Galatiya.
46016002	Nyenye mbemuli, mufilo fya i Jumapili mugavage amagobole agangi mwivika palubali ndawe lwe umunu ahwana ukukwava, sambi kulemwe ukuva nu kuhangula penzusile.
46016003	Nane pe nzusile ukwenyu, ndivatuma avamwi mwanyenye vemuvahagula, sambi vasindike ibalula na ifipelwa fyenyu fya uwuwuya ku Yelusalemu.
46016004	Wone luhwane nane mbite, swe, tubitasa nawo.
46016005	Nene nzusa ukwenyu peyengendye mu Makedoniya, pakuva ndihosa ukugendela kuko ku Makedoniya.
46016006	Apamwi ndikala ukwenyu kwa lusika, apangi nywanite ndikale nanye ulusika mbeluli lwa ikitungwib sambi munange ulugendo lwangu kwekwekuvesaga kula kwembita.
46016007	Sindiwenda ukugendela ukwenyu na ukwangufya ukuhega pemba mulugendo lwangu. Ndihuvye ukwikalasa nanyenye musika, wone Umutwa awende.
46016008	Sweno, sigala baha pa Efeso mbaka ikimunyi cha i Pendekosite.
46016009	Pakuva umulyango gulimwasi gwa ukupiga ikipigo ikikomi chekipwali ipa, nambi povali wolofu avanyalubesa avakumbesa.
46016010	Timoti peasile ukwenyu, mumulavisage, alava na muhwehwe gwegweguvesaga ulusika pe alipamwi na nyenye, pakuva nave ahele akumupigila Umutwa ndawe yinene.
46016011	Sweno, umunu yeyeavesaga alamubedala, pesi ukuta mumutangage sambi ave mu wikalakunoga peiva mulugendo ukunzusila nene kangi, pakuva nene ngumulavisa hilo aase pamwi na avanyalukolo vetu.
46016012	Ulwa munyalukolo vetu Apolo, nene ngamugongolite hilo aase ukwenyu, pamwi na avanyalukolo avangi, neke umwene siwendela ng'ani kulino ukusa kuko lino, neke ulwene aasa hela pe ulusika luva lufikite.
46016013	Sweno, mwikalage miho, mwimage mukange mu lufuuwo, mwivagaya muhwehwe, kangi muvelage na uludali.
46016014	Na chechekivesaga chemupiga, mupigage mu wende.
46016015	Vanyalukolo vangu, muvaseele ava mukaye ya Sitefana; ulwa avene ve vanu vevatasile hilo ukwanukila ulufuuwo ulwa uwukilisito mu Akaya, na lwe vakitawe ukuvapigila avanu va Nguluvi. Nane nguvagongola nyenye vanyalukolo vangu,
46016016	muvigage avanu vevindawe iwo na uwulongosi wawo na mu wulongosi wa umunu yeyeavesaga yeipigasa pamwinga nawo.
46016017	Nene ndihekelela hilo ulwa ukusa kwa Sitefana, Folotinato na Akayiko vakafikite na ukolelela uwuneemu we tuke twinawo pe nyenye muke musupali.
46016018	Ulu lukuyinogela inumbula yangu, kangi na inumbula isenyu. Sweno, lwinoga muviwuke avanu iva.
46016019	Amakanisa mbegali ga mu Asiya gakuvatigila kamwene. Nave Akila na Pilisika pamwi na avanu mbevali va Nguluvi va mukaye yawo vakuvatigila kamwene munogage mulu Mutwa.
46016020	Na vanyalukolo mbevali vakuvatigila kamwene. Nanye mbemuli mwinonelage mu wende wa Nguluvi.
46016021	Nene Pawulo nguvatigila kamwene, pengwandika kwa iliwoko lyangu yinene.
46016022	Yeyeavesaga yesakumwenda Umutwa, uyo avelage akotwike. Malanata-ve Mutwa, wusage!
46016023	Uwuwuya wa Umutwa vetu Yesu Kilisito, wikalage na yinyenye.
46016024	Uwende wangu wikalage na yinyenye kwa ukuhanga na Kilisito Yesu.
47001001	Ukuhuma kwa Pawulo, umwigendo va Kilisito Yesu kwa uwende wa Nguluvi, na ukuhuma kwa munyalukolo vetu Timoti, tukuvandikila nyenye mwe likanisa lya Nguluvi uko ku Kolindo, na avanu mbevali va Nuguluvi pepepavesaga mu Akaya.
47001002	Tukuvasukila uwuwuya na uwikalakunoga uluhuma kwa Nguluvi udadetu na Umutwa Yesu Kilisito.
47001003	Alumbwagwe Nguluvi na Dada va Umutwa vetu Yesu Kilisito, Dada munyalusungu na kangi Nguluvi mulunyamaso mbeluli.
47001004	Umwene akutunyamasa hwehwe mulugudo lwetu mbeluli, sambi nahwe tuvanyamase avangi muludugo lwawo, kwa ulunyamaso lulula lwetukwanukila uluhuma kwa Nguluvi.
47001005	Ena, peluva lwigina uluteseko lwa Kilisito mugati mwetu, na ndahihyo petwigina ukunyamasiwa nave.
47001006	Wone tuve twiguda, sweno lwiva kwa ulunyamaso na uwupoki wenyu. Na kangi petunyamasiwe, lwiva kwa ukwimila ukuvanyamasa nyenye na ukuvatanga muve na uludali lwa ukwikangasa muneseko sisila setwiteseka hwehwe.
47001007	Kangi, uluhuvi lwetwinalo kwa nyenye lukangafu; tukulukagula ulwa pemuhanzile muneseko setu, muhanga kangi na mu lunyamaso lwetu.
47001008	Nye vanyalukolo vetu, hwehwe twiwenda ukuvalongela ulwa ukuguda kwetukagudite kula ku Asiya; ukuguda uko kuke kukomi hilo, na uluhuvi mbeluli lukagayite ulwa tuva petwi wumi kangi.
47001009	Ena, tuke tukave witigila avanu avahige ukufwa, sambi twigisiwe ukumwihuvila Nguluvi yeaisilibula avafwe, tulihuvila uludali lwetu yihwehwe.
47001010	Umwene atupokite mu lutalamu ulwa ifwa kangi atupoka hwehwe na yihwehwe tuvisile uluhuvi lwetu mulumwene ulwa saatupoka kangi,
47001011	nyenye kangi ututangage ukukola ukutwifunyila hwehwe, sambi avanu wolofu valumbe pa hwehwe uwufunyilile wetwapelitwe lwiva lupitulo lwa inzifunyo nzolofu.
47001012	Hwehwe tukwivahila kinu kimwi hela: ulwa inumbula setu sikutolelela ulwa twikalite mono ing'i iyi, na tutigile hilo ipa pa nyenye, kwa uwilevesi na uwugolofu wetwapelitwe na Nguluvi; sitwasogosiwi na uluhala lwa avanu pesi kwa uwuwuya wa Nguluvi.
47001013	Nambi tukuvandikila Ing'ani semuhwanite mwimbe na ukusikagula. Nahwe twihuvye ulwa musikagula wunofu hilo,
47001014	Pakuva mbaka kulino de mung'agwe padodo hela. Ndihuvye ulwa pambele pemutukagulila ng'ani pa ikimunyi kila cha Umutwa Yesu, pesamuhwana ukwilumba ukwimila hwehwe, ndawe hwehwe lwe tukwilumba ukwimila nyenye.
47001015	Sweno, ukwimila uluhuvi lulo, ndahosige nale ukusa ukwenyu, sambi mwanukile uwuwuya kavili.
47001016	Ndahosige ukugendela ukwenyu pendibita ku Makedoniya kangi, na pendipiluka, sambi nanye munange mulugendo lwangu pendibita ku Yudaya.
47001017	Mbi, mwitigila pende nyosise ulo ngali mba ndimugaya kisiko? Mbi, mwitigila ndilamula ifinu ukwimila amahosa ga avanu na ukuta nywanite nigile “Ena” na baho kangi nigile “Nda?”
47001018	Nguluvi ye va nachene hilo; sweno, kila chetwavalonje nyenye si lukani lwa “Ena” na “Nda.”
47001019	Pakuva Kilisito Yesu, Mwana va Nguluvi, nene, Silwano na Timoti yetwamudalike kwa nyenye, siee munu va “Ena” na “Nda” neke kulumwene mbepali aliye “Ena” ya Nguluvi.
47001020	Pakuva mulumwene inyuviso mbesili sa Nguluvi sikave “Ena, Nambi kwa lulo “Ena” yetu yilongwa ukwimila umwene, ukumupela indolo Nguluvi.
47001021	Neke Nguluvi yumwene yakutukangasa hwehwe na nyenye kangi mung'asi ya Kilisito, na ye mwene yatubasile amafuta,
47001022	na ye mwene yeatutemite uluhagi sambi tuve uwunono wakwe yumwene na ukutupela Umuhe munumbula setu sambi ave kipingiko kwa mbesili seatuviche.
47001023	Na Nguluvi ye molelesi vangu, umwene yayisele inumbula yangu! Nene sindasili kangi ku Kolindo ati ukwimila kuvawonela ulusungu.
47001024	Sitwiwenda ukuvakangala mu lufuuwo lwenyu; nyenye mukakange mulufuuwo lwenyu. Ulwisakwa kwa nyenye, lwe lwa ukuhanga ukupiga ikipigo pamwi na hwehwe, ukwimila uluhekelelo lwenyu.
47002001	Nambi nene ndilamulye ukuta sindilavasila kangi sambi ndivahuguvike.
47002002	Pakuva wone ndivahuguvike nyenye, sweno, mbi nani yeanyamasa nene? Pesi vavala hela ve ndivahuguvike!
47002003	Nambi nene ndavandiche ndawe ndapigite, sambi penzusile ndemwe ukuhuguvala kwa vala vevake valeka nyekelele, pakuva ndendihuvye mwa nyenye mbemuli ukuta uluhekelelo lwangu luve luhekelelo lwa nyenye mbemuli kangi.
47002004	Pendevandikilige nde nyuguve nu kung'ula kono we ndivemba, si lwe kwa ukuvahuguvika nyenye, pesi lwe lwa ukuvalagila ukuta ndivenda hilo.
47002005	Wone pwali umunu yamuhuguvike umuyagwe, uyo sanyuguviki nene ndiyena, ava avahuguvike nyenye mbemuli, nane sindiwenda ukuva ndi mukali ukulutisa.
47002006	Neke ulwene ukuhigwa kwe vakamuhigite awolofu mwa nyenye lekage apumile lulo.
47002007	Ulusige lino ikiba mumudegepele umunu sikimika sambi ulwa alahuguvala alutise sambi alemelwe ng'ani.
47002008	Sweno, nguvagongola: mumulagilage ulwa mumwenda.
47002009	Pengwandika ibalula yila ngawendige ndilukagule ulwa mwidikila ukwinatila chechendivalagila.
47002010	Wone mumudegepele umunu, nane ngumudegepela. Pakuva pengumudegepela wone nachene ndinacho ulwa ngumudegepela mwa ndidegepela mwa Kilisito ukwimila nyenye,
47002011	Sambi tulemwe ukumupela Setani ikilega atusange; pakuva tufikagwe ifipeto fyakwe wefiwali.
47002012	Peyefikite mu Tolowa ukudalika Ulukani Ulunofu lwa Kilisito, ndafikite kwina kilega cha ukumupigila Umutwa.
47002013	Neke inumbula yangu siyasikimi hilo pakuva sindamufikiti umunyalukolo vetu Tito. Nambi ndavilasile mbevali pala swe ngwibitilaga ku Makedoniya.
47002014	Neke, nene ngumulumba Nguluvi yakutusogosa mbepali sambi tudwese kwa uwutanzi wa Kilisito. Umwene akututanga tutagalise uwa nachene wa Kilisito wita wanda hwehwe twinung'ilila wunofu, baha pavesaga.
47002015	Pakuva hwehwe twindawe uwunung'ilile wunofu kwa Nguluvi, kwa vala avikombolwa na kwa vala aviyaga.
47002016	Kwa vala veviyaga iminung'ilile ijo ye fwa; neke kwa vala vevikombolwa, iminung'ile uyo gileta uwumi. Mbi nani lino yahwanite ukuhanga mu kipigo che kindawe icho?
47002017	Hwehwe sitwindawe avangi vevavisulusa na ulukani lwa Nguluvi; neke hwehwe twidalika kwa inumbula yinya wilevesi ndawe alaje Nguluvi,
47003001	Mbi, twivanga kangi ukwiyendelesa? Mbi, twisaka i balula ya ukutukagulisa kwa nyenye, apangi iyihuma kwa nyenye, ndawe avanu avangi?
47003002	Yi nyenye hela ye mwibalula yetu; balula inzandike munumbula setu yeyeavesaga ayiwonage na ukwimba.
47003003	Lulipelu hela ulwa nyenye mwi balula ya Kilisito isindike kwa amawoko getu. Ibalula iyene sinzandike kwa uwino, pesi ukuta nzandike kwa Umuhe umumi va Nguluvi; nzandike si mwitalawe, pesi ukuta munumbula isa avanu.
47003004	Tuhwanite ukulonga iso ukwimila uluhuvi lwetu lwetwinalo kwa Nguluvi ukukola kwa Kilisito.
47003005	Si ukutigila hwehwe tuhwanite ukupiga chekivesaga ukwimila muludali lwetu yihwehwe, pesi ukuta uludali lwetu mbeluli lwihumaga kwa Nguluvi,
47003006	pakuva umwene yeileka tulupigile ulufingano ulupya lwesi lufingano lwa indagilo inzandike, pesi ukuta ulufingano lwa Umuhe. Pakuva indagilo inzandike sasiwulaga, neke Umuhe ayileta uwumi.
47003007	Indagilo senzandike mufibawo ifya amaganga. Neke ulwene pambele umudugo gukave ifwa, neke indolo sakwe sengomi ukulutila, na avana va Isilaeli valemilwe na ukulava uwusu wa Musa ukwimila ukumalavadika kwakwe. Kangi ukumalavadika uko kwe kwa musika mudodo hela, sweno ikipigo cha kila ichaletite ifwa kikapigike mundolo ingomi ndawe iso
47003008	sweno, uwupisi wa Umuhe wina indolo isilutye hilo.
47003009	Sweno, wone kwekwina indolo mu kipigo cha uluhigilo, lulipelu hela ulwa ikipigo ikileta uwogolofu kiva na indolo ingomi isilutye hilo.
47003010	Lino indolo ingomi hilo sitegwe pesesipwali indolo isa ukutala, sa ulutogo lwakwe sipelwipwali.
47003011	Pakuva wone kila cheche cha lusika ludodo hela chekina indolo sakwe, nditigila wanda kila chechakwikala uwutasila kiva na indolo ingomi ukulutila.
47003012	Pakuva ulu lwe luhuvi lwetu, hwehwe twilonga kwa uwupifu hilo.
47003013	Hwehwe sitwipiga ndawe Musa yelwamuvaje ukugubika uwusu wakwe na lipembo sambi avanu va Isilaeli valemwe ukuwulava umudogo wa uwumalavadifu uwuhomefu.
47003014	Neke inumbula sawo nalamu; mbaka neng'ino de pelukwimbwa ulufingano ululovela, inumbula sawo sisilapituka. Inumbula sawo sisigala ndahihyo pesi pala hela pe umunu peihanga na Kilisito. Uluhala lwawo lwidinduka pala hela pe umunu peihanga na Kilisito.
47003015	Ena, mbaka lino de pesivelaga sikwimbwa indagilo sa Musa uluhala lwawo lwalwiva ludinde.
47003016	Neke, ulusika pe umunu akumupitukila Umutwa, uwupuva uwo wawihega.
47003017	Ipa “Umutwa” ye Umuhe; na pala peipwali Umuhe va Umutwa pewipwali uwutemapakwe.
47003018	Swe, hwehwe mbetuli yesitwivadinde amiho, twilagilwa witigila twilavila mu kilole, indolo isa Umutwa; twipitulwa sambi twihwane hilo na uwihwani wakwe uwa indolo sakwe ingomi. Uko kwekupiga kwa Umuhe va Umutwa.
47004001	Sweno, Nguluvi kwa ulusungu lwakwe ulukomi, atupelye ikipigo iki nambi nahwe sitwifulugala.
47004002	Nahwe tukasileche ng'ani mbesili inyonga nyoni na isa ikinyele. Twikana ukupiga sila isa wulyalya nambi ukuluhesigila ulukani lwa Nguluvi, nambi twilonga pawelu ulwanachene sambi mbevali vatukagule ulwa twilonga hilo pa Nguluvi.
47004003	pakuva, wone Ulukani Ulunofu lwetwidalika lufihime, lufihime hela kwa vala veviyaga.
47004004	Lino iwo sivifuuwa pakuva yula nguluvi va mung'i avapufise uluhala lwawo sambi valemwe ukuluwona ulung'ali lwa Ulukani Ulunofu lwa indolo sa Kilisito, yula ye lwihwano lwa Nguluvi.
47004005	Pakuva hwehwe situkwidalika yihwehwe, pesi Kilisito Yesu yula Umutwa, neke hwehwe twiva twivakami venyu ukwimila Kilisito.
47004006	Nguluvi yagafile itigila, “Ulung'ali lung'alikage uluhuma mulwisa,” yeyula yeing'alika inumbula setu, nu kutupela ulung'ali lwa ukusikagula ing'ani isa indolo sa Nguluvi sesikutung'alikila uluhuma muwusu wa Kilisito.
47004007	Sweno, hwehwe yetwina ifisande fya Umuhe, twindawe ifinu ifigade, sambi luwoneke pelu ukuta uludali ulo ulukomi lwihuma kwa Nguluvi si kwa hwehwe nda.
47004008	Mbepali twiguda, neke sitwifwila ng'ani, twihuguvala neke sitwifulugalila ng'ani;
47004009	twiteseka, neke sitwigaya uwutanzi nambi twivagwise pasi, sitwiwulagilwa ng'ani.
47004010	Mbepali tukave we tutegwe ifwa ya Kilisito mumivili jetu, sambi uwumi wakwe Kilisito wuwoneke mumivili jetu.
47004011	Ena, muwumi wetu mbepali tulaving'ine ni fwa ukwimila Yesu, sambi uwumi wakwe Yesu wuwoneke mumivili jetu iginya kufwa.
47004012	Ulu kwe kutigila mugati mwa hwehwe ifwa yipiga ikipigo, neke mugati mwanyenye uwumi wewipiga ikipigo.
47004013	Uwandike Uwelu witigila, “Ndafuuvitwe nambi ndalonzile.” Nayihwehwe kangi twina numbula yiyo ya ulufuuwo. Twifuuwa, nambi nahwe twilonga.
47004014	Tukulukagula ulwa yula yeamusilibwe Umutwa Yesu alatusilibula na yihwehwe nahwe pamwi na Yesu na kutuvika palumwene pamwi na yinyenye.
47004015	Mbesili isi sikwimila kwa ukwambula kwenyu, sambi luve ndawe uwuwuya wa Nguluvi wukuvafikila avanu wolofu hilo na hilo, sambi iwo valumbe hilo indolo sa Nguluvi.
47004016	Nambi kwa ulo sitwidedela; nambi uwugave wetu wa kwivala wisakala, neke mugati mwahwehwe twiwuyapwa vapya pepekukisaga.
47004017	Ukuguda kwetwiguda kudodo na kwa lusika ludodo hela; neke kukutupela indolo isilutye na amahosa mbegali, indolo ingaya wudugo.
47004018	Palulo twilavisa si wita ifinu fyefiwoneka, pesi fila fyesifiwoneka. Pakuva fyefiwoneka ifyo fya lusika ludodo hela; neke fila fyesifiwoneka ifyo fya uwutasila.
47005001	Pakuva ikitinga chetu chetukwikala mung'i, chanangitwe, twinayo ikaye iyihuma kwa Nguluvi, yesinzenge kwa mawoko, iya mbepali kuchanya.
47005002	Neke kulino, mung'i umu twivawa kono we twidoboka hilo, tufwikwe uwikalo wetu we wuli kuchanya.
47005003	Ena, luvaje tufwikwe ndahihyo sambi satuleke ukuwoneka pa Nguluvi twiwufula.
47005004	Petwiva tukaali mulihema ili mung'i, twivemba twivabane; si ukutigila twisaka ukuguhesa umuvili ugu ugunya kufwa, pesi ukuta twidoboka ukufwikwa umuvili gwesigwifwisagi, sambi kila ikinyakufwa kidadilile ng'ani na uwumi.
47005005	Nguluvi umwene yatuviche ukupituka uko, nave atupelye Umuhe vakwe ave kipingiko cha mbesili seatuvichee.
47005006	Twivakangafu ulusika mbeluli, tukulukagula ulwa ukwilegeha kwikala mumuvili twiva pataali na Umutwa.
47005007	Pakuva tukwikala kwa ulufuuwo, si kwa ukulava.
47005008	Neke twivakangafu na tuketwiwenda ukuhama mu wikalo uwu, tuhamile kulu Mutwa.
47005009	Neke ulukani ulunofu ululutye hilo, twiwenda ukupiga isikumunogela, nambi tuvelage petwikala umu mung'i nambi kuko.
47005010	Pakuva mbetuli satwima pa kigoda cha pawuhigilo cha Kilisito, sambi yeyeavesaga mwa hwehwe saanukila amahombo agategine na ifipigo fyapigige ulusika lwa uwumi wakwe mung'i, inofu apangi imbi.
47005011	Sweno, hwehwe tukulukagula ulwileka tumogope Umutwa, nambi kwa lulo hwehwe twiva twivapifu ukuvakwega avangi. Nguluvi nave atukagwe hilo, nani ndihuvye ulwa nanyinyenye mulukagwe hilo.
47005012	Si ukutigila wanda hwehwe twisaka ukwiyendelesa kwa nyenye, neke twigela kangi ukuvalagila nyenye isileka hwehwe twilumbe ukwimila nyenye, sambi muve na ulwa ukuvapitula vala vevakwilumbila isa mwivala hela ukulutila lula ulwene lweviwali munumbula.
47005013	Wone lukawonike ulwa tugulwike, ulo luva ukwimila Nguluvi; na wone kangi twina uluhala lunofu hela, ulo luvelage kwa ukwambula kwenyu.
47005014	Pakuva uwende wa Kilisito wukutusogosa hwehwe yetukulukagula ulwa umunu yumwi hela yeafwe ukwimila mbevali, na ulo kwekutigila mbevali vihanga mufwa yakwe.
47005015	Afwe ukwimila avanu mbevali, sambi mbevali awumi valemwe ukwikala ukwimila uwumi wawo vavene, pesi kwa ukwimila umwene yafwe, kangi asilibwike ukwimila vavene.
47005016	Sweno, uluhuma lino, hwehwe situkumugela umunu yeyeavesaga kwa ikigelo cha avanu. Nambi ulusika ulungi twamugelite Kilisito kwa ikigelo cha avanu, lino silwindahihyo kangi nda.
47005017	Umunu yeyeavesaga peahangite na Kilisito aiva kigawa kipya, isa pidaha yesilutye, lavage imya susile.
47005018	Mbesili isi che kipigo cha Nguluvi umunya kutulamula hwehwe nave, ukwimila Kilisito, swe akutupela nahwe ulwa ukuvalongela avangi vilamule nave.
47005019	Pede kwekutigila: Nguluvi, akave akwilamula na ing'i ukwimila Kilisito, wesakwinatila ulwa inzanangifu sa avanu. Umwene akatupelye ulukani ulwa ukuvalamula avanu na Nguluvi.
47005020	Sweno, hwehwe twivatume na Kilisito, nave Nguluvi umwene ikola mwa hwehwe ukuvagongola nyenye. Sweno, tukuvagongola ukwimila Kilisito, mwilamulage na Nguluvi.
47005021	Kilisito ali mugaya nzanangifu, neke Nguluvi amuwuyipe ingile mu nzanangifu ukwimila hwehwe, sambi kwa ukuhanga nave, tupelwe uwugolofu wakwe Nguluvi.
47006001	Sweno, petwiva vanyakupiga pamwinga na Nguluvi, tukuvagongola ulwa mulidikila ukwanukila wula uwuwuya uwihuma kwa Nguluvi wuyage chaka.
47006002	Pakuva itigila de, “Ulusika ulufulwike, ngakupulikise, ulusika lwa uwupoki ngakutanzile.” Sweno lino ulu lwe lusika ulufulwike, lino de che kimunyi cha uwupoki!
47006003	Sambi ukupiga kwetu kulemwe ukulongwa fibi na umunu yeyeavesaga, sitwiwenda ukumuvikila yeyeavesaga ikikuvaso chechekivesaga.
47006004	Uluyalo na ulo, hwehwe tukwilagila ulwa twivakami va nachene va Nguluvi mwa mbefili; mu kukangalila ulusika lwa ineseko, mu wubane na mu ludugo.
47006005	Tutofilwe, tusopitwe mundinde nu kuyoveleswa mu lung'anavala; tupigite ifipigo mbaka tufulugale, tukavasise miho ikilo mbekili we sitwilya kinu.
47006006	Tukwilagila ulwa twivakami va Nguluvi mu munumbula inzelu, muwimbi, mu kukangalila na mu wunofu; ukwimila Umuhe Umwelu, mu wende uwugaya uwubuganisi,
47006007	kwa ulukani ulwa nachene na muludali lwa Nguluvi. Uwugolofu lye lihomelo lyetu ilya ulubali lwa kundyo na ulubali lwa kung'igi.
47006008	Mu ululumbo na ukuhongelwa inyoni, ukulongwa fibi na ukusumilwa. Twipigilwa nda fing'omong'omo, kumbi twivanachene,
47006009	Nda vesivakagulaniki, kumbi tukagulanike kwa mbevali; wita wanda vevafwe neke ndawe lwemukutuwona, hwehwe twiwumi hilo.
47006010	Nambi tukapumiswe, situkafwi; nambi wetwivahuguvafu ulwene twihekelela mbepali; nambi we twivamikaa tuhele twinoniya avanu wolofu; twiwoneka wita avanu avagaya kinu chechekivesaga, kumbi twinafyo mbefili.
47006011	Nye vanyalukolo vetu Avakolindo, tulonzile nanye wima hela, inumbula setu seesile hilo.
47006012	Wone mwiwona ulwa pokili ikikuvaso chechekivesaga kila, apo icho kiva kwa yinyenye hela, si kwa ulubali lwa hwehwe nda.
47006013	Lino ndilonga nanyenye nda mwivana, mweesage inumbula senyu ndawe lwe tupigite hwehwe.
47006014	Mulemwage ukwihwana na avanu vesivafuuvitwi. Mbi, uwunofu na uwanangifu fyakwiyidikisa nachene? Ulung'ali na ulwisa fihwana ukwikalasa?
47006015	Mbi, Kilisito ahwana wuli ukwiyidikisa na setani? Yafuuvitwe ina uwulilumwi uwindawuli na yesafuuvitwi?
47006016	Itembeli ya Nguluvi yina uwulilumwi uwindawuli na ifihwananguluvi? Pakuva hwehwe twi tembeli ya Nguluvi umumi. Ndawe Nguluvi yumwene lwalonzile: “Sandikala nawo, na ukugendasa nawo, samba Nguluvi vawo, nawo savava vanu vangu.”
47006017	Sweno Umutwa ilonga kangi, “Muhegage apawo, mukilege nawo, mulapamisa ikinu ikihongawinya, nani ndivanukila.
47006018	Nani samba ndi Dadenyu, nanye samuva mwivanangu, avahinza na avakwamisi. Ilonga Umutwa Umunyaludali.”
47007001	Sweno, Vanyawende vangu, kono we twivapele inyuviso isi mbesili, twiyeesage mwa mbesili sesihwanite ukutifusa imivili na inumbula setu, sambi tuve tweesile hilo, na twikalage we tukumogopa Nguluvi.
47007002	Tukuvasuka mutwanukilage wunofu mu numbula senyu! Pakuva situkamwananje umunu yeyeavesaga, situkamutesisi nambi ukumusanga yeyeavesaga.
47007003	Sindilonga ing'ani isi sambi ndimuhige munu, pakuva, ndawe lwengengalonzile, nyenye muli mugati munumbula setu, tufwisasage pamwinga, tunanage pamwinga.
47007004	Nguvihuvila pakomi, pendilonga nanye; ngwipulika hilo ukwimila nyenye! Mu kuguda kwetu mbekuli pemelwa ikinyakusikimika kikomi na ukuhekelela pakomi.
47007005	Nape yetufikite ku Madedoniya twalemilwe nambi ukusuupa. Imbali mbesili twetwivabane na ukuguda; kwivala lwitakilo; mugati muhwehwe.
47007006	Neke Nguluvi, umunyakuvapela avahomefu ilihomelo, atusikimike umutima hwehwe kwa ukusa kwakwe Tito.
47007007	Si kula hela ukusa kwakwe Tito, pesi kangi pakuva nyenye mukamusikimike. Umwene atulonje lula lwe mwidoboka ukumbona, na lwe muhuguve mwiwenda ukunanga mu nalamu. Ulukani ulo lwelwileka ndihekelela ukulutila.
47007008	Pakuva, nambi ibalula yangu yila yikavahuguvike, ndimugaya ulukani ulwa ukuleka nene lumbave munumbula. (nambi we lwambafile) Ena, ndiwona ulwa ibalula iyo lukavahuguvike neke kwa lusika ludodo.
47007009	Lino ndihekelela, si pakuva muhuguve, pesi ukuta kwa ukuhuguvala kwekukavawuyipe mupituke na ukuhongesa ulwa amahosa genyu. Mukahuguve mumigosekese imivike na Nguluvi, na kwa ulo hwehwe situkavananji nyenye kwa lwelweluvesaga.
47007010	Ukuhuguvala ukwihumaga kwa Nguluvi, kwiletaga ulupifuko inumbula, ulupituko lwiletaga uwupoki; palulo sikololi ulwa ukuleka nyenye luvavave. Neke ukuhuguvala ulwa mung'i kwakwiletaga ifwa.
47007011	Lino muhwanite mwilavile amaveleko agihuma mukuhuguvala kwe aiwenda Nguluvi; kulino ye muve vanu avapifu, mukwilagila ulwa mugaya chemwananzile, mulilakali mu kukabuswa nu muhwehwe, na mukudoboka ukupiga inofu, mukumogopa Nguluvi, kono mwigelanise mbepali ukwihoma na mbesili isa uwananzi. Muwonike ulwa mwivagaya nambi lukani lwelweluvesaga ulwa wananzi.
47007012	Nambi ndavandiche ibalula yila, siye nzandike ukwimila yula ye ananzile, apangi si kwa yula yee mwanangile. Nene nzandike sambi luwoneke pelu pa Nguluvi lula lwe nyenye muve mwivapifu ukwimila hwehwe.
47007013	Nambi hwehwe ulo lwatunoje ukulutila. Si ukutigila lwatunojee hela, kangi Tito atunojee kwa uluhekelelo lweeinalo lwe nyenye mukamupelye munumbula yakwe.
47007014	Nene ndivalumbite hilo nyenye pa umwene, na kwa ulo nene sindisangwa. Tukave mbepali tukuvalongela ulwa nachene, na kula ukuvalumba nyenye pa Tito lukave lukani ulwa nachene hilo.
47007015	Nambi uwende wakwe uwa munumbula kwa nyenye ukongelekela ukulutila peakwiwuka lwe nyenye mbemuli mwiyidikise ukuva vanyachoga, na lwe mukamwanuche kwa ichoga nu kukuvila.
47007016	Ndihekelela hilo ulwa kulino ngwihuvila pakomi mwa nyenye.
47008001	Kangi vanyalukolo vetu, twiwenda nyenye musikagule isa uwuwuya we Nguluvi akagapelye amakanisa ga mu Makedoniya.
47008002	Mbevali avafuuvitwe avali kuko, vakave muneseko isa ulugudo lukomi, pamwinga na lulo uluhekelelo lwawo lukaginite ukongelekela hilo, mbaka vakave vadeke ukuvakemela avangi umwawo, nambi we vamikaa pakomi.
47008003	Nywanite ukuwolelela ulwa vakave vadeke ukutegana na fye finafyo na kangi vakalutise. Na ulo lukave mukuwenda kwawo vavene hela,
47008004	Vatugongolite hilo vapelwe ikilega icha ukuhanga nahwehwe mu kipigo iki icha ukuvatanga avanu va Nguluvi avali ku Yudaya.
47008005	Ulo lwe lukani lwesitukahosigi nambi ludodo! Pakuva vatasile ukwitawula vavene kulu Mutwa, Pambele kangi swe vakwitawula vavene kwa hwehwe, ndawe mwewigendela uwende wa Umutwa.
47008006	Sweno, tukumugongola Tito yavanzile ikipigo iki avatangilisage, pemuhwana ukupiga ikipigo iki cha uwende mwa nyenye.
47008007	Nyenye mwinafyo mbefili: ulufuuwo, uludali ulwa ukulonga, uwimbi; uwupifu mbewuli uwa ukupiga inofu, na uwende wenyu kwa hwehwe. Nambi lino, tukwihuvila ulwa muva vadeke mu kipigo iki icha uwende.
47008008	Nene singuvapela ululagilo, neke chendiwenda hela ukuvalagila lwe lula lwe avangi vina uwupifu mukuvatanga avangi, sambi nene ndiwukagule uwende wenyu ukuta kumbi wa nachene.
47008009	Pakuva nyenye ndita muwusele uwuwuya wa Umutwa vetu Yesu Kilisito: nambi umwene, ali mwenafyo va mbefili, nambi ndahihyo iwuyipe mumikaa ukwimila nyenye, sambi nyenye munonele mu wumikaa wakwe.
47008010	Ukwimila ulukani ulu, sweno nene nguvatigila: lwinoga lino mupigage sisila semwemulamwe ukupiga umwaka ugulutye. Pakuva nyenye ye muke va ukutala ukulamula ukupiga ulukani ulo.
47008011	Sweno, mukwisage ulukani ulo; ndawe lwe mukawendelige yinyenye ukutanga, sweno musugunalage ndahihyo ukutegana na uludali lwenyu, ukukwisa.
47008012	Pakuva wone umunu ina mutima gwa ukutanga, Nguluvi akwanukila chechekivesaga che uyungi ahwanite ukutawula: siaikanilila kila ikitawule.
47008013	Neke silwinoga nyenye muwilwe uludugo lwenyu, sambi avangi vahwene ukukepusiwa uwusito wa ikitegulo chawo ukuvatanga avangi, aa nda, lunoje tulavage na uwuteganifu wa imbali mbesili na ukwimila mu wugolofu.
47008014	Chechekivesaga chemwinacho lino ikilutye kinogela icho kivatangage vala vevagulwime, sambi nawo ulusika lwe vava vakwavite nawo ifilutye, nawo pepene pesavavatanga nanye pemugulwime, na ukwimila lulo pepene pepava na uwuteganifu.
47008015	Ndawe Uwandike Uwelu wewitigila, “Yakakong'ise ifyolofu, sakavi nafye filutye, na yula yakakong'ise ifikefu nave sakagulwimi kinu.”
47008016	Ngumulumba Nguluvi yavikite munumbula ya Tito uwudobofu uwo we nayinene ndinawo uwa ukuvatanga nyenye.
47008017	Ulwene siidikisi hela pakuva twamugongolite apige lulo, pesi ukuta na yumwene ali na uwudobofu wukomi uwa ukutanga, mbaka alamwe yumwene kwa ukuwenda kwakwe aase ukwenyu.
47008018	Pamwinga nu mwene, tukumutumilisa na munyalukolo uyumwi ye ululumbo lwakwe lukatagalye mu makanisa mbegali ukwimila ukudalika Ulukani Ulunofu.
47008019	Si lulo hela, kangi umwene muhagule na amakanisa mbegali avelage na nene petwipiga ikipigo chetu iki icha uwende, ikipigo chetwipiga ukwimila indolo isa Umutwa na ukulagila uwunofu wa amahosa getu, wa ukutanga avangi.
47008020	Twiwenda ukwilega ukulongwa fibi ukwimila uwimilisi wa ifitawulwa fyetutawe hwehwe ifya uwudeke.
47008021	Neke amahosa getu, twiwenda tupige lunofu hela palu Mutwa, neke kangi na pavanu luvelage ndahihyo.
47008022	Sweno pamwinga na vanyalukolo vetu vawo, tumutumite nayi munyalukolo vetu uyungi, ye kolofu tukamuwene ukuta na umwene mupifu ukutanga, na kulino de ina luhuvi lukomi kwa nyenye.
47008023	Tito ye muyangu, yetwipigasa nave, ikipigo ukwimila nyenye; neke ulwa vanyalukolo iva avangi vevakusasa nawo, iwo vatume na amakanisa, na indolo sivelage kwa Kilisito.
47008024	Sweno, muvalagilage uwukangafu wa uwende wenyu, sambi amakanisa gilavile nachene ulwa ululumbo lwendinalo kwa nyenye ukuta lwe lugolofu.
47009001	Silumbaji nene ngine ukwandika ulwa ikipigo chenyu ukwimila avanu va Nguluvi.
47009002	Ngulukagula lwe nyenye mwina inumbula iya ukutanga, na ngilumbite ukwimila nyenye mu lukani ulo pa vanu va ku Makedoniya. Ndavatige, “Vanyalukolo vetu va ku Akaya vakakwisise uluhuma umwaka ugulutye.” Sweno, uwupifu wenyu wukavalamwise avanu wolofu hilo.
47009003	Lino, ndivatumite vanyalukolo vetu iwo, sambi ululumbo lwetu ukwimila nyenye luwoneke ulwa si lwa malanga nda, na ulwa nyenye ye mukwisise uwutanzi wenyu ndawe lwe ndendonzile.
47009004	Lulava kangi avanu va ku Makendoniya pevasile pamwi na hwehwe, tuvafike mukaali simulapiga ulo, pepene pemutuhongela inyoni, na inyoni iso sivafika nayinyenye siva ngaya wulongo, pakuva hwehwe twiva tuvahuvye hilo.
47009005	Nambi lino, mbwene lunofu ndivagongole avanyalukolo vetu iva, valongole ukusa, sambi vahwane ukugelanisa ifipelwa nafyo filagila nachene ulwa fitawule chesa mutima si kwa kukangalilwa.
47009006	Mwiwukage, “Umunu yeivyalaga kwa kutagalisa; uyo aibetaga fikefu; yeivyalaga kwa kudida kwa wunofu uyo aibetaga fyolofu.”
47009007	Yeyeavesaga swe, atawulage ululing'ene ndawe lwe alamwe, neke luvelage kwa uwesa mutima si kwa uwuhuguvafu apangi kwa kukangalilwa, pakuva Nguluvi akumwenda yula yeitawula kwa luhekelelo.
47009008	Nguluvi akwilye avapele nyenye ukulutila fila fyemugulwime, sambi mbepalli muvelage mwinafyo mbefili fyemwiwenda, pemugina ukutanga mbepali mufipigo ifinofu,
47009009	ndawe Uwandike Uwelu wewilonga: “Umwene aitawulaga kwa wudeke, akuvapela avamikaa, uwunofu wakwe winanaga kitasila.”
47009010	Nguluvi ye mwene yeaitawula inyadikwa ya ukuvyala na ifilyo fya ukulya, palulo Nguluvi avapela nyenye inyadikwa mbesili isa ukuvyala na kangi na isanga ya uwudeke wenyu.
47009011	Umwene avanonia nyenye mbepali mwa mbefili, sambi avanu vamulumbe Nguluvi ukwimila ifipelwa fyenyu fyevakanuche mumawoko getu.
47009012	Pakuva ikipigo iki chelu chemwipiga si witigila wanda kitanga hela fyevagulwime avanu va Nguluvi, pesi ukuta kangi kikwega avanu wolofu vamulumbe Nguluvi.
47009013	Na kwa uwolelesi wewiwoneka wa ikipigo chetu, avanu wolofu vamupela indolo Nguluvi ukwimila uwuhuvilwa wenyu kwa Ulukani Ulunofu lwa Kilisito lwe na kangi ukwimila uwudeke wenyu wemwihanga nawo na avanu mbevali mukwidikila.
47009014	Sweno, vavasukila kwa Nguluvi pevakwifunya ukwimila nyenye kwa uwuwuya uwiyena weakavapelye Nguluvi.
47009015	Tumulumbage Nguluvi ukwimila ikipelwa chakwe ikigaya ikiganiso!
47010001	Nene ye yinene Pawulo, yendiwoneka ulwa ndimulele pendilipamwi nanyenye, neke ndimukali pendilipataali nanyenye, nguvasuka kwa ulusungu nu wunofu wakwe Kilisito.
47010002	Nguvasuka mulasagasa sambi mbe ndimukali ulusika lwe ngusa, pakuva ndina nzeli ulwa ndivakalipila mbevali avakwihosa ukuta hwehwe twigendela imigendele ja mung'i hela.
47010003	Ulwene nachene twikalite mung'i neke situkwihoma ligalu ukwiga lwa mung'i.
47010004	Pakuva, amahomelo getwikola mwigalu lyetu, si gala amahomelo ga mung'i, pesi ukwimila uludali lwa Nguluvi ulwidenyaga amapuli mbegali. Twakwananga uwusugusugu mbewuli wa uwudesi,
47010005	tukwananga imbesa mbesili na ifya ulwidudumbo ifibesa uwukagusi wa Nguluvi; kangi twigalula amahosa mbegali gave na choga kwa Kilisito.
47010006	Peye mukwilaniche muchoga, hwehwe yetwigelanise ukupumya na ukuhiga lweluvesaga lwa uwugaya choga.
47010007	Nyenye mwilavaga ing'ani isa mwivala hela. Mbi, pwali umunu yeyeavesaga yakwihosa ulwa umwene ye munu va Kilisito? Lunofu! Sweno, atuhosage nahwe ulwa nayi hwehwe kangi twi vanu vakwe Kilisito ndawe umwene uyo lwa nave munu va Kilisito.
47010008	Nambi mbe ndiwoneka ndandigina ukwidudumbila ululagilo lwe Nguluvi atupelye, ululagilo lwa ukuvasikimika nyenye, siwita lula uluvambusa nyenye mugwe nda.
47010009	Sindiwenda muhose ulwa nene ndisaka ukuvakabusa nyenye kwa ibalula sangu.
47010010	Pakuva vitigila ukutigila, “Ibalula sa Pawulo ng'ali kangi simemite ing'ani inalamu, neke umwene palipamwi na hwehwe muhomefu, nambi peilonga ing'ani sakwe ngaya kinu.”
47010011	Na umunu yeilonga ndahihyo ikiba iwuke ulwa ing'ani setukwandika mu balula petuli pataali, na ing'ani setwilonga petuli pamwi na nyenye sisiliwungi nda.
47010012	Na kwa lwelweluvesaga hwehwe situhwaniti twivike nambi ukwiteganisa na avanu vala vevakwisumila vavene. Avanu vevakwivika vavene vave kigelo icha ukwigelela, na avanu vevakwiteganisa vavene kwa vavene, iwo vapuva.
47010013	Neke hwehwe sitwidudumba ukulutisa; ukwihala uko kutegana hela na ikigelo cha kila ikipigo chetwapelitwe na Nguluvi, ikipigo chetuhele twipiga kangi na ukwenyu.
47010014	Na pakuva nyenye muli mumo munanana mwetupigila, sitwalowiki ndusa petwasige ukwenyu, petukuvaletela Ulukani Ulunofu lwa Kilisito.
47010015	Sweno, situkwilumbila ikipigo chevapigite avangi ukulutisa ikigelo chetwapelitwe; pesi ukuta lino tukwihuvila ulwa ulufuuwo lwenyu longelekela mwa nyenye ukutegana na ikigelo cheatupelye Nguluvi.
47010016	Ipo petuhwana ukudalika Ulukani Ulunofu mung'i isingi, apataali na nyenye; na ulo si luva lwa nyenye ukwidudumbila ikipigo chevapigite avanu vangi apono apangi.
47010017	Neke ndawe wewilonga Uwandike Uwelu, “Yeakwihala ihalage mukipigo chapigite Umutwa.”
47010018	Si yula yeakwisumila yumwene, pesi ukuta yula yeisumilwa na Umutwa yeakwanukilwa.
47011001	Ikali kiba mung'angalile padodo hela, nambi mbe ndimupuva ulubali ulungi! Ena, mung'angalilage padodo.
47011002	Nene nguvawonela imbafya neke imbafya iso sa Nguluvi; pakuva nyenye mwihwana umuhinza umutuunafu umugolofu yendamulumbye umugosi yumwi hela nave ye Kilisito.
47011003	Neke ngogopa ulwa, ndawe inzoka yila kwa uwubanga wayo uwa uwudesi yamusanzile Hawa, amahosa genyu gahwanite ukuyaswa, nu kuwuleka uwuhuvilwa wenyu uwa nachene kwa Kilisito.
47011004	Pakuva umunu yeyeavesaga akusa nu ukumudalika Yesu uyungi na yula yetwamudalike, nyenye mukumwanukila uyo mugalalwike, apangi mukugufuuwa umuhe na uwudalisi uwungi wesiwukwiyidikisa na lula Ulukani Ulunofu lwemwanuche ukuhuma kwa hwehwe.
47011005	Singwihuvila ulwa nene ye ndi mudodo ukulutila iwo, “Avigendo avavina.”
47011006	Apangi ngaya ikipelwa icha ukuganula indongele, neke uwimbi ndinawo; ulukani ulu tukalulaje pelu ukwenyu na apono pepepavesaga na ulusika mbeluli.
47011007	Nene ndadalike ukwenyu Ulukani Ulunofu lwa Nguluvi wesindilavisa amahombo; ndileviise sambi ndivakang'ule nyenye. Mbi, ndananzile ukupiga ulo?
47011008	Pendapigige ikipigo apenyu, ndanuche amahombo ukuhuma kwa amakanisa agangi. Tutigile kwa ulubali ulungi ndavanwike avene uwunono wawo sambi ndivapigile nyenye.
47011009	Pende pamwi na nyenye sindamufwahisi, umunu yeyeavesaga ukwimila uwugulumu, vanyalukolo vevahumite ku Makedoniya vandetye mbefili fye ndengulwime. Nane ndikomalilige pakomi sandilava ndi kitegulo ikisito kwa nyenye mwa chechekivesaga, na ngina ukugendela lulo.
47011010	Ngwihuvisa ukwimila uwa nachene mwa Kilisito we wuli mugati mwa nene, ulwa kisukuli ikinu chekihwana ukunanila ukwihala mulukani ulo apono baha pavesaga mu Akaya.
47011011	Mbi ndawuli? Mbi pakuva sindivenda nyenye? Nguluvi akulukagula ukuta ndivenda nyenye!
47011012	Mba pemiga ndawe lwe ndipiga lino, sambi ndemwe ukuvalekela ikilega vala vevisaka ikilega, icha ukwihala ukuta ati nawo vipiga ndawe hwehwe.
47011013	Pakuva, iwo vigendo va uwudesi, avapisi avabanga avakwifwila ulwa vigendo va Kilisito.
47011014	Neke nambi ndahihyo ulo silwa wuhulo, pakuva na Setani yumwene aakwifwila ave nda munyivaha va ulung'ali!
47011015	Sweno si lukani lwa kukabuka wone na iwo avakami vakwe vakwifwila ukuva vapisi va uwugolofu. Neke kumudugo savanukila kila ikivavaje ikitegine na ifipigo fyawo.
47011016	Kangi ndipilukila ukulonga: Umunu alemwage ukuhosekesa ukuta ndimupuva. Neke wone mwihose ndahihyo, sweno, mutegulage lulo ukuta ndimupuva sambi nane mbe na icha ukwihala nambi kidodo.
47011017	Chendilonga lino si kila cheandaje Umutwa; nda ndimupufi mukwihala,
47011018	pakuva wolofu vakwihalila isa mung'i, swe nane ndihala.
47011019	Nyenye mwivanyaluhala, nambi mukuvakangalila avapuva!
47011020	Mukumukangalila nambi umunu yakuvavika nyenye muwunyawingi, umunu yakuvabunza, yakuvasagila, na ukuvavatula kumiho!
47011021	Kwa ukuhonga inyoni ngwidikila ulwa hwehwe twetwivahomefu. Naluve lweluva, neke wone pwali munu yeyeyavesaga yakwigelela ukwihala mu kinu--ndilonga witigila munu umupuva--nene nywanite ndigelele nane ukwihala.
47011022	Mbi, avene Vaebulaniya? Na yinene. Mbi avene Vaisilaeli? Na yinene. Avene mbegalo ya Abulahamu? Na yinene. HK-00216 Ikipugu (11:25)
47011023	Avene vakami va Kilisito? Na yinene ndilonga ulo witigila ngulwike ndi mukami va Kilisito ukulutila avene. Nene ngapigite ikipigo ikitalamu ukulutila, ngikalite mundinde kolofu ukulutila, ngatofilwe kolofu ukulutila, supwe ukuwulagwa nako kolofu.
47011024	Ndatofilwe ingoda machumi gadatu na sinyigonza na Avayudaya kahanu.
47011025	Ndatofilwe ingoda kadatu, ndakinyitwe na maganga kamwi; kadatu ndadenyekilwe na ikipugu mubahali, na umo ndagudite ikilo mbekili nu kuhwa ikimunyi mbekili.
47011026	Ingendo mbesili ndatang'ine na inalamu isa ukukuluka indenga mumikoga, na inalamu isa ukukuluka na amakoko, inalamu ukukuluka uluhuma kwa avanyang'i vayangu na kuvanu va ing'i isingi, inalamu ukukuluka muboma; inalamu ukukuluka mwihala, inalamu ukukuluka mu bahali, inalamu uluhuma kwa vanyalukolo va uwudesi!
47011027	Ngapigite ikipigo mu lugudo, ngavasise miho kolofu; ukuhwa ndagine na kukeluka kolofu; ndikalige kinge nu kwikala munungwi we ndimugaya mwenda.
47011028	Neke pamwinga na mbesili isi, mbepali tulaving'ine na ikipigo cha uwimilisi wa amakanisa mbegali.
47011029	Wone pwali umunu yeyeavesaga ye muhomefu, na yinene nane ndimuhomefu; wone pwali umunu yeyeavesaga ivifisiwa, nayinene nane ndandiva nu wuhuguvafu.
47011030	Wone lumbagile ukwihala, sweno, ndihala mu wuhomefu wangu.
47011031	Nguluvi na Dada va Umutwa Yesu--litawa lyakwe lipelwage indolo kitasila--umwene akulukagula ulwa sindilonga wudesi.
47011032	Pende ku Damesiki umutangilisi va Umutema Aleta, peayilolelige iboma ya mu Damesiki sambi andibate.
47011033	Neke nene mugati ya lihanga vanzisise ukukola mulinang'ana lya mulukanzi, ndave ndakulukige mumawoka gakwe.
47012001	Sweno, muleke nene nambi silunofu! Neke lino ndonga ulwa amaloto na ukugubulilwa kwendapelitwe na Umutwa.
47012002	Ndimusele umunu uyumwi mwa Kilisito, ye kwa imyaka minyichumi na gitayi lino igilutye, umunu uyo emwegule nu kusindikwa kuchanya kula ukwa wudatu a (singulukagula wone e mumuvili apangi mu muhe; Nguluvi ye alukagwe)
47012003	Ndipilukila ukulonga! Ngulukagula ulwa umunu uyo asindikwe mbaka kuvafwe. (Neke singulukagula wone e mumuvili apangi mumuhe; Nguluvi ye alukagwe)
47012004	Uko apulike ing'ani isa ikinyele se umunu sahwaniti ukusilonga.
47012005	Sweno, ndihala ulwa umunu uyo, neke singwihala ndiyena, pesi mu wuhomefu wangu hela.
47012006	Wone ngembwende ukwihala, singe mba ndi mupuva na ludodo, pakuva nge mba ndilonga ulwa nachene hela. Neke lino sindihala; pakuva nene sindiwenda umunu uyungi anyosekese ukulutila lula lwe akumbona nu kupulika ukuhuma kwa nene.
47012007	Pakumbika nene ndemwe ukuva na ulwidudumbo lukomi ukukola uwolofu wa uwugubulilwe uwo ndapelitwe uwuvafi mumuvili nda wa mifwa, umukomi va Setani akufwahisa ndilidudumba ukulutisa.
47012008	Mu lukani lulo ndamugongolite Umutwa kadatu, sambi luhege.
47012009	Neke umwene anigile, “Uwuwuya wangu wukukukwila; pakuva uludali lwangu lwalwikwilanikila hilo mu wuhomefu.” Sweno, lwinoga hilo ndihale mu wuhomefu wangu sambi uludali lwakwe Kilisito lwikale kwa nene.
47012010	Lwelwene ngwidikisa wugolola singo uwuhomefu ukubedalwa, mutalamu, ukubuganisiwa, na ineseko ukwimila Kilisito, pendiva mu wuhomefu pepene pendiva mu ludali.
47012011	Ngave nda ndi mupuva, neke nyenye yemukanzambwise de. Pakuva ye nyenye ye muke munoje ukusumusa. Pakuva, nambi nene sindi kinu, kwa lwelweluvesaga, nene nambi ndahihyo sindimudodo ukulutila iwo, “Avigendo avavina.”
47012012	Imiitu ginyakulagila ukuta nene ndi mwigendo va nachene ifyo fyapigiche apenyu muwukangalisi mbewuli pamwi na imiitu na uwuhulo na ifipigo ifya uludali.
47012013	Mbi kiki chemwaneemite ukulutila amakanisa agangi, pesi nene hela ku lubali lwangu sindavafwahisi mu meele uwutangi wenyu? Mundegepelage lwesindavapiji wunofu.
47012014	Neke lino nene yendigelanise hilo ukusa ukwenyu ulwa kadatu, na sindivafwahisa mumeele kinu. Pakuva nene sindisaka ifinu fyenyu, nene ndisaka yinyenye hela. Luvavaje avegasi ukuvakwavila avanawo uwunono, avana ukukwavila avegasi vawo.
47012015	Ngembwenda ukupigila mbefili fyendinafyo mukuvatanga nyenye isa mukinyamuhe. Mbi, lino nyenye munzenda padodo, pakuva nene sindivenda nyenye pakomi?
47012016	Sweno kangi neke nene yinene sindavafuniti nyenye. Apangi yungi ahwana atigile, “Pakuva Pawulo musugu yeakavibete mu wusugu wakwe.”
47012017	Mbi, nene ndavawonie ukukola kwa umunu yeyeavesaga yendamutumite ukwenyu?
47012018	Nene ndamukemelye Tito, swe nguvatumila umwene ukwenyu na munyalukolo vetu uyungi. Mbi, lino ndawuli Tito avakalipye? Mbi, simukulukagula ukuta Tito na nene tuhele twilongoswa na Umuhe yuyula yumwi? Na ukuta twakwikala mumikalile iginyawihwana?
47012019	Apangi mukwihosa ukuta mbaka kulino hwehwe tukaali petwiyaamila kanisa pa nyenye! Neke ulwene tuhele twilongela ing'ani isi pa Nguluvi, kono we tuhanzile na Kilisito. Neke ing'ani isi mbesili sikwimila ukuvawuyapa wunofu nyenye vanyawende vetu.
47012020	Nene ngogopa, ulwa apangi penzusile ukwenyu, nywanite ndivafike mwimile wungi, lulemwe ukuvanogela. Nene ngogopa apangi mulava mu lwitakilo na mu gila na mwilakali, muwuhatufu, mu wuheesi, mu lwelango, ulwivifyo, na muwusoming'asa, ikidada na mwiyovo ilileta ulwigawo pagati apenyu.
47012021	Kangi nene ngogopa, ukuta apangi penzusile, Nguluvi andevesa pa nyenye, na kangi nyuguvala kwa vala awolofu vevakapigite inzanangifu, na sivalahongesa uwaafu wawo, na uwudobokesi, pamwinga na uwusafi wawo wevakapigite.
47013001	Lino ulu lwe lwa wudatu nene ukusa ukwenyu, “Inalamu mbesili sipulikiswage pa awolelesi vavili apangi vadatu.” Uwandike Uwelu ndawe witigila.
47013002	Ngavakenye vala mbevali vevakapigite uwanangifu pavanu mbevali, kangi nguvakenye wendili pataali, ndawe ndapigite pende ndivagendye ulwa kavili ukuta wone nzuse ndivapunanga.
47013003	Ipo pepene pemwilavila yinyenye ukuta Kilisito ilongela mwa nene. Yula ye kwa nyenye Kilisito si muhomefu, neke pesi ukuta uludali lwakwe lwipiga mwa nyenye.
47013004	Nambi luve umwene atumbikwe mumusalaba muwuhomefu, neke lino lwe iva mumi muludali lwa Nguluvi. Nayi hwehwe twivahomefu ndahihyo mukuhanga nave, neke nahwehwe twihanga nave muwumi muludali lwa Nguluvi ukwimila nyenye.
47013005	Ongo lino mwigelage we yinyenye sambi mulukagule ukuta wone nachene mukwinatila ulufuuwo. Mwigosage we yinyenye. Mbi, simukulukagula ulwa Kilisito Yesu ali mugati mwa nyenye? Nachene wone mulemilwe ukwigela.
47013006	Neke ndihuvye ukuta nyenye mukulukagula ukutigila hwehwe silulava lutulema.
47013007	Tukwifunya kwa Nguluvi mulemwe ukupiga uwanangifu wewewuvesaga, neke ulwene si kwekutigila, tukagulanike nda vanu avakulwe pesi ukuta muhwane ukupiga inofu nambi hwehwe tuwoneka ukuta tulemilwe.
47013008	Pakuva situhwaniti ukupiga ikinu ikisutana na inachene, pakuva uwutalemwa wetwinawo we wula uwukwimila isa nachene siginage.
47013009	Neke ulwene twihekelela ukuta twivahomefu, neke nyenye mwina ludali, nambi tukuvasukila nyenye muwufikile uwukwilanifu.
47013010	Sweno, nambi ngwandika ibalula iyi wendilipataali, sambi pefikite ukwenyu ndemwe ukuva mukali ukukola ululagilo lwe amelyee Umutwa, ena, ululagilo lwa ukuvasikimika na silula lwa ukuvagwisa.
47013011	Pendisindilisa, vanyalukolo vangu nguvatigila twiwonaga! mukwilanikilage, mwinatilage hilo uwigisi wangu, mwilaganila kumwi, mwikalilage mu wikalakunoga. Na Nguluvi umunya uwende na uwikalakunoga ava pamwi na nyenye.
47013012	Kamwene mbemuli, mwinonelage kwa uwende.
47013013	Avanu va Nguluvi kono vakuvatigila kamwene mbemuli.
47013014	Uwuwuya wa Umutwa vetu Yesu Kilisito na uwende wa Nguluvi na uwulilumwi wa Umuhe Umwelu, wuvelage nanyenye mbemuli.
48001001	Ukuhuma kwa nene Pawulo ye ndi mwigendo, na uwigendo uwo siwahumiti kwa avanu nambi muludali lwa umunu, pesi muludali lwa Yesu Kilisito na Nguluvi Dada ye amusilibwe Yesu ukuhuma ku vafwe.
48001002	Avanyalukolo mbevali avaliipa vihanga na nene ukuvahungila avali mumakanisa ga mu Galatiya.
48001003	Tukuvasukila uwuwuya na uwikalakunoga ukuhuma kwa Nguluvi udadetu na ukuhuma kwa Umutwa vetu Yesu Kilisito.
48001004	Kilisito itawe yumwene ukwimila inzanangifu setu, sambi atupoke mung'i iyi iyinyawanangifu iyalino.
48001005	Kulumwene sivelage indolo mbepali na mbepali! Ena.
48001006	Ndisasavala ukuta nyenye kwa lusika ludodo ululutye, yemumupitwike yula yeavakemelye mu wuwuya wa Kilisito, na ukupitukila ulukani ulungi.
48001007	Neke ulwene lusukuli, “Ulukani Ulunofu ulungi.” Inachene ye iyi ukuta kovali avangi avakuvatindasa nyenye, na avanu vevisaka ukuvayasa mu Ulukani Ulunofu lwa Kilisito.
48001008	Neke ulwene, nambi ave umuyenyu nambi apangi munyivaha ukuhuma kuchanya, avadalikila ulukani ulunofu ukusutana ulukani ulunofu ulwisutana na lula lwetwavadaliche uyo akotokage.
48001009	Hwehwe yetwetulonzile, na kulino ndilonga kangi: Wone yeyeavesaga munu akuvadalikila Ulukani Ulunofu ululiwungi, sindawe lula lwemwalwanuche, uyo akotokage!
48001010	Ngali lino ndisaka nani anzidikile, avanu apangi Nguluvi? Ngali ndisaka ukuvanogela avanu? Na wone wemiga lulo, apo nene singe mba ndimukami va Kilisito.
48001011	Nye vanyalukolo vangu, ndiwenda mulukagule ukutigila Ulukani Ulunofu lula silwe lukani ulukwimila avanu.
48001012	Nambi nene sindalwanuchi ukuhuma kwa avanu, nambi ukwigisiwa na umunu. Yesu Kilisito yumwene yeangubulye.
48001013	Ndihuvye ulwa yemwemupulike nene pamwandi ndikalige mukwinatila ulufuuwo lwa i Kiyudaya, kangi na lula lwendalitesige wuhulo ilikanisa lya Nguluvi kangi ndawendige ndilyanangile ng'ani.
48001014	Ena, nene ndendivalutye avayangu wolofu avetuling'ene ukwinatila ulufuuwo lwa Kiyudaya, ndasugunalige hilo ukwinatilila imisimu ja avakukwetu.
48001015	Neke Nguluvi, muwuwuya wakwe, yealanyagwe nambi wesindendilegalwa, swe akung'emela ndimupigile.
48001016	Ave ilamula hela ukungubulila umwanakwe sambi ndalike Ulukani Ulunofu lwakwe kuvanu avamyanza, wesindisindila ukwiyisa na umunu yungi,
48001017	nambi ukubita ku Yelusalemu kwa vala avatasile kwa nene mu wigendo, ndatasile ukubita ku Alabiya, ndawe ndapilukige ku Damesiki.
48001018	Peyegilutye imyaka gidatu pepene pe ndahele ku Yelusalemu ukwitang'ana na Petulo; ndikalite nave filo finyichumi na fihanu.
48001019	Ulwene sindatang'ini na avigendo avangi pesi Yakobo umwanakwave va Umutwa.
48001020	Mwa isi senguvandikila Nguluvi akulukagula ukuta sindideta.
48001021	Pambele ndahele ku lutanana lwa ku Siliya na ku Kilikiya.
48001022	Ulusika lulo, nene yendiyena sindeng'agulaniki mumukong'ano gwa ilikanisa lya ku Yudaya.
48001023	Lwevevalusele lwe lula lwevapulikige, “Umunu yula ye atutesige pamwandi, lino akuludalika lulula lweagelige ukwananga.”
48001024	Swe, ndawe vamulumbige Nguluvi ukwimila nene.
48002001	Pegilutye imyaka minyichumi na gitayi, ndahele ku Yelusalemu pamwi na Balanaba; ndamutegwe nayi Tito nave pamwi na nene.
48002002	Ndahele uko ukwimila ukugubulilwa na Nguluvi ukuta mbitage. Petwe tukong'ine (apono apawunamu) ndavalonje iwo avanyalulumbo ulwa ulukani ulunofu lwendavadaliche avanu avamyanza. Ndapigite ulo sambi ikipigo changu chendemigite na kila chemiga kilemwe ukuva nda cha malanga hela.
48002003	Umuyangu Tito yetwipamwi, nambi we e mugiliki sivamugogelisi awolwe,
48002004	nambi vepovali avanyalukolo avangi va uwudesi avawendige awolwe. Avanu iwo visopite mwa hwehwe kwa wusugu sugu sambi vatandile uwutemapetu wetwinawo mukuhanga na Kilisito Yesu, sambi vatusope mu wunyawingi.
48002005	Sitwiyidikisi nawo na ludodo, sambi inachene ya Ulukani Ulunofu yisigale na nyenye mbepali.
48002006	Neke avanu iva avilongwa ukuva valongola-manyi nachene weveviwali, apangi sivevindahihyo kwa nene ulo si kinu nda, pakuva Nguluvi sihigagi ing'ani isiwoneka mwivala, avanu iva vevagaya kinu cha kongelesa mulukani ulunofu lwendidalika.
48002007	Pambele valukagwe ulwa Nguluvi eamelye ikipigo icha ukudalikila avanu vesivawoole, ndawe Petulo nave apelitwe ikipigo cha ukuvadalikila Ulukani Ulunofu vevawoolitwe.
48002008	Pakuva, yula yealesile Petulo ahwane ukuva mwigendo kwa Avayudaya, ye yuyo yealesile nane nywane ukuva mwigendo kwa avanu avamyanza.
48002009	Pevalukagwe ulwa uwuwuya wendapelitwe nene Yakobo, Kefa na Yohane vefye fipanda fya ililugu lila, vatupelye nene na Balanaba ululumbo lwa ikilega cha ukupiga pamwinga, sambi hwehwe tubite ku vamyanza na avene kwa vala avawoole.
48002010	Neke, pamwi na lulo, vatulagise hwehwe kinu kimwi ukutigila tulemwage ukuvasemwa avanu vala avamikaa, na ulo lwe lukani lwe mbepali ndisugunala ukupiga.
48002011	Neke Petulo peasile ku Andyokiya ndamukenyee pa vanu mbevali, pakuva aalasomite.
48002012	Pakuva pevesivalasa vala avevatumitwe na Yakobo, Petulo alisige pamwinga na avamyanza. Neke peyevafisile avanu iwo, swe Petulo akwikwega, ilemwa ukulya na avamyanza, pakuva ogopige avanu vala avawendige avamyanza nawo vawoolwagwe.
48002013	Na avanyalukolo avangi Avayudaya vavanzile ukwiyidikisa na Petulo mulukani ulu lwa uwubuganisi, nayi Balanaba nave ihanga muwubuganisi wawo.
48002014	Sweno, pendivawene ulwa uwima hilo wawo ukwimila Ulukani Ulunofu swavi wugolwike; ndamulonje Kefa pa mbevali, “Nambi veve we wi Muyudaya, ukwikala ndawe avanu avamyanza na wiva nda si wi Muyudaya! Mbino, ukuvagogelesa ndawuli avanu va ing'i isingi vikale nda Avayudaya?”
48002015	Nachene, hwehwe ye twi Vayudaya uluhuma idaha, na sitwivanu Avamyanza avanyanzanangifu!
48002016	Nahwe tukulukagula hilo ukuta umunu sahwana ukuvalilwa wugolofu pa Nguluvi kwa ukwinatila indagilo, pesi kwa ukumufuuwa Yesu Kilisito hela. Nayi hwehwe kangi tumufuuvitwe Yesu Kilisito ndahihyo, sambi tuhwane ukwidikilwa na Nguluvi ukwimila ulufuuwo ululi mwa Kilisito, na si kwa ukwimila ukwinatila indagilo.
48002017	Lino wone petwisaka tuwuyapwe vagolofu ukukola mukuhanga na Kilisito hwehwe twiwoneka twivanyanzanangifu, ndawe avamyanza weviwali, Ngali kwekutigila Kilisito akututangilisa mukupiga inzanangifu? Nangi na ludodo hela!
48002018	Neke wone mbange ukusenga kikila kangi chendamamwe pamwandi, ipo pepene pengwiyolelela yinene ukuta ndimwananzi.
48002019	Pakuva, ulwa indagilo iso nene ndimufu indagilo sisene sambulige, sambi melwe uwumi ukwimila Nguluvi. Nene ndafwe pamwi na Kilisito pa musalaba gwakwe,
48002020	na kulino ndimumi, ulwene si nene kangi pesi Kilisito yeinana mugati mwa nene. Uwumi uwu we ndinana lino, ndinanila mu lufuuwo ukukola Umwana va Nguluvi yeanzendite mbaka awutawule uwumi wakwe ukwimila nene.
48002021	Sindiwenda ukubedala uwuwuya wa Nguluvi. Neke wone umunu ayiwuyapwa mugolofu ukukola indagilo, sweno, Kilisito afwee chaka hela!
48003001	Nyenye nye Vagalatiya, mwivapuva nachene! Ye nani yeavahavye nyenye? Pakuva ulukani lwa ukutumbikwa kwa Yesu Kilisito, mwalongelilwe pawelu.
48003002	Lino ndisaka mundongele nene lukani lumwi. Mwanuche Umuhe va Nguluvi ukukola ifipigo fya indagilo apangi ukukola ukupulika mulufuuwo?
48003003	Mbi mwivapuva va Kinyandawuli? Nyenye mwavanzile mbesili ukwimila uwutanzi wa Umuhe va Nguluvi, ngali lino mukwenda musinde muludali lwenyu?
48003004	Ngali lino mbesili sila sesavafikite nyenye sikave si kinu? Nda silwihwana!
48003005	Ngali Nguluvi akuvapela Umuhe na ukupiga imiitu ati pakuva mwikwisa imbage na indagilo, ngali apangi pakuva mukapulike Ulukani Ulunofu na ukufuuwa?
48003006	Muhosage seapigite Abulahamu: wewitigila, umwene amufuuvitwe Nguluvi, nave Nguluvi amwidiche ukuva mugolofu.
48003007	Sweno, mulukagulage ukuta avanu avakumufuuwa iwo vevene avana va nachene va Abulahamu.
48003008	Uwandike Uwelu walonzile idaha ukuta Nguluvi avawuyapa avanu avamyanza vave vagolofu ukukola ulufuuwo. Palulo Uwandike Uwelu watasile idaha ukumulaalikila Abulahamu Ulukani Ulunofu, “Ukukola kwa veve avanu mbevali savafunyililwa.”
48003009	Sweno, vala vanyalufuuwo vifunyililwa pamwinga na Abulahamu yeafuuvitwe.
48003010	Neke vala avakwihuvila hela ukukwisa isa indagilo, iwo vali mung'oto. Pakuva lwandikwe, “Yeyeavesaga munu yesakwinatila mbefili ifyandike mukitabu icha Indagilo akotwike.”
48003011	Lino de lulipawelu hela ukuta umunu sahwaniti ukuwuyapwa ukwimila indagilo, pakuva Uwandike Uwelu wilonga, “Yula ye mugolofu ukwimila ulufuuwo anana.”
48003012	Neke indagilo sisikwimilagi ulufuuwo. Pesi Uwandike Uwelu wewitigila, “Yeyeavesaga ikwisa mbesili imbage mu ndagilo anana.”
48003013	Neke Kilisito atukombwe ukuhuma mung'ooto lwa indagilo kwa ukwitegulila ing'ooto ulo ukwimila hwehwe pakuva Uwandike Uwelu witigila,“Umunu yeyeavesaga atumbikwe mumusalaba mukotofu.”
48003014	Ulu lwapigike sambi uwufunyilile wula wapelitwe Abulahamu wuvafikile avamyanza kwa ukukola kwa Kilisito Yesu, sambi kwa ukukola mulufuuwo, twanukile yula Umuhe va Nguluvi ye alatuhuvise.
48003015	Vanyalukolo, ndivalongela ikiganiso icha uwunu. Asukuli umunu yeakululeka ulukani ulwa ulufingano nambi kongelesa peyevafingine.
48003016	Sweno, Abulahamu apelitwe uluhuviso, umwene pamwi na imbegalo yakwe. Uwandike Uwelu siwitigila, “Na imbegalo sakwe.” Ukutigila wolofu, pesi lino witigila, “Imbegalo yakwe.” Kwekutigila munu yumwi nave ye Kilisito.
48003017	Lwengwenda ndonge lwe ulu Nguluvi aluvisile uluhuviso lwakwe, nu kulukangasa; Indagilo sesasile pambele pegilutye imyaka magana gatayi na machumi gadatu, sisihwana ukudenya uluhuviso ulo nambi ukulupitula.
48003018	Pakuva, wone ililila lya Nguluvi lyakwimila indagilo, siluva kangi muluhuviso lwa Nguluvi. Pesi Nguluvi amupelye ililila Abulahamu ukwimila uluhuviso.
48003019	Mbi lino indagilo seki? Longelesiwe baho sambi lulagile inzanangifu che kiki, mbaka peseasile umwisukulu va Abulahamu, yeapelitwe lula uluhuviso. Indagilo salesilwe na munyivaha va Nguluvi mwiwoko lya umulamusi.
48003020	Neke nachene, umulamusi siayisakwa ave pwali, wone ulukani ulwene lwitigila munu yumwi; na Nguluvi ye yumwi.
48003021	Ngali tutigile indagilo sikwilema na uluhuviso lwa Nguluvi? Nangi na ludodo hela! Pakuva wone sesuse indagilo sisesihwana ukuvawuyapa avanu vave na uwumi, sweno, twetuwuyapwa vagolofu ukwimila lulo.
48003022	Neke ulwene silwindahihyo Uwandike Uwelu watigee idaha, ukuta konivala mbekuli kwagwilye mu wutema wa inzanangifu, palulo, ukukola ukumufuuwa Yesu Kilisito avanyalufuuwo vipelwa lula uluhuviso.
48003023	Pesitulapelwa ulufuuwo, indagilo yeyituvikite mundinde mbaka pe ulufuuwo lulo lwelwasige lugubulwe.
48003024	Sweno, indagilo iyo ye nda mulolesi vetu mbaka peasile Kilisito, sambi kwa ukukola ulufuuwo tuwuyapwe vagolofu twidikilwe na Nguluvi.
48003025	Lino uluhuma ukufika kwa ulo ulufuuwo, indagilo sipe mulolesi kangi va hwehwe.
48003026	Kwa ukukola ulufuuwo nyenye mbemuli mukave mwivana va Nguluvi mukuhanga na Kilisito Yesu.
48003027	Nyenye mbemuli yemwabatisiwe mukuhanga na Kilisito, na lino mwiva nda mumufwite Kilisito.
48003028	Palulo, pagaya uwululiwungi kwa Umuyudaya na Umugiliki, Umunyawingi na umunu umutemapakwe, umunu umugosi na umunu umung'inetu. Nyenye mbemuli mukave kinu kimwi mukuhanga na Kilisito Yesu.
48003029	Wone nyenye mwivanu va Kilisito, sweno nyenye mwi mbegalo ya Abulahamu, na samwanukila sila sealahuvise Nguluvi.
48004001	Neke lino nditigila; Umunyalilila peakaali mudodo, pesalakimilwa saliwungi na umukami, nambi we umwene ye munyamwenafyo va mbefili.
48004002	Ulusika mbeluli ulo aiva mumawoko ga uwimilisi wa avavaha, mbaka pelufikite ulusika ulukele na udade.
48004003	Lwindahihyo, na kwa yihwehwe petwetukaali vadodo, twetwipasi ya uwutwa wa amasoka agatemite mung'i umu.
48004004	Neke ulusika uluvike lwave lwifika, Nguluvi amutumite Umwanakwe umwegale nu mung'inetu, nave ikalite pasi ya uwutema wa indagilo,
48004005	sambi avakombole vala avali muwutema wa indagilo, hwehwe sambi tuwuyapwe vana va Nguluvi.
48004006	Pakuva, lino nyenye mwivana, Nguluvi amutumite Umuhe va Umwanakwe mu numbula setu Umuhe yeikemelaga, “Dada.”
48004007	Nambi kulino veve sipe wimunywawingi kangi, pesi ulwa wimwana. Na pakuva wimwana, sweno wanukila mbesili se Nguluvi avaviche avanakwe.
48004008	Umutalo, simwemumuseli Nguluvi, nambi mwafipigilige ifihwananguluvi, ifinguluvi fya uwudesi.
48004009	Neke lino yemumukagwe Nguluvi, apangi tutigile pakuva yemukagulanike kwa Nguluvi, mbi lino ndawuli kangi mwipiluka kumbele ku amasoka amamikaa na amahomefu ge mwisaka kangi mugapigile?
48004010	Mukwinatila ifilo, myesi, imisika na imyaka.
48004011	Nene ndihuguvala ulwa salulava ikipigo chengapigite kwa nyenye kive cha kufwaha hela.
48004012	Vanyalukolo vangu, nguvagongola muvelage ndawe nene, lwendindawe nyenye. Simwamiji kinu kibi chechekivesaga nene.
48004013	mukulukagula ulwa uwutamwa wangu wewamelye ikilega ndivadalikile Ulukani Ulunofu pamwandi.
48004014	Nambi we ndahihyo ulusika ulo simwambedii nambi ukunzinyala ukwimila uwuhomefu wangu, nambi muve mwageligwe mupige lulo, neke ulwene nyenye mwanzanuche wita munyivaha va Nguluvi na kangi wita ndi Kilisito Yesu yumwene.
48004015	Mwemwina luhekelelo; mbi kikawonike kiki? Nene ndilongela mumwene, ukuta mulusika lulo mwemuhwanite ukung'amatula amiho genyu, mumele nene.
48004016	Mbino ndawuli! Yembe mutavangu venyu penguvalongela inachene?
48004017	Vala avanu avangi vakuvagudila nyenye, neke chevakuhosekesa sikinofu nda. Viwenda ukuvalekasa na nene sambi nanye muvagudile avene.
48004018	Neke ulwene lunofu mbepali ukuvagudila avangi mu ing'ani inofu, si mulusika lula lwe nene ndipwali na nyenye.
48004019	Vanangu, ndawe umung'inetu umunyafilo lweaiguda peakwegala nani ndiguda kangi ukwimila nyenye mbaka pala pe Kilisito ava ahanzile mwa nyenye.
48004020	Ike yiva kiba ngembe pamwi na nyenye ino, penge melwa uwimo uwusikime ukwimila nyenye. Pakuva ndina wuhuguvafu wukomi ukwimila nyenye!
48004021	Lino mundongelage, nyenye yemwiwenda ukuva pasi pa indagilo. Mbi yemwemupulike indagilo wesilonga?
48004022	Nzandike mu Uwandike Uwelu ukuta Abulahamu eina vana vavili uyumwi mwegale nu umung'inetu umunyawingi, uva kavili kulumung'inetu umutemapakwe.
48004023	Umwana va umunyawingi emwegale ndawe lwevakwegalwa mbevali hela, pesi yula va umung'inetu umutemapakwe, uyo emwagale ukwimila uluhuviso lwa Nguluvi.
48004024	Lino ing'ani iso nzivililo: avang'inetu iva se ndagano isivili: Ulumwi lwihuma ku kidunda icha ku Sinayi, ulukwegalila anana mu wunyawingi; umung'inetu uyu ye Hagali,
48004025	Nave Hagali, yeiva nda ikidunda cha ku Sinayi, chekili ku Alabiya, nacho che kiganiso cha i Yelusalemu iya lino iyilimuwunyawingi pamwi na avanakwe.
48004026	Neke i Yelusalemu iya kuchanya ye boma iyili mu wutemapakwe, na iyo yeyuvetu hwehwe.
48004027	Pakuva Uwandike Uwelu witigila: Hekelelage veve ve muguumba yesukwegalagi, Koolage veve yesiwe ulegala mwana. Pakuva avana va yula yealesilwe wolofu, sivaling'eni na va yula yeina uvakwe.”
48004028	Sweno, vanyalukolo vangu, nyenye mwivana va Nguluvi ukwimila uluhuviso lwakwe ndawe Isaki weeiwali.
48004029	Neke ulusika lula yula yeegilwe ukukola imigendele ija mbepali hela amufwahisige yula yeegilwe ukukola imigendele ija kinya muhe, na lwelwiwali lino.
48004030	Ino Uwandike Uwelu witigila ndawuli? witigila, “Umudagage umung'inetu umunyawingi pamwi na yumwanakwe, pakuva umwana va umunyawingi sahwana ukuhala ililila pamwi na umwana va umung'inetu umutemapakwe.”
48004031	Sweno vanyalukolo vangu hwehwe sitwivana va munyawingi, hwehwe twiva umung'inetu umutemapakwe.
48005001	Kilisito atupelye uwutemapetu, alaje hwehwe tunanage muwutemapetu, sweno, mwimage munoge, na mulidikila uyungi avavike mulupanda lwa uwunyawingi kangi.
48005002	Lino nene Pawulo nguvalongela ukutigila! Wone mwidikile ukuwoolwa Kilisito ava sikinu savapeli cha kwambula kwa nyenye.
48005003	Kangi nguvapavila wima hela: umunu yeidikila ukuwoolwa lumuvaje ukwinatila, indagilo mbesili.
48005004	Wone mwihosa ukuwuyapwa vagolofu ukukola mu ndagilo, sweno, yemutyesile muhele pataali na Kilisito: Yemuve kwivala mu wuwuya wa Nguluvi.
48005005	Neke kulubali lwetu hwehwe, twilavisa kwa luhuvi ukuta muludali lwa Umuhe twiwuyapwa vagolofu ukwimila ulufuuwo.
48005006	Pakuva wone yetuhanzile na Kilisito Yesu, ukuwoolwa nambi uwutawoolwa uko kufwaha hela, ikikomi ipo lwe lufuuwo ulwipigaga ikipigo muwende.
48005007	Mukabitige wunofu, minofu! Lino, nani yeakavapinging'ise mulemwe ukwinatila inachene?
48005008	Yeakalesile ulukani ulo si Nguluvi yeavakemelye nda.
48005009	“Uwuhahu wukefu hela wawihahya ikisilo mbekili!”
48005010	Ukwimila ukuhanga kwetu na Umutwa, ngwihuvila pakomi ukuta nyenye simuva wungi na nene. Kangi yula yeakavasasing'ise nambi ave muvina ndawuli nachene uyo saahigwa neke apume.
48005011	Na kulubali ulwangu, vanyalukolo, wone mbe ngaali ndidalika ukuta ukuwolwa luvaje mbepali, mbi lweki mbe pe ndagiliswa. Wone luke luve ndahihyo, uwudalisi wangu wa umusalaba wa Kilisito siwuke wuleta inyoni sesivesaga.
48005012	Luke lunogela wone vawo vevakuvasasing'asa, vake visawule vavene!
48005013	Neke nyenye vanyalukolo vangu mwakemelitwe muve vanu mwivatemapenyu. Neke nambi ndahihyo uwutemapetu sawulava lifinga lyambuse tuve pasi ya wutema wa uwudobokesi wa isa mung'i; pesi ukuta luvavaje mwipigilage muwende.
48005014	Pakuva indagilo mbesili sasikwilanikila mululagilo ulu ulumwi, “Umwendage umunyafivawo vako ndawe lukwiyenda yiveve.”
48005015	Neke wone mwilume na ukwilya ndawe amakoko ga mwihala, mwikomalilage samulisinda we yinyenye ng'ani!
48005016	Nambi nene nguvalongela de, imikalile jenyu gilongoswage na Umuhe, nanye pesimwiga kangi uwudobokesi wa isa mung'i.
48005017	Pakuva uwudobokesi wa isa mung'i wisutanaga mbepali na isa Umuhe, uwudobokesi wa isa umuhe sisutanaga na isa umuhe mbepali sisakwiyidikisa, ukwimila lulo simuhwana ukupiga na semwiwenda yinyenye.
48005018	Wone mulongoswe na Umuhe, sweno, simuli pasi ya uwutema wa indagilo.
48005019	Sweno, ifipigo ifya umuvili fili pelu hela; uwuyamba, uwaafu, uwudobokesi,
48005020	uwusunyalila ifihwananguluvi, uwuhavi, uwutavangu, ulwitakilo, uwifu, lilakali, uwimi, ulwigawo,
48005021	gila, uwugaasi, uwuhatufu, ulubesa na isingi isindawe siso. Nguvalongela kangi ndawe lwendendonzile pamwandi avanu vevipiga ing'ani iso, sisavava na ikilega chawo ukwingila muwutwa wa Nguluvi.
48005022	Neke isihumaga mukulongoswa na Umuhe we uwende, uluhekelelo, uwikalakunoga, uwukangalisi, uwunofu, ulusungu, uwufuuwa,
48005023	uwulele na ukwitanila, ukwimila iso sisukuli indagilo isihwanite ukubesa iso.
48005024	Vala avali mwa Kilisito vakawutumbike uwunu wawo wa mung'i na uwudobokesi na amahosa ga mung'i.
48005025	Wone twikale muwutanzi wa Umuhe, lutuvaje twigage uwulongosi wakwe.
48005026	Tulemwe ukwidudumba, nambi ukwisagala nambi ukwiwonela gila.
48006001	Vanyalukolo wone mumuwone umuyenyu ananzile, nyenye yemwilongoswa na Umuhe mumukenyelage umunu uyo hilo, ulwene mupigilage iso muwulele, kono we mukwikomalila yinyenye, mulongamugelwe na yinyenye kangi.
48006002	Mwitangage ukwitegusa ifitegulo fyenyu na palulo mukwisa ululagilo lwa Kilisito.
48006003	Wone uyumwi akwipulika ulwa umwene kinu kumbi si kinu, uyo ava akwisanga weiyena.
48006004	Yeyeavesaga munu igosage mumikalile jakwe. Wone give minofu apo peahwanite ihela mwa cheapigite wesi akwiyiganisa na umunu uyungi.
48006005	Pakuva yeyeavesaga munu inacho ikitegulo chakwe yumwene ikimuvaje ukwitwika.
48006006	Umunyakwigisa ulukani lwa Nguluvi nave amugavilage na umwigisi vakwe cheakwambula mukipigo chakwe.
48006007	Mulisanga yinyenye; Nguluvi sivakwihesigilwa, cheavyalite umunu chekicho chesaabeta.
48006008	Ye ivyala muwudobokesi wa isa mung'i, saabeta wuwo uwanangifu, neke yeivyala mu muhe, saabeta ukuhuma kwa umuhe uwumi uwutasila.
48006009	Lino, tulafulugala mukupiga inofu, pakuva wone tulemwe ukudedela satubeta isanga ulusika pelufikite.
48006010	Lwide, pakuva twina ikilega, tuvapigilage avanu mbevali uwunofu; na hilo hilo avanyalukolo va mulufuuwo lwetu.
48006011	Mulavage tasi, lwenguvandikila na Uwandike wukomi pengwandika kwa iliwoko lyangu yinene!
48006012	Vala avisaka ukwilagila ukuta vanofu ukwimila ifipigo fya mwivala fya umuvili, ve vawo vekuvakangala nyenye nanye muwoolwe. vipiga ulo sambi valemwe ukutesekela umusalaba gwa Kilisito.
48006013	Pakuva iwo vavene sivakwinatila indagilo, viwenda nyenye muwolwe sambi vivahile ikilagilo kicho mumivili jenyu.
48006014	Neke nene sisandivahila ikinu kingi pesi umusalaba gwa Umutwa vetu Yesu Kilisito, pakuva ukukola umusalaba ugo ing'i yafwe kwa nene, nane ndafwe kung'i.
48006015	Ukuwoolwa na uwutawoolwa si kinu, ikikomi hilo tupitukage na ukuva ikigawa kipya.
48006016	Kwa vala vevifwata uwulongosi wuwo nguvasukila uwikalakunoga na ulusungu, uwikalakunoga na ulusungu kwa Isilaeli-vanu va Nguluvi.
48006017	Sweno, umunu alafwahisa kangi pakuva ndina amavamba ga Yesu mumuvili gwangu.
48006018	Vanyalukolo, nguvasukila nyenye mbemuli uwuwuya wa Umutwa vetu Kilisito, Ena.
49001001	Ye nene Pawulo umwigendo va Kilisito Yesu kwa uwende wa Nguluvi, nguvandikila nyenye mwevanu va Nguluvi ye muli mu Efeso ye yemwihuvilwa mukuhanga na Kilisito Yesu.
49001002	Nguvasukila uwuwuya na uwikalakunoga ukuhuma kwa Nguluvi Udadetu na Umutwa Yesu Kilisito.
49001003	Alumbwagwe Nguluvi na Udade va Umutwa vetu Yesu Kilisito! Pakuva, kwa ukuhanga na Kilisito atufunyilye kwa ukutupela ifipelwa mbefili fya Mumuhe ukuhuma kuchanya.
49001004	Nguluvi atuhagwe pe na ing'i wesiyilagawa, sambi tuve vanu vakwe mukuhanga na Kilisito, sambi tuve twivelu twivagaya uwananzi palumwene, ukwimila uwende wakwe.
49001005	Nguluvi alahosise muwende wakwe uluhuma pamuvango tuve vanakwe ukugendela kwa Yesu Kilisito. Ndawe lweeahosise
49001006	pakulumba uwuwuya wakwe uwunyandolo wetwapelitwe hwehwe Mumwanakwe Umwende!
49001007	Pakuva kwa idanda yakwe Kilisito hwehwe twivakombole, kwekuta inzanangifu setu sihesiswe. Ulo lwelwiwali ukwimila uwukomi wa uwuwuya wakwe,
49001008	weatupelye uwugaya nambi kigelo! Kwa uluhala na uwuseela wakwe mbewuli.
49001009	Nguluvi akwisise kila chealahosise, nu kutulongela sealawendite isesifihitwe, sealagelanise ukukwisa mung'asi ya Kilisito.
49001010	Lula lweawendite ukulukwisa mulusika lwayo, lwa ukufikong'asa ifigawa mbefili, sambi fihange pamwi mwa Kilisito, fya kuchanya na fya mung'i.
49001011	Ifinu mbefili fyafigawa kwa ukwimila muwukele na uwulamusi wa Nguluvi; nave Nguluvi atuhagwe hwehwe sambi tuve vanu vakwe kwa uwende wakwe mukuhanga na Kilisito, ndawe lweeawendite yumwene mukuhanga na Kilisito ukwimila uwulamusi wakwe wealakelite.
49001012	Sweno, hwehwe yetwatasile ukumwihuvila Kilisito lutuvaje ukusilumba indolo sa Nguluvi!
49001013	Kangi nyenye mulumwene mukapulike ulukani ulwa nachene, Ulukani Ulunofu ulwa uwupoki, mukamufuuvitwe umwene, mwatemitwe uluhagi ukwimila uluhuviso lwa Umuhe Umwelu.
49001014	Uyu Umuhe che kipingiko cha ililila lya fila mbefili fye Nguluvi fyealavahuvise avanu vakwe, na ulukani ulu lukutulagila ukuta Nguluvi avakombolela ng'ani avanu vakwe mbevali. Tusilumbage indolo sakwe!
49001015	Nambi kwa lulo, uluhuma ulusika lwe ndapuliche ulwa ulufuuwo lwenyu kulumutwa Yesu, na uwende wenyu ku vanu va Nguluvi,
49001016	Sindalekiti nambi kimunyi kimwi na ukumulumba Nguluvi ukwimila nyenye. Nyele nguviwuka mukwifunya kwangu,
49001017	Sambi Nguluvi va Umutwa vetu Yesu Kilisito, Dada umunyandolo, avapele nyenye Umuhe va uluhala na uva uwugubulilwe mumukagula Nguluvi,
49001018	sambi mugine ukumukagula hilo munumbula senyu ulwa uluhuvi lweavakemelelye mu wunono na indolo ingomi iya ililila lyeavaviche avanu avelu vakwe,
49001019	uwukomi uwulutye wa uludali lwakwe mwahwehwe yetwifuuwa ukuling'ana na ikipigo cha uludali lwakwe ulukomi,
49001020	ulwakwilye pe amusilibwe Kilisito ukuhuma kuvafwe, neke amukong'omeke kundyo kwakwe kuchanya.
49001021	Uko, Kilisito atemile muvalongola mbevali, uwuvina na uludali na uwutwa mung'i uwuvina wewewuvesaga wewitambulwa mung'i umu na kung'i iyikusa.
49001022	Nguluvi afivikite mbefili pasi pa amagulu gakwe, swe akumutawula ku likanisa iva muvina va mufinu mbefili.
49001023	Likanisa gwe muvili gwa Kilisito, na uwukwilanifu wakwe yumwene yeikwilanisa mbefili na apono bahapavesaga.
49002001	Nyenye mwe mufwe ukwimila uwananzi na inzanangifu senyu.
49002002	Ulusika ulo mwikalige we mukwiga imikalile imibi ja mung'i umu, mwagapulikise amasoka manyaludali ga mwilanga, amasoka agakuvasagila lino avanu vesivakumupulika Nguluvi.
49002003	Na kulino de hwehwe mbetuli twetwindawe vavene; twikalige we tukwiga uwudobokesi wetu wa mung'i nu kupiga sila hela isanogelige imivili nu luhala lwetu. Kwa ulubali lwa mung'i, hwehwe nahwe twindawe avene kangi, twetuvaje ililakaali lya Nguluvi.
49002004	Neke Nguluvi munyalusungu lukomi. Atwendite na uwende uwugaya wulongo,
49002005	nambi we twetufwe ukwimila inzanangifu, atupelye uwumi pamwinga na Kilisito. Ukukola uwuwuya wa Nguluvi nyenye mupokitwe.
49002006	Kwa ukuhanga na Kilisito Yesu, Nguluvi atusilibwe pamwinga nave, sambi tukateme pamwinga nave kuchanya.
49002007	Ulo lweawendite ukululagila kuvanu va imisika igikusa uwukomi wa uwuwuya wakwe weatupelye kwa ulusungu lwa ukuhanga kwetu na Kilisito Yesu.
49002008	Pakuva, kwa uwuwuya wa Nguluvi nyenye ye mukomboliwe ukwimila ulufuuwo. Ulukani ulu silwihumagi muwupifu wenyu, pesi ukuta icho kipelwa cha Nguluvi.
49002009	Nambi kangi silwihumagi mufipigo fyenyu yinyenye, alonga umunu ivahile kinu.
49002010	Hwehwe twi figawa fyakwe Nguluvi, na kwa ukuhanga na Kilisito Yesu, atugafile sambi twikale muwupiga inofu sealatuviche tupigage.
49002011	Nyenye kukilamuko mwatambuligwe, vasila kuwolwa mwalula lwelwitambulwa kuwolwa ulwapigikige na amawoko mumivili jawo.
49002012	Mwiyiwukage lwemwemulekine na Nguluvi pamwandi mwe mwiva genzi; mwe kwivala mulukolo lwa Vaisilaeli; mwe mwivagenzi na simwemuhanzili nambi kinu mwa lula ulufingano ulwa inyuviso, mwemugayite uluhuvi, na wita avanu vesivamuseli Nguluvi umu mung'i.
49002013	Neke lino de, kwa ukuhanga na Kilisito Yesu, nyenye ye pamwandi mwe muli pataali, yemuhegelisiwe ukwimila idanda yakwe Kilisito.
49002014	Pakuva Kilisito yumwene atuletye uwikalakunoga kwa ukuvahanza Avayudaya na avanu va ing'i isingi ukuva lukolo lumwi. Kwa umuvili gwakwe yumwene amamwe ikibupa kila cheche kivavagulise nu kwambusa vave vatavangu.
49002015	Ahesise lula ululagilo lwa Avayudaya na indagilo na imisimu, sambi ing'olo iso isivili agawe lukolo lumwi ulupya mu wulilumwi nave na palulo aletite uwikalakunoga.
49002016	Kwa umuvili gakwe, Kilisito awulige uwutavangu wawo; kwa umusalaba gakwe ndawe ahanzise ing'olo iso luve lukolo lumwi na awuyipe uwilamule na Nguluvi.
49002017	Sweno, Kilisito aasile idalika Ulukani Ulunofu lwa uwikalakunoga kwa nyenye mwe vanu va ing'i isingi yemwe pataali na Nguluvi, na kangi kwa Avayudaya avali pipi na Nguluvi.
49002018	Sweno, ukwimila umwene, hwehwe mbetuli, Avayudaya na avanu va ing'i isingi, tuhwanite ukumubitila Dada kwa mutima gumwi.
49002019	Sweno, nyenye si pe mwivagenzi kangi, sipe mwivanu va kwivala nyenye, mwivanyang'i pamwi na avanu va Nguluvi, na mwi vanu va mulukolo lwa Nguluvi.
49002020	Mwivasengele mulutu uluvike na vigendo na avavisi, nave Kilisito yumwene ye liganga likomi lya mulutu.
49002021	Umwene ye ayibete ikaye mbeyili nu kulumbing'asa mbaka yive Tembeli inzelu ukwimila Umutwa.
49002022	Na mukuhanga nave, nyenye nanye mwivasengelese pamwi na mbevali vala avangi, sambi muve wikalo wa Nguluvi ukukola Umuhe vakwe.
49003001	Nambi ukwimila lulo, nene Pawulo, umunyandinde va Kilisito Yesu ukwimila nyenye, ngwifunya kwa Nguluvi.
49003002	Ndihuvye ukuta mukapulike ukuta Nguluvi, kwa uwuwuya wakwe, amelye ikipigo iki sambi nyenye mwambule.
49003003	Nguluvi awugubwe uwugelanise wakwe uwewufihime neke wukagulanike kwa nene. Ing'ani is nzandike muwukefu,
49003004	na wone mwimbe isi senzandike mwiyigisa lula ulwa uwukagusi wangu mwa isa ikinyele cha Kilisito.
49003005	pamwandi avanu sivevalagile ikinyele icho; neke lino Nguluvi avalaje avigendo na avavisi vakwe avelu ukukola Umuhe.
49003006	Ikinyele ichene che iki, ukukola Ulukani Ulunofu avanu va ing'i isingi vakwanukila iligawo lyawo pamwinga na Avayudaya mu wufunyilile wula wa Nguluvi; nawo viva figawamuvili fya umuvili gugula, na vihanga mu luhuviso lwe Nguluvi aluwuyipe ukukola mwa Kilisito Yesu.
49003007	Nane ndawuyipwe mbe mukami va Ulukani Ulunofu ukwimila uwuwuya wakwe Nguluvi uwuliyena, weamelye muludali lwakwe ulukomi.
49003008	Nene yendi mudodo ukulutila avanu mbevali va Nguluvi; neke ulwene ndimupele uwuwuya wakwe, sambi ndivadalikile avanu va ing'i isingi uwunono wakwe Kilisito uwugaya kigelo,
49003009	kangi sambi ndivang'alikile avanu mbevali valave uwugelanise wa Nguluvi uwe wafihime wikwilanikila. Nguluvi umugafi va mbefili afihite ikinyele chakwe icho luhuma pidaha,
49003010	sambi lino, kwa ukukola likanisa, avavina na vanyalulumbo va kuchanya valukagule uluhala lwa Nguluvi ululi polofu.
49003011	Nguluvi apigite ulo kwa ukugendela muwulamusi wakwe uwa mbepali na mbepali, ulo lweakalupigite mung'asi ya Kilisito Umutwa vetu.
49003012	Sweno, mukuhanga na Kilisito, na mung'asi ya ulufuuwo ululi mwa Kilisito, hwehwe tukwigelela ukumuhegelela Nguluvi kigaya muhwehwe.
49003013	Nambi, nguvagongola muladedela imitima pemwilava ukuguda kwetwiguda ukwimila nyenye, pakuva ukuguda uko kuhele kukuvaletela indolo nyenye.
49003014	Nambi, ngumufugamila Dada,
49003015	umwene ye kilamuko cha ing'olo mbesili isa mung'i isa kuchanya.
49003016	Ngumusuka Nguluvi, mwesigelye indolo sakwe, avapelage uludali lwa Umuhe vakwe, uludali lwa ukukangala mumitima jenyu,
49003017	nave Kilisito ikalage mugati umwenyu mulufuuwo. Ngumusuka mupelwe indela na ulutu mu wende
49003018	sambi muhwane ukulukagula pamwinga na avanu mbevali va Nguluvi lwe uwende wa Kilisito witigila mu wugasu na uwutaali, na uwima na uwuhelesa uwiwali.
49003019	Ena, sambi muwukagule uwende wa Kilisito uwulutye uwimbi mbewuli, mumemage hilo uwukwilanifu mbewuli wa Nguluvi.
49003020	Kulumwene ye kwa uludali lwakwe ulwipigaga ifipigo mugati umwetu ahwana ukupiga ingomi ukulutila mbesili setuhwanite ukumusuka nambi ukwihosa,
49003021	kulumwene Nguluvi sivelage ndolo mu likanisa na kwa Kilisito Yesu, imisika mbegili, mbepali na mbepali! Ena.
49004001	Sweno, nene ye ndimunyandinde pakuva ngumupigila Umutwa, nguvagongola mwikalage imikalile igivaje ulukemelo lwemwakemelilwe.
49004002	Muvelage mbepali muvilevesi, muvalele, muvanya mola, mwikangalilage yinyenye kwa yinyenye mu wende.
49004003	Musugunalage ukuwugosa uwulilumwi uwiletwa nu Muhe kwa ukwinatila uwikalakunoga uwuli mwa nyenye.
49004004	Koguli muvili gumwi nu Muhe yumwi, ndawe uluhuvi lumwi lwemwakemelilwe.
49004005	Koyuli Mutwa yumwi, lufuuwo lumwi nu wubatiso wumwi;
49004006	poyuli Nguluvi yumwi na ye Dada va mbevali, ye ali pachanya ye mbefili, ayipiga ikipigo mwa mbefili na kangi ali mwa mbefili.
49004007	Yeyeavesaga munu mwa hwehwe mupele uwuwuya, mwekigelye ikigelo chapelitwe na Kilisito.
49004008	Ndawe lwandikwe: “Lweahelelye kuchanya, kuchanya hilo, ategwe avagalule; Avagavye avanu ifipelwa.”
49004009	Sweno, peyilongwa: “Ahele kuchanya,” kwekutigila kiki pesi kwekutigila ulwa ukutala asulunwike pasi hilo mung'i?
49004010	Sweno, uyo yeasulunwike pa ing'i ye yuyo yeahele kuchanya hilo sambi afimemye mbefili.
49004011	Kangi yemwene yeavapelye avanu ifipelwa: Avamwi avapelye vave vigendo, avamwi vavisi, avamwi vave vadalisi Ulukani Ulunofu, avamwi vave vanyakukwamila na avigisi.
49004012	Apigite ulo sambi avagelanise avanu mbevali va Nguluvi uwimila ikipigo cha Kilisito sambi umuvili gwa Kilisito gusengwe,
49004013	na palulo mbetuli tuwufikile uwulilumwi wa ulufuuwo na ukumukagula hilo Umwana va Nguluvi; tuve vanu yetukange nu kuwufikila uwukwilanifu wakwe Kilisito yumwene.
49004014	Sweno, sisatuva nda twivana kangi, ye twitosewa na ukupugwa uko na uko ni kifulufumbi chechekivesaga cha inzigiso sevakwivangila avanu avabanga, sambi vavayase avangi muwubanga.
49004015	Wone twinatile inachene munumbula ya uwende tugina ukuvina mwa mbesili ukutegana na Kilisito, umwene ye mutwe;
49004016	pasi pa uwulongola wakwe, ifigawamuvili mbefili fya umuvili pefihangila, nu muvili mbeguli gwisikimala kwa uwutanzi wa ifigawamuvili fyakwe, sweno, ikigawamuvili chechekivesaga kikwisage ikipigo chakwe ulukivaje, umuvili mbeguli gwivina nu kwisenga mu wende.
49004017	Sweno, mwitawa lya Umutwa, nguvakenyela mulikala kangi ndawe avanu vesivamuseli Nguluvi, ve amahosa gawo gapufile,
49004018	nu luhala lwawo luli mulwisa. Vali pataali na uwumi wa Nguluvi, ukwimila uwupuva uwuli mugati umwawo na uwutalamu wa inumbula.
49004019	Vayasile vagaya nyoni, vitanise muukupiga uwaafu; kangi vanya chaka ukupiga chechekivesaga cha uwuhongi nyoni.
49004020	Neke nyenye simwiyigisi ndahihyo mung'ani sa Kilisito.
49004021	Neke lulipawelu ukuta mwapulike wunofu ing'ani sakwe, na pakuva nyenye mukumuninila, mwivigisi inachene weyiwali mwa Kilisito.
49004022	Sweno, Mugilekelage ng'ani imigendele jenyu ija pamwandi, ukutigila uwunu wenyu uwulovela wewanangigwe mu wudobokesi wakwe wa uwulyalya.
49004023	Mwipitulage wupya munumbula na mumahosa genyu.
49004024	Mufwalage uwunu uwupya we wagafilwe muluhwano lwa Nguluvi we wiwonekela mu migendele ija nachene ja uwugolofu na uwelu.
49004025	Sweno, muwulekelage ng'ani uwudesi. Na yeyeavesaga lumuvaje amulongelage umuyagwe isa nachene, pakuva yeyeavesaga mwahwehwe iva kigawamuvili cha umuvili gwa Kilisito.
49004026	Na wone muvipe, mulidikila ililakali lyenyu livambuse mupige inzanangifu, na kangi mulahwa na ililakali ikimunyi mbekili.
49004027	Mulagela mumupele Setani ikilega.
49004028	Yahiisige alagela ahiise kangi, lino avangage ukupiga ikipigo ikinofu kwa amawoko gakwe, peahwane ukuva na ikinu cha ukumutanga umunu yagulwime,
49004029	na ing'ani sa uwaafu silapulisa kangi kwa nyenye; mbepali ing'ani senyu sivelage nofu na isihwanite sivasenge nu kuvatanga avangi, sambi sivapele uwuwuya avipulikisa.
49004030	Mulagela mumuvifye Umuhe Umwelu va Nguluvi pakuva Umuhe uyo chekilagilo cha Nguluvi kwa nyenye, ulwa nyenye mwivanu vakwe, na ye wolelesi ukuta ikimunyi sachusa pe Nguluvi saavakombola nyenye.
49004031	Lino swe mululekelage ng'ani ulwigawo, lwivipilo, lilakali, liyoyo, na amaligo! Muwulekage uwanangifu wewewuvesaga!
49004032	Muvelage na inumbula nofu, na vanyalusungu; umunu yeyeavesaga amudegepelage umuyagwe ndawe nave Nguluvi lwe avadegepye nyenye ukwimila Kilisito.
49005001	Pakuva mwivana va Nguluvi avende, luvavaje muvelage ndawe lweiwali umwene.
49005002	Mugendelage uwende, ndawe Kilisito lweatwendite, neke itawule yumwene ave kitawulwa cha inambika iyinung'ilila wunofu na iyikumunogela Nguluvi.
49005003	Pakuva mwivanu va Nguluvi uwusafi, na uwaafu mbewuli filatambulwa mwa nyenye.
49005004	Kangi ing'ani inyonga nyoni, sa uwupuva nambi ulubesa, iso mbesili sisihwana kwa nyenye; ikiba ing'ani sa ukumulumba Nguluvi, ali iso sesihwanite.
49005005	Mulukagulage ulwa umugoni yeyeavesaga nambi umwaafu, (nambi umusunyalila ifihwananguluvi), nambi umunu yeyeavesaga yeindawe iwo, sisaambulila kinu Muwutwa wa Kilisito na wa Nguluvi.
49005006	Mulagela mwidikile ukusangwa na umunu kwa ing'ani sakwe isa uwubanga pakuva uwimila ing'ani sesindawe iso ililakali lya Nguluvi lyakuvasila avanu mbevali vesivakumogopa.
49005007	Sweno, muliyidikisa nawo.
49005008	Pamwandi nyenye mwe mulwisa, neke lino nyenye mulimulung'ali kwa ukuhanga na Umutwa. Sweno mwikalage nda mwivana va ulung'ali:
49005009	pakuva amaveleko ga ulung'ali we wunofu mbewuli, uwugolofu na inachene.
49005010	Mugelage ukulukagula lula lweiwenda Umutwa.
49005011	Mulahanga mu fipigo fyesifiveleka ifya mulwisa, pesi ulwa mufivikage pawelu.
49005012	Mbi ing'ani isipigwa mu kinyele nyonganyoni na pakutambula pamulomo.
49005013	Neke ing'ani sila isipigwa mulung'ali, na inachene yakwe yayivikwa pawelu,
49005014	na chechekivesaga kipigilwa pawelu chakiva lung'ali. Nambi Uwandike Uwelu witigila: “Lamuke veve yugonelye, silibuke uluhuma kuvafwe, nave Kilisito akung'alika.”
49005015	Sweno, mwikomalilage lwe mwigenda: mulikala ndawe avapuva, pesi ulwa muvelage ndawe vanu avasugu.
49005016	Mwikomalilage hilo lwe mukugipigila imisika pakuva ifilo ifi fya uwanangifu.
49005017	Sweno, mulava mwivapuva, neke mugelage ukulukagula lula lweiwenda Umutwa.
49005018	Mulemwage ukugaala idifai pakuva iyo yivayusa, lino mumemage Umuhe Umwelu.
49005019	Muvelage mwitinakisa mung'ani isa mu Sabuli, nzimbo na uwimbe wa munumbula, mumwimbilage Umutwa inzimbo na sa musabuli kono we mukumulumba munumbula senyu.
49005020	Mumulumbage Nguluvi Dada mbepali ukwimila mbesili mwitawa lya Umutwa vetu Yesu Kilisito.
49005021	Yeyeavesaga munu avelage na ichoga kumuyagwe ukwimila ukumogopa Kilisito.
49005022	Avang'inetu vavelage na ichoga ku vanu vawo ndawe lwe vakumogopa Umutwa.
49005023	Pakuva umugosi ina lulagi ku vakwe, ndawe Kilisito lwe ina lulagi ku likanisa nave Kilisito yumwene yeakulikombola ilikanisa, umuvili gwakwe.
49005024	Ndawe lula lwe likanisa likumogopa Kilisito, lwindahihyo, avang'inetu vavelage na ichoga ku vawo mwambesili.
49005025	Nayinyenye nye vagosi, muvendage avenyu ndawe Kilisito lwe alyendite ilikanisa, neke itawulage yumwene ave nambika ukwimila likanisa.
49005026	Apigite ulo sambi kwa ulukani lwakwe, alifunyilile kwa Nguluvi, peyealyesise kwa ukulyofuga na ululenga,
49005027	sambi ikwavile likanisa ilyelu na ilyesiwe hilo, ilikanisa iligaya mambilila ga uwaafu nambi wulema nambi ikingi ikindawe siso.
49005028	Sweno, avagosi luvavaje vavendage avanu vawo ndawe imivili jawo vavene. (
49005029	Asupali umunu yakuguvipila umuvili gwakwe; ulungi nalulo aakugulisa na ukugufwika. Lwindahihyo nave Kilisito lweakulilolela ilikanisa,
49005030	pakuva hwehwe twifigawamuvili fya umuvili gwakwe.)
49005031	Ndawe Uwandike Uwelu uwitigila, “Sweno, umugosi amuleka udade na uyuve, abaning'ana na uvakwe nawo ndawe vavili vava muvili gumwi.”
49005032	Mung'ani isi moyili inachene iyifihime, ndiwona ukuta isi sidonya ulwa Kilisito na likanisa lyakwe.
49005033	Neke kangi sidonya na kwa nyenye: umugosi yeyeavesaga lumuvaje avelage na ichoga ku munu vakwe.
49006001	Nye, nyevana, muvelage na ichoga vegasi venyu mu wukilisito pakuva ulu lwe lukani ulunofu.
49006002	“Muvelage na ichoga kuvadadenyu na avayuvenyu,” ulu lwe lulagilo ulwa ukutala ulwiwilwa uluhuviso, ukutigila,
49006003	“Peufunyililwa na ukunana ifilo fyolofu.”
49006004	Nayi nyenye va dadawo, mulavavifya avanenyu pesi ukuta muvalolelage muchoga na inzigiso isa uwukilisito.
49006005	Nyenye vanyawingi, muvelage na ichoga vavina venyu ava mung'i umu kwa muhwehwe nu kukuvila; mupigage ulo kwa inumbula ngolofu mwiva nda mukumupigila Kilisito.
49006006	Mulemwa kupiga, pevakuvawona hela sambi mwiyendelese kwa avene muvapigilage kwa numbula ngolofu ndawe lweiwenda Nguluvi, pakuva nyenye mwi vakami va Kilisito.
49006007	Mwidikilage ukuvapigila ukwimila Umutwa mulemwe ukwimila avanu.
49006008	Mwiwukage ulwa yeyeavesaga munu yeipiga inofu, ave munyawingi nambi mutemapakwe, saanukila ikipelwa chakwe ukuhuma kulu Mutwa.
49006009	Nayi nyenye yemwipigilwa, muvapigilage ulwindahihyo avanyawingi venyu, na mulagela ukuvahuguvika. Mwiwukage ulwa na yinyenye kangi mwindawe vavene, mwinave Umutwa yuyula kuchanya, kulumwene uwuvina wa umunu si kinu nangi.
49006010	Pesilutye iso, nguvagongola mukangalage ukuhanga nu Mutwa na muwutanzi wa uludali lwakwe ulukomi.
49006011	Mutegulage ingwembe ye akuvapela Nguluvi sambi muhwane ukudwesa ifigaho ifibi fya Ibilisi.
49006012	Pakuva iligalu lyenyu si ligalu lya hwehwe na umunu, pesi iligalu lya hwehwe na ililugu ilyanangifu lya mung'i lya ikinyamuhe; tukwihoma na avatema, avavina na vanyaludali avayitemite ing'i iyi iyinya lwisa.
49006013	Nambi kwa lulo mufwalage amahomelo mbegali aga Nguluvi sambi ikimunyi kila pesakifikite samuhwane ukulidwesa ligalu ilihuma kulu mutavangu na peye mwihomite mbaka kumudugo, muvelage pemwivakangafu.
49006014	Sweno, mwimage mukangale! Uwanachene wuvelage nda musipi mufigudi fyenyu, uwugolofu wuvelage nda igwanda ya ichumaa iyisiika imambaga.
49006015	Na uwenda ukudalika Ulukani Ulunofu ulwa uwikalakunoga wuvelage nda ndatub mumagulu genyu.
49006016	Na hilo, ulufuuwo luvelage nda ngwembec mumawoko genyu, sambi yivatange ukusimya indibulo isa moto sa yula umwanangifu.
49006017	Muwanukilage uwupoki nda kofiya ya chuma, na ulukani lwa Nguluvi nda limage lye mwipelwa na Umuhe Umwelu.
49006018	Mwifunyage mbepali, mwisuka uwutanzi wa Nguluvi. Mwifunyage ulusika mbeluli muludali lwa Umuhe. Mwikalage miho wesimwifulugala pakwifunya ukwimila avanu mbevali va Nguluvi.
49006019	Munziwukage nane pe mukwifunya sambi pendilonga Nguluvi amele icha ukulonga, nywane ukuvigisa avanu ikinyele cha ulukani ulunofu.
49006020	Ukwimila lulo nene ndimutume muminyololo sambi ngine ukudalika ndawe lumbaje.
49006021	Tikiko, umunyalukolo vetu umwende na umukami yeihuvilwa na Umutwa, avalongela mbesili sambi mulukagule chendipiga.
49006022	Ngumutuma ukwenyu, sambi avalongele mbesili isetu kono hwehwe sambi musikimikwe imitima jenyu,
49006023	Nguvasukila uwikalakunoga wuvelage kw nyenye vanyalukolo mbemuli, pamwi na uwende na ulufuuwo uwihuma kwa Nguluvi Dada na kulu Mutwa Yesu Kilisito.
49006024	Nguvasukila uwuwuya wuvelage kwa nyenye mbemuli yemumwenda umutwa vetu yesu Kilisito muwende uwutasila.
50001001	Yenene Pawulo na Timoti, avakami va Yesu kilisito, tukuvandikila nyenye mwevanu va Nguluvi ye muli uko ku Filipi yemukahangite na Kilisito Yesu pamwinga na nyenye avalongosia na avatanzib mu likanisa.
50001002	Tukuvasukila uwuwuya ukuhuma kwa Nguluvi udadetu na ukuhuma kulu Mutwa Yesu Kilisito.
50001003	Ngumulumba Nguluvi vangu pembesaga nguviwuka,
50001004	na pembesaga nguvasukila mbemuli, ngwifunya muluhekelelo,
50001005	ndiva na ikilumbo ukwimila uwulilumwi we mwinawo mu Lukani Ulunofu uluhuma ikimunyi icha ukutala ukufika neng'ino.
50001006	Sweno, ngwihuvila ukuta Nguluvi yeavanzile ikipigo iki ikinofu mwanyenye, agina ukukivinia mbaka kikwilanikile mu kimunyi cha Kilisito Yesu.
50001007	Ulo lwelulo lwelumbaje ndivahosekese, pakuva nguviwuka mbepali munumbula yangu. Kangi pakuva nyenye mbemuli mukahangite mu wunofu weamelye Nguluvi, wa ukululolela nu kulukangasa Ulukani Ulunofu, lino pendili mundinde na kangi pala pamwandi pende ndimutemapangu.
50001008	Nguluvi ye molelesi ukuta ndilonga lwa nachene pendiginalisa ukuta, muwende wuwula wa Yesu Kilisito ndidoboka ukuvawona.
50001009	Lwengwifunya lwe ulu; ndisuka uwende wenyu wuginage ukongelekela ukulutila pamwinga nu wuseela wa nachene na lweluvesaga luhala,
50001010	sambi muhwane ukuhagula ulukani ulunoje hilo. Ipo pepene pemuva mwesiwe simwilongwa fivi mulukani lweluvesaga lula pa ikimunyi kila cha Kilisito.
50001011	Uwunani wenyu sawumema mbesili isa nachene na inofu, sila se Yesu Kilisito umwene avapela, ukwimila indolo na ululumbo lwa Nguluvi.
50001012	Vanyalukolo vangu, ndiwenda mulukagule ukuta mbesili sesikafikite sikananzile pakomi mukulutagalisa Ulukani Ulunofu.
50001013	Ukuhumila siso, avalolesi mbevali va mwivaha pamwinga na avangi ipa vakulukagula ukuta ndimusope mundinde ukwimila Kilisito.
50001014	Na kono ukusopwa mundinde kukambwise avanyalukolo wolofu vave na ulufuuwo kulu Mutwa, na vakave vapifu ukuludalika ulukani lwa Nguluvi vagaya muhwehwe.
50001015	Nachene avamwi vawo vakumudalika Kilisito pakuva vina gila na kangi vanu vanyalwitakilo; neke avangi vakumudalika munumbula ngolofu.
50001016	Iva vavipiga lulo ukwimila uwende, pakuva vakulukagula ukuta Nguluvi amelye nene ikipigo iki cha ukululolela Ulukani Ulunofu.
50001017	Iwo avangi vakumudalika Kilisito kwa ukwitalanisa hela simukwimila munumbula ingolofu nda, vihosa ukuta pevapigite ndahihyo vasongela nene ngine ukuva muluteseko umu mundinde.
50001018	Ulwene ulo sikinu nda! Nene ndihekelela wone avanu vakumudalika Kilisito mung'asi mbesili, wone luve muwunofu na apangi mung'asi imbi. Kangi nene ngina hilo ukuhekelela,
50001019	pakuva ngulukagula ukuta ukwimila kwifunya kwenyu na muwutanzi wa Umuhe va Yesu Kilisito, nene ng'ombolwa.
50001020	Chendidoboka na uluhuvi lwangu ukuta mwambesili nene sineema ukukwisa ikipigo changu, pesi ukuta mba na mutima mukangafu imisika mbegili na hilo ulusika ulu, sambi ukukola uwunani wangu mbewuli, mbe muwumi nambi mufwa, ndimuletele Kilisito ululumbo.
50001021	Kulubali lwangu, ukunana ye Kilisito, na ukufwa kwileta ukwambula kukomi.
50001022	neke, wone kwa ukunana nywana ukupiga ikipigo chekileta ukwambula ukukomi, sweno, singulukagula manyi, mbi nyagulage ululikwi!
50001023	Lino ndilaving'ana na isi isivili isiling'ene mbesili. Ndidoboka ukuta nyege muwumi uwu ngikale pamwinga na Kilisito, ulukani ulu lwelwinoga hilo;
50001024	neke ulukani lwelwinoga hilo kwa nyenye nene mbelage penana.
50001025	Ngulukagula hilo ulukani ulu, ukuta nene mba penana pamwinga na nyenye mbemuli, sambi ndivatange mongelekele uluhekelelo,
50001026	sweno, pembe na nyenye kangi, muva na kinu cha ukwivahila ukwimila nene mukuhanga na Kilisito Yesu.
50001027	Sweno, ulukani ulukomi kwekuta imigendele jenyu ginatilage chetwisaka Ulukani Ulunofu lwa Kilisito, sambi wone nywane ukusa ukwenyu na apangi wone neeme sambi ndipulikile nambi padodo hela ukuta mwimile mukange mwidonya lukani lumwi mbeluli na ukuta mwihoma ligalu we mwilaganila kumwi mbemuli ukwimila ulufuuwo lwa Ulukani Ulunofu.
50001028	Mutane ukogopa chechekivesaga icha vemukwitalanisa nawo. Iki kiva kilagilo ikilipelu ukwawo chekivadenya, pesi ulwa uwupoki wenyu uwihuma kwa Nguluvi.
50001029	Pakuva nyenye mwivapele uwunofu mukumupigila Kilisito si ukukola hela ukumufuuwa pesi kangi ukukola ukuteseka ukwimila umwene.
50001030	Lino muhwanite muhange na nene mukuhoma ligalu. Iligalu ili lyelila lyemwambwene nene ndihoma pala pamwandi, na kulino penyoma ndawe lwe mwipulikaga.
50002001	Ngali uwunani wenyu mwa Kilisito wakuvapela uludali? Ngali uwende wakwe ukuvasikimika? Ngali mwinawo uwulilumwi na Umuhe Umwelu nu kwiwonela ulusungu na ukwihuguvalila yinyenye kwa yinyenye?
50002002	Sweno, mukwilanisage uluhekelelo lwangu pemwiva na amahosa gamwi, uwende wumwi, mutima gumwi na kuhosa lumwi.
50002003	Mulapiga kinu ukwimila imitima ja uwutavangu, nambi kwa ulwidudumbo lwa malanga, muvelage na uwilevesi yinyenye kwa yinyenye, yeyeavesaga amulavage umuyagwe ukuta amulutye uwunu.
50002004	Palava na umunu yeakwisakila ukwambula kwakwe hela iyena, pesi ukuta asakilage ukwambula na kwa avayagwe.
50002005	Muvelage na imimile gigila jealinajo Kilisito Yesu.
50002006	Umwene kukilamuko ali mbepali Nguluvi, neke sahosisi ukuta kula ukuva aling'ene na Nguluvi kive kinu cha kulimbila kwa ludali.
50002007	Pesi kwa ukuwenda kwakwe yumwene, Afilesile ifyo mbefili, akwitegulila ulwa uwunyawingi neke ave ihwana na avanu, neke awonekage wita munu.
50002008	Ilevise na ukuva na ichoga mbaka peifwa, kangi mbaka peifwa mu musalaba.
50002009	Na ukwimila lulo Nguluvi amukang'we pachanya hilo ululumbo lukomi hilo, nu kumupela ululumbo ulukomi, swe akumupela litawa ilikomi ukulutila amatawa mbegali.
50002010	Na ukwimila ululumbo lwa ilitawa lya Yesu, ifigawa mbefili kuchanya, mung'i na kuvafwe fimufugamile umwene,
50002011	na umunu yeyeavesaga idikile ukuta Yesu Kilisito ye Mutwa mundolo sa Nguluvi Dada.
50002012	Vanyalukolo vangu, pende pamwi nanyenye mwavelige na ichoga mbepali na kulino pendili pataali nanyenye, muvelage ni choga ndahihila. Mupigage ifipigo we mwina muhwehwe nu kukuvila ukwimila uwupoki wenyu,
50002013	pakuva Nguluvi yeipigaga mbepali mugati mwanyenye, na ukuvapela uludali ukukwisa sila isitegana na mwealahosekise umwene.
50002014	Mupigage chekivesaga kitang'ula nambi lubesa,
50002015	sambi muve avanu avesiwe, vagaya lubi lwakulongwa, wita avana vagolofu va Nguluvi vevakwikala mung'i iyi imbi ya uwuyasi. Samumalavadika pagatinagati pavene wita ing'eng'esi wesasing'alika kwilanga,
50002016	wemukwinatila hilo ulukani lwe luvapoka. Na ipo pepene pe nane sa mba na lwa ukwivahila mu kimunyi kila cha Kilisito, ipo pesaluwoneka pawelu ukuta uwupifu wangu na ikipigo changu sisafiyaga chaka nangi.
50002017	Nambi nawulwe ukwimila avangi pamwinga ulufuuwo lwenyu ululi nambika kwa Nguluvi, Sweno, ndihekelela hilo na ukuvahanza nayi nyenye mbemuli muluhekelelo lulo.
50002018	Lwindahihyo, nayinyenye luvavaje ukuhekelela na ukunyanza nayinene muluhekelelo lwenyu.
50002019	Wone Umutwa Yesu awende ndina luhuvi ukuta nywana ukumutuma Timoti aase ukwenyu lusika lulu, sambi ng'angaswe umutima pemulike ing'ani senyu.
50002020	Nene ndimugaya munu yungi yeindawe umwene yeakuvagudila nyenye kwa mutima.
50002021	Neke avangi mbevali vigudila sisawo vileka ukugudila ing'ani sa Yesu Kilisito.
50002022	Nayinyenye mukulukagula ulwa uwukangafu wa Timoti, umwene na nene wita Umwana na Udade, tukapigite ikipigo pamwi nave ukwimila Ulukani Ulunofu,
50002023	sweno, ndihosa ukumutuma ukwenyu, pe mba ndilukagwe lwelupigika kwa nene pambele.
50002024	Na yinene, ndihuvye mulu Mutwa ukuta nane nywanite ukusa ukwenyu si musika.
50002025	Mbwene lunofu ndimutume ukwenyu umunyalukolo vetu Epafolodito, ye muyangu mukipigo na mwigalu kangi ye e mutume venyu ananzile nene mwa fyendegulwime.
50002026	Ahele idoboka hilo ukuvawona nyenye mbemuli na akahuguvee hilo pakuva mukapulike ukuta ake mutamwa.
50002027	Nachene ake mutamwa imbungo yike ngomi ya fwa. Neke Nguluvi amuwonie ulusungu, na siukuta iyena hela, pesi ukuta nayinene kangi sambi ndemwe ukuhuguvala pakomi ukwimila lulo.
50002028	Sweno, nene ndisugunala hilo ukumutuma aase ukwenyu, sambi pemumuwene muhekelele kangi na uwuhuguvafu wangu wusile.
50002029	Mu mumwanukila muluhekelelo ulukomi, nda munyalukolo mulu Mutwa. Luvavaje ukuva na ichoga kwa avanu avindawe umwene,
50002030	pakuva umwene, ali itawe uwumi wakwe mwa mbesili na supwe padodo afwe ukwimila ikipigo cha Kilisito, sambi alete uwutanzi wenyu we nyenye mwalemilwe ukuwuleta.
50003001	Ino de, vanyalukolo vangu, muhekelelage mukuhanga kwenyu na Umutwa! Sindifulugala ukupilukila sila sendandike pamwandi pakuva siwongelekesa uwuwunamu.
50003002	Mwikomalilage na imbwa mwikomalilage na avanu vala avipiga uwanangifu, mwikomalilage na avanu avikimbila ukwitemanga imivili.
50003003	Hwehwe twawoolitwe ulwa nachene siavene nda, pakuva hwehwe twakumusunyalila Nguluvi ukukola mu muhe gwakwe na ukwipulika na ululumbo mukuhanga pamwi na Kilisito Yesu. Sitwituga ifya mwivala hela.
50003004	Nene nane ngenywanite mige ifya mwivala; na wone pwali umunu uyungi yeihosa ukuta ahwanite ukutuga ifyo ifya mwivala, nene ye ngemba na ulwa kwivahila hilo ukuhosa ndahihyo;
50003005	nene ndawoolitwe pa ikimunyi cha umunana ukuhuma pakwegalwa kwangu; nene ndiva mulukolo lwa Isilaeli, imbegalo ya Benyamini, Muebulaniya umugadaga. Kulubali lwa ukwinatila indagilo nene ndi Mufalisayo,
50003006	nane nde ndimupifu hilo, ndalitesise na likanisa. Na kulubali lwa ukwimila uwugolofu wewiwonekaga ukukola ukwinatila indagilo, nene sindendimwananga kinu nda.
50003007	Neke mbesili iso sendahosige ulwa sihwanite sive na kwambula, ngufiwona ulwa iso sa kufwaha hela ukwimila Kilisito.
50003008	Ino ndivalila chechekivesaga ukuta ukufwaha hela, penditeganisa ulwa uwunofu uwa ulamukagula Kilisito Yesu Umutwa vangu. Na mulumwene ngidiche ukufilekela ng'ani mbefili, ngufiwona ifyo nda mahwahwa sambi nzambule Kilisito.
50003009	na ukuhangila ng'ani na umwene. Nene sipembwenda kangi uwugolofu uwihumaga mukwinatila indagilo; lino ndinawo uwugolofu wawihumaga mukumufuuwa Kilisito; uwugolofu uwihumaga kwa Nguluvi na uwukwimilaga mulufuuwo.
50003010	Lwendisaka hela ndimukagule Kilisito na ukuluwona uludali lwa ulusilibuko lwakwe, nu kuhanga muneseko sakwe na ukwihwana nave mufwa yakwe,
50003011	we ngwihuvila ukuta nayi nene sanzilibuka uluhuma kuvafwe.
50003012	Sinditigila ulwa yesuumite apangi nigile yeng'wilaniche. Pesugunala sambi meelwe ikipelwa kila che ukwimila kicho Kilisito akasafile nene.
50003013	Ena nachene, Vanyalukolo vangu, sindihosa ukuta yemelitwe ikipelwa kicho, pesi ulukani lumwi lwendipiga ngusisemwa mbesili isilutye na ukusugunala ukwinatila isilikuwutalo.
50003014	Ino, ndikimbila sogwe ku kidonya changu, sambi meelwe ikipelwa kila, na ulo lwe lukemelo lwa Nguluvi ku wumi wa kuchanya ukukola mulumwene Kilisito Yesu.
50003015	Mbetuli hwehwe yetukange mumigendele ja kinyamuhe lutuvaje ukuva na mimile gijo. Neke wone movali mwanyenye avihosa ululiwungi, sweno, Nguluvi alwelelulila ulukani lulo.
50003016	Kwa lweluvesaga tudonyage kuwutalo ukwimila mung'asi yiyo yetukave wepetuninila na kulino.
50003017	Vanyalukolo vangu, mwigage ukwiga imigendele jangu. Muvalavage avene avakwinatila ikiganiso chetwavaviche.
50003018	Ngavalonje ulu kolofu, nayilino kangi ndipilukila kono wendivemba: Povali avanu wolofu ve imigendele jawo gikuvawuyapa vave vatavangu vaifwa ya Kilisito mumusalaba.
50003019	Umudugo gwawo, kwe kudenyeka, amaleme gawo ye nguluvi vawo, indolo sawo sili muwuhonga nyoni pakuva uwudobokesi wa imivili jawo uyo ye nguluvi vawo, vahele vakwihavila ifinu ifihonganyoni, vihosaga mbepali isa mung'i.
50003020	Neke hwehwe twivanyang'i va kuchanya, na tusindila we tukalalye umupoki ase ukuhuma kuchanya, Umutwa Yesu Kilisito.
50003021	Umwene saagipitula imivili jetu imihomefu sambi agiwuyape gihwane nu muvili gwakwe ugunyandolo, ukwimila uludali lula lwe kwa ukukola lulo ahwana ukufivika ifinu mbefili pasi ya uwutema wakwe.
50004001	Palulo, vanyalukolo vangu, aveende, vendidoboka hilo ukuvawona; nyenye ye muli luhekelelo lwangu na ingela ya muludweso lwangu. Nye veende vangu ulo lwe luvavaje ukwikala mukaye mu kuhanga na Umutwa.
50004002	Eudiya na Sindike nguvagongola mwilamulage nda mwivanyalukolo mulu Mutwa.
50004003	Ino nayuveve munyalupanda vangu vanachene, ngukulagisa uvatangage avang'inetu iva, pakuva vakave vapifu mukipigo cha ukulutagalisa Ulukani Ulunofu pamwinga na nene na Kilemendi na pamwinga na avapisi avayangu avangi mbevali, ve amatawa gawo mavalile kuvalongwe ku uwumi.
50004004	Sweno, muhekelelage mbepali mukuhanga na Umutwa! Ndipilukila ukulonga kangi; muhekelelage!
50004005	Uwulele wenyu wukagulanikage ku vanu mbevali Umutwa alipipi.
50004006	Mulahuguvalila kinu, Neke mwalwe luvesaga mumusukage Nguluvi mulwifunyo mwa fye mugulwime kwa ukumulumba.
50004007	Na uwikalakunoga wa Nguluvi uwulutye uluhala lwa avanu mbevali wuvalolela imitima na uluhala lwenyu mukuhanga na Kilisito Yesu.
50004008	Pendisindilisa, vanyalukolo vangu, mwinatilage Ing'ani Inofu, na isinoje ululumbo, ing'ani isa nachene na uwunofu, isa uwugolofu, na isesinogela na choga.
50004009	Mupigage semwiyigise na ukwanukila ukuhuma kwa nene, ing'ani semwapulike ndilonga na semwasiwene pendipiga. Nave Nguluvi yeakutupelaga uwikalakunoga uwa avamwinga na nyenye.
50004010	Mukuhanga na Umutwa lukave luhekelelo lukomi kwa nene ukuta pambele mukapelitwe kangi ikilega ulwa pemunziwuka. Neke ukulongela mumwene mukave mukunziwuka mbepali pesi ukuta muke simulapelwa ikilega hela cha ukulagila ulukani ulo.
50004011	Sindilonga isi pakuva ndiguluma kinu; pakuva ngakulwe ukusikimala na ifinu fyendinafyo,
50004012	Fulwike ukuva nafyo na fulwike ukuguluma mwambefili na bahapavesaga ngiyigise ulwa ikinyele ulwa ukuva na ifyolofu na ukudagana, mufyolofu na pefikepite.
50004013	Ndihwana ukulaving'ana kwa lweluvesaga pakuva Kilisito yeakumeelaga uludali.
50004014	Neke ulwene nyenye mukapigite wunofu ukuhanga nane mulugudo lwangu.
50004015	Nanye mwe Vafilipi mukulukagula ukuta pamuvango pa ukudalika Ulukani Ulunofu, pendahegige pa Makedoniya, ye nyenye ye mwiyena ye mulikanisa lyelyananzile; ye nyenye ye mwiyena yemwahanzile na nene mukwanukila na ukuvapela avangi mwa fyevagulwime.
50004016	Pede-ngulwime uwutanzi kula ku Tesalonike mwandetye kangi ukulutila mu kamwi.
50004017	Mulihosa ulwa ndiwenda hela ukwanukila ifipelwa; chendisaka ukwambula kongelekele mufisande fya uwunono wenyu.
50004018	sweno, yenzanuche ifinu mbefili fyemukameelye, kangi filutye mula mwengasakilige. Ndinafyo mbefili lino pakuva Epafolodito yeandetye ifipelwa fyenyu. Ifipelwa ifi fiva nda nambika iyinung'ilila wunofu, ikitawulwa chekikwidikilwa na ukumunogela Nguluvi.
50004019	Sweno, Nguluvi vangu, muwunono wakwe uwukomi ukukola kwa Kilisito, avapela mbefili fyemwiguluma.
50004020	Lino indolo sivelage kwa Nguluvi vetu na udadetu, kitasila. Ena.
50004021	Nguvahungila avanu mbevali va Nguluvi avanu vakwe Kilisito Yesu. Vanyalukolo avalipamwi na nene ipa vakuvahungila.
50004022	Avanu mbevali va Nguluvi ipa, na hilo vala avali mwivaha lya Kaisali, vakuvahungila.
50004023	Nguvasukila mbemuli uwuwuya wa Umutwa vetu Yesu Kilisito.
51001001	Ye nene Pawulo umwigendo va Kilisito Yesu kwa uwende wa Nguluvi, pamwinga na umunyalukolo vetu Timoti,
51001002	tukuvandikila nyenye nyevanu va Nguluvi uko ku Kolosayi vanyalukolo vetu yemwihuvilwa mukuhanga na Kilisito. Tukuvasukila uwuwuya na uwikalakunoga ukuhuma kwa Nguluvi udadetu.
51001003	Mbepali twatukumulumba Nguluvi, Udade va Umutwa vetu Yesu Kilisito, petukuvasukila.
51001004	Pakuva tukapulike ulwa ulufuuwo lwenyu mwa Kilisito Yesu na uwende wenyu kuvanu mbevali va Nguluvi.
51001005	Pelufikite lula ulukani ulwa nachene, Ulukani Ulunofu ulwasile pakutala kwa nyenye mwapulike ulwa uluhuvi ulwihuma umo ino ulufuuwo na uwende lukwimila mu luhuvi lulo, lwemwivavikile wunofu kuchanya.
51001006	Ulukani Ulunofu lwigina ukuveleka nu kutagalila mung'i mbesili ndawe we lukapigite ukwenyu nyenye uluhuma ikimunyi kila pemwalupulike lwilongwa ulwa uwuwuya wa Nguluvi na ukuyikagula inachene.
51001007	Mwiyigiise ulwa uwuwuya wa Nguluvi uluhuma kwa Epafala, umukami muyetu, ye mupisi yeihuvilwa va Kilisito ukwimila hwehwe.
51001008	Umwene atulonje isa uwende wemwapelitwe na Umuhe.
51001009	Na ukwimila lulo tukave mbepali tukuvasukila petukwifunya peyetupulike isa nyenye. Tukumusuka Nguluvi avamemye uwuseela uwukwilaniche wa uwende wakwe, avamemyage uluhala mbeluli na ifigaho ifiletwaga uwiletwagwa na Umuhe vakwe.
51001010	Apo pemuhwana ukwikala ndawe lweiwenda Umutwa na mbepali mupigaga isikumunogela umwene. Imikalile jenyu giva giveleka amakowo mbegali ga imigendele iminofu nanye muvina mufigaho ifya ukumukagula Nguluvi.
51001011	Nguluvi avapelage uludali lwakwe ulunyandolo sambi, muhwane ukukangalila kwa chechekivesaga muwusindile mbewuli.
51001012	Muluhekelelo mumulumbage Dada yealekite nayi nyenye muve na ililila lyenyu mufinu fila fye Nguluvi alavaviche avanu vakwe kuwutwa uwa ulung'ali.
51001013	Umwene atupokite uluhuma muludali ulwa ulwisa neke atulete wunofu kuwutwa wumwanakwe umwende,
51001014	ye ukukola kulumwene twiva na uwukombolwa na ukudegepelwa inzanangifu setu.
51001015	Kilisito ye lwihwano lwa Nguluvi yesiwonekagi. Ye Muvele kufigawa mbefili.
51001016	Pakuva ukukola kwa yuyo ifinu mbefili fyagafilwe, mung'i na kuchanya, ifiwonekaga na fyesifiwonekagi; ifigoda ifya uwutwa, apangi uwubana malungulu, apangi uludali lwa amasoka, apangi indagi. Mbefili fyagafilwe ukukola mulumwene na ukwimila mulumwene.
51001017	Kilisito epwali na pesifilagawa mbefili, kwa ukuhanga na umwene, mbefili finana pefipwali.
51001018	Umwene ye mutwe gwa umuvili gwakwe, kwekutigila likanisa, umwene che kilamuko cha uwumi uwa umuvili gugo. Umwene gwe muvango, umuvele yatasile ukusilibusiwa ukuhuma kuvafwe, sambi ave uva ukutala mwambefili.
51001019	Pakuva Nguluvi alamwe uwukwilanifu wakwe wave mulumwanakwe.
51001020	Kwa ukukola mulumwanakwe, Nguluvi alamwe ukupilula ifinu mbefili kulumwene, Nguluvi akwisise uwikalakunoga ukwimila ifwa ya mwanakwe mu musalaba na palulo apilwe ifinu mbefili kulumwene ifya mung'i na ifya kuchanya.
51001021	Pamwandi nyenye nanye mwepataali na Nguluvi mwe vatavangu vakwe pakuva amahosa na imigendele jenyu je myaafu.
51001022	Neke lino kwa ifwa ya umwanakwe yeikalige mung'i Nguluvi akavatang'ise nave, sambi avalete kulumwene mwiva mwivelu, awofuge, vesivananga kinu.
51001023	Ino luvavaje muginage ukuva mulufuuwo kono wemuvisilwe na ukusigalila mulutu ulukangafu, mulidikila ukuhogaswa uluhuma muluhuvi lula lwemwapelitwe pemwapulikige Ulukani Ulunofu. Nene Pawulo ngave mukami va Ulukani Ulunofu lulo ulukadalikwe kulu munu yeyeavesaga mung'i.
51001024	Na kulino ndihekelela penditeseka ukwimila nyenye, pakuva ukukola uluteseko lwangu umu mung'i, nyele nditanga ukukwisa kila chekikepa muneseko sa Kilisito ukwimila umuvili gwakwe, likanisa.
51001025	Nene ndavisilwe mbe ndi mukami va likanisa ukugendela imigosekese jakwe Nguluvi jeameelye ukwimila ukwambula kwenyu. Na ulwene lwelwa ukudalika uwukwilanifu wa ulukani lwakwe,
51001026	na che uwukinyele chealavafihite avanu uluhuma pidaha, neke lino avalaje pawelu avanu vakwe.
51001027	Lwealavisile Nguluvi lwelwa ukuvalagila pawelu avanu vakwe, ikinyele iki ikikomi na kinyandolo che kikwimila avanu mbevali. Na ikinyele ichene che iki. Kilisito mugati mwenyu, ye luhuvi lwa indolo.
51001028	Na ukwimila lulo tukumudalika ku vanu mbevali; tukuvakenyela na ukuvigisa mbevali muluhala mbeluli, sambi tumulete yeyeavesaga kwa Nguluvi iva akange mukuhanga na Kilisito.
51001029	Sambi lupigike ulu nene ndipiga ikipigo kwa kukangala ndikola uludali ulukomi lwa Kilisito ulwipiga mugati mwanene.
51002001	Ndiwenda mulukagule lwendipiga ikipigo kwa kukangala ukwimila nyenye na avanu va ku Lawodikeya kangi na ukwimila mbevali vesivalambona.
51002002	Ndipiga ulu sambi inumbula sawo sisikimikwe na ukong'aswa pamwinga muwende, pepene pe vamema uwukwilanifu mbewuli uwiletwagwa na uwukagusi wa nachene. Ipo pevakikagula ikinyele cha Nguluvi na ikinyele ichene ye Kilisito.
51002003	Mulumwene mwefifihitwe ifisande ifigaho mbefili fya uluhala na ifigaho.
51002004	Sweno, nguvalongela, mulidikila umunu avasange mung'ani isa uwudesi nambi ing'ani sakwe sive nofu wuli.
51002005	Nave nene supali umuvili, neke ulwene ndilipamwi nanye kwa Umuhe, na ndihekelela ukwilavila lwemwimile mukange mbemuli mulufuuwo lwenyu kwa Kilisito.
51002006	Pakuva yemumwanuche Kilisito ukuva ye Mutwa, sweno munanage mukuhanga pamwinga na umwene.
51002007	Luvavaje muyavilage indela mulumwene, uwunani wenyu wimilage hilo mulumwene, nu kukangala mulufuuwo lwenyu, ndawe lwemwigisiwe. Na muvelage mumemile ululumbo.
51002008	Ino de mwikomalilage umunu alavawuyapa mbelembo ukwimila ukwimila muluhala lwa uwuyasi lwa avanu, lwe ikilamuko chalulo kili munzigiso indekelwa na avanu na amasoka agatemile mung'i, na sisahumiti kwa Kilisito Umwene!
51002009	Pakuva, mugati mwakwe Kilisito muwunu wakwe, mowoli uwukwilanifu mbewuli wa Nguluvi,
51002010	nanye mupelitwe uwumi uwukwilaniche mukuhanga nave. Umwene ye muvina kwa amasoka agatemile mbegali na avanzagila mbevali.
51002011	Mukuhanga na Kilisito nyenye mwawolitwe, neke si kwa ukuwolwa ukwiwuyapagwa na avanu, pesi kula ukwiwuyapagwa na Kilisito umwene, na ukuwolwa kula kwekwidonyaga ukukombolwa ukuhuma muwunu wunyanzanangifu.
51002012	Pakuva, pemwabatisigwe, mwatasilwe pamwi na Kilisito, na mukubatisiwa mwasilibulwe kangi pamwinga nave mulufuuwo lwenyu ukukola uludali lwa Nguluvi, yula yeamusilibwe Kilisito uluhuma kuvafwe.
51002013	Pamwandi nyenye, mwemufwe ukwimila uwananzi wenyu na pakuva mwe mwivamyanza. Neke lino Nguluvi avapelye nyenye uwumi pamwi na Kilisito. Nguluvi atudegepye inzanangifu setu mbesili,
51002014	ademulye ng'ani ulwandiko lula lwa umukole lwetwetulaving'ine ulunyamusilo aluhesise nu kulutovelela pa musalaba.
51002015	Uko Kilisito apokite uludali lwago igo amasoka agatemile na avanzagila; alekite vave kinu cha kwinyinyalwa pamalugu na ukuvakuluna wita avagalule mulugendo lwa uludweso lwakwe.
51002016	Sweno, mulidikila ukupelwa imisilo na umunu yeyeavesaga ukwimila ifilyo, ifinywewa, ifimunyi fya imbuungo, ifimunyi ifikomi fya umwesi umupya nambi isabato.
51002017	Ing'ani isindawe iso, iso mwigigi gwa fila ifikusa, inachene iyene yikwimila mwa Kilisito.
51002018	Mulidikila ukusokamwa na umunu yeyeavesaga yeakwisakila uwuvina ukwimila amaloto na yeikangala uwilevesi wa uwudesi na ukuvasunyalila avanyivaha, umunu va ndahihyo apufile ayasiwe na amahosa ga uwudesi ga mung'i
51002019	alekine nu kusutana na Kilisito yula ye mutwe gwa umuvili. Muwulongosi wa Kilisito, umuvili mbeguli gwilisiwa na ukufihanza ifigawamuvili na indela, nago gwivina mweiwendela Nguluvi.
51002020	Nyenye ye mufwe na Kilisito na ukukombolwa ukuhuma muludali lwa amasoka agatemile mung'i. Mbi lwiva ndawuli kangi ukwikala mukwiga sa mung'i umu? Lweki muvikilwe imisilo:
51002021	“Mulibata iki,” “Mulagesa kila,” “Mulapamisa kila!” (
51002022	Mbefili ifyo fidonya ifinu finyakwanangika pefipigilwe); ijo misilo na inzigiso imbike na avanu.
51002023	Nachene, imisilo ijo giwoneka nda ja luhala mumigendele ja ulusunyalilo ulwa ukwivangila yinyenye, uwilevesi wa uwudesi na ukuguvika umuvili muneseko, neke ulwene sisitanga kinu ukugutanila umuvili mu wudobokesi.
51003001	Sweno, wone yemusilibwike pamwi na Kilisito, musugunalage ukusaka isa kuchanya, kula kwekwali Kilisito, akong'ome ulubali lwa kundyo lwa Nguluvi.
51003002	Mudobokelage isa uko kuchanya, na si ifinu fya mung'i.
51003003	Pakuva nyenye mufwe, na uwumi wenyu wufihe pamwi na Kilisito mwa Nguluvi.
51003004	Uwumi wenyu wa nachene ye Kilisito, neke nape aasile, pepene pe nayi nyenye samusa pamwi na umwene neke muhange mundolo!
51003005	Sweno muwulagilage ng'ani mbesili isili mwanyenye isikwiga isa mung'i; uwuyamba, uwugoni, uwaafu, uwuhatufu, na uwudobokesi, ulo lwe lusunyalilo ku fihwananguluvi.
51003006	Na ukwimila siso, nambi ililakali lya Nguluvi lyakuvasila vala mbevali avagaya ichoga kulumwene.
51003007	Nyenye nanye pamwandi mwagendelige mwa siso, pemwe pasi ya uwutema wa siso.
51003008	Neke lino musilekelage ng'ani mbesili iso, lilakali, ikivikileme, uwanangifu, uwudesi uwubi, uwihuma mumilomo jenyu nambi ing'ani isa malanga.
51003009	Mulidetela, pakuva nyenye yemukawuhesise uwunu uwulovela pamwinga na ifipigo fya wuwo,
51003010	na mufwite uwunu uwupya. Uwo wigina ukuwuyapwa na Nguluvi, Umugafi wa wuwo, wutegane mulwihwano lwakwe, sambi muhwane ukumukagula Nguluvi mu wukwilanifu.
51003011	Napelufiche ulu, sipewipwali kangi uwuliwungi kwa Umugiliki na Umuyudaya, umuwoole na yesimuwoole, yeimbite na yesiimbiti, umunyawingi na umunu umutemapakwe. Kilisito ye mwene mbefili, na alimwambefili,
51003012	Pakuva mwivanu vahagule, avelu na avende va Nguluvi vanyalusungu, vanyawudeke avilevesi, avalele, vanyalwikangaliso.
51003013	Mwikangalilage na ukwidegepela wone umunu ave na ulukani lwe asutine na umuyagwe. Luvavaje mwidegepelage ndawe umutwa lweavadegepye nyenye.
51003014	Ukulutila kwa iso mbesili mwinatilage uwende, pakuva uwende wawikong'asa mbesili mu wulilumwi uwukwilaniche.
51003015	Nawo uwikalakunoga wa Kilisito wusagilage munumbula senyu, pakuva ukwimila lulo nyenye mwakemelitwe mumuvili gugo gumwi. Kangi muvelage na ikilumbo!
51003016	Ulukani lwa Kilisito lwikalage mugati umwenyu pamwinga na uwunono wakwe mbewuli mwiyigisage na ukwiyisa mu luhala mbeluli. Mwimbage isabuli, na inzimbo, na uwimbe wa kinyamuhe; mumwimbilage Nguluvi munumbula senyu mwina ikilumbo.
51003017	Na kila chemuvelaga mwipiga,mukulonga nambi mukupiga, mupigage mbefili mwitawa lya Umutwa Yesu na ukumulumba Nguluvi Dada ukukola kulumwene.
51003018	Nyela nye vang'inetu, muvapulikage avanu venyu, pakuva ulo lweayiwenda Umutwa.
51003019	Na yinyenye mwevagosi, muvendage avanu venyu, na mulava mwivakali ku vanu venyu.
51003020	Nyela mwe vana, muvapulikage avegasi venyu mbepali, pakuva ulo lwakumunogela Umutwa.
51003021	Nanye mwe vegasi, mulavatala avanenyu, pesi ndahihyo vadedela imitima.
51003022	Nyela vanyawingi, muvapulikage avavina venyu va mung'i mwa mbefili, na si pala hela pevakuvimilila ukuta mwisaka ukwiyendelesa kwa vene; pesi ukuta mupigage ndahihyo chesa mutima, ukwimila ukumogopa umutwa.
51003023	Na chemuvelaga mwipiga, mupigage chesa mutima, ukwimila Nguluvi si ukwimila avanu nda.
51003024	Mwiwukage ukuta umutwa saavapela ikipelwa kila cheavaviiche avanu vakwe. Mumupigilage Kilisito umutwa!
51003025	Yeipigaga isa uwananzi saahombwa isitegine na uwananzi wakwe; Nguluvi mugaya luhagu.
51004001	Nanye mwe vavina, muvapigilage avanyawingi venyu mu wugolofu na uwunofu, kono we mukwiwuka ukuta na yinyenye nanye mwinave umutwa kuchanya.
51004002	Munanage mukwifunya, na pemukwifunya mwikomalilage, mukumulumba Nguluvi.
51004003	Na kangi pemukwifunya mutwiwukage na yihwehwe sambi Nguluvi adindule umulyango ugwa ulukani lwa ikinyele cha Kilisito ulukumbika nene mbe mundinde.
51004004	Sweno, mwifunyage sambi nywanage ukulonga ulumbaje na ukukivika pawelu ikinyele icho.
51004005	Muvelage na uluhala pemwihanging'ana na vala vesivalafuuwa, mwikola wunofu ifilega mbefili fyemwinafyo.
51004006	Imilongele jenyu givelage ja uwuwuya mbepali minofu na je gikuvakwega na luvavaje ukulukagula lula lwa ukuvapitula wunofu munu yumwi yumwi.
51004007	Tikiko, Munyalukolo, umwende, yeihuvilwa, na umukami umuyetu mukipigo cha umutwa, avalongela isangu mbesili.
51004008	Nambi ngumutuma, sambi avalamuse inumbula peakuvalongela isa hwehwe.
51004009	Uyo akusa pamwi na Onesimo, umunyalukolo vetu, umwende, na yeihuvilwa, umunu va ukwenyu. Iwo vavalongela mbesili isipigika ipa.
51004010	Alisitako yealimundinde na nene, akuvahungila; nayi Maliko nave umuhisive va Balanaba (yemupulike uwulagise wa isakwe, peasile ukwenyu mumwanukilage.)
51004011	Nave Yosuwa yeikemelwa Yusito; akuvahungila. Avayudaya vevakanuche ulufuuwo, ve vava hela viyena vevipigasa na nene ukwimila Uwutwa wa Nguluvi nawo vakave vakunanga pakomi hilo nene.
51004012	Epafala umunu uva ukwenyu umukami va kilisito akuvahungila. Mbepali aakuvasukila kwa wupifu peakwifunya sambi mugine ukukangala, mwime munoge na ukukwilanikila hilo mwa mbesili seiwenda Nguluvi.
51004013	Nywanite nzolelele ukuta ipiga ikipigo kwa wupifu ukwimila nyenye na avanu va ku Lawodikeya na ku Hilapoli.
51004014	Luka, umukofi vetu umwende, na Dema vakuvahungila.
51004015	Muvahungilage avanyalukolo vetu avali ku Lawodikeya mumuhungilage nayi muhasa vetu Nimufa, pamwinga na avafuuvitwe mbevali avikong'ana mukaye yakwe.
51004016	Na peyemwimbite ibalula iyi, mugosage ukuta yikimbwagwe kwa avakilisito va ku Lawodikeya; na yinyenye kangi mugosage ukuta ibalula yevakapelitwe avene nanye muyitegulage mukiimbe.
51004017	mumulongelage Alikipo, akomalilage ukukwisa ikipigo kila cheapelitwe na Umutwa.
51004018	Ngwandika isi kwa iliwoko lyangu yinene; inyungila isi sihuma kwa nene Pawulo. Mwiwukage ukuta nene ndimusope mundinde. Uwuwuya wa Nguluvi wuvesage pamwinga na yinyenye.
52001001	Ye nene Pawulo, pamwinga na Silivano na Timoti tukuvandikila nyenye mwe vanu va mu likanisa lya ku Tesalonike, avanu vakwe Nguluvi Dada, na va Umutwa Yesu Kilisito. Nguvasukila uwuwuya na uwikalakunoga.
52001002	Tukumulumba Nguluvi mbepali ukwimila nyenye mbemuli na ukuviwuka mbepali petukwifunya.
52001003	Pakuva, pa Nguluvi udadetu, tukwiwuka lwe mukululagila ulufuuwo lwenyu mufipigo, lwe uwende wenyu wukuvatanga ukupigila muwupifu, na lwe uluhuvi lwenyu ulukwilaniche kulu Mutwa vetu Yesu Kilisito.
52001004	Vanyalukolo, tukulukagula ulwa Nguluvi avenda na ukuta avahagwe muve vanu vakwe,
52001005	pakuva ulusika lwe twavadaliche lula Ulukani Ulunofu silwe lwa malanga hela, pesi muludali na kwa Umuhe Umwelu, kono we tukulukagula hilo, ukuta ulukani ulo lwe lwa nachene. Mukulukagula ukuta petwikalasige na nyenye, twikalige ukwimila ukwambula kwenyu.
52001006	Nanye mwatwigite hwehwe na ukwiga Umutwa; nambi luve mwagudite hilo neke mwanuche ulukani mu luhekelelo ulwihuma kulu Muhe Umwelu.
52001007	Nambi palulo nyenye mukave mwina valongosi vanofu kwa avafuuvitwe mbevali vakwiga nyenye mu Makedoniya na mu Akaya.
52001008	Pakuva, ukwimila uwupifu wenyu ulukani lwa Umutwa lupulise si ukuta ku Makedoniya na ku Akaya hela, ulufuuwo lwenyu kwa Nguluvi lukatagalye mbekuli. Kangi sitwiwenda ukulonga tulutise.
52001009	Avanu iwo vilonga ulwa ulugendo lwetu ukwenyu, lula lwe mukatwanuche, na lwe mukafilekite ifihwana nguluvi swe mukumupitukila Nguluvi u mumi na uva nachene,
52001010	na kulino mukumusindila umwanakwe iike uluhuma kuchanya, Yesu, ye Nguluvi amusilibwe uluhuma kuvafwe, na ye akutupoka mwilakali lya Nguluvi ilikusa.
52002001	Vanyalukolo, yinyenye mukulukagula ukuta ulugendo lwetu ukwenyu si lwe lwa malanga.
52002002	Mukwiwuka lula lwe vatupije fibi nu kutuliga kula ku Filipi petwesitulava tufika ukwenyu ku Tesaloniki. Nambi kwe na lubesa lukomi, neke Nguluvi vetu atupelye uwupifu uwa ukuvadalikila Ulukani Ulunofu lwakwe.
52002003	Ulukani lwe twikangasa kwa nyenye si lukani ulukwimila uwudesi nambi amahosa amabi kangi sitwiwenda ukumusanga munu yeyeavesaga.
52002004	Hwehwe mbepali twilonga lula ulukumunogela Nguluvi pakuva atuwene ulwa hwehwe tuhwanite, swe akutupela ulu Ulukani Ulunofu. Si ukuta hwehwe twiwenda ukuvanogela avanu nambi, pesi ulwa twiwenda ukumunogela Nguluvi ye asisele inumbula setu mugati hilo.
52002005	Nanye mukulukagula hilo petwasige ukwenyu, sitwasili na ing'ani isa ukuvatunumika, nambi kwa uwusugusugu twiva ndatwifiha lukani, Nguluvi ye asisele inumbula setu!
52002006	Sitwawenditi lulumbo ukuhuma kuvanu, nambi ukuhuma ukwenyu, nambi ukuhuma ku munu yungi yeyeavesaga,
52002007	nave hwehwe pe tu vigendo va Kilisito, tuke tuhwana ukusaka ulungi de kwa nyenye. Neke hwehwe twe twi valele pagati apeenyu ndawe umung'inetu pa vanakwe.
52002008	Twavendite nyenye hilo mbaka twidikile ukuvahanza si ukuta mu Lukani Ulunofu hela lwa Nguluvi na muwunani wetu. Ulo lwe mwave vanyawende vetu!
52002009	Vanyalukolo, mukwiwuka lwe twapigite ikipigo na lwe twafwahite, pe twavaletelige Ulukani Ulunofu lwa Nguluvi twapigite pakilo na pamunyi sambi tulemwe ukumufuna umunu yeyeavesaga mwa nyenye.
52002010	Na yinyenye muhwanite molelele, na Nguluvi, nave ye molelesi, ulwa imigendele jetu pagati apeenyu nyenye ye mwifuuwa je minofu, migolofu na migaya wutenda.
52002011	Mukulukagula ulwa hwehwe twamupije yeyeavesaga mwa nyenye ndawe lula Dada va avana lwe akuvapigila avanakwe yumwene.
52002012	Twavakangise imitima, na ukusikimika na ukuvalamusa sambi mwikalage mumigendele je gikumunogela Nguluvi ye avakemelye muhange mu wutwa na indolo sakwe.
52002013	Kangi twina lukani lungi ulwa ukumulumba nguluvi: petwavaletelige ulukani lwa Nguluvi, nanye mwalupulike, swe mukulwanukila, si wita lukani lwa munu, pesi wita lukani lwa Nguluvi, nachenne welwiwali. Pakuva Nguluvi ahele ipiga mugati umwenyu nyenye ye mwifuuwa.
52002014	Vanyalukolo, nyenye mukafikitwe na ing'ani sisila sesikagafikite amakanisa ga Nguluvi agali kula ku Yudaya, ing'ani isikavafikite avanu vakwe Kilisito Yesu. Nyenye mukapigilwe fibi na avanyang'i vayenyu ndawe avene lwe vakapigilwe fibi na Avayudaya vayawo,
52002015	vala ve vamuwulige Umutwa Yesu na avavisi, swe vakututesa na yihwehwe kangi. Avanu iwo vakumuvifya Nguluvi, kangi vatavangu va yeyeavesaga munu!
52002016	Kangi vagelite ukututanila mulava vadalikila avanu vesivamuseli Nguluvi ulukani lwe luvaletela uwupoki. Mwa Ulu vakwisise ulwinungo lwa inzanangifu mbesili sevapigite ifilo mbefili. Neke lino ililakali lya Nguluvi yelivafiche.
52002017	Vanyalukolo, ukwileka kwetu na nyenye kwe kwa lusika ludodo hela, kangi ukwileka uko kwe kwa muvili hela na siwita kwa Umuhe. Lusika ludodo pambele, twave twisusilwe hilo ukuvawona kangi!
52002018	Swe twilamula ukuvagendela kangi. Nane, Pawulo, ndagelite kolofu ukusa ukwenyu, neke Setani atutanie.
52002019	Mbi, pesatwimite pa Umutwa Yesu pesaasile, ululumbo lwa uwutalemwa wetu sawuva kiki? Samuva yinyenye; nyenye ye lwe luhuvi na uluhekelelo lwetu!
52002020	Ena, nyenye ye ndolo na uluhekelelo lwetu!
52003001	Pambele twalemilwe ukukangalila kangi, twawene lunofu tusigale twiyena kula ku Atene,
52003002	na ukuvasindikila munyalukolo vetu Timoti, ye munyakupiga muyetu ukwimila Nguluvi mu kudalika Ulukani Ulunofu lwa Kilisito. Twavasindiche sambi ase avakangase na ukuvasikimika,
52003003	sambi ulufuuwo lwa uyungi mwa nyenye luleke ukukepa ukwimila ingudo iso. Neke nyenye mulusele ukuta lutuvaje ukuva mu ngudo.
52003004	Pakuva, pe twe pamwinga na nyenye, twavalonje ukuta tutesewa, na yemulukagwe, ukuta yeluve ndahihyo.
52003005	Nambi ndamutumite ukwenyu Timoti. Sindahwi ndikisindila kangi, swe ngumutuma sambi ndisikagule isa ulufuuwo lwenyu. Salulava apangi umwanangifu akavagelite neke anangileng'ani ikipigo chetukapigite ukwenyu.
52003006	Lino Timoti yeapilwike, nave atuletye ing'ani isa uluhekelelo isa ulufuuwo na uwende wenyu. Atulonje ukuta mukutwiwuka mbepali, na ulwa mutususilwe mwiwenda ukutuwona hwehwe ndawe hwehwe lwe tuvasusilwe twiwenda ukuvawona.
52003007	Sweno ing'ani sa ulufuuwo lwenyu sikatupelye uludali mu neseko na mu kuguda kwetu mbekuli,
52003008	lino nachene tukwikala wone nyenye mwimite mukange mu kuhanga na Umutwa.
52003009	Lino twihwana ukumulumba Nguluvi vetu ukwimila nyenye. Tukumulumba kwa luhekelelo lwetwinalo mulumwene ukwimila nyenye.
52003010	Twigina ukumusuka Nguluvi pakilo na pamunyi kwa inumbula mbeyili sambi atupele ikilega cha ukwiwona sambi tuwuyapise chekiva kikepite mu lufuuwo lwenyu.
52003011	Tukumusuka Nguluvi yumwene udadetu, na Umutwa vetu Yesu atuvikile ing'asi ya ukusila ukwenyu.
52003012	Umutwa avatangage nyenye muwiyendi nu kuvenda avanu mbevali hilo na hilo, ndawe hwehwe lwe tuvenda nyenye.
52003013	Ino agikangasa imitima jenyu, nanye muva mukwilaniche na avelu pa Nguluvi na udadetu ulusika lwe Umutwa vetu Yesu pesaasile pamwi na mbevali ve vanu vakwe.
52004001	Pendidugilisa, vanyalukolo vangu, ye mukiyigise ukuhuma kwa hwehwe lula uluvavaje ukugenda sambi mumunogele Nguluvi. Nachene mukave mwigenda ndahihyo. Lino tukuvasuka nu kuvagongola mwitawa lya Umutwa Yesu mupigage ulunofu ululutye.
52004002	Pakuva mukulukagula ukuta uwulagise we twavapelye mu mululagi lwa Umutwa Yesu.
52004003	Nguluvi iwenda nyenye muvelage velu na mwilegage mu migendele imyanangifu.
52004004	Yeyeavesaga mugosi lumuvaje alukagulage lwe akwikalasa na uvakwe mu welu na ichoga,
52004005	na si muwudobokesi uwubi ndawe avanu avamyanza.
52004006	Sweno, umunu yeyeavesaga alamwanangila nambi ukumubunza umuyagwe mu lukani ulu. Yetuke tukavalonje iso na ukuvakenyela ukuta Umutwa avahiga avipiga ing'ani iso.
52004007	Nguluvi satukemelii twikale mumigendele ja uwugoni, pesi ukuta tugendelage mu welu.
52004008	Ino, yeibedala inzigiso iso sakumubedala munu, ava akumubedala yumwene Nguluvi ye akuvapela Umuhe vakwe Umwelu.
52004009	Sikololi lukani lwa ukuvandikila ulwa ukuvenda vanyalukolo venyu avafuuvitwe. Nyenye, yenyenye ye mukigisiwe na Nguluvi lula uluvavaje ukwiyenda.
52004010	Na mukave nachene mukuvapigila ndahihyo avanyalukolo venyu mbevali bahapavesaga mu Makedoniya. Ino, vanyalukolo, tukuvasuka mupigage na ukulutisa.
52004011	Mukalalilage mbemuli ukwikala mu wusikimafu, yeyeavesaga ipiganisage na isakwe yumwene na apigage ifipigo kwa amawoko gakwe yumwene ndawe lwe twavalagise pamwandi.
52004012	Na mwalulo mwikwavila ululumbo ulunofu ukuhuma kwa vala vesi vakilisito, na simuvahuvila avanu vangi mwa fyemugulwime.
52004013	Vanyalukolo, twiwenda mulukagule ulwa nachene lwa vala vevafwe, sambi mulemwe ukuhuguvala ndawe avanu vangi avagaya uluhuvi.
52004014	Hwehwe twifuuwa ulwa Yesu afwe, asilibwike; na palulo hwehwe nahwe twifuuwa ukuta Nguluvi saavaleta pamwinga na Yesu vala mbevali vevafwe kono we vamufuuvitwe.
52004015	Ulu tukuvalongela lwe lwigiso lwa Umutwa; hwehwe ye twi wumi, ye satuva tusige ulusika lwe akusila Umutwa, nachene sisatuvalongolela vala vevafwe.
52004016	Pakuva sapava na lulagi, iliswi lya munyivaha umuvina, na ilipembe lya Nguluvi salikuwa, na yumwene Umutwa sa ika uluhuma kuchanya. Pepene vevafwe kono we vakumufuuwa Kilisito savasilibulwa tandi.
52004017	Neke nahwe ye twi wumi ulusika ulo satukong'aswa pamwi nawo mu mafufu ukumutang'anila Umutwa mwilanga. Na kwa ndahihyo satuva mbepali na Umutwa.
52004018	Sweno, mwisikimikage mung'ani isi.
52005001	Vanyalukolo, si poluli lukani lwa ukuvandikila ulusika na imisika pesasiwoneka ing'ani isi.
52005002	Pakuva nayi nyenye mulukagwe ulwa ikimunyi cha Umutwa sachusa ndawe umuhiisi lwe akusaga pakilo.
52005003	Avanu pesava vitigila, “Kitunafu kangi kuposile.” Pepene pe uwanangifu witinukisa! Iso sasivasila sitinukisa ndawe uwuvafi wa ung'inetu munyafilo peivikwe sambi egale, na avanu sisavakuluka kwa iso nambi,
52005004	neke nyenye, vanyalukolo, simuli mulwisa nda, na ikimunyi icho sikivavaji ukuvasila kivatinukise ndawe umuhiisi.
52005005	Nyenye mbemuli mwivanu ye mwigendela mu lung'ali, avanu va pamunyi. Hwehwe sitwi vanu va pakilo, nambi va mu lwisa.
52005006	Ino, tulavasa tulo ndawe avangi, lutuvaje ukwikala miho na twivatuunafu.
52005007	Vevivasaga vavivasa pakilo, na avagaasi vavigala pakilo.
52005008	Pakuva hwehwe twivanu va ikimunyi luvaje tuvelage vatuunafu, lutuvaje ukwifwika ingwembe ya ulufuuwo na uwende na uluhuvi lwa uwupoki wita nda kofiya ya ichuma.
52005009	Pakuva Nguluvi satuhagwi sambi atusinde na ililakali lyakwe, pesi ukuta tupelwe uwupoki ukwimila Umutwa vetu Yesu Kilisito,
52005010	Ye afwee ukwimila hwehwe, sambi twikalase nave, wone twiwumi nambi petufwe.
52005011	kwa lulo mwisikimikage na ukwitanga yinyenye kwa yinyenye, ndawe lwe mwipiga lino.
52005012	Vanyalukolo, tukuvagongola muvelage na choga kwa vala vevipiga ikipigo pagati apeenyu, vala vevakuvalongosa na ukuvigisa ulwa imigendele ja uwukilisito.
52005013	Muwogopage hilo na ukuvenda ukwimila ikipigo chevipiga. Muvelage na uwikalakunoga yinyenye kwa yinyeye.
52005014	Vanyalukolo, tukuvagongola hilo muvakenyelage avanu avagata, muvatangage avanyamuhwehwe, muvatangage avanu avahomefu, muvelage mwivakangalisi kwa mbevali.
52005015	Mwikomalilage umunu yeyeavesaga alihombela mukole kulumunu yungi uwanangifu, pesi ukuta mudonyage ukwipigila inofu mbepali na ukuvapigila inofu avanu mbevali.
52005016	Muhekelelage mbepali,
52005017	mwifunyage mbepali,
52005018	na muvelage na ikilumbo mwa mbesili. Iso seiwenda Nguluvi kwa nyenye mukuhanga kwenyu na Kilisito Yesu.
52005019	Mulamubesa Umuhe Umwelu;
52005020	Mulabedala uwuvisi,
52005021	Mufigelage ifinu mbefili: mwinatilage ikinofu,
52005022	na mwilegage na chechekivesaga chawanangifu,
52005023	Nguluvi ye akutupela uwikalakunoga--avawuyapage nyenye ukuva velu kwa lwelweluvesaga na ukusigosa inumbula senyu, na imivili jenyu pataali na uwanangifu wewewuvesaga ulusika lwa ukusa kwakwe Umutwa vetu Yetu Kilisito.
52005024	Yula yeakuvakemela nyenye apiga lulo pakuva umwene va kwihuvilwa.
52005025	Vanyalukolo, mwifunyage ukwimila hwehwe nahwe.
52005026	Muvahungilage vanyalukolo mbevali mukuvanonela kwa uwende.
52005027	Nguvagongola hilo mwitawa lya Umutwa muvimbilage ibalula iyi vanyalukolo vetu mbevali.
52005028	Tukuvasukila uwuwuya wa Umutwa vetu Yesu Kilisito.
53001001	Yenene Pawulo, pamwinga na Sila na Timoti tukuvandikila nyenye avanu va mu likanisa lya ku Tesalonike, ve avanu vakwe Nguluvi udadetu na va Umutwa Yesu Kilisito.
53001002	Nguvasukila uwuwuya na uwikalakunoga ukuhuma kwa Nguluvi udadetu na kwa Umutwa Yesu Kilisito.
53001003	Vanyalukolo, lutuvaje ukumulumba Nguluvi mbepali ukwimila nyenye. Lwinoga hwehwe tupige ndahihyo pakuva ulufuuwo lwenyu lwigina ukongelekela na uwiyendi wenyu nawo wukongelekela hilo.
53001004	Nambi hwehwe tukwitunumikila nyenye mumakanisa ga Nguluvi. Tukwitunumika pakuva mwiva pemufuuwa na ukukangalila Ineseko mbesili semwipigilwa.
53001005	Iso mbesili silagila ukuta uluhigilo lwa Nguluvi lwa wugolofu, na mwasiso pambele muhwana ukuva mu wutwa wakwe we ukwimila wuwo mwiteseka.
53001006	Nguluvi apiga lukani lugolofu; avahombela umukole kwa vala avakuvatesa nyenye,
53001007	na ukuvapela iikiba nyenye ye mwiteseka na hwehwe nahwe. Apiga ulo ulusika lwa ukusila Umutwa ukuhuma kuchanya pamwi na vanyivaha vakwe avavina
53001008	na ifyenge fya umoto, ukuvapumya vala avakumubihila Nguluvi na vala vesivakwinatila Ulukani Ulunofu lwa Umutwa vetu Yesu.
53001009	Ukuhigwa kwawo sakuva ukuyaga kwa mbepali na mbepali na ukuvikwa pataali na indolo yakwe ingomi,
53001010	pesaakusa Ikimunyi kila ukwanukila indolo uluhuma kuvanu vakwe, ni choga uluhuma kwa mbevali vevakumufuuwa. Nyenye nanye samuva pamwi na vawo, pakuva mulufuuvitwe ulukani lula lwe twavaletye.
53001011	Nambi kwa lulo tukuvasukila mbepali. Tukumusuka Nguluvi vetu avatange munogele imikalile je mwakemelilwe mugendele. Tukumusuka, ukukola uludali lwakwe, akwise uwudobofu wenyu uwa ukupiga inofu na ukukwisa ikipigo chenyu icha ulufuuwo..
53001012	Na mwalulo, litawa lya Umutwa vetu Yesu ipelwa indolo ukuhuma ukwenyu, nanye mupelwa indolo ukuhuma kulumwene uwuwuya wa Nguluvi vetu na wa Umutwa Yesu Kilisito.
53002001	Lino isa ukusa kwakwe Umutwa vetu Yesu Kilisito na ukukong'aswa kwetu pamwi tumwanukila yumwene, nguvasuka vanyalukolo vangu,
53002002	Mulasomeng'aswa mumahosa genyu apangi ukuhuguvala wone munumbula nambi mu lukani nambi mu balula iyitigilwa yikahumise kwa hwehwe ukuta ikimunyi cha Umutwa kikafikite.
53002003	Mulidikila ukusangwa nu munu yeyeavesaga yula palweluvesaga. Pakuva ikimunyi icho sisachusa pesiwulawoneka uwanangifu wula uwukomi na yula umwanangifu umuvina peawonike ye Nguluvi saamwananga pamudugo.
53002004	Umwene saabesa chekitigilwa Nguluvi nambi kinu cha kusunyalila, kangi saidudumba ukulutila mbefili na ukwingila mu Tembeli ya Nguluvi ikale mugati akwitigila ulwa umwene nave Nguluvi.
53002005	Mbi, simukwiwuka ulwa ndavalonje siso mbesili pende ukwenyu?
53002006	Lino pokili chekikumutanila, nanye mukukikagula ikinu icho. Ino, Ulusika ulumunoje umwanangifu uyo saawoneka.
53002007	Nambi ndahihyo, umwanangifu uyo yesiwoneka pawelu ahele ipiga ikipigo na yilino, neke lino kila chekiwoneka sisakiwoneka mbaka yula ye akumutanila peyahesiwe.
53002008	Ipo pepene pe umwanangifu pesaawoneka; neke Umutwa Yesu saamuwulaga.
53002009	Uyo umwanangifu saasa nu ludali lwa Setani nu kupiga gwegweguvesaga mwitu na uwuhulo wa uwudesi,
53002010	na ukukola uwudesi wewewuvesaga kwa vala vevasutime ku kuyaga. Iwo savayaga pakuva sivanuchi ukuwenda isa nachene sambi vapokwe.
53002011	Nambi Nguluvi avavikite mu ludali lwa uwuyasi, vafuuwe uwudesi.
53002012	Chekiwoneka mumo luva mbevali vesivifuuwa isa nachene, avihekelela inzanangifu, savahigwa.
53002013	Lutuvaje tumulumbage Nguluvi mbepali ukwimila nyenye vanyalukolo, nyenye ye mwivende va Umutwa, pakuva Nguluvi avahagwe uluhuma pamwandi sambi mupokwe kwa uludali lwa Umuhe, sambi muwuyapwe vanu vakwe avelu mulufuuwo lwenyu ulwa nachene.
53002014	Nguluvi avakemelelye mulukani ulu ukukola Ulukani Ulunofu lwetwavadaliche; avakemelye sambi mwanukile ililila lyenyu mu ndolo ya Umutwa vetu Yesu Kilisito.
53002015	Ino, vanyalukolo, mwime munoge na mwinatilage sila imisimu gila jetwavigise petukuvalongela kwa mulomo apangi mu balula.
53002016	Tukwifunya Kulumutwa vetu Yesu Kilisito yumwene na Nguluvi udadetu ye atwendite, na mu uwuwuya wakwe atupelye ulusikimiko lwa mbepali na mbepali na uluhuvi ulunofu,
53002017	agisikimikage imitima jenyu nu kuvakangasa sambi muhwane mbepali ukupiga nu kulonga inofu.
53003001	Pendidugulisa, vanyalukolo mutusukilage, sambi ulukani lwa Umutwa lwangufya ukutagalila na ukwanukilwa kwa ichoga ndawe we lwiwali kwa nyenye.
53003002	Mwifunyage kangi sambi Nguluvi atupoke kuvanu avayasi na avanangifu, pakuva si mbevali vevakulufuuwa ulukani ulu.
53003003	Neke Umutwa yevakwihuvilwa. Umwene avakangasa na ukuvagosa wunofu kwa yula umwanangifu.
53003004	Nave Umutwa akutupela uluhuvi lukomi ukwimila nyenye, na sitwihuguvala ukuta mupiga na muva pemupiga sila setwavalonje.
53003005	Umutwa alongosage inumbula senyu mu wende wa Nguluvi na mu wukangalisi we twipelwa na Kilisito.
53003006	Vanyalukolo tukuvalagila mwitawa lya Umutwa vetu Yesu Kilisito ulwa mwilegage na avanyalukolo mbevali avagata na vesivakwinatila setukavalagise.
53003007	Yinyenye vavene mukulukagula ulwa luvavaje ukwiga lwetwipiga hwehwe. Hwehwe petwe ukwenyu sitwavi vagata nambi.
53003008	Na sitwalii ifilyo kulumunu yeyeavesaga we situmuhombiti. Twapigite ifipigo kwa wupifu nu kuguda pakilo na pamunyi sambi pakilo sambi tulemwe ukumufuna umunu yeyeavesaga ukwenyu.
53003009	Twapigite ulo si ukuta si lwelunoje ukwanukila uwutanzi wenyu nda, pesi ukuta twawendite hela tuvapele chemwiga.
53003010	Petwe ukwenyu, twavalongelige ukutigila, “Umunu yeyeavesaga yesiwenda ukupiga, alalya.”
53003011	Twilonga isi pakuva twipulika ukuta kovali avanu avakwikalaga hela muwugata vipilimapilima wesivipiga kinu.
53003012	Mwitawa lya Umutwa vetu Yesu Kilisito tukuvalagila nu kuvakenyela avanu iwo vavelage ni choga na vapigage ifipigo sambi vikwavile fyevagulwime.
53003013	Neke nyenye vanyalukolo, mufulugala ukupiga inofu.
53003014	Sa lulava ulwa uko kwina munu yesakwinatila ulukani ulu lwetukuvaletela mu balula iyi. Wone luve ndahihyo, mumuvikage pawelu umunu uyo na mulagela ukuhanga nave mwa lwelweluvesaga, sambi iwone inyoni.
53003015	Neke nambi ndahihyo, mulamuvika ukumulava umunu uyo ave nda, mumwigisage wita munyalukolo.
53003016	Umwene Umutwa ye kilamuko cha uwikalakunoga, avapelage uwikalakunoga mbepali na mwa mbesili. Umutwa avelage nanyenye mbemuli.
53003017	Na iliwoko lyangu yinene ngwandika de: Kamwene nene Pawulo ndihungila! Ulu lwe ndangwandika ilitawa lyangu pendisindilisa ibalula.
53003018	Tukuvasukila mbemuli uwuwuya wa Umutwa vetu Yesu Kilisito.
54001001	Yenene Pawulo, umwigendo va Kilisito Yesu kwa ululagi lwa Nguluvi umupoki vetu na Kilisito Yesu uluhuvi lwetu,
54001002	ngukwandikila veve Timoti, umwanangu hilo mulufuuwo. Ngukusukila uwuwuya, ulusungu na uwikalakunoga ukuhuma kwa Nguluvi udadetu, ulusungu na uwikalakunoga uluhuma kwa Nguluvi Udadetu na Kilisito Yesu Umutwa vetu.
54001003	Ndiwenda veve wikale kuko ku Efeso, ndawe lwengakususile pengabitige ku Makedoniya. Povali avanu de kuko avakwigisa inzigiso isa uwudesi. Vapesage avanu iwo.
54001004	Uvalongelage vasilekage ng'ani sila isimo isa malanga na ing'oono inaali sa avakukwawo, isiletaga ulubesa hela, sindawe isikwigisa ing'ani isa uwupoki sa Nguluvi.
54001005	Lwetwidonya mu lulagi ulu lwe lwa ukuvalamusa muwende uwihumaga mumutima umwelu, inumbula ingolofu, na ulufuuwo lwa nachene.
54001006	Avanu avangi vayasile na ukupitukila ulubesa lwa uwupufi.
54001007	viwenda ukuva vigisi va indagilo, kono sivakusikagula na ing'ani sawo vavene, nambi sila sevisugunala ukulonga.
54001008	Tukulukagula ukuta indagilo nofu, wone sikole mwesidagiwa sikolage.
54001009	Neke lwiwukwagwe ukuta indagilo simbuyape ukwimila avanu avanofu, pesi ulwa ukwimila vala avipiga isisutine na indagilo, na avananzi, avagaya Nguluvi na avanangifu, vala avagaya choga, aviwulagaga avadadawo na vayuvawo, avawulasi,
54001010	avasafi, avakwivaga vagosi kwa vagosi, avihiisaga avanu vakuvasopa mu wunyawingi, avadesi na vala avakwilapaga we videta na mbevali vala vevipigaga chechekivesaga ikisutine na inzigiso isa nachene.
54001011	Inzigiso iso sihumaga mu Lukani Ulunofu, lwe nene ndapelitwe ndalike. Ulukani Ulunofu lwa Nguluvi umunyandolo na umufunyilile ye nene ndapelitwe ndalike.
54001012	Ngumulumba Umutwa vetu Yesu Kilisito yeamelye uludali mu kipigo changu. Ngumulumba pakuva ambwene nene ukuta nywanite swe akunyagula ndimupigile,
54001013	nambi pala pamwandi nene ndamuligige na ukumutesa nu kumupigila fibi. Neke Nguluvi ambonele ulusungu, pakuva ndengali ndimugaya lufuuwo, na baho sindalukaguligi lwendapigige.
54001014	Neke Umutwa vetu ameelye uwuwuya wakwe uwolofu, ukumeela ulufuuwo na uwende mu kuhanga na Kilisito Yesu.
54001015	Ululongwa ulu lwa nachene, kangi lwinoga lwidikilwage hilo ukuta Kilisito Yesu aasile konivala ukuvapoka vanyanzanangifu. Na viva kutala vawo ye nene,
54001016	ambonie ulusungu sambi Kilisito alagile uwukangalisi wakwe mbewuli kwa nene, mbe cholelelo kwa vala mbevali ve pambele vamufuuwa na ukwanukila uwumi uwutasila.
54001017	Kulumwene Umutwa va mbepali, yesifwisagi, yesiwonekagi na Nguluvi kulumwene luvelage ululumbo na indolo mbepali na mbepali! Ena.
54001018	Ve mwanangu Timoti, ngukupela ululagilo ulu ulukwimila mung'ani isa uwuvisi isendonge pidaha kwa veve. Ukwikangalisa mwa siso peuhwana ukuhoma ligalu wunofu,
54001019	pakwibatililaga ulufuuwo lwako na ulwiyiwuko ulunofu. Avanu vangi sivasipuliki inziyiwuko sawo na mwalulo vafuvanzile ulufuuwo lwawo.
54001020	Mwavawo pwali Himenayo na Alekisanda vengavatawe kwa setani, sambi vigisiwe valemwe ukumuliga Nguluvi.
54002001	Wesindilalonga kinu, ndilagisa isa ukwisukila inofu ukwifunya, ukwisukila na ululumbo, fitawulwagwe kwa Nguluvi ukwimila avanu mbevali,
54002002	Ukwimila na avatema sambi twikale mumikalile ja uwusikimafu, uwikalakunoga, ukumogopa Nguluvi na mumigendele iminofu.
54002003	Ulukani ulu lunofu lukumunogela Nguluvi umupoki vetu,
54002004	yeaisaka avanu mbevali vapokwe neke vakulule inachene.
54002005	Pakuva kwali Nguluvi yumwi, kangi kwaliyumwi umunyakuvatang'asa avanu Nguluvi na umunu uyo ye Kilisito Yesu,
54002006	ye itawe yumwene ukuvakombola avanu mbevali uwukombolwa wesawolelelwa palusika ulukwilaniche.
54002007	Pa ulo, nene ndatumitwe mbe mwigendo na mwigisi va avanu avamyanza ndiludalike ulukani lwa ulufuuwo na inachene. Nachene ndilonga sindideta!
54002008	Ino ngembwenda ukuta mumakanisa mbegali pemwisunyalila avagosi vifunyage, vakang'we amawoko wevitawulye ng'ani kwa Nguluvi vagaya lilakali nambi lwitakilo.
54002009	Kangi ndiwenda avang'inetu vafwala imyenda ija wusikimafu valativa ifwili nambi ukwihamba na ifiwuyapile isahabu nambi ukwifwika imyenda ija lutogo,
54002010	pesi ukuta vapigage ifipigo ifinofu ifinogela mumigendele ja avang'inetu avanyachoga kwa Nguluvi.
54002011	Avang'inetu luvavaje ukwikala vakatwike na ukuva vilevesi pevakwiyigisa.
54002012	Nene singumutawula umung'inetu amwigise nambi ukumusagila umugosi, lumuvaje ukwikala asikimee.
54002013	Pakuva Adamu yeatasile ukugawa, neke pease Hawa.
54002014	Sikwekutigila Adamu yeasanjilwe, pesi yu mung'inetu yeasanjilwe, swe idenya indagilo sa Nguluvi.
54002015	Nambi ndahihyo umung'inetu saapokwa ukwimila ukwegala avana, wone anane mulufuuwo, muwende na muwelu na muwilevesi.
54003001	Imigendele igi ja nachene: Wone umunu idoboka ukuva mwimilisi mu likanisa, uyo idoboka ikipigo ikinofu.
54003002	Sweno umwimilisi va likanisa lumuvaje avelage yula yesilongwa fibi; lumuvaje avelage ategwe mung'inetu yumwi hela avelage musikimafu yeakwikomalila, mumilongele, munyalulumbo; na lumuvaje avelage mwanukila vagenzi na yeahwanite ukwigisa;
54003003	alava mugaasi nambi munyamabatu, avelage mulele, simunyalwitakilo, simuwenda amagobole,
54003004	lumuvaje avelage mwimilisi munofu va ikaye yakwe na ukuleka avanakwe vave vanyachoga mwa mbesili.
54003005	Kwekutigila umunu peilemwa ukwimilila ikaye yakwe yumwene imilila ndawuli likanisa lya Nguluvi?
54003006	Umunu yesalakangala mulufuuwo alemwagwe ukupelwa uwimilisi mu likanisa longa idudumbe nu kuhigwa ndawe Setani;
54003007	Avaje ave munu yeipulisa wunofu pa vanu avali kwivala ya ilikanisa, alonga ang'ulwe neke agwile mulutego lwa setani?
54003008	Avatangilisi mu likanisa luvavaje nawo, ukuva vanu vatuunafu sivalongela pavili valava vanywi hilo va idifayi, nambi uwuhatufu, nambi uwudobofu wa amagobole;
54003009	luvavaje vinatilage ulwiyiwuko lunofu ulwa mugati nachene na ulufuuwo.
54003010	Lwivaje tandi, vagelwage, pevawonike ulwa vahwanite pepene pevapigage ikipigo chawo.
54003011	Na avavawo nawo, luvavaje vavelage na imigendele minofu, vesivaheesi va avanu, vavelage vasikimafu; vavelage vevihuvilwa mwa mbesili.
54003012	Na umutangilisi mu likanisa lumuvaje avelage ina mung'inetu yumwi hela, kangi avelage yeakwimilila avanakwe na sa mukaye yakwe wunofu.
54003013	Pakuva avatangilisi vevipiga ikipigo chawo wunofu, vakwikwavila imimile minofu na vahwanite valonge isa ulufuuwo lwawo kigaya muhwehwe mwa Kilisito Yesu.
54003014	Ngukwandikila ibalula iyi kono we ngwihuvila ukusa kwa veve yilino de.
54003015	Neke wone mbe nyaafile, sweno, ibalula iyi yikulongele ulwa imigendele igituvaje mukaye ya Nguluvi, ikaye iyo lye likanisa lya Nguluvi yula umumi, na ilyene che kipanda na ulutu lwanachene.
54003016	Pagaya kusina ukwimila uwukomi wa ikinyele cha ulufuuwo lwetu. Awonike mu lwihwano lwa umunu, olelilwe na Umuhe ukuta mugolofu, awonike kwa vanyivaha, adalikwe ku vamyanza, vamufuuvitwe mung'i mbeyili inwilwe kuchanya mu ndolo.
54004001	Lino Umuhe ahele ilonga pawelu hela ukuta pamudugo avangi savaluleka ulufuuwo; vakugipulikisa imyuhe ja uwuyasi akwinatila inzigiso sa amasoka.
54004002	Inzigiso isindawe iso, sihele sitagaliswa na avanu avadesi kangi vasanga vanu, ve imitima jawo giva nda minyanye na ichuma ikipyo.
54004003	Avanu iwo vakwigisa na ukuvakanila ukuta valitegula na kangi ukuta valalya ifinu ifingi de. Neke ulwene Nguluvi agafile ifilyo ifyo, sambi vala avafuuvitwe na vala avakuyikagula inachene valisage we vilumba.
54004004	Chechekivesaga kinu ikigave na Nguluvi kinofu, na sikokili ikivaje ukubihilwa, pesi ukuta mbefili fyanukilwage mu lwifunyo na ikilumbo,
54004005	pakuva ulukani lwa Nguluvi na ulwifunyo lwiwuyapaga ikinu icho kidikilwe na Nguluvi.
54004006	Wone uvapele vanyalukolo mbevali uwulagise uwu, apo uva mukami munofu va Kilisito Yesu, kono wukwiyongelesa mu isa Umuhe mung'ani isa ulufuuwo na inzigiso sa nachene, sila se veve ukave ukwinatila.
54004007	Neke veve usilekage isimo sa ulufuuwo ulugaya kinu. Wisovelesage ukwikala mumigendele iginyachoga kwa Nguluvi.
54004008	Pakuva ukwisovelesa isa umuvili kwiletaga ulugilimati kwayo, neke ukwisovelesa isa Umuhe uko kwiletaga ukwambula ukukwilaniche hilo mwa mbesili, uko kwakutuletela ukwambula uwumi wa yilino kangi na wula uwutasila.
54004009	Ululongwa ulu luhwanite ukwidikilwa na ukulufuuwa.
54004010	Hwehwe twisugunala na ukupiga kwa wupifu pakuva twivavikile uluhuvi lwetu, Nguluvi umumi umwene ye mupoki va avanu mbevali, na hilo vala avevamufuuwa.
54004011	Vapelage uwulagise uwo na inzigiso iso.
54004012	Utanage ukwidikila umunu yeyeavesaga ukubedala veve pakuva wimunyakilambo, neke ukalalilage ukuva cholelesi ikikwigwa na avafuuvitwe, mumilongele jako, mumigendele minofu, uwende, ulufuuwo na imikalo minofu.
54004013	Gosage imisika jako, na uwupifu wako mukwimba pamalugu Uwandike Uwelu, ukudalika na ukwigisa, mbaka pesanzusile.
54004014	Ulabedala ikipelwa chewinacho veve chewapelitwe ukwimila ing'ani isa avavisi na pewavikiligwe amawoko na avavaha.
54004015	Wihosage hilo mwa siso mbesili na ukukwisa mbefili pepene pe ukuvina kwako mumipigile pekuwoneka kwa mbevali.
54004016	Komalilage hilo isako yuveve na inzigiso sako. Ginage ukupiga siso, pakuva peupigite ndahihyo, pepene pe wipoka veve pamwi na vala avakukupulikisa.
54005001	Ulamukenyela umunu umuvaha, pesi ukuta umugongolage ndawe udado. Vapigilage avanyakilambo nda vanyalukolo vako;
54005002	avang'inetu avagogolo ndawe uyuwo; avahinza nda vahaso, muwelu mbewuli.
54005003	Uvelage na ichoga ku vang'inetu avafwile na hilo avakiva.
54005004	Neke umufwile wone ave ina vana nave visukulu, iwo luvavaje ukwiyigisa ukukwisa isivavaje mulufuuwo kwa avanyalukolo vawo sambi vavatange avegasi vawo na avavaha vawo,pakuva ulo lwe lukani ulukumunogela Nguluvi.
54005005	Umung'inetu umufwile umukiva, umugaya umunu va ukumutanga, uyo amuviche uluhuvi lwakwe Nguluvi iginaga ukwifunya na ukumusuka uwutanzi ikilo na ikimunyi.
54005006	Neke Umung'inetu yula yeakwikala muwuyamba uyo yeafwe, nambi ave pemumi.
54005007	Vapelage uwulagise uwu, valang'ulilwa lungi.
54005008	Neke wone umunu sakuvalolela avanu va mulukolo lwakwe, na hilo vala va mukaye yakwe, apo. Umunu uyo yealubihye ulufuuwo, na kangi uyo mubi ukulutila umunu yula yesialafuuwa.
54005009	Ulamwandikia mu kitabu cha avafwile, umufwile yeyeavesaga yesalafisa myaka machumi gimutanda, kangi avelage eagomilwe sukumwi swe,
54005010	na avelage na migendele minofu, yeavalolye avanakwe wunofu; yeavanuche avagenzi mukaye yakwe, yeawofwige amagulu avanu va Nguluvi yeavatanzile avanu vanyalugudo, na yeitawe ukupiga inofu,
54005011	Ulavandika avang'inetu avafwile avadodo, pakuva wone uwudobokesi wa imivili jawo wuvasukanise vagomwe kangi neke vapituke vamuleke Kilisito,
54005012	Ino vawoneka yevagayite uwuhuvilwa mwa lula lwevevilapite pamwandi.
54005013	Ulungi na ulo vakwiyigisa ukwikalaga hela, na ukupilimapilima mumakaye, neke ulubi hilo vihehaga vanu na ukwingilila ing'ani sa vangi, ing'ani sawo we ngaya wutangilisi.
54005014	Sweno ngembwenda avafwile avadodo vagomwage, vegale avana na ukulolela ikaye sawo sambi avatavangu vetu valemwe ukupelwa ikilega cha ukutung'ula mu wananzi hwehwe.
54005015	Pakuva avafwile avangi yevakayasile na ukumuminila setani.
54005016	Neke wone mwayuva umukilisito ina avafwile mulukolo lwakwe, lumuvaje umwene ukuvalolela na alemwage ukulilekela likanisa ikitegulo kicho, lino sambi likanisa lihwane ukuvalolela vala avafwile avasige viyena hela.
54005017	Avavaha avilongosa avanu wunofu vinogela ukupelwa amahombo kavili, na hilo vala vevipifuka ukudalika na ukwigisa.
54005018	Pakuva Uwandike Uwelu witigila: “Ulayiwopa isenga umulomo peyilivata ifibete paluga.” “Neke kangi umunyakupiga anoje uluhombo lwakwe.”
54005019	Ulidikila ukupulikisa uwutose wa umuvaha pesi kwa uwolelesi wa vanu vavili nave vadatu.
54005020	Vala avipiga inzanangifu vakenyelage pamalugu sambi avanu vangi wogope,
54005021	Ngukulagisa pa Nguluvi na pa Kilisito na pa vanyivaha avahagule winatilage uwulagise uwu wesiwileka nambi lungi, nambi kwiyendelesa kwa umunu yeyeavesaga mwambesili se uva wipiga.
54005022	Ulangufya ukumuvikila amawoko umunu yeyeavesaga amupigile Umutwa. Ulahanga mu nzanangifu sa avanu vangi wivikage mu wugolofu.
54005023	Ulanywa ululenga hela, pesi unywesage idifai ndondo ukwimila ilileme lyako, pakuva lihele likukufwahisa kolofu na ifitamwa.
54005024	Inzanangifu sa avanu vangi siwonekaga pawelu hela, naso sikuvalongolela kukuhigwa, neke inzanangifu sa avangi sasiwoneka pambele.
54005025	Lwindahihyo na ifipigo ifinofu fyafiwoneka pawelu, na fila fyesifili pawelu nafyo sifyafifihwa.
54006001	Avanyawingi mbevali luvavaje vavelage na ichoga kwa avavina vawo sambi pave pagaya lukani ulukwambusa ukuligwa ilitawa lya Nguluvi na inzigiso setu.
54006002	Avanyawingi ve avavina vawo Vakilisito valemwage ukuvabedala pakuva iwo vanyalukolo vawo. Ulungi na lulo luvavaje vavapigilage wunofu na ukulutisa, pakuva iwo vevakwambula ukuhuma mufipigo fyawo ve vanyalufuuwo vevavenda. Lukuvaje ukwigisa ing'ani na ukudalika isi.
54006003	Umunu yeyeavesaga yeakwigisa isisutine na ing'ani isi na yesakwidikila ing'ani sa nachene sa Umutwa vetu Yesu Kilisito na inzigiso, isa ulufuuwo,
54006004	uyo amemile kidada na sikokili cheakisele. Ye munu yeaiwenda ulwiyendo na ulwitakilo mung'ani isa malanga hela, na lulo lwakwambusa uwifu, lwitakilo, maligo, na ukuvahosekesa avanu imbi,
54006005	na ulubesa lwesilwidugagi ukuhuma ku vanu ve uluhala lwawo lufuvangike na vala ve vagayite inachene. Avihosa ukuta ulufuuwo ye ng'asi ya ukwikwavila uwunono.
54006006	Ena, nachene lufuuwo lwalwileta uwunono wukomi kulumunu, wone isikimala na ifinu fyeinafyo.
54006007	Pakuva sitwaletiti kinu chechekivesaga ponivala, na kangi sisatutegula nambi kinu ukuhuma mung'i,
54006008	Sweno wone twinafyo ifilyo na imyenda lutuvaje ukusikimala na fifyo.
54006009	Neke vala veviwenda ukuva vanono, vavigwila mukugelwa, na ukwibatika mulutego lwa uwudobokesi uwubi wa kipuva sesakuvakwegela kuwanangifu.
54006010	Pakuva uwudobokesi wa amagobole lye lisina lya inzanangifu mbesili, ukwimila mwalulo vakahele vakibumangila pataali na ulufuuwo nawo vakasitesise inumbula sawo na uwuvafi wolofu.
54006011	Neke veve,vemunu va Nguluvi, wilegage mwa siso, winatilage uwugolofu, ichoga kwa Nguluvi, Ulufuuwo, Uwende, uwusindile, na uwilevesi.
54006012	Dadambale wunofu muligalu ilya ulufuuwo, wibatilile uwumi wa mbepali wewakemelitwe, ulusika lwewalwidikilige ulufuuwo pa wolelesi wa awolofu.
54006013	Ngukulagisa pa Nguluvi yeakufivika ifinu mbefili muwumi, pa Kilisito Yesu yeolelelye na ukwidikila inachene pa Pondyo Pilato,
54006014	ngukulagila winatilage uwulagise wako na ukwinatila wunofu mbaka ikimunyi kila chesaelelukila Umutwa vetu Yesu Kilisito.
54006015	Ukweleluka kwakwe sakuwoneka mukimunyi ikihwanite ikikele na yumwene Nguluvi, umufunyilile, Umutwa va avatwa, Umuvina va avavina.
54006016	Umwene ye iyena hela ainana kitasila, mulung'ali lwesiluhwanite munu alaving'ane nalo. Asukuli umunu ye amuwene na yeahwana ukumuwona. Kulumwene luvelage lulumbo na uludali ulutasila! Ena.
54006017	Uvalagisage avanono mumikalile ja neng'ino validusa, na ulwa valihuvila uwunono wesiwinanagi, pesi ukuta vamuhuvilage Nguluvi, ye ukwimila wudeke wakwe akutupela ifinu mbefili fitunogele.
54006018	Valagilage vapigage ifinofu, vave vanono kwa ukupiga ifinofu, vavelage vadeke ukutawula ifinu fyawo kwa avanu vangi.
54006019	Ukwimila lulo, vivikila ikisande cha uwunono chekiva lutu ulukwilaniche ulusika ulukusa. Ipo pesavanukila uwumi wula uwutasila uwa nachene.
54006020	Veve Timoti, lolele wunofu mbesili sila sewapelitwe. Wikwegage mulubesa lwa umu mung'i ulubesa lwa uwupuva ukwimila kila che avangi vakukitigila, “Uwimbi.”
54006021	Pakuva avangi vakivahite ukuta vimbite, chekiwoneka mumo kwe ukufuvanga ulufuuwo. Nguvasukila mbemuli uwuwuya!
55001001	Nene Pawulo, ye Nguluvi awendite mbe mwigendo va Kilisito Yesu sambi ndivalongele wula uwumi we twetwivahuvise mu kuhanga na Kilisito Yesu,
55001002	ngukwandikila veve ve mwanangu umwende Timoti: Ngukusukila uwuwuya, ulusungu na uwikalakunoga ukuhuma kwa Nguluvi Dada na Kilisito Yesu Umutwa vetu.
55001003	Ngumulumba Nguluvi ye ndangumupigila kwa mutima mwelu ndawe lwevapigite avavaha vangu uluhuma pidaha, ngumulumba pembesaga nguviwuka mukwifunya kwangu pakilo na pamunyi.
55001004	Ngwiwuka na inzihosi sako, ndidoboka hilo ukukuwona, pepene pemba memile uluhekelelo.
55001005	Ngwiwuka ulufuuwo lwako lwa nachene, ulufuuwo lweeinalo upapo Loisi na kangi na yuyuwo Ewunike. Ngwihuvila ukuta na yiveve nave winalo.
55001006	Nambi ngukwiwusa ukuta ukifungisage kila ikipelwa chewapelitwe na Nguluvi ulusika pendakugelekige amawoko gangu.
55001007	Pakuva Umuhe yeatupelye Nguluvi siva muhwehwe, sindahihyo nda twapelitwe Umuhe va uludali, uwende na ichoga.
55001008	Sweno, ulamuwonela inyoni ukumolelela Umutwa vetu, na ulawona nyoni pakuva nene ndili mundinde ukwimila umwene. Ulwene hangage muneseko ukwimila Ulukani Ulunofu, wigelela uludali lulula lwewipelwa na Nguluvi.
55001009	Umwene atupokite, neke atukemele tuve vanu vakwe yumwene, si ukwimila uwugolofu wa ifipigo fyetu, pesi ukwimila lula lwealalamwe na uwuwuya wakwe. Atupelye uwuwuya wuwo ukwimila Kilisito Yesu pe umuvango gwesigulava gufika,
55001010	lino yewugubuliwe kwa hwehwe, ukwimila ukusa kwakwe umupoki vetu, Yesu Kilisito, umwene apesise uludali lwa ifwa, ukukola Ulukani Ulunofu awuvikite uwumi pawelu wula uwutafwa.
55001011	Nguluvi anyagwe nene mbe mwigendo na mwigisi ukwimila ukudalika Ulukani Ulunofu,
55001012	nane nditeseka mwa isi mbesili ukwimila lulo. Neke ulwene pe ndina luhala lunofu hela pakuva ndimukagwe yula yendamufuuvitwe, kangi ngwihuvila hilo ukuta umwene ahwana ukukilolela wunofu kila cheamelye, mbaka pa kimunyi kicho.
55001013	Winatilage inzigiso sila sa nachene, na ukwikala mwalulo ulufuuwo na mu wende wetu mukuhanga na Kilisito Yesu.
55001014	Ulukani lula ulunyandolo lwewapelitwe kalalilage ukulolela muludali lwa Umuhe Umwelu yeali mugati umwetu.
55001015	Ndawe lweukapulike, avanu mbevali va mulutanana lwa mu Asiya vakandesile, mwavawo valimumo va Figelo na Helimagene.
55001016	Umutwa avadegepelage va mukaye ya Onesifolo; pakuva mbepali uyo ambuyapige, siamboneligi inyoni pakuva ndilimundinde,
55001017	ave ifika hela ipa pa Lumi, swe ivanga ukumbusa mbaka peakumbona.
55001018	Umutwa amusungukilage ikimunyi kila! Nave ukulukagula wunofu inzolofu seamije uko ku Efeso.
55002001	Lino, veve ve mwanangu vesage na ludali, muwuwuya wetwipelwa mukuhanga na Kilisito Yesu.
55002002	Tegulage inzigiso sila semwamulike nene ndilalika pa wolelesi wolofu, uvapelage avanu avihuvilwa, vevahwana na ukuvigisa na avanu vangi.
55002003	Hangage muneseko nda umunyigalu yeihuvilwa va Kilisito Yesu.
55002004	Umunyigalu peakwihoma ligalu akwilegaga na isa mung'i isa malanga sambi amunogele umuvina va vanyigalu.
55002005	Umunyakukimbila yeyeavesaga mumwihesigo sahwanite adwese avangi nu kupelwa ikipelwa pesiinatii imisilo ja imihesigo.
55002006	Umulimi yeapigite ikipigo ikitalamu anoje ukwanukila ifilyo ifibete ifya pamuvango.
55002007	Wihosage hilo iso sendilonga pakuva Umutwa akudindula uluhala usikagule mbesili.
55002008	Mwiwukage Yesu Kilisito yeasilibwiswe ukuhuma kuvafwe yeali va ulukolo lwa Dawudi ndawe lwelwilonga Ulukani Ulunofu lwendandidalika
55002009	ukwimila ukudalika Ulukani Ulunofu nene nditeseka na minzilwe muminyololo wita mwananzi neke ulukani lwa Nguluvi sisalupigwa.
55002010	Na ukukola lulo, nene ndikangalila mbefili ukwimila avahagule va Nguluvi, sambi nawo vapelwe uwukombolwa uwiletwagwa mung'asi ya Yesu Kilisito, na wuwo wiletaga indolo isa mbepali na mbepali.
55002011	Ululongwa ulu lwa nachene: Wone twafwe pamwi nave, satunana kangi pamwi nave.
55002012	Wone tugine ukukangalila, satutema kangi pamwi nave. Wone tumubihile, nave saatubihila kangi;
55002013	Wone tugaye uwuhuvilwa, umwene aisigalaga mbepali muhuvilwa, pakuva umwene sahwaniti ibihile nangi.
55002014	Sweno, uviwusage avanu vako ing'ani isi, weukuvakenyela pa Nguluvi, valulekage ulubesa lwa ing'ani, ulubesa ulo silunofu, ulo lwakuvananga vala vevipulika.
55002015	Tiganage ukupelwa uwidikile na Nguluvi umunyakupiga yesakukiwonela inyoni ikipigo chakwe, na yeakwigisa wunofu lula ulukani lwa nachene.
55002016	Wilegage mulubesa ulwa malanga na ulwa uwupuva pakuva ulo lwalwigina ukuvalekasa avanu pataali na Nguluvi.
55002017	Inzigiso isindawe iso siling'ene na ikipemba chekiyavaga umuvili. Avamwi mwavawo vevakwigisa siso veva Heminayo na Fileto.
55002018	Iva vayasile wuhulo vahele pataali na inachene, pevitigila ulusilibuko lwetu yelukelupigike vihuguvika ulufuuwo lwa avangi.
55002019	Neke ulutu lweavikite Nguluvi lukimee lulibahala hela, na pachanya pa ulutu peandike ing'ani isi; “Umutwa avasele avanu vakwe,” na “Yeyeavesaga akwitigila umwene va Nguluvi, lumuvaje awulekelage ng'ani uwanangifu.”
55002020	Ino mukaye ingomi, pofili ifinyawugali na ifingi ifilipolofu, ifingi fiwuyapile isahabu, ifimwi fiwuyapile amagobole, ifimwi kangi fiwuyapile mabiki, na ililongo, na ifingi fivike hela fya wutambule na ifingi fipigilwage mbepali.
55002021	Ino, wone umunu iyese akwilega pataali na inzanangifu mbesili iso, uyu ava nda ifinu ifya uwutambule fyesifipigilwa chaka hela, pakuva ava afunyililwe, uyo akumunogela umutwa vakwe na iva mugelanise mukipigo chechekivesaga ikinofu.
55002022	Lino wilegage na uwudobokesi wa uwunyakilambo, ninilage uwugolofu, ulufuuwo, uwende, uwikalakunoga, pamwi na avanu mbevali avakumusuka umutwa munumbula nzelu.
55002023	Wilegage mulubesa ulwa uwupuva na ukugaya luhala; weukulukagula ukuta iso siletaga ulwitakilo.
55002024	Umukami va Umutwa alitakila na munu. Lumuvaje ave mulele ku vanu mbevali, umwigisi umunofu na mukangalisi;
55002025	yula ye iva we mulele peikenyela avanyalubesa kulumwene, apangi luhwanite Nguluvi avapele ikilega cha ukuhongesa na ukupela, sambi vayikagule inachene.
55002026	Ipo pepene pevapilulilwa uluhala lwawo kangi, na ukwisupatula mulutego lwa Setani yeavibete na kuvakuvilisa vakwisaga isakwe.
55003001	Wiwukage ukuta, ifilo fya kuwusililo sakuva na lusika lutalamu.
55003002	Pakuva avanu savava vanyakwiyenda vavene, vanyakuwenda amagobole, vanyalwiwono, vanyakidada, vanyamaligo, avagaya choga ku vegasi vawo, avagaya kilumbo, vanangifu,
55003003	Savawoneka avanu avagaya wunu, avagaya wilamule, avasomeng'asa, vahatufu, vakali, avibihilaga mbesili inofu;
55003004	savava vapituka vayawo, avananga finu, vatiganu na avamemile lwidudumbo; savawenda isa ulwinomo sindawe ukumwenda Nguluvi.
55003005	Kwa mwivala savawoneka wita vanu va Nguluvi, neke kono wevibesa uludali lwakwe. Wilegage na avanu avindawe iwo.
55003006	Avamwi vawo vakwingila mukaye sa vanu vigalula avang'inetu avahomefu avafuuvitwe na inzanangifu avilongoswa na uwudobokesi wewewuvesaga;
55003007	avang'inetu vevavigela mbepali ukwiyigisa nambi lulo sivavifikila ukuyikagula inachene.
55003008	Avanu iwo vakuyibesa inachene ndawe vala va Yane na Yambule lwevamubesise Musa.
55003009	Neke ulwene sivahwana ukuva pevabita na lulo musika pakuva uwupuva wawo wilagila pawelu kwa mbevali. Ndawe lwelwawonike kwa va Yane na Yambule.
55003010	Neke, veve, ukafwatite inzigiso sangu nagimigendele jangu, uwukalalile wangu, na iminanile jangu, ulufuuwo lwangu, uwukangalisi wangu, uwende wangu, uwusindile wangu.
55003011	na ukupigilwa fibi na ineseko. Ukwiwuka sila sesafikite uko ku Andyokiya, ku Ikonio, na ku Lisitila. Ndakangalye ukupigilwa fibi ukukomi ukulutye! Neke Umutwa amokite ukuhuma mwambesili iso.
55003012	Umunu yeyeavesaga iwenda ukwikala mukumogopa Nguluvi na mukuhanga na Kilisito Yesu lumuvaje apigilwe fibi.
55003013	Avanu avanangifu na avabuganisi vagina ukuva vanangifu, kono visanga avangi na avene we vakwisanga.
55003014	Neke veve nanage mwa yila inachene yila yewigisiwe na ukuyidikila hilo. Ukuvakagula vala veve vigisi vako,
55003015	ukwiwuka ukuta uluhuma pa wudodo wako uwukagwe Uwandike Uwelu wewuhwana ukukupela uluhala ulwiletaga uwupoki ukwimila ulufuuwo mwa Kilisito Yesu.
55003016	Uwandike Uwelu mbewuli wandikwe muwulongosi wa Nguluvi, wikwila mu kwigisa inachene, ukukenyela, ukugolola isanangike, na ukuvalongosa avanu vikale muwugolofu,
55003017	sambi umunu yeakumupigila Nguluvi ave akwilaniche na agelaniche hilo mukupiga ifipigo ifinofu.
55004001	Ngukulagila pa Nguluvi, na pa Kilisito Yesu, yesaavahiga avanu awumi na avafwe, pakuva akusa ukutema we Mutwa:
55004002	dalike ulo ulukani, kangalilage ukutagalisa ulukani (ulusika ulunoje na lwesilunoji), kalipilage, kenyelage, na sukanisage avanu na ukuvigisa mu wukangalisi mbewuli.
55004003	Pakuva lukusa ulusika lwe avanu sisavapulikisa inzigiso isa nachene, pesi ukuta savafwata uwudobokesi wawo vavene na ukwilundikila avigisi wolofu vesavavalongela sisila hela se amapulikilo gawo giwenda ukupulika.
55004004	Savabihila ukupulika isa nachene, neke savapitukila sa uwudesi.
55004005	Neke, veve wikalage, miho mwa mbesili, kangalilage ineseko, pigage ikipigo cha uwudalisi wa Ulukani Ulunofu kwisage hilo ikipigo chako.
55004006	Pakuva nene kulubali lwangu, sambi nditawulwa nambika na ulusika lwa ifwa yangu yelufikite.
55004007	Ngave mupifu mulwitalaniso, yesinzile ulugendo mbeluli na ulufuuwo ngalugosise.
55004008	Lino ulusige lwelula lwa ukupelwa uluhombo lwa ukudwesa ukwimila imigendele ja uwugolofu, uluhombo lwe umutwa Umuhisi va nachene, saameela nene ikimunyi icho, na kangi si yinene hela, pesi na vavala mbevali avilavisa muwende ukweleluka kwakwe.
55004009	Wikangasage wangupe wuse kwa nene.
55004010	Pakuva Dema akayendite ing'i iyi akandesile akwibitilaga ku Tesalonike. Kilesike akahele ku Galatiya na Tito akahele ku Dalumatiya.
55004011	Luka, iyena hela yeakasige pamwi na nene ipa. Wusage na Maliko, pakuva ahwana ukunanga mukipigo changu.
55004012	Neke Tikiko ngamutumile ku Efeso.
55004013	Isopeka yangu yendayilesile kwa Kalipo kula ku Toloya; ndetelage pamwi na ifitabu na ing'ingo isa ukwandikila.
55004014	Yula umuponzi va isaba yeitambulwa Alekisanda akamije nzolofu imbi, Umutwa saamupulikisa ukuling'ana na ifipigo fyakwe fyeapigite.
55004015	Wikomalilage hilo nave, pakuva alubesise ulukani lwetu weakalipe.
55004016	Ulusika lwendikanilige ulwa ukutala siepwali umunu yetwahelelise, mbevali vandesile. Nguluvi alavahiga uwananzi ukwimila ulo nda!
55004017	Neke Umutwa eimile pamwi na nene neke peamele uludali, sambi kwa ifipigo fyangu ulukani ludalikwe kwa wukwilanifu, sambi avanu mbevali valupulike, kangi ndapokitwe wita mumulomo gwa inyalupala.
55004018	Umutwa amoka mwambesili isa uwanangifu, andolela wunofu mbaka kuwutwa wakwe kuchanya. Kulumwene sivesage indolo mbepali na mbepali! Ena.
55004019	Vahungilage Pilisika na Akila, pamwi na va mukaye ya Onesifolo.
55004020	Elasito asige ku Kolindo, nave Tolofimo ndamulesile uko ku Mileto, pakuva emutamwa.
55004021	Wikangasage wuse ikitungwi pesikilagwa. Ebulo, Pude, Lino na Kulawudio vakukuhungila na avanyalukolo avangi.
55004022	Umutwa avesage na veve munumbula yako. Nguvasukila mbemuli uwuwuya.
56001001	Nene Pawulo, umukami va Nguluvi na umwigendo va Yesu Kilisito, ngwandika. Nene ndimuhagule ukulukangasa ulufuuwo lwa avahagule va Nguluvi na uwukagule uwuling'ana na isa uwelu,
56001002	lwe uluhuvi lwa ukupelwa uwumi wa mbepali we Nguluvi yesilongagi uwudesi, atuhuvise uwumi wuwo, pidaha hilo wesigilavanga imisika,
56001003	na pegikwilye imisika, awuvisile pawelu ukukola ulukani lwakwe. Nene ndapelitwe ulukani ulo ndalike ukugendela mululagilo lwa Nguluvi, umupoki vetu.
56001004	Ngukwandikila veve Tito ve mwanangu va nachene ukukola ulufuuwo lwetwihanga mbetuli. Ngukusukila uwuwuya na uwikalakunoga ukuhuma kwa Nguluvi Dada, na ukuhuma kwa Kilisito Yesu, umunyakutukombola.
56001005	Ndakulesile ku Kilete sambi uwuyapise mbesili ise sisilawuyapwa wunofu, na ukuhagula avavina va amakanisa mu boma mbesili: Wiwukage uwulagise wangu.
56001006	Umuvina va likanisa lumuvaje avelage munu yesimwananga kinu, avelage yeina umung'inetu yumwi swe, na avanakwe luvavaje vavelage yevafuuvitwe, vesivipulisa ukuta vanyamabatu nambi avagaya kwipulika.
56001007	Pakuva umwimilisi va likanisa umwene ye muvisikisiwa va ikipigo cha Nguluvi, lumuvaje avelage munu yesimwananga kinu. Alava munyalwitupyo, munyalilakali, mugaasi, munyamabatu apangi muhatufu,
56001008	Lumuvaje avelage mudeke na yeiwenda ing'ani ingolofu. Lumuvaje avelage mulele, mugolofu, munyanumbula nzelu, na munyachoga.
56001009	Lumuvaje inatilage hilo lula ulukani ulwihuvilwa ndawe mwe lukwigwisiwa. Ipo pepene peahwana ukuvakangasa avangi imitima ukukola inzigiso isa nachene na ukuvawulila pawelu uwananzi wa vala avibesa inzigiso siso.
56001010	Pakuva, povali avanu wolofu, na hilo vala vevapitwike ukuhuma mu lufuuwo lwa i Kiyudaya, vala avagaya kwipulika, vevakuvayasa avangi kwa uwupuva wawo.
56001011	Lutuvaje tupese ing'ani sawo, pesi ndahihyo iva vakuvasasing'asa mbevali kwa ukwigisa ing'ani sesivivagilwa ukwigisa vipiga lulo si kwa lunofu nda, vihosa ulwa ukwambula amagobole.
56001012	Na uyumwi va avavisi vawo, ye yumwene nave Mukilete, atige, “Avakilete vilongaga uwudesi mbepali vindawe amakoko amahambuka, vahatufu kangi vagata!”
56001013	Nave alonzile neke atumbule ulwa nachene, na ukwimila lulo lukuvaje uvakalipilage hilo, sambi vave na ulufuuwo ulukwilaniche.
56001014	Valava pevibatilisa isimo ingaya kinu sa Kiyudaya na uwulagise wa avanu uwukuvasila vala avibihila isa nachene.
56001015	Mbefili fyesiwe kwa vala avanu avevesiwe; neke kisukuli chechesiwe kwa vala avaafu na vesivafuuvitwi, pakuva inziyiwuko na luluhala lwawo lwaafwike.
56001016	Avanu avindawe iwo vakwiyigilisa nda vamusele Nguluvi neke ukwimila ifipigo fyawo vakumubihila. Iwo vanyakuvifya avanu pakomi kangi vagaya kwipulika nawo sivikwila mulukani lwa uwunofu lwelweluvesaga.
56002001	Neke veve lukuvaje udalikage inzigiso ingolofu.
56002002	Uvalongelage avavaha ukuta luvavaje vavelage vasikimafu, vavelage vatuunafu na valele; avakwilaniche mulufuuwo lwawo, uwende na uwukangalisi.
56002003	Lwindahihyo uvalongelage na avavina avang'inetu vavelage na imigendele minyachoga kwa Nguluvi, valava vasongela, apangi vanyawingi va uwugaasi. Luvavaje vigisage ing'ani inofu,
56002004	Sambi vavasovelese vamwayuva avadodo vave vanyawende kwa avagosi vawo na avanawo,
56002005	vavelage vatuunafu, na avesiwe, valolelage wunofu isa mukaye sawo, vadeke na vanyachoga kwa avavawo, sambi ulukani lwa Nguluvi lulemwe ukubedalwa.
56002006	Lwindahihyo, uvasukanisage na avilambo nawo vavelage vasikimafu.
56002007	Mwa mbesili veve uvelage wi munu yevakukwiga mumigendele iminofu, uvelage wi musikimafu na munyakitulo peukwigisa.
56002008	Ing'ani sako silava na uwubangabanga wewuvesaga; sambi avatavangu vako vapuve pesi valuweni ulukani ulubi lwevalonga ukwimila hwehwe.
56002009	Avanyawingi luvavaje vavelage na ichoga kwa avavina vawo na ukuvanogela mwa mbesili. Valibesa nawo,
56002010	nambi ukuva na kiwokowoko. Ulungi na lulo luvavaje ukwilagila ukuta avene vanu vanofu na avihuvilwa mbepali, sambi kwa ifipigo fyawo mbefili. Vasipele ululumbo ulunofu inzigiso kwa Nguluvi, Umupoki vetu.
56002011	Pakuva uwuwuya wa Nguluvi wukave pawelu ukwimila uwupoki wa avanu mbevali.
56002012	Uwuwuya uwo wukutwigisa ukuta tuwulekage uwanangifu mbewuli na uwudobokesi wa isa mung'i, tuvelage na uwusikimafu, tuvelage na imigendele imigolofu na ija uwelu umu mung'i iyalino,
56002013	kono wetwisindila ikimunyi kila cha uwunofu chetukwihuvila, ulusika pe indolo sa Nguluvi umuvina na umupoki vetu Yesu Kilisito pesasiwoneka.
56002014	Umwene itawe yumwene ukwimila hwehwe sambi atukombole mu wanangifu mbewuli na ukutwesa tuve twivanu vakwe yumwene, avanu vevidobokela isa uwunofu.
56002015	Ino, veve wigisage ing'ani iso na pigilage kolage ululagi lwako mbeluli ukuvasukanisa na ukuvakenyela vala avakukupulikisa. Na ulolelage munu alakubedala.
56003001	Viwusage avanu vavelage na choga ku vatema na vanyalulagi, ukuwogopa na ukwigelanisa mwa mbesili ukupiga inofu mbesili.
56003002	Valongelage valamuliga umunu yeyeavesaga; pesi ulwa vikalilage uwikalakunoga na ulwipuliko, vavelage mbepali valele kwa yeyeavesaga.
56003003	Pakuva, ulusika ulungi hwehwe twetwivapuva, avagaya kwipulika na avayasi. Twe twivanyawingi wa uwudobokesi na isa mung'i wewevuvesaga. Twikalige muwanangifu na mu gila; neke avanu vatuvipile swe nahwe tukuvavipila.
56003004	Neke ulusika lwe uwunofu na uwende wa Nguluvi, Umupoki vetu wavewigubulwa.
56003005	Atupokite si kwa ukwimila ulukani lwelweluvesaga ulwa uwunofu lwetwetupigite hwehwe, pesi ukuta atupokite ukwimila ulusungu lwakwe, ukukola Umuhe Umwelu yeatupelye imigendele mipya na ukutofuga na ululenga.
56003006	Nguluvi atugimbite ukutupela hwehwe Umuhe Umwelu ukukola kwa Yesu Kilisito, Umupoki vetu,
56003007	Sambi kwa uwuwuya wakwe twidikilwe ukuva vagolofu na ukwanukila uwumi wa mbepali wetwihuvye.
56003008	Ulukani ulu lwa nachene. Ndisaka veve usikangasage hilo ing'ani isi, sambi vala vevakumufuuwa Nguluvi vadoboke ukukola ifilega fyawo ukupiga inofu, sila inofu isikuvatanga avanu.
56003009	Neke ulwene wilegage mulubesa lwa uwupuva, ulwitakilo na ulubesa ukwimila indagilo. Iso ngaya kwambala kinu, iso sa malanga hela.
56003010	Yula umunu yeisagasa ulwilekano mukenyelage pakomi wone ave peawila, mukenyelage ulwa kavili, pesapuliki kangi uyo swe mulekage,
56003011	ukulukagula ukuta umunu va ndahihyo uyo yeayaje ng'ani, na inzanangifu sakwe sikumolelela ukuta nachene ayasile.
56003012	Pendimutumite kwa veve Alitema nave Tikiko, wangupage ukusa ku Nikapoli umbone, pakuva ngalamwe ukwikala kuko ulusika lwa ikitungwi.
56003013	Ginage ukumutanga umwimbi va indagilo Sena na Apolo sambi vahwane ukuvanga ingendo sawo, kangi lolelage hilo ukuta vavelage na mbefili, valaguluma kinu.
56003014	Luvavaje avanu vetu viyigise ukukola ifilega fyawo ukupiga inofu sambi vatange mufinu fyetwiguluma nachene, na kangi imigendele jawo mbegili givelage ja kwambula inofu.
56003015	Avanu mbevali pamwi na nene vakukuhungila. Vahungilage vanyawiyendi vetu mulufuuwo. Nguvasukila mbemuli uwuwuya wa Nguluvi.
57001001	Nene Pawulo, umunyandinde ukwimila Kilisito Yesu, na umunyalukolo Timoti, ngukwandikila veve Filimoni, umunyawende na umunyakupiga muyetu,
57001002	na likanisa lyelikong'ana mukaye yako na umuhasa vetu Afiya, na umunyigalu muyetu Alikipo.
57001003	Tukuvasukila uwuwuya na uwikalakunoga ukuhuma kwa Nguluvi Udadetu, na kwa Umutwa Yesu Kilisito.
57001004	Mbepali nene pengwifunya, nyele ngukwiwuka veve Filimoni, na ukumulumba, Nguluvi.
57001005	Pakuva ndipulika isa ulufuuwo lwako kulu Umutwa Yesu na uwende wako kuvanu mbevali va Nguluvi.
57001006	Ngwifunya sambi ulufuuwo ulo lwewihanga pamwinga na hwehwe lukutange uve na uwuseela uwukwilaniche hilo wa uwufunyilile mbewuli wetwipelwa mukuhanga na Kilisito.
57001007	Munyalukolo, uwende wako wundetye luhekelelo lukomi na ukung'angasa umutima na hilo! Nave uwuyipe inumbula sa avanu va Nguluvi sigalaluke wunofu.
57001008	Na ukwimila ulu, nambi we ndina wupifu ukukola kwa Kilisito ukukulagila veve upige ulukuvaje,
57001009	neke ukwimila uwende ndiwona iikiba hela ngusuke nene Pawulo mbe mutume na lino kangi munyandinde ukwimila Kilisito Yesu.
57001010	Ino ndina lukani lumwi lwengukudedeva ukwimila umwanangu Onesimo ye akave mwanangu mwa Kilisito ye ngave ndidade kono ndilimundinde.
57001011	Uyu ye Onesimo yuyula ye ulusika ulungi sie munu yeakukunogela lukani, neke lino akunogela nene na yiveve akukunogela.
57001012	Lino de, ngumupilula kwa veve, nave iva wita gumutima gwangu yinene, Nene ngembwenda ikale nayinene ipa anangage iva ahalye paveve ulusika lwe ndili mundinde ndivalwa Ulukani Ulunofu.
57001013	Ngembwenda ukuva nave ipa, wepe ndilimundinde wimila Ulukani Ulunofu, sambi keanange nene peke uva veve.
57001014	Neke ulwene simiga chechekivesaga wesindimutawule na veve, sindiwenda ukukukangala unange, pakuva uwunofu wako wuvaje wuhumage mukuwenda kwako yiveve si kwa kukangalwa nda.
57001015	Neke Onesimo akawukite kwa veve kwa ulusika ludodo hela, sambi uve nave mbepali.
57001016	Na lino de, umwene sipe munyawingi kangi, yealutye kolofu ku munyawingi; umwene akave munyalukolo vetu umwende. Ave mwende hilo kwa nene, kangi kwa veve agina hilo ukuva mwende, ku muvili na mu Mutwa.
57001017	Ino, wone ukung'agula nene ukuta ndi muyago, mwanukilage kangi wita nda ukunzanukila yinene.
57001018	Wone ake akakwananje kinu, nambi ake ina mukole kwa veve, usigilage nene.
57001019	Ngwandika ulukani ndikola liwoko lyangu yinene; Nene Pawulo nyoomba! (Kangi silumbaji ukutigila veve wina mukole kwa nene ugwa uwunu wako.)
57001020	Ena, munyalukolo vangu, migile ulukani ulo ukwimila litawa lya Umutwa: Uyinogelage inumbula yangu wita munyalukolo ukwimila Kilisito.
57001021	Ngwandika wengwihuvila ukuta unzidikila ulukani lwengukukudedeva na upiga ulutise na lulo.
57001022	Pamwinga na siso, ungelanisisage akagati ka avagenzi pakuva ngihuvila ukuta uwimila ulwifunyo lwenyu, Nguluvi ananga ndivagendele.
57001023	Epafala umunyandinde muyangu ukwimila Kilisito Yesu, akukuhungila.
57001024	Nawo va Maliko, Alisitako, Dema nayi Luka, avapisi vayangu, vakukuhungila.
57001025	Nguvasukila nyenye mbemuli uwuwuya wa Umutwa vetu Yesu Kilisito.
58001001	Ipo pidaha, Nguluvi alonzile na avakukwetu kolofu mung'asi isilipolofu ukugendela kwa avavisi,
58001002	neke lino ifilo ifi ifya kuwusililo, alonzile nahwehwe ukugendela kulu Mwanakwe. Uyo yemwene kwa ukugendela kulu mwene Nguluvi aigafile ing'i na amuhagwe afiteme ifinu mbefili.
58001003	Umwene ye lumalavadiko lwa indolo sa Nguluvi kangi ye lwihwano ulwa nachene lwa Nguluvi umwene, yeakuyikangasa ing'i mulukani lwakwe ulunyaludali. Peyeavesise avanu inzanangifu sawo, ikalite kuchanya kwiwoko lya kundyo lya Nguluvi umunyaludali ulukomi.
58001004	Umwana va Nguluvi ye muvina ukulutila vanyivaha, ndawe litawa lyeapelitwe na Nguluvi, ikomi hilo ukulutila ilitawa lyawo.
58001005	Pakuva Nguluvi samulonji nambi kimunyi munyivaha vakwe yungi atigile. “Veve wi mwanangu; neng'ino mbe ndi Dado.” Na siealamulongela umunyivaha yeyeavesaga yula: “Nene neng'ino mba ndi dade, nave saave Mwanangu.”
58001006	Neke Nguluvi peamutumige konivala Umwanakwe umuvele atige de: “Na vanyivaha mbevali va Nguluvi, luvavaje vamusunyalile.”
58001007	Na kwa vanyivaha, Nguluvi itigila, “Ye nani ye akuvawuyapa avanyivaha vakwe vave ng'ala, na avakami vakwe vave nzenge sa umoto.”
58001008	Neke kusa umwana, Nguluvi itigila, “Uwutwa wako veve ve Nguluvi, winanaga mbepali na mbepali!” Kangi kwa yuyo Nguluvi itigila, “Kuvatema avanu vako aitema muwutwa wakwe kwa uwugolofu.
58001009	Veve wawiwenda uwugolofu, wakuwuvipila uwanangifu. Na uwimila iso nambi Nguluvi, Nguluvi vako akakufunyilye, kangi akupelye uluhekelelo ulukomi ukulutila lweavapelye avayago.”
58001010	Kangi itigila: “Mutwa, veve ye veve yewayigafile ing'i ipo pamuvango, na pe wikola amawoko gako wagafile na kuchanya.
58001011	Iso sa sisila, neke veve winanaga mbepali na mbepali. Na mbesili sa sisakala wita mwenda.
58001012	Nave sa asivilasa wita mugolole, naso sasikowong'asiwa wita sopeka. Neke veve ye veve hela kitasila na imyaka jako sigilasila nangi.”
58001013	Kangi Nguluvi siamulonji nambi kimunyi uyungi va avanyivaha vakwe atigile: “Wikalage kwiwoko lyangu lya kundyo mbaka pendivavikite avatavangu vako pasi pa amagulu gako.”
58001014	Avanyivaha, vevaki iwo pesi je myuhe hela vevakumupigila Nguluvi, nave Nguluvi akuvatuma sambi vavatange vala avakwanukila uwupoki.
58002001	Sweno lutuvaje tuginage hilo ukwinatila mbesili setwapulike, sambi tulemwe ukuyasiwa.
58002002	Pakuva ulukani lula lwevapelitwe avavaha vetu na vanyivaha, lyawonike ukuta lwanachene, nambi mwa mbevali yula yesibeeti na ukwinatila ahigitwe apume ndawe ulwelumuvaje.
58002003	Ino, hwehwe tupokwa ndawuli pesitwituga uwupoki uwukomi we windawe uwu? Kwa ukutala Umutwa yumwene awulaalike uwupoki uwu, na vala vevawupulike vatolelelye ulwa wa nachene.
58002004	Lwindahihyo Nguluvi atuwilye uwolelesi wakwe, kwa ukukola ifipigo ifilipolofu fya imiitu na uwuhulo, na ukuvagavila avanu ifipelwa fya Umuhe Umwelu ndawe mweawendelige.
58002005	Nguluvi siavavikiti vanyivaha vayitema ing'i iyikusa, kwekutigila ing'i yila yetukuyitinakisisa ing'ani sakwe.
58002006	Kangi yilongwa apono apangi de, muwandike: “Umunu che kiki, mbaka umuhosekese, umwana va umunu che kiki, mbaka umwiwuke?
58002007	Wamugafile hela ave pasika padodo pa vanyivaha; na ukumufwika ingela ya indolo na uwutambule,
58002008	Wakivikite chechekivesaga pasi pa magulu gakwe.” Lwilongwa ulwa Nguluvi amuvisile umunu ave mutema mu ifinu mbefili kwekutigila sichalekitwi nambi kinu kimwi. Nambi ndahihyo mbaka lino de, situkumuwona umunu yeitema ifinu mbefili.
58002009	Neke tukumuwona Yesu ye kwa ulusika ludodo avikitwe ave mudodo hilo pasi ya vanyivaha. Lino tukumuwona Yesu ye kwa ulusika ludodo awuyipwe mudodo kwa avanyivaha, apelitwe ingela ya indolo na uwutambule ukwimila uluteseko lwa ifwa, sambi ukwimila uwuwuya wa Nguluvi afwe akwimila avanu mbevali.
58002010	Kangi lwanoje kulumwene, ye ifinu mbefili finanaga ukukola kulumwene na mulumwene mukuvaleta avana wolofu mundolo, na ukuva mulongosi muwupoki uwukwilaniche ukukola uluteseko.
58002011	Pakuva Umwene aakuvesa avanu inzanangifu sawo, nave pamwi na vala avesiwe, mbevali vinave Dada yumwi. Nambi Yesu siakwiwona nyoni ukuvakemela iwo vanyalukolo vakwe;
58002012	Ndawe lweilonga: “Ve Nguluvi, ndivalongela vanyalukolo vangu ifipigo fyako. Sangulumba mumukong'ano gwawo.”
58002013	Kangi itigila: “Ndimuvikila Nguluvi uluhuvi lwangu.” Na kangi: “Nene ndipwali ipa pamwi na avana veamelye Nguluvi.”
58002014	Sweno, pakuva avana iwo, ndawe lweakuvakemela, iwo vanu vanya muvili na idanda, Yesu yumwene ave ndawe avene nu kuhanga uwunu wawo. Apigite ndahihyo sambi kwa ukugendela ifwa yakwe amwanange umwananzi, yula umunyalulagi lwa ifwa.
58002015	Na palulo avapoke vala veve vanyawingi ulusika mbeluli lwa uwunani wawo ukwimila umuhwehwe gwa ifwa.
58002016	Pakuva lulipelu hela ulwa umwene siasili uwimila ukuvatanga vanyivaha, pesi ndawe lwewilonga uwandike, “Akuvatanga avisukulu va Abulahamu.”
58002017	Nambi lwelwene lwelwamuvaje ave ndawe vanyalukolo vakwe mwa mbesili, sambi ave Mutambisi Umuvina vawo umuhuvilwa na munyalusungu mukumupigila Nguluvi, nukuhesa inzanangifu sa avanu.
58002018	Lino ahwanite ukuvatanga vala vevigelwa, pakuva nayumwene agelitwe muluteseko
58003001	Vanyalukolo vangu, nye vanu va Nguluvi yemuvakemele na Nguluvi kuchanya, mwihose ulwa Yesu ye Nguluvi amutumite ave Mutambisi Muvina va ulufuuwo lwetukulwindika.
58003002	Umwene e muhuvilwa kwa Nguluvi yeamuhagwe, apige ikipigo chakwe ndawe Musa lweemuhuvilwa mukaye mbeyili ya Nguluvi.
58003003	Umunyakusenga ikaye ayipelwa ululumbo ukulutila ikaye yiyene. Lwindahihyo nayi Yesu anoje ululumbo lukomi hilo ukulutila Musa.
58003004	Yeyeyivesaga kaye yisengwagwa na umunu uyungi de--nave Nguluvi ye musenzi va ifinu mbefili.
58003005	Musa emuhuvilwa mukaye mbeyili ya Umutwa wita mukami, na yealonzile ing'ani mbesili se Nguluvi saalonga ipo pambele.
58003006	Neke Kilisito muhuvilwa ndawe umwana umunyalulagilo mukaye ya Nguluvi. Hwehwe twikaye yakwe wone twinatile uwupifu wetu na uwukwilanifu wetu ukwimila kila chetuhele tukwihuvila.
58003007	Sweno, ndawe lweilonga Umuhe Umwelu: “Wone mupulike liswi lya Nguluvi namunyi,
58003008	Mulava nalubesa munumbula senyu ndawe avakukwenyu lweveviwali; pevamupitwike Nguluvi; Ndawe lweveviwali ikimunyi kila kula ku balali, pevamugelite Nguluvi.
58003009	Uko avakukwenyu vangelite na ukumingaminga, ilonga Umutwa, nambi we yevevafiwene ifipigo fyangu myaka machumi gatayi.
58003010	Nambi ukwimila lulo vambifise avanu iwo swe nditigila, ‘Amahosa ga avanu iva ga wuyasi, sivalasikagule nangi ing'asi sangu.’
58003011	Sweno, ndavipite, swe ngwilapa: ‘Sisavingila uko kwe ngendivapela ulusuupo.’ ”
58003012	Swe vanyalukolo, mwikomalilage sisalulava ave pwali mwanyenye munya numbula imbi ndahihyo na yesiafuuvitwi mbaka abape kwa Nguluvi umumi.
58003013	Lino mwitangage munu na muyagwe mbepali, bahayitambulwagwa. “Ineng'ino.” Lulava uyumwi va nyenye ave na numbula ng'angafu pakusangwa munzanangifu.
58003014	Pakuva hwehwe twihanga na Kilisito, wone tukwinatila hilo uluhuvi lwetwetwinalo pamwandi:
58003015	Uwandike wilonga: “Wone mupulike liswi lya Nguluvi neng'ino, mulonga muve na inumbula nalamu ndawe avakukwenyu lweveviwali ulusika lwevamitwike”
58003016	Mbi ve vanani lino, vevapulike liswi lya Nguluvi vamupituke? Ve vavala mbevali vevalongosigwe na Musa uluhuma ku Misili.
58003017	Mbi Nguluvi avavipye vanani ulusika lwa imyaka machumi gatayi? Avavipye vavala vevapigite inzanangifu, na imifimba jawo jatagalye mula mubalali.
58003018	Nguluvi ave akwilapa atigile, “Sisavingila apangu pawusuupo.” Avalongige vanani? Avalongige vavala avevapitwike.
58003019	Ino, tuluwene ukuta sivinji uko. Pakuva sivafuuvitwi.
58004001	Sweno, pakuva uluhuviso lwa ulusuupo pepololi tuvelage na muhwehwe alonga umunu yeyeavesaga mwahwehwe alalemwa ukwingila mulusuupo ulo.
58004002	Pakuva Ulukani Ulunofu yeludalikwe ukwetu ndawe welwadalikwe kuvanu va pidaha. Neke ulukani ulo silwavakwili kinu, pakuva valupulike neke vave sivalwanuchi mu lufuuwo.
58004003	Sweno, hwehwe yetwifuuwa tukwanukila ulusuupo ulo lwe Nguluvi ealuhuvise. Ndawe lwealonzile: “Ndavifile, swe ngwilapa: ‘Sisavingila apangu pawusuupo.’ ” Nguluvi alonzile iso nave ikipigo chakwe yechekisisile uluhuma ukugawa kwa ing'i.
58004004	Pakuva Uwandike wilonga apangi de ulwa ikimunyi icha mufung'ati, “Nguluvi asuupite ikimunyi cha mufung'ati swe akufileka ifipigo fyakwe mbefili.”
58004005	Kangi ulukani ulu nalo lwilongwa, “Sisavingila apangu pawusuupo.”
58004006	ino uluhuviso ulo lwa ukwingila pepololi pakuva vala vevadalikilwe pamwandi valemilwe ukwingila umo pakuva vagayite ulufuuwo.
58004007	Nguluvi avikite ikimunyi ikingi ikitigilwa “Neng'ino”. Alonzile pambele ukugendela kwa Daudi myaka myolofu ijegilutye, ulwa uwandike uwo yewewulonzilwe: “Wone mupulike liswi lya Nguluvi neng'ino, mulonga muve na numbula nalamu.”
58004008	Wone Yosuwa eahwane ukuvapela ulusuupo ulo, Nguluvi siealonga kangi ulwa ikimunyi ikingi.
58004009	Kwa lulo, pepololi ulusuupo lwa avanu va Nguluvi ndawe kula ukusuupa kwakwe Nguluvi ikimunyi icha umufung'ati.
58004010	Pakuva, yeyeipigila pawusuupo wa Nguluvi saasuupa uluhuma mukipigo chakwe ndawe Nguluvi lweasuupite uluhuma mu kipigo chakwe.
58004011	Sweno, tukangalage ukwingila mulusuupo ulo, sambi alemwe ukuva pwali munu mwahwehwe yeigwa mukufuuwa.
58004012	Pakuva lukani lwa Nguluvi lunyawumi na kangi lwina ludali; lwina uwugi ukulutila limage ilinyawugi mbekuli. Lyalidumula mbaka apono pe inumbula na Umuhe fitang'ana, mbaka pala pefitang'ana ifigawamuvili na umwindi. Ulukani ulo lwalwihiga uwukalalile na amahosa ga munumbula sa avanu.
58004013	Sikokili ikigawa chechekivesaga ikifihime pa Nguluvi, chechekivesaga kivike pawelu palumwene. Kulumwene, hwehwe mbetuli salutuvagila twilongele isa ifipigo fyetu.
58004014	Sweno, lutuvaje ukwinatila hilo ulufuuwo lwetukulwidikila. Pakuva twinave Umutambisi Umuvina yeinje mbaka kwa Nguluvi yumwene--Yesu, Umwana va Nguluvi.
58004015	Pakuva sitwinave Umuvina yesi awuseele hilo uwuhomefu wetu, yumwene agelitwe ndawe hwehwe munzolofu na saapigiti nzanangifu.
58004016	Sweno, tulava na umuhwehwe ukuhegelela kwa Nguluvi, umunyawuwuya twanukile ulusungu na uwuwuya atutange petwiguluma uwutanzi.
58005001	Yeyeavesaga Mutambisi muvina aihagulwa uluhuma muvanu uwimila ukumupigila Nguluvi iva ahalye pavene, atawule ifitawulwa na inambika uwimila inzanangifu sawo.
58005002	Pakuva na yumwene nave muhomefu, ahwana ukuvawonela ulusungu vala aviyaga na avagaya inzeli vipiga inzanangifu.
58005003	Na ulwa na yumwene pakuva muhomefu ndahihila, lumuvaje atawule inambika uwimila inzanangifu sakwe yumwene, siuwimila inzanangifu sa avanu vangi hela.
58005004	Sikwali umunu yeahwana ukwitegulila ululumbo yumwene lukuva Mutambisi Muvina. Yeavesaga aihagulwa na Nguluvi ukuva Mumbisi Muvina ndawe lweeiwali Haluni.
58005005	Lwindahihyo nayi Kilisito siitegulii yumwene ululumbo lukuva Mutambisi Muvina, pesi ukuta Nguluvi amutige: “Veve wi Mwanangu; Nene neng'ino yembe Dado.”
58005006	Alonzile kangi apono apangi: “Veve wi mutambisi kitasila, mumigosekese gigila ja Melekisedeki.”
58005007	Nave Yesu peikalige umu mung'i, kwa ikivembo kikomi na kwa inzihosi amusukige nu kwifunya kwa Nguluvi yula yeeina uludali lwa ukumuponia mufwa, nave apulikwe pakuva amogopige Nguluvi.
58005008	Nambi, weali mwana va Nguluvi, iyigise ukuva na choga ukugendela uluteseko.
58005009	Na peyeawuyipwe akwilaniche, swe iva kilamuko cha uwupoki uwutasila, kwa vala mbevali avakumupulika,
58005010	nave Nguluvi swe akumuhagula ukuva Mutambisi Muvina ikola imigosekese ja uwutambisi wa Melekisedeki.
58005011	Twina nzolofu isa ukulonga mu lukani ulu, neke lino lutalamu ukuvaganulila, pakuva nyenye simuvapefu ukulukagula.
58005012	Ku lino luke luvavagila ukuva vigisi swe lukwile, neke lino pemusaka umunu va ukuvigisa inzigiso isa umuvango isa ulukani lwa Nguluvi. Pakuleka mupelwe ikilyo ikikangafu, ino lukuvavagila mupelwe lisiva munywe.
58005013	Yeyeavesaga munu yeipelwa lisiva anywe uyo pe mwana mudodo, salawukagula uwugolofu chekiki.
58005014	Neke ikilyo ikikangafu icho chakiva kuvanu avavina avakange, ve uluhala lwawo lwasoveliswe ukuhiga inofu na imbi.
58006001	Sweno, tusilekage inzigiso isa pamuvango isa Kilisito na tubitage kidonya ku nzigiso isa kivina, tulavika ulutu ulungi ulwa ukupela ukuhuma mufipigo ififwe na isa ulufuuwo ulwidonya kwa Nguluvi.
58006002	na uwulagise uwa ulofugo, na uwufunyilile wa ukugelekwa amawoko, ulusilibuko lwa avafwe na uluhigilo lwa mbepali na mbepali.
58006003	Na ulu satupiga! Wone Nguluvi awende.
58006004	Pakuva avanu vevakululeka ulufuuwo lwawo lwiima ndawuli kangi ukuvapilula sambi vahongese kangi? Avanu iwo yeve vinje mulung'ali lwa Nguluvi, yevevagesise ikipelwa cha kuchanya na ukupelwa Umuhe Umwelu;
58006005	yevevagesise uwunofu wa ulukani lwa Nguluvi nu ludali lwa ing'i iyikusa,
58006006	Sweno, ndawe valulekige ulufuuwo lwawo! Siluhwaniti ukuvapilula kangi vahongese, pakuva yevakumutumbika kangi Umwana va Nguluvi nu kumuhongela inyoni pavanu.
58006007	Nguluvi ayikuyifunyilila ing'i yeyakwanukila indonya peyitonya kolofu,nu kumesa ifimelo ifinya ukwambula kukomi kwa avanya kulima.
58006008	Neke wone ing'i iyo yimese imibiki ija imifwa na amasoli, iyo yigaya cha kwambula; yiva pipi nu kukotolwa na Nguluvi nu mudugo gwakwe kunyanywa mu moto.
58006009	Neke, nambi twilonga de, vanyawende vetu, twina luhuvi lukomi uwimila nyenye. Tukulukagula ulwa yemwanuche uwufunyilile uwunofu uwulutye wa uwupoki wenyu.
58006010	Nguluvi sigayagi uwanachene; sisemwagi ikipigo chemupigite ukwimila umwene mukipigo chemwapigite na chemwipiga lino ku vanu vakwe.
58006011	Lwetwidoboka hwehwe lwe ulu ukuta yeyeavesaga munu mwa nyenye avelage mupifu ndahihyo mbaka ku mudugo, sambi semukwihuvila sikwile.
58006012	Lino Mulava vagata pesi ulwa muvelage ndawe vala vevifuuwa na ukukangalila, na palulo vakwanukila sila inyuvise na Nguluvi.
58006013	Nguluvi peamuhuvisige Abulahamu, ilapye ilitawa lyakwe yumwene, pakuva sikwali umuvina ukumulutila Nguluvi, ye kwa yuyo ake ahwana ukumwilapila.
58006014	Nguluvi alonzile,“Nachene ngufunyilila na ukukupela imbegalo ingomi.”
58006015	Abulahamu asindye kwa kukangalila nambi anuche kila checheilapilwe na Nguluvi.
58006016	Avanu pevakwilapa vakwilapila kwa uyumwi ye muvina hilo ukulutila aveve na ulwilapo ulo lwalwidumula ulubesa mbeluli.
58006017	Nave Nguluvi akangise uluhuviso lwakwe kwa ulwilapo; na palulo avalaje vala veavilapye ulwa sapitula nangi lweavilapye.
58006018	Sweno, kofili finu fivili: fyesihwaniti ukupituka na kangi uwimila ulo Nguluvi sahwaniti alonge wudesi. Sweno, hwehwe yetwakimbilye uwulolesi kulumwene twikangaswa imitima sambi twinatile hilo uluhuvi ulwavisilwe pa hwehwe.
58006019	Twinalo uluhuvi lulo wita kimililo mumigendele jetu. Na uluhuvi ulo lukangafu hilo, nalo lukwingila mbaka kukibupa cha itembeli ya kuchanya mbaka pala apelu mugati.
58006020	Yesu alongwe ukwingila umo uwimila hwehwe, na ave mutambisi muvina kitasila, va imigosekese gigila ja Melekisedeki.
58007001	Melekisedeki e Mutwa va ku Salemu, na mutambisi va Nguluvi umuvina. Abulahamu peapilukige ihuma kwigalu kwe avawulige avatwa, Melekisedeki atang'ine nave, swe akumufunyilila,
58007002	nave Abulahamu amomolye pichumi fya ifinu mbefili fyeeakolye uwuganusi wa ilitawa lyakwe Kwekutigila Melekisedeki ye, “Umutwa va uwugolofu”; na, kangi pakuva e Mutwa va ku Salemu, litawa lyakwe kangi kwekutigila, “Umutwa va uwikalakunoga.”
58007003	Udade nu yuve sivitambulwa nambi, na kangi nambi ulukolo lwakwe silwitambulwa; silwilongwa ulusika lwa ukwegalwa na ulwa afwe panili. Uyu ihwana na Umwana va Nguluvi, na iva peavelaga mutambisi mbepali na mbepali.
58007004	Sweno, mwiwona ulwa umunu uyu lwee mutambule. Kukwetu Abulahamu amomolye fya pichumi fya ifinu mbefili fyeeagalwe kwigalu.
58007005	Tukulukagula kangi ulwa mu ndagilo, avana va Levi avatambisi, vevene vevanoje ukutegula ifya pichumi uluhuma kuvanu, kwe kutigila kwa vanyalukolo vawo, nambi na avene nawo visukulu va Abulahamu.
58007006	Neke uyo Melekisedeki sie va ulukolo lwa Levi, nambi ndahihyo anuche ifya pichumi ukuhuma kwa Abulahamu; kangi amufunyilye umwene yee mupele uluhuviso.
58007007	Sipololi ulukani lwa ukusina nambi padodo, ulwa na mbepali yeakumufunyilila uyungi aiva muvina ukumulutila yula yeifunyililwa.
58007008	Kangi, iwo avatambisi vevakwanukila ifya pichumi, ve vanu ve vifwisaga; neke lino ipa yevakwanukila ifya pichumi kwekuta Melekisedeki itigilwa uyu sifwisagi.
58007009	Twihwana lino, ukutigila ulwa Abulahamu peatawulige ifya pichumi, Levi (ye avanakwe vakwanukila ifya pichumi) nave atawe ifya pichumi.
58007010	Pakuva Levi esalegalwa nda, neke iva wita wanda e mumo mumuvili gwa ukukwe Abulahamu, ulusika lwe Melekisedeki peakwitang'ana na ukukwe.
58007011	Lino wone uwukwilanikile wewuvelage wutufiche ukukola uwutambisi wa Avalevi (pakukola mwalulo avanu vanuche indagilo), mbi kwekuva na kuguluma kwa umutambisi yungi se mumigosekese ja Melekisedeki, pesi yula hela yeitambula mumigosekese ja Haluni?
58007012	Pakuva uwutambisi pewupitwike, lwindahihyo na indagilo naso sipitukage.
58007013	Nave Umutwa vetu ye mbesili iso sikumulonga yu mwene, e va ulukolo ulungi, na sipwali va mulukolo lwakwe nambi yumwi yeapigite pala pifunyo iva mutambisi.
58007014	Lulonge pelu ulwa umwene egalilwe mulukolo lwa Yuda ulukolo lwe Musa salulonzili pealongige isa avatambisi.
58007015	Kangi ulukani ulu lulipelu hilo Umutambisi uyungi yeihwana na Melekisedeki yeakawonike.
58007016	Uyo siapelitwi uwutambisi ukukola indagilo na uwulagise wa avanu uwakwanangika, pesi kwa uludali lwa uwumi uwutasila.
58007017	Pakuva Uwandike Uwelu witigila, “Veve wi mutambisi kitasila, ukungendela imigosekese ja uwutambisi wa Melekisedeki.”
58007018	Sweno, ululagi lula ululovela lwahesiwe pakuva lwe luhomefu na silwanosigi kinu.
58007019	Pakuva indagilo sa Musa sisahwaniti ukukwisa ulukani lwelweluvesaga. Neke lino, apono pala pahalye uluhuvi ulunofu ululutye hilo, na uwimila lulo twihwana ukumuhegelela Nguluvi.
58007020	Siwita lulo hela ipa pololi ulwilapo lwa Nguluvi. Kumbi ulusika lula lwe avangi pevapeligwe uwutambisi ulwilapo ulo silwepololi.
58007021	Neke Yesu apelitwe uwutambisi kwa ulwilapo ulusika lwe Nguluvi amutigilige: “Umutwa ilapite, na sisaapitula lweealulekite: ‘Veve wi mutambisi kitasila.’ ”
58007022	Uwimila ukusutana uko, Yesu ave kipingiko cha ulufingano ulunofu ululutye hilo.
58007023	Kangi kwina ukusutana ukuliwungi; iwo avatambisi avangi vewolofu pakuva vafwisige na sivahwaniti ukuva pevapigaga mbepali.
58007024	Neke Yesu siindawe avene, umwene inana kitasila, uwutambisi wakwe siwihegagi kulumwene nangi.
58007025	Uwimila lulo, umwene ihwana lino na mbepali ukuvapoka vala mbevali vevakumubitila Nguluvi ukugendela kulumwene, pakuva umwene inana kitasila avasukilage kwa Nguluvi.
58007026	Sweno, Yesu ye mutambisi umuvina yeakwilaniche hilo mu wugulumu wetu. Umwene mwelu, mugaya wananzi nambi nzanangifu mulumwene; asumuli mwa vanyanzanangifu na apelitwe indolo mbaka kuchanya.
58007027	Umwene siindawe vala avatambisi avavina avangi; silumuvaji ukutawula inambika wekwache, ivangila inambika ya inzanangifu sakwe yumwene, pambele uwimila inzanangifu sa avanu vangi. Umwene apigite ulo sukumwi hela peitawulige yumwene nambika, na iyo yikwila mu imisika mbegili.
58007028	Nachene ululagilo lwa Musa lwalwihagula avahomefu ukuva vatambisi vavina; neke ulwilapo lwa Nguluvi lwealuvikite mu mwilapo na lwelwahumite mu mbele ya ululagilo lumuhagwe Umwana yeavikitwe akwilaniche kitasila.
58008001	Sweno, ululutye mwa mbesili setwilonga lwe ulu: hwehwe twinave Umutambisi Umuvina yeindahihyo, yula ye akong'ome kundyo kwa ikigoda cha uwutwa cha umunyaludali Nguluvi kuchanya.
58008002	Umwene ipigaga uwupisi wa umutambisi umuvina apono apelu hilo, kwekutigila mugati mwa ilihema ilya nachene ilisenge nu Mutwa, na si na avanu nda.
58008003	Yeyeavesaga mutambisi muhagule ukumutawulila Nguluvi ifitawulwa na inambika, na palulo nayi mutambisi Umuvina vetu lumuvaje avelage na ikinu cha ukutawulila inambika.
58008004	Wone Umwene eave va baha ponivala, sieahwana nambi ukuva mutambisi, pakuva povali avatambisi avangi avitawula ifitawulwa ndawe indagilo we sihele silagila.
58008005	Ifipigo fyawo fya uwutambisi ifyo figaniso hela na mwigigi gwa fila ifilikuchanya. Na lwe lwelwiwali na kwa Musa. Ulusika lweepipi ukusenga ilihema, Nguluvi amulonje, “Wuyapage chechekivesaga ukwiga kila ikiganiso walagilwe kula ku kidunda.”
58008006	Neke lino Yesu apelitwe ikipigo cha uwutambisi ikinofu ukulutila cha avene, ndawe ulufingano lwealukangise mu vanu na Nguluvi lunofu ukulutila, pakuva ulutu lwakwe lwimye mu nyuviso sa ing'ani inofu isilutye.
58008007	Pakuva wone ulufingano lula ulwa ukutala lweluvelage lugaya wutenda, apepagaya ikivalwa cha ukuvika ulu ulwa kavili.
58008008	Neke Nguluvi avasokime avanu vakwe peitigila: “Ikimunyi kikusa, ilonga Umutwa, pesambika ulufingano ulupya na avanu va Isilaeli na avanu va mu Yudaya.
58008009	Ulufingano ulu silwihwana na lula lwendavikite na avakukwawo ikimunyi kila pendavalongosige kwa uludali ukuvahumya ku Misili. Sivevahuvilwa mu lufingano lwangu; nambi nane sindavatugiti, ilonga Umutwa.
58008010	Na ulu lwelufingano lwangu lwembika na vanu va Isilaeli ifilo ifikusa, ilonga Umutwa: Mbika indagilo sangu mu luhala lwawo, nu kwandika mu numbula sawo. Nane mba Nguluvi vawo nawo vava vanu vangu.
58008011	Sipwali kangi umunu yeamwigisa umuyagwe, nambi yeamulongela munyalukolo vakwe ukuta: ‘Mukagulage Umutwa.’ Pakuva avanu mbevali, vavina na vadodo, savang'agula nene.
58008012	Nane ndivadegepela inzanangifu sawo, na sisanziwuka kangi uwananzi wawo nambi.”
58008013	Na mukulonga sa ulufingano ulupya, Nguluvi alusakise lula ulwa ukutala; na chechekivesaga ikisakalaga nu kuva kilovela icho sikihaavagi ukuyaga.
58009001	Nalufingano ulwa ukutala lwe lwina ulwinungo lwakwe lwa ukusunyalila na kangi apono pa ukusunyalila apepasenge na avanu.
58009002	Pawuyipwe ilihema lye pivala pailyo patambuligwe apono apelu. Ipo pepina ikimikiso cha itala, imesa na imikate ijemitawule kwa Nguluvi.
58009003	Kunzingo ya ikibupa cha kavili, pepina ilihema pepatambuligwe Apono Apelu Hilo.
58009004	Umo mugati pepopali pifunyo apawuyapile isahabu pakufung'ilisa uwufumba, na ilisandiko lya ulufingano, na lilyene lyelibake isahabu imbali mbesili, mugati umo mwemwina ikitonga cha isahabu ichekisope imana, na ingoda ya Haluni yeyeyilembwe amahamba, na fila ifibawo ifivili fyefyefyandikwe Ulufingano,
58009005	pachanya pa ilisandiko pepina ifigawa finyamapiko ifyalagilige uwulipwali wa Nguluvi, na amapiko gegagubike apono pe inzanangifu sadegepiligwe. Neke lino, situhwaniti ukulonga wima ulwa ing'ani iso kangi.
58009006	Iso isapigigwe neke pambele swe save musimu ku vatambisi ukwingila wekwache pa ilihema lya pivala ukupiga uwupisi wawo.
58009007	Neke umutambisi umuvina yeiyena yeingilige pihema lya kavili, nave apigige ulo kamwi peguvesaga mwaka. Na peingilige mugati ategulige idanda yeamutawulilige Nguluvi uwimila umwene na uwimila inzanangifu sa avanu isevapigite kwa uwugaya nzeli.
58009008	Uwimila imigosekese ijo Umuhe Umwelu akwigisa pawelu ukuta ulusika lila lihema lya pivala pelye likali we limite, ing'asi ya ukwingilila Apono Apelu siyiladindulwa.
58009009	Ulukani ulo che kiganiso cha imisika igi ja lino. Lwilagila ulwa ifitawulwa na inambika isitawulwa kwa Nguluvi sisihwaniti ukuwuyapa inumbula sa vala vevakusunyalila ukuva sikwilaniche.
58009010	Pakuva iso mbesili sikwimila mu filyo, ifinywewa na imisimu igiliwungi na wungi ja ukukalava. Mbesili iso wulagise wa kwivala hela; na uludali lwayo lwalwiduga ulusika lwe Nguluvi iwuyapa wupya ifinu mbefili.
58009011	Neke Kilisito yeafisile, iva Mutambisi Muvina va ing'ani inofu, se kulino yesifikite, umwene ipigila pihema ilinofu na ilikwilaniche hilo, lyesiwuyape na amawoko ga vanu, kwekutigila ilyo silya mung'i umu umwagafilwe.
58009012	Umwene inje Apono Apelu sukumwi hela, kangi sieategwi nambi danda ya mene nambi ya senga, pesi ulwa inje kwa danda yakwe yumwene, swe akutupela uwukombolwa uwutasila.
58009013	Pakuva ukuhanyilwa avanu avahongawinya idanda ya imene na ing'ambakwa na kangi ikifu cha indamaa fikwesaga na ukuleta uwelu wa umuvili.
58009014	Mbi idanda ya Kilisito, sisailutisa ya ukukola mu muhe va mbepali itawe yumwene we mugaya wulongwa fibi ofuga inziyiwuko senyu uluhuma mumipigile iminofu sambi mumupigile Nguluvi umumi.
58009015	Palulo Kilisito, yeagosise Ulufingano ulupya sambi vala avakemele na Nguluvi vanukile uwufunyilile wa mbepali na mbepali wealavahuvise, pakuva ifwa yiwonike iyikombolaga avanu uluhuma mula mu wananzi wevapigite ulusika lwa ulufingano ululovela.
58009016	Na mbepali ulwandiko lwa uwulagise wa umunu yeaihagula yula umunu yategula amalila ga uwunono wakwe paumwene yaafwe, ulo lwakwidikilwa pala pe ifwa yakwe yiva yeyifikite.
58009017	Uwulagise uwo siwuhwaniti wupigilwe kinu mbaka pala peyiwonike ifwa, pakuva uwulagise siwipigilwagi kinu pe yula umunyakulagisa pe mumi.
58009018	Nambi na lula ulufingano ulwa ukutala silwawuyipwi wone pagaya ukubohoka danda.
58009019	Musa avimbye avanu indagilo mbesili ndawe lwesenzandike swe ndawe ategulige idanda ya isenga na imene pamwi nu lulenga, nu kukola uludete lwa hisopo nu wuhamba uwudung'u, swe akukihanyila ikitabu cha indagilo na vawo avanu mbevali.
58009020	Musa atige, “Iyi ye danda iyikangasa ulufingano lwe mwivalagile na Nguluvi mwinatilage.”
58009021	Kangi Musa ahanye ilihema idanda na ifinu fyevakolige muwusunyalile.
58009022	Ena, nachene uwimila indagilo, fikwenda ifinu mbefili fihwane ukofugwa na idanda, na inzanangifu naso sidegepelwaga hela wone idanda yeyibohwike.
58009023	Ifinu ifi fye wita mwigigi hela gwa ifinu ifya nachene fya kuchanya, lwafivaje ukofugwa mung'asi yiyo. Neke ifinu fya kuchanya sifiguluma inambika inofu hilo iyilutye.
58009024	Pakuva Kilisito siinji Apono Apelu apawuyape na amawoko ga vanu, pe wita wanda mwigigi hela gwa fila ifyanachene. Umwene iinje ukwene hilo kuchanya kwe kulino imite pa Nguluvi ukwimila hwehwe.
58009025	Kangi umwene siingiligi pifunyo kitapilukila ndawe umutambisi umuvina yeingilige pifunyo peguvesaga mwaka weategwe idanda yesiyakwe.
58009026	wone lweluve ndahihyo, Kilisito lwelumuvagila ukuteseka kolofu uluhuma ukugawa kwa ing'i. Neke lino imisika igi pegihegelela kuwusililo wayo, umwene awonike sukumwi hela, ukuhesa inzanangifu kwa ukwitawula yumwene nambika.
58009027	Sweno, lwindahihyo yeyeavesaga munu ifwisaga sukumwi hela, swe asakwima pa wuhigilo wa Nguluvi,
58009028	lwindahihyo nave Kilisito itawe nambika sukumwi hela sambi asihese inzanangifu sa awolofu. Pesaiwoneka ulwa kavili, siwita kangi akusa kukwihoma na inzanangifu, pesi ukuta kukuvapoka vala avakumusindila umwene.
58010001	Pakuva indagilo siva mwigigi gwa ifinu ifinofu ifikusa lwihwano ulwa ifya nachene, siluhwaniti ukukola inambika sisila isitawulwagwa mbepali mwa na mwaka sivanoose vave vakwilaniche avihelela pifunyo.
58010002	Pesi ndahihyo lwelusilila baho pakutawulwa? Wone avanu iwo vevakumusunyalila Nguluvi vake vavelage wofugwe inzanangifu sawo nachene, sivake vipulika kangi ukuta vanyanzanangifu, na inambika iso mbesili ngesadusile.
58010003	Neke ulwene ndahihyo inambika iso satawuligwe peguvesaga mwaka ukuviwusa avanu inzanangifu sawo.
58010004	Pakuva idanda ya ing'ambakwa na imene siyihwaniti nambi ukuhesa inzanangifu.
58010005	Nambi Kilisito peasige mung'i, amutige Nguluvi: “Siwawenditi inambika nambi ikitawulwa, neke ungelanikise umuvili.
58010006	Ifitawulwa fya ukunyanya nambi ifya ukuhesa inzanangifu sifikukunogela.
58010007	Ipo ndatige: ‘Nene ndibaha veve Nguluvi, ndigelanise kukupiga sewiwenda ndawe lwandikwe uwimila nene mu kitabu cha Indagilo.’ ”
58010008	Ulwa ukutala atige, “Siwiwenda, nambi siwinogelwa na inambika na ifitawulwa, ifitawulwa fya ukunyanya nambi fya ukuhesa inzanangifu.” Alonzile ndahihyo nambi ulwene inambika isi mbesili satuwuligwe ukwimila indagilo.
58010009	Kangi ndatige, “Nene ndibaha veve Nguluvi, ndigelanise kukupiga sewiwenda.” Ipo pepene pe Nguluvi ahesise inambika indovela na apono baho ahaalise iya ya Yesu.
58010010	Pakuva Yesu Kilisito akwisise uwende wa Nguluvi, hwehwe tukofugwa inzanangifu setu na yila inambika ya umuvili gwakwe gwe agutawe sukumwi hela, swe yikwila.
58010011	Yeyeavesaga mutambisi va i Kiyudaya aipiga mu wusunyalile mbepali nu kutawula inambika sisilaga kolofu, inambika sesisihwaniti ukuhesa inzanangifu.
58010012	Neke Kilisito atawe nambika yimwi wimila inzanangifu, inambika iyikwilaniche mbepali na mbepali ndawe ikalige kulubali lwa kundyo lwa Nguluvi.
58010013	Uko isindila mbaka avatavangu vakwe pevavisilwe pasi ya amagulu gakwe.
58010014	Sweno, uwimila inambika yakwe yimwi hela avawuyipe vave vakwilaniche kitasila vala avakofugwa inzanangifu sawo.
58010015	Nave Muhe Umwelu akutupela uwolelesi wakwe, ukutala itigila:
58010016	“Ulu lwe lufingano lwembuyapa nawo, ifilo ifikusa, ilonga Umutwa: Nene mbika indagilo sangu mu numbula sawo, nu kwandika mu luhala lwawo.”
58010017	Kangi awilye ukutigila: “Sisanziwuka kangi inzanangifu sawo, nambi ifipigo fyawo fya uwananzi.”
58010018	Sweno, inzanangifu peyesihesiwe, sipava na lukani kangi lwa ukutawula inambika saukuhesekesa inzanangifu.
58010019	Sweno, vanyalukolo kwa idanda ya Yesu twikangaswa imitima ukwingila Apono Apelu.
58010020	Umwene atudindulye ing'asi imya, ing'asi yinyawumi, ukugendela pala pa kibupa, kwekutigila ing'asi ya umuvili gwakwe yumwene.
58010021	Sweno, twinave Umutambisi umutambule umunyaludali mukaye ya Nguluvi.
58010022	Nambi lino tumuhegelelage Nguluvi kwa mitima imigolofu nu lufuuwo ulukwilaniche, mu numbula inzofuge uluhuma mu mahosa amabi, na mu mivili jesimyofuge nu lulenga ululengu.
58010023	Twinatilage uluhuvi lwetu lwetukulwidikila, pakuva Nguluvi yeatwihuvise inyuviso sakwe vanachene.
58010024	Tusugunalage ukwitanga yihwehwe sambi twiwile uludali lwa ukwiyenda nu kupiga inofu.
58010025	Satulaguleka gula umusimu gula gwa ukukong'ana pamwi, ndawe avangi lwevipiga. Pesi lutuvaje twitangage nu ukulutisa, pakuva ndawe lwemukwilavila yinyenye, ulwa Ikimunyi kila cha Umutwa yekihegelye.
58010026	Pakuva, wone tuve petupiga inzanangifu kono we yetulukagwe ulwa nachene, ipo ino sikoyili inambika kangi yeyihwana ukuhesa inzanangifu.
58010027	Lino chekisige ukusindila hela wetwina muhwehwe ugwa ukuhigwa na Nguluvi nu moto ugukwaka pakomi hilo gwesaguvalalisa mbevali vanyalubesa kulumwene.
58010028	Umunu yeyeavesaga yesakwinatila indagilo sa Musa, ayiwulagwa kigaya nambi lusungu wone pave na uwolelesi wa vanu vavili nambi vadatu.
58010029	Mbi ndawuli umunu yula yeakumwelanga Umwana va Nguluvi nu kuyibedala idanda ya ulufingano lwa Nguluvi lwelwamofwige, umunu yeakumuliga Umuhe va Nguluvi?
58010030	Pakuva tumukagwe yula yealonzile, “Nene yenyomba umukole, nene nyomba,” na yula yealonzile kangi, “Umutwa saavahiga avanu vakwe.”
58010031	Ukugwila mumawoko ga Nguluvi umumi ulo lukani lwakogofya hilo na hilo!
58010032	Mwiwukage sesawonike ifilo fila ifya pamwandi pemwang'alikilwe ulung'ali lwa Nguluvi. Nambi ifilo ifyo mwatesike pakomi munzolofu.
58010033	Apangi kangi mwalisilwe nu kuhongelwa inyoni pavanu; apangi mwidiche ukuhanga na vala vevatesekige ndahihyo.
58010034	Mwahanzile uluteseko na vanyandinde, na pevavaposile uwunono wenyu mwakangalye muluhekelelo, pakuva mwalukagwe ukuta mwina uwunono uwulutye na uwutasila.
58010035	Sweno, mulawuleka uwupifu wenyu, pakuva uwo wuvapela amahombo makomi,
58010036	Lwinoga muvelage vakangalisi, sambi muhwane ukupiga sila seiwenda Nguluvi nu kwanukila kila cheahuvise.
58010037	Pakuva ndawe Uwandike Uwelu uwilonga: “Lusige lusika ludodo hela, na yula yeakusa, aasa, na safuvalila nambi.
58010038	Neke umunu vangu yemugolofu afuuwa nu kunana; neke wone apiluke ku mbele nene sindinogelwa na yuyo.”
58010039	Sweno, hwehwe situlimwavawo vala vevipiluka ku mbele nu kuyaga, pesi hwehwe twifuuwa na ukwikwamila inumbula setu.
58011001	Lino ulufuuwo kwekuva na uluhuvi lwa ing'ani sepetwihuvila, ukwidikila ing'ani sesisilava siwoneka pamiho getu.
58011002	Pakuva avavaha va imitalo Nguluvi avidiche uwimila ulufuuwo lwawo.
58011003	Ukukola ulufuuwo hwehwe tukulukagula ulwa ing'i yagafilwe kukola ulukani lwa Nguluvi, ifinu fyefiwoneka uluhuma mufinu fyesifiwoneka.
58011004	Uwimila ulufuuwo Habeli amutawulye Nguluvi inambika yeye nofu hilo ukulutila yila ya Kayini. Uwimila ulufuuwo lwakwe idikilwe na Nguluvi ukuva mugolofu; Nguluvi yumwene idiche ifitawulwa fyakwe. Uwimila ulufuuwo lwakwe nambi we afwe, akali pealonga.
58011005	Uwimila ulufuuwo Nguluvi amutegwe Enoki wesalingila mufwa. Sawoniki kangi pakuva Nguluvi yealamutegwe. Uwandike witigila ulwa wesialategulwa, umwene yealamunoje Nguluvi.
58011006	Sweno, pesi ukukola ulufuuwo situhwaniti ukumunogela Nguluvi. Pakuva umunu yeyeavesaga akumubihila Nguluvi lumuvaje afuuwage ulwa Nguluvi pwali, na ulwa akuvahomba vala vevakumuninila.
58011007	Uwimila ulufuuwo Nguluvi amupavye Noha ulwa ing'ani isikusa pambele. Ndawe amupulikige Nguluvi, swe iwuyapa ikipugu ikikomi wuhulo mula apokilwe umwene pamwi na avanu vakwe. Na ing'i yahigitwe, Noha anuche uwugolofu uwihuma mu lufuuwo.
58011008	Uwimila ulufuuwo Abulahamu amupulike Nguluvi peikemelwa abite ku ng'i Nguluvi yealamupela yive yakwe. Nambi sieakukagwi kweabitige, nambi ndahihyo Abulahamu ahamite.
58011009	Uwimila ulufuuwo ikalite mu wugenzi mung'i yealamuhuvise Nguluvi ukumupela. Ikalite uko mwihema ndawe lwevikalige Isaki na Yakobo, vala avevahangite muluhuviso lulula.
58011010	Pakuva Abulahamu asindilige iboma ing'angafu, iboma ye Nguluvi yumwene ye museela yeaihosise lwe yiva nu kuyisenga.
58011011	Uwimila ulufuuwo nayi Sala afuuvitwe ulwa Nguluvi ikwisaga inyuviso sakwe, ave na filo nambi we yeagogwe.
58011012	Nambi, ukuhuma kulumunu uyo yumwi, Abulahamu, yee wita umunu yeafwe, vawonike vanu wolofu wesivahwaniti ukuvalilwa ndawe ing'eng'esi sa kwilanga na uluhanga lwa mu mwani.
58011013	Avanu mbevali vafwe kono we vina lufuuwo. Vafwe wesivalava vanukila sila ing'ani se Nguluvi alavahuvise; neke kwa apataali vasiwene, swe viheya nu kuhekelela, nu kwidikila pawelu hela ukuta avene vevagenzi na avagaya pakusikimala mung'i.
58011014	Avanu vevilonga ing'ani ndawe iso, ulo lwilagila pawelu ukuta visaka ing'i yawo vavene.
58011015	Wone vake vakuyihosa ing'i yevahumite pamwandi, vake vava na ikilega cha ukupiluka kuko.
58011016	Neke ali lino visaka ing'i inofu ukulutila, kwekutigila ing'i ya kuchanya. Nambi Nguluvi siakwipulika wungi pevakumutambula ulwa umwene ye Nguluvi vawo, pakuva yumwene yeavagelanikise iboma.
58011017	Uwimila ulufuuwo Abulahamu amutawe umwanakwe Isaka ave nambika pe Nguluvi amugelige. Uyo Abulahamu ye yula yeanuche uluhuviso lwa Nguluvi, neke nambi ndahihyo, idiche ukumutawula nambika umwanakwe yealiyena.
58011018	Nambi we Nguluvi eamulonje, “Imbegalo yako yihuma kwa Isaka.”
58011019	Na ulubali ulumwi nachene lwivililo Abulahamu aliafuuvitwe ulwa Nguluvi ahwana ukuvasilibula avafwe, na ulubali ulumwi nachene Abulahamu amwanuche kangi umwanakwe uluhuma kuvafwe.
58011020	Uwimila ulufuuwo Isaka avafunyilye va Yakobo na Esawu, sambi vanukile uwufunyilile uwukusa pambele.
58011021	Uwimila ulufuuwo Yakobo pee ali pipi ukufwa, avafunyilye avana mbevali va Yosefu, swe akumusunyalila Nguluvi kono we isipye ulubamba lwakwe.
58011022	Uwimila ulufuuwo Yosefu pe e pipi nu kufwa, avilite ulwa uluwuuko lwa va Isilaeli uluhuma mung'i ya ku Misili, na kangi ukuvalagisa lwa umufimba gwakwe.
58011023	Uwimila ulufuuwo avegasi va Musa vamufihite umwana uyo lusika lwa myesi gidatu uluhuma pa kwegalwa kwakwe. Vamuwene ukuta emwana munofu, na siwogwipi ululagilo lwa Umutwa.
58011024	Uwimila ulufuuwo Musa pe emunu muvina, abihye ukuvalilwa mwana va umwalive va Falawo.
58011025	Awene ikiba ateseke pamwi na avanu va Nguluvi, silwindawe ukuhekelela mu nzanangifu lusika ludodo hela.
58011026	Alukagwe ulwa ukuteseka uwimila Kilisito kwina kwambula kukomi hilo ukulutila uwunono mbewuli wa mung'i ya mu Misili, pakuva asindilige ukupelwa amahombo ga pambele.
58011027	Uwimila ulufuuwo Musa ahamite uluhuma ku Misili wesakogopa ililakali lya Umutwa; na sapilwiki ku mbele kangi, wita wanda emunu yealamuwene yula Nguluvi yesiwonekagi.
58011028	Ukwimila ulufuuwo inatye i Pasaka ukuhangila idanda sambi umuwulasi va avana avavele alemwe ukuvapamisa.
58011029	Uwimila ulufuuwo avanu va Isilaeli valowike ibahali ya ku Siliya witigila wanda ye ing'i ng'afu; neke Avamisili pevagelige nawo ukulowoka vafwe mu lulenga.
58011030	Uwimila ulufuuwo ilipuli lya iboma ya ku Yeliko lyagwe, avanu va Isilaeli peyevalipilime filo fimufung'ati.
58011031	Uwimila ulufuuwo Lahabu munyamiho mataali siafwi pamwi na vala vevamubesige Nguluvi, pakuva ali avanuche vala avatandisi.
58011032	Sweno, ndonge kiki kangi? Pakuva sindipelwa ikilega ukolelela sa Gidioni, Balaki, Samusoni, Yefuta, Daudi, Samweli na avavisi.
58011033	Uwimila ulufuuwo iva mbevali vihomite ligalu na Avatwa, neke vavadwese. Vapigite mu uwugolofu mwa mbesili, swe vakwanukila sila sealahuvise Nguluvi. Vabubite imilomo ja inyalupala,
58011034	vasimise imyoto igikwaka, vakulwike ukuwulagwa na amamage. Nambi, vevahomefu vapelitwe uludali. Vevapifu mwigalu vavadwesise avanyigalu avagenzi.
58011035	Na avang'inetu avevafuuvitwe vapilulilwe avafwe vawo viva vasilibwike. Avamwi mwavene vabihye ukudindulilwa mundinde, vatesike mbaka ukufwa, sambi vasilibuke nu kwingila muwunani uwunofu uwulutye hilo.
58011036	Avangi velanzilwe nu kutowa ni ngoda ni milegehi imiwopele ifisege vapinzilwe ni minyololo nu kusopwa mundinde.
58011037	Vavakinyite na amaganga, vavadumwe swe vihuma pavili, vavawulige na amamage. Vayingige wevafwite ing'ingo sa imene na ing'olo, ve vanu vamikaa, vavatesige nu kupigilwa fibi.
58011038	Nambi na ing'i siye yinoji ukuva na vanu avindawe iwo. Vayingige mubalali na mufidunda; vikalige mumapango na mumapalika mung'i
58011039	Avanu iva mbevali vawonekige ukuva vanyaludali uwimila ulufuuwo lwawo. Nambi ndahihyo, sivanuchi sila mbesili se Nguluvi aliahuvise ukuvapela,
58011040	pakuva Nguluvi eihosise imigosekese iminofu hilo igilutye ukwimila hwehwe,kwekutigila avene vevanukila pamwi na hwehwe.
58012001	Pakuva hwehwe twina lilugu ili ilikomi ilitupilime lya awolelesi. Sweno, tukilekelage ng'ani chechekivesaga kikututindasa, ni nzanangifu yila iyikutusila kolofu kolofu. Kangi tukimbilage mu wukangalisi tuvaleme avangi petukwitalanisa nawo.
58012002	Tumulavage Yesu yeatuvanje ulufuuwo lwetu nave alukwisa. Uwimila uluhekelelo lwelwamusindilige, umwene akangalye ifwa mu musalaba, we sihosa lwa inyoni iyihuma mumo, na kulino akong'ome kundyo mukigoda cha umutwa cha Nguluvi.
58012003	Mwihosage ulwa ing'ani sesamufikite yula, lula lweakangalye ulubesa ulukomi kuvanu vanyanzanangifu. Sweno, mulatilivika imitima, nambi kufulugala.
58012004	Pakuva petukwihoma ni nzanangifu, nyenye simulava mwihoma mbaka ukufikila ukubohola idanda yenyu.
58012005	Ngali, yemusemilwe ing'ani sila isa ulusikimiko lwa imitima lwa Nguluvi akuvatambula nyenye ukuta mwivanakwe? “Mwanangu, ulabedala inzigiso sa Umutwa, nambi kufulugala pewikenyelwa,
58012006	pakuva Umutwa akumwigisa yeyeavesaga yeamwenda, kangi akuvatova mbevali veakuvidikila ukuta vanakwe.
58012007	Mukangalilage ukukenyelwa pakuva se nzigiso; Nguluvi akuvapigila nyenye nda mwivanakwe. Pakuva mwana yealikwi yesiayikenyelwa nu dade?
58012008	Neke lino wone nyenye mulema ukukenyelwa ndawe avana vangi, sweno, nyenye simwivanakwe, pesi ukuta muva mwivana vamwihala.
58012009	Ukulutila ulo, hwehwe tuvelage na ichoga kuvegasi vetu vevatweje na pevakutukenyela. Sweno, lutuvaje ukuva na ichoga hilo kuludadetu va kinyamuhe sambi tunane.
58012010	Avegasi vetu va umu mung'i vatukenyelige lusika ludodo, ndawe lwevahosekesige ukuta avene, neke Nguluvi akutukenyela wimila ukwambula kwetu yihwehwe, sambi tuhange Uwelu vakwe.
58012011	Ukukenyelwa si kinu cha luhekelelo nda, cha kuhuguvika, pambele ulukenyelo lwalwiveleka amaveleko ga uwikalakunoga uwa uwugolofu kwa vala avafunde mwalulo.
58012012	Sweno, mugololage amawoko genyu amang'enyangifu, nu kukangasa amafugamilo genyu amahomefu.
58012013	Muvelage pemugenda mung'asi iya uwugolofu, sambi kila ikilema kilalemalila ng'ani pesi ukuta kiponage.
58012014	Mupifukage ukwikalasa na avanu mbevali mu wikalakunoga. Na mu migendele ija uwelu, pakuva sikwali umunu yealamuwona Umutwa pesi akwikala mu migendele gijo.
58012015	Musugunalage hilo umunu yeyeavesaga alonga awuyase uwuwuya wa Nguluvi. Mwikomalilage sambi gulonga umubiki gwa uwuvafi gutopole mwa nyenye nu kuvawulaga awolofu nu wusungu wa gugo.
58012016	Mwikomalilage ukuta mwa nyenye alawoneka umunu umugoni nambi munu yesakumwogopa Nguluvi, ndawe Esawu, yeagusise ululumbo lwa uwuvele wakwe ukwimila ikilyo cha ikimunyi kimwi.
58012017	Nanye mulukagwe ukuta pambele peawendige apelwe uwufunyilile wula wewe wakwe, vamubihye, pakuva sipepokili kilega kangi cha ukuhongesa, nambi we akisakige ikilega icho kwa inzihosi.
58012018	Neke nyenye simufikiti ku che kihwanite ukupamiswa, mumoto ugukwaka, mulwisa tilili, na ikifulufumbi,
58012019	nu mubumo gwa lipembe na iliswi ilyapulisige. Vala avapulike iliswi ilyo vagongolite ukuta valapulika kangi ulukani ulungi,
58012020	pakuva sivahwaniti ukukangalila ululagi ulwelulagile; “Yeapamisa ikidunda iki nambi kive kikwamilwa, akinywa na maganga mbaka pifwa.”
58012021	Iso mbesili sawonekige ng'ani isikogofya pakomi, nayi Musa alonzile ukuta, “Ngogopa kangi ndikuvila.”
58012022	Neke nyenye mufikite ku kidunda cha ku Sayuni, ku Boma ya Nguluvi Umumi. Mufikite mu Yelusalemu, iya kuchanya, kwe vakong'ine vanyivaha mbilima mbilima vesivahwaniti ukuvalilwa kulumwene.
58012023	Mufikite ku mukong'ano umukomi gwa avavele va Nguluvi ve amatawa gawo gaandikwe kuchanya. Mwimite pa Nguluvi umuhisi va mbevali, na pa myuhe ja avanu vagolofu avawuyipwe vave vakwilaniche.
58012024	Mufikite kwa Yesu ye awuyipe ulufingano ulupya, na ye idanda yakwe yeyabohwike yilonga ing'ani inofu hilo ukulutila yila ya Habeli.
58012025	Mwikomalilage mulamubihila yeilonga. Pakuva wone sivepiti pevamubihilige yula yeavakenyelige mung'i, ino saluhwana ndawuli ukumwepa yula yeakutukenyela uluhuma kuchanya.
58012026	Ulusika lula ing'i yadengadengite uwimila umubumo, neke lino ihuvise ukuta, “Nene mbuyapa ing'i yidengedenge kangi neke si ng'i hela yiyena pesi na kuchanya kangi.”
58012027	Ulukani ulu: “Kangi.” lukutulagila ulwa ukufihesa ifinu mbefili ifigave, ifidengadenga, mwafila ifyagafilwe, sambi fisigale fila fyesifihwaniti ukudengadenga.
58012028	Sweno, hwehwe tumulumbage pakuva tukwanukila Uwutwa uwuta dengadenga. Tuvelage ni kilumbo nu kumusunyalila Nguluvi mu ng'asi yeyimunogela, muwilevesi ni choga;
58012029	pakuva nachene Nguluvi vetu indawe umoto ugukwaka nu kulalisa.
58013001	Muvelage we mwiyenda kinyalukolo.
58013002	Mulasemwa ukuvanukila avagenzi; pakuva ukupiga ulo, avanu avangi vahwanite ukuvanukila vanyivaha kitalukagula.
58013003	Muviwukage vala avasope mundinde wita wanda nanyenye musopitwe pamwi nawo. Muviwukage vala aviteseka wita wanda nayinyenye mwiteseka ndawe avene.
58013004	Ingomwa yivaje yipelwagwe ichoga, na avanu mbevali, na isivaje ingomwa sikwiswage. Nguluvi saavahiga avanya migendele imibi na avagoni.
58013005	Mulava vadobokesi va amagobole; fivakwilage ifinu fyemwinafyo. Nguluvi yumwene atige, “Sisanguleka nangi, nave ukukulekelesa.”
58013006	Nambi tukwigelela ukulonga: “Umutwa ye mutanzi vangu, sisanzogopa. Mbi umunu angita kiki?”
58013007	Muviwukage avalongosi venyu vevavadaliche ulukani lwa Nguluvi. Mwihosage hilo sa imigendele jawo, mukigage ulufuuwo lwawo.
58013008	Yesu Kilisito ye mwene yuyula igolo, neng'ino na mbepali.
58013009	Muliiga inzigiso isingi singi ingenzi. Uwuwuya wa Nguluvi wewene we wukuvakangasa inumbula senyu na siukutigila imisilo ja ifilyo; imisilo ijo sijamutanzili umunu yeyeavesaga yeaginatye.
58013010	Hwehwe twinapo pifunyo pala pevala vevakali pevalipigila ilihema, sivatawule ukulya ifilimumo.
58013011	Na imivili ja ifikwamilwa fye idanda yaletigwe pifunyo na umutambisi umuvina nda nambika isa inzanangifu sanyanyigwe kwivala pa likambi.
58013012	Na lwindahihyo nayi Yesu nave, sambi avese avanu ni danda yakwe yumwene, atesiswe nu kufwa pivala pa iboma.
58013013	Sweno, tumubitilage umwene pala pivala iya ilikambi tukiteguse ululeko lwakwe.
58013014	Pakuva umu mung'i twivagaya iboma iyinanaga mbepali; neke lino petuguluma yila iboma iyikusa.
58013015	Sweno, ukukola kwa Yesu, tumutawulile Nguluvi inambika yinya lulumbo lwa mbepali, kwekuta ululumbo ulwitawulwa ni milomo jejikulidikila ilitawa lyakwe.
58013016	Mulonga musemwe ukupiga inofu nu kwitanga, pakuva isi sesene se inambika isikumunogela Nguluvi.
58013017	Muvelage na ichoga ku valongosi venyu nu kwinatila indagilo sawo; avene vahele vilolela inumbula senyu, pakuva sawolelela isa uwupisi wawo kwa Nguluvi. Muvaleke vapige ifipigo fyawo kwa luhekelelo, si wuhuguvafu, na pa ulo nyenye simwambula uwinome.
58013018	Mutusukilage na yihwehwe. Tukwihuvila ukuta twina mitima myelu, pakuva twiwenda ukupiga isigolwike mbepali.
58013019	Nguvagongola hilo musukilage sambi Nguluvi angufye amilule ukwenyu ndawe mweluhwanila.
58013020	Lino Nguluvi umunyawikalakunoga ye amusilibwe Umutwa vetu Yesu Kilisito umukwamila-ng'olo umuvina ukwimila idanda yakwe va ulufingano ulwa mbepali na mbepali,
58013021	avakwilanisage muchechekivesaga kipigo kinofu, sambi mupigage isimuvaje umwene awuyapage mugati mwa nyenye, ukwimila mwa Kilisito sila isikumunogela umwene. Indolo yivelage kulu mwene, mbepali na mbepali! Ena.
58013022	Sweno, vanyalukolo, nguvagongola mwanukilage mu wulele ulukani ulu nu kuvasikimika inumbula, pakuva ndivandiche ing'ani.
58013023	Ndiwenda ukuvalongela ukuta umunyalukolo vetu Timoti ye akadindulilwe uluhuma mundinde. Wone angufye ukufika ipa, tusasa nave pengusa ukwenyu.
58013024	Muvahungilage avalongosi venyu mbevali pamwi na avanu va Nguluvi! Vanyalukolo va ku Italiya vakuvahungila vitigila, Kamwene.
58013025	Tukuvasukila mbemuli uwuwuya wa Nguluvi. Uwuwuya wa Nguluvi wuvesa na nyenye Ena.
59001001	Ukuhuma kwa Yakobo umukami va Nguluvi na va Umutwa Yesu Kilisito, kwa nyenye, ing'olo nyichumi na sivili, isitagalye mung'i mbesili! Kamwene!
59001002	Vanyalukolo vangu, mulukagulage ukuta mbepali pemwigelwa ulo lukuvanogela muhekelelage,
59001003	pakuva mukulukagula ukuta ulufuuwo lwenyu pelwidwesa ukugelwa ukwindawe uko, pepene pemupelwa ulwikangaliso ulwihumila mumo.
59001004	Mwihuvilage hilo ukuta ulwikangaliso lwenyu luvakangasa mbaka ku mudugo, sambi muve mukwilaniche mumbali mbesili wesimwineema chechekivesaga.
59001005	Neke wone uyumwi venyu akepite uluhala, sweno, lumuvaje amusukage Nguluvi ye amupela; pakuva Nguluvi akuvapelaga mbevali ifyolofu na mu wudeke.
59001006	Neke lumuvaje peisuka avelage na ulufuuwo wesiisina na ludodo. Pakuva umunu yeisina indawe amavingo ga inyanza gegagisogoswa na ukutoswa na ikifulufumbi.
59001007	-
59001008	Umunu yeindahihyo, yeisina pagati pa isilipavili na umugaya imimile mumigendele jakwe mbegili, alihuvila ukuta saapelwa kinu chechekivesaga ukuhuma kulu Mutwa nangi.
59001009	Umunyalukolo umumikaa lumuvaje ahekelelage ulusika lwe Nguluvi akumukung'umika pachanya;
59001010	nave umunono lumuvaje ahekelelage peisulunulwa pasi na Nguluvi. Pakuva umunono saayaga ndawe ililuva lya mwihala.
59001011	Pakuva ilisuva pelihohomoka na umungila gwalyo gwagwikasa ifimelo, na maluva nago gagilagala, na wuwunofu wago wawukwanangika. Lwindahihyo, nayu munu umunono saayaga mumo mufipigo fyakwe.
59001012	Alikiba umunu yula umufunyilile yeisigala muhuvilwa mu ukugelwa, pakuva peakangalye ukugelwa saapelwa ikipelwa cha uwumi we Nguluvi alavahuvise vala avamwenda umwene.
59001013	Neke umunu peigelwa alatigila, “Ndigelwa na Nguluvi.” Pakuva Nguluvi sahwaniti agelwe na uwanangifu na yumwene sakumugelagi munu yeyeavesaga.
59001014	Pesi umunu aigelwa na ukukwegelesewa na uwudobokesi wakwe yumwene.
59001015	Uwudobokesi pewuve ndamunyafilo wakwegala inzanangifu, na inzanangifu nayo peyikange ifwa.
59001016	Vanyalukolo vangu, mulasangwa!
59001017	Chechekivesaga ikipelwa ikinofu na chechekivesaga kipelwa ikikwilaniche kihumaga kuchanya; kihumaga kwa Dada, umugafi va uwenzelufu, umwene sipitukagi, kangi mugaya nambi imimile jejegivesaga ja ukupitukapituka.
59001018	Ukwimila ukuwenda kwakwe yumwene atwejee ukukola ulukani lwakwe ulwa nachene, sambi hwehwe tuve wita amalongola mufigawa mbefili.
59001019	Vanyalukolo vangu avende, mwiwukage ulukani ulu yeyeavesaga munu avelage mupefu ukupulika neke alawa mupefu ukulonga, nambi ukuva na ililakali lya pipi.
59001020	Pakuva umunyalilakali sahwaniti akwise uwende wa Nguluvi uwa uwugolofu.
59001021	Sweno mugilekelage ng'ani imigendele imyaafu na imikalile imibi; mwanukilage kwa uwulele na lula uluhwanite ukusipoka inumbula senyu.
59001022	Muvelage mwivapisi va ulukani, mulemwage ukuva vapulisi hela, kono we mukwisanga.
59001023	Yeyeavesaga munu yeipulikisa hilo ulukani kono wesipiga, uyo indawe umunu yeakwilava ulwihwano lwakwe yumwene mukilole.
59001024	Akwilava yumwene, swe akwibitilaga, na sakwiyiwuka lweiwali.
59001025	Neke umunu yeigosa wunofu indagilo iyikwilaniche yeyakuvapela avanu uwutemapawo, umunu yeigina ukwinatila nasi iva mupulisi na ukusemwa, pesi wita mupisi yeipiga uyo saafunyililwa mwa mbefili fyeapigaga.
59001026	Wone ihosa ulwa munyalufuuwo, kono we mulonga fibi na ukwisanga yumwene, ulufuuwo lwa umunu uyo lugaya kinu.
59001027	Ulufuuwo ulofuge na ulugaya wananzi pa Nguluvi Dada lwe ulu: Ukuvatanga avana avakiva na avang'inetu avafwile mulugudo lwawo, na ukwikomalila wunofu ukuta mulatifuswa na isa mung'i umu.
59002001	Vanyalukolo vangu, pemwiva mukumufuuwa Umutwa Yesu Kilisito Umutwa va indolo, mulavahagula avanu.
59002002	Tutigile umunu uyungi yeafwite inyamwidole mufyala imbuyapile isahabu na imyenda iminofu, akwingila pamukong'ano gwenyu, na baho kangi akwingila umunu umumikaa yeafwite fibi,
59002003	wone mumupela ululumbo yula yeafwite wunofu na ukumutigila: “Kong'omale ipa apanofu,” na ukumutigila yula umumikaa, “Veve wimage uko,” apangi, “Kong'omale ipa pasi,”
59002004	mbi ulo si lwe luhagu pagati apenyu? Mbi uwo uwulamusi wenyu siwuhumiti mumahosa amanangifu?
59002005	Vanyalukolo vangu avende, mupulikisage! Mbi Nguluvi si avahagwe avanu vala avamikaa mung'i umu sambi vave vanono mu lufuuwo na ukwanukila Uwutwa wealavahuvise vala avamwenda?
59002006	Neke nyenye mukuvabedala avanu avamikaa! Mbi, avanono sive vawo vevakuvawonela na ukuvakuluna mbaka mu wuhigilo?
59002007	Mbi sive vawo vevakuliliga ilyo ilitawa lyenyu ilinofu lyemwapelitwe?
59002008	Wone mwikwisa yila indagilo ya Umutwa ndawe yandikwe mu Wandike Uwelu; “Mwendage umunyafivawo vako ndawe lukwiyenda yiveve,” apo muva mwipiga wunofu hilo.
59002009	Neke wone muvabagule avanu, ipo, mwipiga inzanangifu, nayo indagilo yivahiga nyenye ukuta mwivananzi.
59002010	Yeakwananga ululagilo ulumwi mundagilo, uyo ava mwananzi ananzile indagilo mbesili.
59002011	Pakuva yuyula yeatigee, “Ulava mugoni,” yeyuyo yealonzile kangi, “Ulawulaga.” Sweno, nambi wone supigiti uwugoni, kumbi uwulige, veve yewananzile indagilo.
59002012	Sweno, mulongage na ukupiga wita avanu vesavahigwa ukukola indagilo isiletaga uwutemapawo.
59002013	Pakuva uluhigilo lwalwiva lugaya lusungu kulumunu yesilagila ulusungu; nambi ndahihyo ulusungu lwalwidwesa uluhigilo.
59002014	Kwina ukwambula kuki, vanyalukolo vangu, pe umunu itigila ina lufuuwo we mugaya fipigo? Mbi ulufuuwo luhwanite ukumupoka?
59002015	Tutigile yuva apangi umuhasa afulike mugaya myenda nambi ifilyo.
59002016	Lwinoga kiki nyenye ukuvatigila iwo, “Mugendelage uludodi mukootage umoto pemwiguta.” Wesimukuvapela fila fyevagulwime mu wunani wawo?
59002017	Lwindahihyo, ulufuuwo hela lwiyena pelugaya ifipigo ulo lufwe.
59002018	Neke umunu ahwanite atigile, “Veve wina ulufuuwo, nane ndina ifipigo!” Ena! Mundagilage lwe umunu ahwanite ave na ulufuuwo ulugaya ifipigo, nani ndivalagila ulufuuwo lwangu ukukola ifipigo fyangu.
59002019	Veve wifuuwa ukuta kwali Nguluvi yumwi ulo lunofu! Na amasoka gagifuuwa lulo nu ukukuvila.
59002020	Ve mupuva veve! Ngali, wisaka ukulagilwa ukuta ulufuuwo ulugaya ifipigo lufwe?
59002021	Mbi Abulahamu ukukwetu lwave ndawuli ukwidikilwa ukuva mugolofu? Kwa ukwimila ifipigo fyakwe, ulusika lweamutawulige umwanakwe Isaki ave nambika pala pifunyo.
59002022	Wilava, lino ukuta ulufuuwo lwakwe lwagendasige na ifipigo fyakwe; ulufuuwo lwakwilaniche mufipigo fyakwe.
59002023	Ipo pepene pewakwilye wula Uwandike Uwelu uwitigilaga: “Abulahamu amufuuvitwe Nguluvi, na ukukola ulufuuwo lwakwe idikilwe ukuva munu mugolofu; na palulo Abulahamu atambulwe munyawiyendi va Nguluvi.”
59002024	Mwilava, lino, ukuta umunu aakwidikilwa ukuva mugolofu ukwimila ifipigo fyakwe, si wita ukwimila ulufuuwo hela lwiyena.
59002025	Mbi si lwendahihyo na kwa yula umugoni Lahabu; apelitwe uwugolofu kwa ifipigo peavanuche vala avatume, na ukuvasindika vahume kwa ing'asi iyingi?
59002026	Sweno, ndawe umuvili pemugaya umuhe gufwe, lwelulo na ulufuuwo pelugaya ifipigo lufwe.
59003001	Vanyalukolo vangu, mwevangi mulemwa ukuva vigisi. Ndawe lwemukulukagula, hwehwe twe vigisi satuhigwa pakomi ukulutila avangi.
59003002	Neke wone umunu siisooma mumilongele jakwe, sweno, uyo akwilaniche, na ahwanite awuvike muchoga uwunu wakwe mbewuli.
59003003	Hwehwe twakusivikila ifwalasi ulupanda mumilomo sambi situpulike, na ukukola lulo twihwana ukusilongosa kukwekuvesaga kwetwiwenda.
59003004	Ifipugu ifikomi nafyo, nambi we fikomi wuhulo, na fyafisugisiwa na ing'ala, fyafipitulwa na kanu kadodo ka ukulongokesa ifipugu, na ukukola kako umunyakugendya ahwanite ukukisindika kukwekuvesaga.
59003005	Lwindahihyo, ululimi nambi we kigawamuvili kidodo mumuvili, lwakwitunumika wuhulo. Umoto mudodo guhwanite gunyanye ilikungu lihafu.
59003006	Welwiwali na ululimi lwindawe umoto. Lumemile uwaafu uwulipolofu, nambi we lwina kilega mumivili jetu na lwalwitagalisa uwaafu muwunu wetu mbewuli. Lwalwilalisa imikalile jetu mbegili ukukola umoto ugwihuma ku Lyoto ukwene.
59003007	Avanu vahwanite ukukwamila ifikoko, na vakasuumite ukukwamila ifikoko mbefili, ifikoko fya mwihala, ifidege, inzoka na ifikoko fya mubahali.
59003008	Asukuli yeahwanite ukulukwamila ululimi. Ululimi kinu chaafu, lugaya kisiko, na lumemile uwusungu uwuwulasi.
59003009	Ukukola ululimi hwehwe twakumulumba Umutwa na Udadetu. Na ukukola lululimi lulo twakuvakotola avanu, avanu avagave mulwihwano lwa Nguluvi.
59003010	Ing'ani isa ukukotola na isa ululumbo sihumaga mu mulomo gugo gumwi. Vanyalukolo vangu, ing'ani isi sisivaji ukwima ndahihyo.
59003011	Ngali, umufwilo gwa ululenga gumwi guhwanite ukuhumya ululenga ululengu na ulutiigu?
59003012	Ngali vanyalukolo vangu umusombe guhwanite guveleke iseituni? Apangi, Umusabibu guhwanite guveleke imisombe? Umufwilo ugwa ululenga ulunyamwino siluhwaniti guve na ululenga ulunono.
59003013	Mbi, ye nani munyaluhala mwanyenye? Sweno, alagilage ulukani ulu ukukola imigendele jakwe iminofu na mufipigo fyakwe ifinofu ifipigikila muwilevesi na uluhala.
59003014	Neke wone imitima jenyu gimemile igila, imbipi na ulwiyendo, sweno, mulemwa ukwisumila na ukulonga uwudesi we mwisutana na isa nachene,
59003015	uluhala lwandahihyo silwindawe ulwihumaga kuchanya, ulo lwa konivala, na si lwa kinyamuhe na umwanangifu.
59003016	Pakuva pala pepina igila na ulwiyendo lwa uwusatilapakwe, ipo pava na liyoyo na ifipigo ifya uwanangifu.
59003017	Neke uluhala ulwihumaga kuchanya, ulwa ukutala ulu lweesiwe, lwalwiwenda uwikalakunoga, uwulele na ulwitugaga avanu, lumemile ulusungu na lwalwiveleka ifipigo ifinofu, lugaya lubagu nambi wubuganisi.
59003018	Uwugolofu ge maveleko ga inyadikwa se avawenda uwikalakunoga vavivyalila mu wikalakunoga.
59004001	Mbi kiki ikikwambusa amagalu mwitakile nu kwitova? Siukuta uwudobokesi wenyu wewulimwigalu mwanyenye.
59004002	Mwidobokela ifinu na pakuva simwihwana ukuva nafyo, mukwidikila nambi ukuwulaga; mwidoboka ukulutila ukuva na ifinu, neke simukufiwona; nambi mukwitakila nu kwitova. Simwiva na finu pakuva simumukumusuka Nguluvi.
59004003	Kangi, napemwisuka simwipelwa pakuva mwisuka fibi, mwisuka sambi mukwise isa uwudobokesi wenyu hela.
59004004	Nyenye mwivanu yemwigaya uwihuvilwa ndawe avagoni. Mbi simukulukagula ulwa ukuva munyawiyendi va ing'i kwe kuva wimutavangu va Nguluvi? Yeyeawendaga ukuva munyawiyendi va ing'i uyo ayiva mutavangu va Nguluvi.
59004005	Mbi mwitigila uwandike wugaya kinu uwitigila, “Nguluvi aiva na gila na Umuhe vakwe yeamuwuyipe ikale mwahwehwe?”
59004006	Neke uwuwuya wetwipelwa na Nguluvi wunyaludali ululutye; ndawe lwewilonga Uwandike Uwelu, Nguluvi akuvabesa vanyakidada, neke akuvapela uwuwuya Avilevesi.
59004007	Sweno, mwivikage pa wulolesi wa Nguluvi; mumukanilage Setani nave avakimbila nyenye.
59004008	Mumuhegelelage Nguluvi, nave avahegelela. Mofugage inumbula senyu nye mwevabuganisi!
59004009	Muhuguvalage, muvembage nu kukwikula, uluheko lwenyu luvelage kivembo na uluhekelelo lwenyu luvelage kivembo kikomi.
59004010	Mwilevesage pa Nguluvi, nave avapela ululumbo.
59004011	Vanyalukolo vangu, mulisokama yinyenye kwa yinyenye. Yakumusokama munyalukolo nu kumuhiga, uyo akwisokama nu kusihiga Indagilo. Lino wone veve isihige Indagilo, sweno, veve sipewinatila Indagilo pesi ukuta lino ukusihiga.
59004012	Nguluvi ye iyena hela yemunyakusivika Indagilo na ukusihiga. Na yumwene yeiyena swe yahwanite ukupoka nu kuwulagila ng'ani. Sweno, veve wi nani mbaka umuhige umunu muyago?
59004013	Sweno, lino mupulikisage nyenye yemwitigilaga, “Neng'ino apangi imilawu tubita ku boma iyingi nu kwikala kuko umwaka mbeguli twisulusa nu kwambula,”
59004014	Nyenye simuwuseli na wunani wenyu wewuva imilawu! Nyenye mwindawe ing'ungugu yeyayiva yipwali lusika ludodo hela na lusika ludodo kangi yayiva yinyekite.
59004015	Ipo luke luvavaje mutigile, “Wone Umutwa awende apo tupiga iki apangi kila.”
59004016	Neke, lino mwina kidada na ukwilumba, ikidada icho kibi sikinofu nda.
59004017	Sweno, umunu yula yesiipiga ulunofu lweakulukagula ulwa lumuvaje apige ava apigite inzanangifu.
59005001	Muse lino nyenye mwevanono! Muvembage muyeyele pakuva sivasila inalamu.
59005002	Uwunono wenyu wuwosile, imyenda jenyu jilifilwe na imalata.
59005003	Isahabu senyu na amagobole gatovelwa ing'angaga, ing'angaga iyo yiva wolelesi kwa nyenye nayo yilya na gimivili jenyu wita moto. Nyenye mwilundiche uwunono wenyu kwa ifilo fya ku wusililo!
59005004	Mulavage, amahombo ga avakami venyu, ve vavakakalye imigunda jenyu, neke mutane ukuvahomba vikoola na ingoolo sawo sipulisa mumapulikilo ga Umutwa va amalugu.
59005005	Mukikalite mung'i mumikalile ja ulwinomo. Yemwidutwifye ulwa ku kimunyi cha ukudumulwa.
59005006	Mukamuhigite na ukumuwulaga umunu yesimwananga kinu, nave sakavapiluli lukani lubi.
59005007	Vanyalukolo vangu, mukangalilage ukusindila mbaka Umutwa pesaasile. Mumulavage, umulimi lweaisindila we ikangalila ifimelo fyakwe amaveleko isanga amanofu, weikangalila mwalulo. Umwene ayisindila angalyye indonya sa pamasika na isa palusuva.
59005008	Nayi nyenye luvavaje ukuva na uwusindile; mukangasage imitima jenyu, pakuva ikimunyi cha ukusila Umutwa yekihegelye.
59005009	Vanyalukolo vangu, mulilonganza we yinyenye ng'ani mulonga muhigwe na Nguluvi. Umuhisi ye ave pipi, yakwingila.
59005010	Vanyalukolo, wone muwende icholelesi cha ukwiga mu wusindile na ulwikangaliso muneseko, mwihosage isa avavisi vevalongige mwitawa lya Umutwa.
59005011	Tukuvatigila iwo vafunyilile pakuva vakangalye. Mukapulike isa ulwikangaliso lwa Ayubu, na mukwiwuka lwe umutwa amupije pamudugo. Pakuva Nguluvi amemile uwunofu na ulusungu.
59005012	Ukulutila iso mbesili, vanyalukolo vangu, mulilapila kuchanya, nambi mung'i nambi ku kinu ikingi chechekivesaga. Mutigilage, “Ena.” Wone nachene mwidonya lulo, na “Nda.” Wone nachene lwelulo, na ipo pesisamuhigwa na Nguluvi.
59005013	Wone, pwali munu uyungi mwanyenye yeabanike, lumuvaje ifunyage. Wone, pwali yeihekelela lumuvaje imbage inzimbo isa ululumbo.
59005014	Wone pwali umutamwa mwanyenye lumuvaje avakemele avavaha va likanisa, nawo vamusukila na ukumubaka amafuta mwitawa lya Umutwa.
59005015	Wone vifunye mulufuuwo umutamwa apona; Umutwa amupela ikiba, na inzanangifu seapigite adegepelwa.
59005016	Sweno, mwinaakilage inzanangifu senyu, na mwisukilage, sambi mupone. Ulwifunyo lwa umunu umunofu mwina ludali ukupiga nzolofu.
59005017	Eliya ali munu ndawe yihwehwe. Ifunyite kwa mutima indonya yileke ukutonya, nayo siyatonyiti kwa lusika lwa myaka gidatu na myesi gimutanda.
59005018	Sweno, ndawe ifunyige kangi, indonya ndawe yatonyige; na ing'i swe yiveleka wunofu.
59005019	Vanyalukolo vangu, wone uyumwi venyu ibumangila mu inachene, na uyungi wone amupilule
59005020	mulukagulage ukuta, uyo yeakumupilula munyanzanangifu uluhuma mung'asi iya uwuyasi, saayipoka inumbula yakwe ukuhuma mufwa, na inzanangifu sakwe inzolofu sasigubikwa.
60001001	Petulo, Umwigendo va Yesu Kilisito, kwa yemutagalye, mukwikala mu wugenzi uko ku Pondo, ku Galatiya ku Kapadokiya ku Asiya na ku Bitiniya.
60001002	Mwivahagule na Nguluvi Dada ukwimila lula lwealakelite, na mukawuyipwe Velu na Umuhe, muve na ichoga kwa Yesu Kilisito, na ukofugwa na idanda yakwe. Nguvasukila uwuwuya na uwikalakunoga wongelekelage kwa nyenye.
60001003	Alumbwagwe Nguluvi na Dada va Umutwa vetu Yesu Kilisito! Ukukola ulusungu lwake ulukomi atuwuyipe twegalwe wupya muluhuvi ulunyawumi ukusilibukwa Yesu uluhuma kuvafwe,
60001004	Na palulo twakusa upelwa uwufunyilile, wula we Nguluvi avaviche avanu vakwe. Nguluvi yeavaviche uwufunyilile wuwo kuchanya kula kwe siwuhwana ukuwola, nambi kwanangika, nave kukepa.
60001005	Uwo sawuva wenyu nyenye ye ukukola ulufuuwo mwilolelwa wunofu muludali lwa Nguluvi akwimila uwupoki wula we yewukwilaniche kukugubulwa pawusililo wa imisika.
60001006	Muhekelelage ukwimila ulukani lulo, nambi kulino, kwa lusika ludodo, luvavagila ukuhuguvala pemwingendela mukupelwa ukulipolofu mukuteseka.
60001007	Pakuva ulufuuwo lwenyu pelugelitwe luwoneka wunofu ukulutila isahabu yeyisakalaga, nayiyo yayigelwa mumoto sambi yinane. Lwindahihyo na ulufuuwo lwenyu sambi mwanukile ululumbo, indolo na uwutambule ikimunyi chesa agubulwa Yesu Kilisito.
60001008	Nyenye mumwenda, simulamuwona; mukumufuuwa nambi we simukumuwona lino. Sweno, muhekelage, uluhekelelo lunyandolo lwesilwihwana na ukulongwa,
60001009	pakuva mukwanukila uwupoki wa inumbula senyu ulo lwe lwidonyitwe na ulufuuwo lwenyu.
60001010	Avavisi vagosise neke vatandile isa uwupoki uwo, ndawe vavilige isa uwuwuya wayo we nyenye muke mupelwa.
60001011	Vagelite vagikagule imisika na yeilongwa, tutigile ulusika lwe Kilisito alavaje ulupweng'enyu yeemugati mwawo, avilite ulwa ineseko isesimufika Kilisito na indolo yesayihumila mumo.
60001012	Nguluvi avagubulye ukuta ulusika pevalongige siso ing'ani se nyenye umo yemupulike ukuhuma kwa vala avatume vevavalaaliche Ulukani Ulunofu ukukola uludali lwa Umuhe Umwelu yeatumitwe uluhuma kuchanya, ikipigo chawo siche kwa ukwambula kwawo avene, pesi ukwimila nyenye. Iso se ng'ani se na vanyivaha vake vawenda ukusikagula.
60001013	Lino, mwimage munoge, mwikale miho, muluvikage uluhuvi lwenyu mbeluli mu wuwuya wula wesamupelwa ulusika lwa Yesu Kilisito pesaava awonike!
60001014	Ndawe avana va Nguluvi vanyachoga mulidikila kangi ukwiga uwudobokesi uwuhonganyoni, wemukapigige pamwandi pemuke mukaali vapuva!
60001015	Lino luvavaje muvelage velu mumigendele jenyu mbegili, ndawe yeavakemelye. Mwelu.
60001016	Uwandike Uwelu witigila, “Muvelage mwivelu, pakuva nene ndi mwelu.”
60001017	Wone mukumutigila Nguluvi Dada yeihigaga yeyeavesaga kitabagula ukuling'ana na ifipigo fyakwe, apo mwikomalilage we mwiva na choga mumisika mbegili pemuli ku wugenzi.
60001018	Pakuva mukulukagula ukuta nyenye mwivakombole uluhuma mumikalile jenyu imyaafu gila imilekelwa na avavaha venyu. Neke simwakombolilwe ukukola ifinu finyakwanangika: ukukola amagobole, isahabu,
60001019	pesi kwa idanda iyinyandolo ya Kilisito, yee wita umwanang'olo umugaya wutenda nave limbilila.
60001020	Umwene alimuhagule na Nguluvi ing'i wesiyilagawa, agubulilwe ifilo ifi ifya ukumudugo ukwimila nyenye.
60001021	Ukukola kulumwene, mukumufuuwa Nguluvi yeamusilibwe uluhuma kuvafwe na ukumupela indolo na palulo ulufuuwo na uluhuvi lwenyu luli kwa Nguluvi.
60001022	Pakuva lino, ukukola ukuwidikila uwanachene, nyenye yemusesise inumbula senyu na ukuvenda avayenyu si muwubuganisi nda, lino mwiyendage kwa mutima mbeguli.
60001023	Pakuva ukukola ulukani ulunyawumi lwa Nguluvi, nyenye mwegilwe wupya, sindawe avana va udadawo yeifwisaga, pesi va udadawo yesifwisagi kitasila.
60001024	Ndawe Uwandike witigila; “Yeyeavesaga indawe lisoli, na indolo sakwe mbesili sindawe ililuva lya ilisoli. Ilisoli lyalikalaga na amaluva, gagilagala.
60001025	Neke Ulukani lwa Umutwa lwinanaga kitasila.” Ulukani ulo lwe Lukani ulunofu lwemwadalikilwe.
60002001	Ino muwulekage uwanangifu mbewuli, uwudesi, uwulyalya, igila na ing'ani isa ukufililisa.
60002002	Ndawe lula lwe avana fyali vavidobokela ilisiva, nayinyenye ndahihyo luvavaje muwendage hilo ilisiva ilyanachene lya ikinyamuhe, sambi ukukola uludali lwalyo muvine na ukukombolwa.
60002003	Ndawe lwelwilonga Uwandike Uwelu, “Yemulukagwe ukuta Umutwa ye munofu.”
60002004	Lino, mumubitilage Umwene, ye liganga ilyumi lyevalibihye avanu; neke pa Nguluvi ye liganga ilihagule, iligusiwa amagobole molofu.
60002005	Mumubitilage umwene mwiva ndawe amaganga amanyawumi musengelwe sambi muve kaye ya ikinyamuhe, umo mwemumupigila wita avatambisi avelu, ukutawulila inambika isa kinyamuhe isikumunogela Nguluvi ukukola kwa Yesu Kilisito.
60002006	Pakuva Uwandike witigila: “Lavage! Ndivika uko ku Sayuni liganga likomi lya mulutu, iliganga iligusiwaga pakomi lyendalihagwe. Umunu yeamufuuwa yula ye umwene yelilyo liganga, sisaahongelwa inyoni.”
60002007	Kwa nyenye yemwifuuwa, iliganga ilyo linyandolo pakomi; neke kwa vala vesivifuuwa, “Liganga lyevalibihye avasenzi, lino live liganga likomi lya mulutu.”
60002008	Kangi Uwandike witigila, “Ili ganga ilyo lye liganga ilikuvasa, litalawe iligwisaga avanu.” Avanu vakwikuvala pakuva siakulufuuwa lula ulukani; na lwelulo lwevawuyapilwe Uluhuma pamuvango.
60002009	Neke nyenye mwilukolo uluhagule, uwutambisi wa uwutema, ulukolo ulwelu, avanu vakwe yumwene Nguluvi, sambi mudalike ifipigo fyakwe finyandolo fyeavakemelye uluhuma mulwisa swe akuvingisa mu lung'ali lwakwe ulukomi.
60002010	Ulusika ulungi nyenye simwe mwivanu, neke lino mukave mwivanu vakwe Nguluvi ulusika ulungi kangi simwe mwivawonele ulusungu, neke lino yemulwanuche ulusungu ulo.
60002011	Vanyawiyendi vangu nguvagongola nyenye wita avagayakwawo na avagenzi mung'i! Muwulekage uwudobokesi uwa isa umuvili isisutanaga na umuhe.
60002012	Imigendele jenyu pa vamyanza givaje ukuva minofu hilo, sambi luve nambi pevavavakuvafila ukuta mwipiga imbi vahwane ukwimila ifipigo fyenyu ifinofu na palulo vamupele indolo Nguluvi ikimunyi pesaakusa.
60002013	Lino, mwivikage pasi pa ululagi mbeluli lwa avanu, ukwimila Ummutwa; ichoga kulu Mutema umuvina,
60002014	ichoga kwa avatema va inanana vala avahagule nave ukuvahiga avananzi vapume na ukuvalumba vevipiga inofu.
60002015	Pakuva Nguluvi ayiwenda mudogofyage ing'ani mbesili isa uwupuva isa ava avagaya luhala ukwimila ifipigo ifinofu fyemwipiga.
60002016	Mwikalage wita avanu avatemapawo; neke mulakola uwutemapenyu ukupiga uwanangifu, pesi mwikalage wita vakami va Nguluvi.
60002017	Muvelage na ichoga ku vanu mbevali, muwendage uwunyalukolo venyu, mumogopage Nguluvi, muvelage na ichoga kulu Mutema.
60002018	Nyenye mwevakami va mukaye, muvelage na ichoga ku vavina venyu muvapelage ululumbo mbeluli, wone vave vanofu, valele nambi vave vanyaluvifyo.
60002019	Pakuva wone mwikangalila uwuvafi wa ineseko sesimwinogela neke pemulukagula ukuta Nguluvi iwenda ndahihyo, sweno Nguluvi avatanga.
60002020	Pakuva mwambula kiki wone mukangalile ukuhigwa kwekwiling'ana na semwananzile? Neke wone mwikangalila ineseko nambi we mupigite inofu, Nguluvi avapela uwufunyilile ukwimila lulo.
60002021	Iso semwakemelilwe; pakuva Kilisito yumwene atesike ukwimila nyenye, akuvalekela icholelesi, sambi mwigage imigendele jakwe.
60002022	Umwene sapigiti inzanangifu, nambi lukani lwa uwulyalya silwapulisi mumulomo gwakwe.
60002023	Ave iligwa siipilulyi nambi liligo; peatesekige umwene siipemyi, pesi avikite uluhuvi lwakwe kwa Nguluvi, umuhisi umugolofu.
60002024	Yuyumwene asitegwe inzanangifu setu mumuvili gwakwe pala pa Musalaba, sambi tufwe ku nzanangifu, na ukunana ukwimila uwugolofu. Ukukola amavamba gakwe, nyenye yemuponite.
60002025	Nyenye mwayagige ndawe ing'olo, neke lino yemumupiluche, umukwamila ng'olo na umulolesi va inumbula senyu.
60003001	Nayi nyenye mwe vang'inetu muvelage na ichoga ku vanu venyu, sambi wone vave povali avagosi vesivalafuuwa ulukani lwa Nguluvi vafuuwe pevilave imikalile jenyu. Simwikangalwa ukulonga lukani,
60003002	pakuva vagiwona imigendele jenyu iminofu na ja ichoga kwa Nguluvi.
60003003	Ukwihamba kwenyu kulava kwihamba kwa mwivala hela, ndawe imiwuyapile igilipolofu ja ukutiva ifwili na ukufwala ifinu ifiwuyapile isahabu, na ukufwala imyenda ja ulutogo.
60003004	Pesi wuwunofu wenyu wuvaje wuvelage wa mugati muwunani wenyu uwanachene, uwunofu wesiwukwanangika uwulele wa inumbula, we wunyandolo pa Nguluvi.
60003005	Ulo lwevihambite pidaha avang'inetu avagolofu, vevamuhuvilige Nguluvi, vevina ichoga ku vanu vawo.
60003006	Ndawe icholelesi cha Sala, ali na choga kwa Abulahamu na amukemelige muvaha. Nyenye mukave lino vaalive wone mupige inofu wesimwituga kinu.
60003007	Lwindahihyo nayi nyenye mwevagosi, muminanile na avavenyu luvavaje ukulukagula ukuta avene vadedemu palulo muvapigilage muchoga; pakuva nawo kangi savanukila ikipelwa cha uwumi cheakuvapela Nguluvi. Ipo pepene pe ulwifunyo lwenyu silubihilwa nda.
60003008	Pendisindilisa nditigila de: luvavaje ukuva na numbula yimwi, mahosa gamwi, luvavaje ukwiyenda kinyalukolo, ukuva vilevesi nyenye kwa yinyenye.
60003009	Mulihombela ku vanu isa uwanangifu, liligo nanye mukwipilulila liligo; pesi muvasukilage uwufunyilile, pakuva nyenye mwakemelitwe na Nguluvi mwanukile uwufunyilile.
60003010	Ndawe lwewilonga Uwandike Uwelu; “Yeiwenda anogelwe na uwunani, ukufiwona ifimunyi ifya uwunofu. lumuvaje alemwa ukulonga isa uwananzi na ukuwuleka uwudesi.
60003011	Kangi ilegage na uwanangifu, apigage inofu, asakage uwikalakunoga na awinatilage.
60003012	Pakuva Umutwa akuvalava wunofu avagolofu na ukulupulika ulwifunyo lwawo. Neke akuvapitukila umugongo avanu avanyakupiga isa uwanangifu.”
60003013	Ngali yenani yeahwana ukuvabedala nyenye wone mukwinatila ukupiga inofu?
60003014	Wone nambi luvavagile ukuteseka ukwimila ukupiga inofu, apo mwina winomi. Mulogopa umunu yeyeavesaga, na mulidikila musine.
60003015	Neke mumupelage indolo Kilisito iva Mutwa munumbula senyu. Muvelage mwimite munosile ukumupitula yeyeavesaga munu yeavawusa isa uluhuvi ululi mugati mwanyenye,
60003016	ulwene mupigage ulo muwulele na ichoga. Muvelage na ulwiyiwuko ulunofu, sambi pemwiligwa, vala vevilonga imbi mumigendele jenyu iminofu wita mwivakilisito, vahongelwe inyoni.
60003017	Pakuva iikiba ukuteseka ukwimila ukupiga inofu wone Nguluvi awende, sindawe ukuteseka ukwimila ukupiga isa uwanangifu.
60003018	Pakuva Kilisito yumwene afwee ukwimila inzanangifu setu; afwee sukumwi hela swe lwikwila, umunu umunofu ukwimila avanangifu, sambi avasindike nyenye kwa Nguluvi, vamuwulige umuvili neke iva mumi ku lubali lwa umuhe;
60003019	na ukukola uwunani wakwe ulubali lwa Umuhe ahele ukugidalikila imyuhe ja avafwee je mundinde.
60003020	Iwo vevala vevabihye ukumwidika Nguluvi peavasindilige mulwikangaliso imisika Noha peawuyapige kila ikipugu. Mugati mu kinu icho vanu vakefu hela, kwekutigila vanu vimunana avapokilwe mululenga,
60003021	ulwe kiganiso cha uwubatiso wewukuvapoka nyenye lino. Uwubatiso siwita hela wihesa ilikwi mumuvili, pesi lwe luhuviso lwa Nguluvi ulwipigikila mulwiyiwuko ulunofu. Lukuvapoka ukukola ulusilibuko lwa Yesu Kilisito,
60003022	yula yeahele kuchanya na lino akong'ome ulubali lwa kundyo lwa Nguluvi, pamwi na avanyivaha imbali mbesili mbike kulumwene.
60004001	Pakuva Kilisito atesiike umuvili, nayi nyenye kangi luvavaje mukangalage mwikola ing'asi yiyo iyakwe; pakuva umunu peyeeatesike umuvili siivelagi kangi munzanangifu.
60004002	Uluhuma lino, imikalile igivasigalye umu mung'i givagilwa ukusogoswa na seiwenda Nguluvi, si muwudobokesi wa uwunu.
60004003	Ulusika ululutye muke na lusika lukomi ukupiga ing'ani sevipigaga avamyanza ndawe imigendele imyaafu, uwusatila penyu, uwugaasi, ulwitakilo na uwusunyalile uwubi wa ifihwananguluvi.
60004004	Lino, avanu iwo vesivamuseli Nguluvi visasavala pevakuvawona nyenye simwihanga navene kangi mumikalile ijo imyaafu, na palulo vakuvaliga nyenye.
60004005	Neke lutuvaje ukwilogola ulwa ulukani lulo pa Nguluvi yesahaava ukuvahiga awumi na avafwee!
60004006	Ukukola lulo, Ulukani Ulunofu lwadalikwe na ku vafwee, sambi pevahigitwe umuvili nda vanu, pepene pevahwana ukwikala kinyamuhe ndawe Nguluvi.
60004007	Umudugo wa mbefili yewuhegelye. Sweno luvavaje muvelage na imigosekese na ichoga, sambi muhwane ukwifunya.
60004008	Ukulutila mbesili mwiyendage kwa mutima gumwi, pakuva uwende wawigubika inzanangifu mbesili.
60004009	Muvelage na uwudeke yinyenye kwa yinyenye wesimwihung'una.
60004010	Yeyeavesaga mumo lumuvaje akolage ikipelwa cheapelitwe na Nguluvi ukwimila ukwambula kwa avangi, ndawe umuvisikiswa umunofu va ifipelwa ifilipolofu fya Nguluvi.
60004011	Yeilonga lukani, ing'ani sakwe sivelage wita ing'ani sa Nguluvi, yeipigila lumuvaje apigilage muludali lweipelwa na Nguluvi, sambi mwa mbesili Nguluvi apelwa indolo ukukola kwa Yesu Kilisito, ye indolo na uludali fyakwe mbepali na mbepali! Ena.
60004012	Vanyawende vangu, mulasasavala ulwa ukugelwa kwa ukupugula kwemuhele mwigelwa wita wanda kinu kigenzi kikuvasila nyenye.
60004013	Neke ulwene muhekelelage ukuta mwihanga ineseko sa Kilisito sambi muve na uluhekelelo lukomi ulusika pe indolo sakwe pesigubulwa.
60004014	Muvinomi nyenye wone mwiligwa ukwimila litawa lya Kilisito; ulukani ulo lwilagila ukuta Umuhe va indolo, tutigile Umuhe va Nguluvi akwikala mwanyenye.
60004015	Alava pwali munu yeiteseka pakuva muwulasi, muhiisi, mwananzi apangi mwanangifu.
60004016	Neke wone umunu ateseke pakuva mukilisito, sweno, aliwona nyoni, pesi amupelage indolo Nguluvi, pakuva umunu uyo itambulwa mwitawa lya Kilisito.
60004017	Ulusika lwa uluhigilo yelufikite ukuvangila muvanu vakwe Nguluvi yumwene. Lino wone uluhigilo ulo lwivangila ukwetu hwehwe, sweno, ludugila piya kwa vala vesivifuuwa Ulukani Ulunofu lwa Nguluvi?
60004018	Na “Wone lutalamu ku vanu avagolofu ukupokwa; luva ndawuli lino, kwa avagaya choga kwa Nguluvi na vanyanzanangifu?
60004019	Sweno, vala veviteseka ukugendela seiwenda Nguluvi, luvavaje ukukola ifipigo fyawo ifinofu, ukwivika pa lulagi lwa umugafi vawo yula ye uva ukwihuvilwa hilo.
60005001	Nene yendi muvaha ndinalo lukani lumwi lwenguvasuka nyenye mwe vavaha vayangu. Nene yinene ndilolelye mumiho gangu ineseko sa Kilisito na ndikuvye ukuhanga sila indolo sesasigubulwa. Nene nguvasuka
60005002	mukwamilage kila ikipinga cha Nguluvi che kili mu likanisa lyangu, mulilolele si kwa kukangalwa, pesi kwa ukuwenda kwenyu. Mupigage ikipigo icho si kwakwimila uwudobofu wa amagobole, pesi kwa chesa mutima.
60005003	Mulavasagila kwa mabatu vala avavike muwulolesi wenyu, pesi muvelage cholelesi kwa lilyo lipinga.
60005004	Na ulusika lwe Umukwamila ing'olo umuvina pesa asile, nyenye samwanukila ingela ya indolo yesiyikepagi uwunofu.
60005005	Lwindahihyo nanye vanyakilambo luvavaje ukwivika mululagi lwa avavaha. Nyenye mbemuli luvavaje muvelage na uwilevesi sambi mwipigilage; pakuva Uwandike Uwelu witigila: “Nguluvi akuvabesa vanyalwidudumbo, neke akuvapelaga uwuwuya avilevesi.”
60005006	Sweno, mwilevesage pasi pa iliwoko linyaludali lya Nguluvi, sambi avakung'umike pachanya mulusika lwakwe ulunoje.
60005007	Mumusindikilage mbesili isivabanite na inalamu, pakuva umwene akuvalolela.
60005008	Mwikomalilage, muvelage miho! Pakuva umutavangu venyu, umwanangifu inyitila wita inyalupala iyikwidusa yifwima yungi yimwanange.
60005009	Mwiyambilage, mukangalage mulufuuwo na wemukulukagula ukuta isindawe iso silaving'ine na vanyalukolo venyu bahapavesaga mung'i.
60005010	Neke pemuve mutesiike lusika ludodo, Nguluvi yula ye yumwene che kilamuko cha uwuwuya mbewuli na yemwene yeakuvakemela muhange indolo sakwe isa mbepali ukukola ukuhanga na Kilisito. Yemwene yeavakwilanisa na ukuvawuyapila uwukwilanifu, uludali na ulutu ulukange.
60005011	Kulumwene kuvelage uludali kitasila! Ena.
60005012	Ukwimila Silivano, umunyalukolo ye ngumwihuvila ndawe lwe nguluwona nene, ndivandiche nyenye ludodo hela ndivakangalise na ukuvalongela ukutigila kwa uwuwuya wa Nguluvi, mwikalage we mukange mwa wuwo.
60005013	Mwayuva yeali ku Babiloni akuvahungila, ye yumwene muhagule, lwindahihyo na yu mwanangu Maliko.
60005014	Mwihungilage mwikola ulwinonelo kiva kilagilo cha uwende. Nguvasukila uwikalakunoga uwuli mwa Kilisito.
61001001	Simoni Petulo, umukami na umwigendo va Yesu Kilisito. Kwa nyenye mbemuli yemukanuche ulufuuwo ululing'ene na ulwa hwehwe muwugolofu uwa Nguluvi vetu na umupoki Yesu Kilisito.
61001002	Ukuta uwuwuya na uwikalakunoga wongelekelage kwa nyenye mukumukagula Nguluvi na Yesu Umutwa vetu.
61001003	Ukukola uludali lwakwe lwa ukuva Nguluvi, Nguluvi akatupelye mbesili setwiguluma, sambi twikale mumikalile iginya choga kwa Nguluvi mukumukagula umwene yeatukemelye tuhange indolo na uwunofu wakwe yumwene.
61001004	Mwalulo yeatupelye ifipelwa ifikomi na ifigusiwaga amagobole molofu fyealatuhuvise, sambi ukukola ifipelwa fifyo muhwane ukwilega pataali na uwudobokesi uwubi uwuli mung'i, na muhwane ukuhanga muwunu wakwe wa ukuva Nguluvi.
61001005	Nambi ukwimila lulo, musugunalage na ukuwila uwunofu mulufuuwo lwenyu, muwilage uwukagusi muwunofu wenyu,
61001006	na ukwitanila muwukagusi wenyu, ulwikangaliso mukwitanila kuko, ichoga kwa Nguluvi mulwikangaliso lwenyu,
61001007	muchoga chenyu mukangasage uwunyalukolo, na uwende na uwunyalukolo wenyu.
61001008	Mwiva na ululumbo mbeluli ulo muwolofu, luvatanga ukuva vapisi avapifu na mwambula mukumukagula Umutwa vetu Yesu Kilisito.
61001009	Neke umunu yeagayite iso uyo mubofu, sahwana ukulava, na yeasemilwe ukuta yeakesiwe inzanangifu sakwe indovela.
61001010	Sweno, vanyalukolo vangu, musugunalage hilo ukuluwuyapa ulo ulukemelo lwenyu lwemwakemelilwe na Nguluvi luvelage lukani lwembepali luli muwunani wenyu; wone mugendele lulo sisamugwa nangi.
61001011	Mwalulo pemuhwana ukupelwa uwugolofu uwukwilaniche ukwingila muwutwa uwa mbepali wa Umutwa na Umupoki vetu Yesu Kilisito.
61001012	Kangi nginaga ukuviwusa mbepali ing'ani isi, nambi we yemusikagwe, na mukange muwanachene wemwawanuche.
61001013	Nditigila ulu lukani lugolofu kwa nene, ulusika mbeluli lwembesaga ndinana ipa pa ing'i, ukuvakangasa imitima na ukuviwusa ulwa ing'ani isi.
61001014	Ngulukagula ukuta yesambi tukwileka na umuvili ugu ugunya kufwa, ndawe Umutwa lweandonje wima hela.
61001015	Lino, ngihaga ukuvasakila ifipeto ifya ukuviwusisa ing'ani isi peluvesaga lusika, pemba yefwe.
61001016	Petwavigisige ulwa ukusa kwakwe ukunyandolo Umutwa vetu Yesu Kilisito, sitwakweti isimo hela isa malanga ingaya kinu. Hwehwe twayiwene indolo yakwe mumiho getu yihwehwe.
61001017	Hwehwe twetwipwali peapeligwe ululumbo na indolo na Nguluvi Dada, ulusika pelyapulise iliswi ukuhuma kulumwene ye umwene ye Ndolo Ingomi, litigila; “Uyu ye Mwanangu Umwende, yendinogelwa nave.”
61001018	Kangi, yehwehwe yetwapulike iliswi lilyo ukuhuma kuchanya ulusika petwepamwi nave pala pa kidunda ichelu.
61001019	Kangi, ulukani lwa avavisi vatulonje vikangasa ulukani lwiva nda lung'ali ulwing'alika apono panyalwisa mbaka kukimunyi kikila pesa kwidandaluka na ulung'ali lwa ing'eng'esi inenawufuku pesaying'alika munumbula senyu.
61001020	Ukulutila kwa siso, neke ulwene, mwiwukage ukuta sikwali umunu yeyeavesaga yeahwanite aganule yumwene uwuvisi we wuli muwandike Uwelu.
61001021	Pakuva sikololi ulukani lwa uwuvisi ulwihumaga muwende wa avanu, pesi avanu valonzile ulukani lwa Nguluvi visogoswa na Umuhe Umwelu.
61002001	Vawonike avavisi ava uwudesi pagati nagati pa avanu, na lwindahihyo avigisi ava uwudesi savawoneka pagati nagati apenyu. Avanu iwo savigisa inzigiso isihahite na ukumubihila Umutwa yeavakombwe, na ukwimila lulo savasukanisa ukwiyambusa sambi vasile.
61002002	Kangi avanu wolofu viiga imigendele gijo imyaafu, vakuvambusa vavene, avangi savabedala ing'asi iya uwanachene.
61002003	Ukukola uwudobokesi wawo uwubi vakwavila uwunono ukwimila ukuvalongela isimo isa uwudesi, uluhuma pidaha uluhigilo lwawo pololi na lwisindila!
61002004	Avanyivaha vavelige vipiga inzanangifu, Nguluvi savawonii ulusungu, pesi avasopite ku moto gwa ku Gehena kula kwevapinge visindila ikimunyi kila icha uluhigilo.
61002005	Nguluvi siayiwonii ulusungu ing'i iya pidaha, pesi alaje ing'uka ingomi yuse mung'i yila iya avanu avagayi choga kwa Nguluvi; neke Noha ye awudalike uwugolofu, Nguluvi amupokite pamwi na avanu avangi avimufung'ati.
61002006	Nguluvi ayihigite iboma iya ku Sodoma na ku Gomola, ayilalise na umoto, akusiwuyapa sivelage cholelesi cha ing'ani isikusa ukuvafika avanu agayi choga kwa Nguluvi.
61002007	Amupokite Luti, umunu munofu, ye avifisiwe pakomi na imigendele imyaafu ija avanu avayasi.
61002008	Luti ikalige pagatinagati pa avanu vawo, na ifilo fyolofu inumbula yakwe yahuguvalige pakomi peyeapulike isa ifipigo fyawo ifyaafu.
61002009	Sweno, Umutwa alukagwe lwe avapoka uluhuma mukugelwa avanu avanyachoga kwa Nguluvi, na lula lweavavika avanangifu vapumage mbaka ku ikimunyi kila icha uluhigilo,
61002010	na hilo vala vevakwiga uwudobokesi uwubi uwa imivili na ukubedala ululagi. Avanu iwo vagaya choga kangi vanyalwitupyo; vakufiliga na ukufibedala ifigawa ifinyandolo ifya kuchanya.
61002011	Neke avanyivaha, vala vevina ululagi na uludali ukulutila vawo avigisi ava uwudesi, sivakufisongela nambi ukufiliga ifyo pa Nguluvi.
61002012	Avanu iwo veviligaga chechekivesaga kila chesivakiseli, vindawe ifikoko ifigaya uluhala, fyefyakwegalwa na pambele vakufibata vidumula! Savasindwa ukwimila uwanangifu wawo vavene,
61002013	na savahombwa ineseko ukwimila ineseko sevakambwise. Uluhekelelo lwawo kwekupiga chechekivesaga chekikwisa isa uwudobokesi uwa imivili jawo, kangi upigila siso mukimunyi hela. Avanu avindahihyo vileta uwuhonganyoni pevikong'ana na nyenye mumbungo senyu mufingi ifikomi, kono we uhekelela imigendele jawo ija uwuyasi.
61002014	Amiho gawo gamemile uwugoni na uwutiganu wawo ukupiga inzanangifu wugaya wudugo. Vakuvakwegelesa avanu vesivasikimafu mulufuuwo, avana vanyaluleko.
61002015	Vakayilesile ing'ani ingolofu, vakayasile na ukwiga ing'asi yeafwatite Balamu, umwana va Beoli, ye awendite apelwe ukwambula ikola uwudesi,
61002016	swe ikenyelwa ukwimila uwanangifu wakwe. Idogovi inyakibubwi yalonzile, yidogofya uwugulufu wa umuvisi.
61002017	Avanu iwo wita imifwilo igikasile, wita amafufu agipugwa na ikifulufumbi; uwikalo wawo wevagelanisiwe pepala apono panyalwisa ulukomi.
61002018	Vilongaga ing'ani isalwitupyo na isa uwupuva, na ukukola uwudobokesi wawo uwaafu uwa imivili ukuvagwilisa vala vevakilegite ifilo fya pipi uluhuma kuvanu avakwikala muwanangifu.
61002019	Vakuvahuvisa avanu avangi ukutigila vava vatemapawo, kumbi avene we vanyawingi va uwuyasi, pakuva umunu aiva munyawingi wa chechekivesaga chekimuvika muwutema wacho.
61002020	Avanu vevakasupatwike uluhuma muwuyasi wa umu mung'i peyevamukagwe Umutwa na Umupoki vetu Yesu Kilisito, neke wone vidikile ukwibatika na ukusagilwa kangi na uwuyasi wuwo, iwo vakwanangika wuhulo ukulutila ulwa pamwandi.
61002021	Luke luva iikiba kwa avene wone vevalemwe ukuyikagula ing'asi iya uwugolofu sindawe ukuyikagula na kangi ukuyileka na ukuluyasa ululagi ulwelu lwevanuchee.
61002022	Poluli ululongwa ulwitigilaga! “Imbwa ya yakugapilukila amadeesi gayo yiyene.” na ulungi ulwitigilaga: “Ingubi inzofuge yakwigalangasa mulidope kangi!” lwelwiwali kw avene lino.
61003001	Vanyawiyendi vangu, iyi ye balula iya kavili yenguvandikila nyenye. Mu balula iso we sivili ngelite ndamuse amahosa genyu amanofu kwa ukuviwusa ing'ani isi.
61003002	Ndiwenda mwiwukage ing'ani sesalonzilwe pidaha na avavisi avelu, na lula ululagilo lwa Umutwa na Umupoki ulwasile ukukola na avigendo venyu.
61003003	Ukutala kwa mbesili mulukagule ukuta ifimunyi fya kumudugo savasa avanu ve imigendele jawo gisogoswa na uwudobokesi wawo uwubi savavelanga nyenye,
61003004	na ukutigila: “Alihuvise ukuta aasa! Ngali lino alikwiya? Ing'ani sesisila hela uluhuma avakukwetu pevevakaali wumi; ing'ani sindahihila uluhuma pamuvango gwa ing'i!”
61003005	Avanu iwo, wesivituga, vavisemwa ukuta pidaha Nguluvi alonzile, swe ing'i na kuchanya sagafilwe. Ing'i yagafilwe ukuhuma mululenga na ukukola ululenga;
61003006	na kangi kwa ululenga lulo, kwekuta lula ululenga lwa ing'uka ingomi, ing'i iya imisika gila yasisile tipu.
61003007	Neke kuchanya na ing'i iya lino silolelwa ukukola ulukani lwa Nguluvi ukwimila ukwanangwa na umoto. Mbiike ukwimila Ikimunyi kila pe avanu vesivakumogopa Nguluvi savahigwa na ukusilila ng'ani.
61003008	Lino, vanyawiyendi vangu, mulabedala kinu kimwi! Pa Umutwa, ikimunyi kimwi kiling'ene na imyaka mbilima na imyaka mbilima giling'ene na ikimunyi ikimwi.
61003009	Umutwa sahaava ukukwisa sila sealahuvise ndawe avanu avangi lwe vakwihosa ukuta ihaava. Umwene ina uwusindile wukomi ukwimila nyenye, pakuva siiwenda nambi uyumwi venyu ayage, pesi akuvakwega mbevali vafikile kukuhongesa inzanangifu sawo.
61003010	Ikimunyi icha Umutwa sachusa wita muhiisi. Kuchanya na kwilanga sakuyagilila ukwimila umubumo umukomi, ifinu fyawo ifilovesi safilalisiwa nu moto, nayo ing'i na ifipigo fyawo safiyagila pamwi.
61003011	Lino pakuva mbefili safyanangwa ndahihyo, ngali nyenye luvavaje ukuva mwivanu va kinyandawuli? Luvavaje mwikalage muwelu na ukuva ni choga kwa Nguluvi,
61003012	Mwisindila ikimunyi kila cha Nguluvi na ukukisuka changupe ukusa Ikimunyi che kuchanya sakulalisiwa nu moto na ukwanangika, na ifinu mbefili ifilovela safinyeka ukwimila umungila umukali..
61003013	Neke hwehwe ukwimila uluhuviso lwakwe, twisindila kuchanya ukupya na ing'i imya iyimemile uwugolofu.
61003014	Lino, vanyawiyendi vangu, pemuva mwisindila Ikimunyi kila musugunalage hilo ukwiyesa mwiva simwivananga kinu pa Nguluvi, na ukwilamula nave.
61003015	Luvavaje muluwonage ulwikangaliso lwa Umutwa ukuta che kilega chemwipelwa sambi mupokwe, ndawe Pawulo umunyalukolo vetu umwende lweavandiche ikola uluhala lweapelitwe na Nguluvi.
61003016	Posili ing'ani isingi de mubalula sakwe se nalamu hilo ukusikagula wunofu, ing'ani se avanu avapuva, avagaya imimile, vakusiyasa ndawe lwevahele viyasa mu Uwandike Uwelu uwungi. Palulo vakwisukanisa vavene vayasiwe na ukwanangilwa ng'ani.
61003017	Neke nyenye, vanyawiyendi vangu, yemulukagwe ulukani ulu. Lino, muvelage na uwikomalile mulonga muyasiwe na uwananzi wa avayasi, mugwe uluhuma mumimile jenyu igikange wunofu.
61003018	Pesi nditigila muginage ukuvina mu wuwuya na mukumukagula Umutwa vetu na Umupoki Yesu Kilisito. Indolo sivelage kulumwene, lino na kumbepali Ena!
62001001	Tukuvandikila isi uwimila ulukani lwa uwumi lwelwepoluli uluhuma pamuvango. Hwehwe twalupulike nu kuluwona mumiho getu yihwehwe, ukuluhuvila nu kulwibata na amawoko getu yihwehwe.
62001002	Na uwumi uwo pewawonekige hwehwe twawuwene na kulino tukuwolelela nu kuvalongela isa uwumi uwo wa mbepali na mbepali wewewikwali kwa Dada wewavikitwe pawelu kwa hwehwe.
62001003	Icho chetwakiwene nu kukipulika icho chetukuvadalikila nanye kangi, sambi muhwane ukuhanga nahwehwe mu uwulilumwi wetwinawo na Dada nu mwanakwe Yesu Kilisito.
62001004	Tukuvandikila nyenye ing'ani isi sambi uluhekelelo lwetu lukwilanikile.
62001005	Sweno, ulukani lwetwalupulike kulumwene Yesu nu kuvadalikila lwe ulu: Nguluvi ye lung'ali, na kulumwene kugaya lwisa lwelweluvesaga.
62001006	Wone tutigile twina uwulilumwi nave, baho baho tukwikala mulwisa, apo tuva tulonzile wudesi na situkwikala mu wanachene.
62001007	Neke wone twikale mu lung'ali, ndawe umwene nave lweali mulung'ali, sweno, twiva na uwulilumwi yihwehwe, na idanda yakwe Yesu Kilisito umwanakwe, yikutofuga inzanangifu mbesili.
62001008	Wone tutigile twivagaya nzanangifu, apo tukwisanga yihwehwe, na inachene yisumuli mwahwehwe.
62001009	Neke wone tuhongese inzanangifu setu, sweno, Nguluvi ye va kwihuvilwa na mugolofu, nave atudegepela inzanangifu setu nu kutofuga mu wananzi mbewuli.
62001010	Wone tutigile ulwa situlapiga inzanangifu, apo tumupela Nguluvi uwudesi, nu lukani lwakwe lusumuli mugati mwahwehwe.
62002001	Nye vanangu, nguvandikila ing'ani isi, sambi mulemwe ukupiga inzanangifu. Neke wone lulonga umunu ave apigite inzanangifu, twinave uyumwi ye akutusukila kwa Dada, ye Yesu Kilisito umugolofu hilo.
62002002	Kilisito ye nambika yeyayihesa inzanangifu setu; na siukuta inzanangifu setu hwehwe hela, pesi na inzanangifu sa konivala mbekuli.
62002003	Wone twinatile indagilo sa Nguluvi, apo, pe tuhwana ukuva nu luhuvi ulwa tukumukagula.
62002004	Umunu wone atigile ukuta akumukagula, neke ave siakwinatila indagilo sakwe, apo, umunu uyo mudesi, na inachene yisumuli mulumwene.
62002005	Neke umunu yeyeavesaga yeakwinatila ulukani lwa Nguluvi uyo yemwene yeina uwende uwukwilaniche wa Nguluvi mulumwene. Palulo petuhwana ukuva nu luhuvi ulwa twihanga nave.
62002006	Umunu yeyeavesaga yeitigila ulwa ahanzile na Nguluvi, lumuvaje ikalage ndawe lweikalige Yesu Kilisito.
62002007	Nye vanyawiyendi vangu, ululagilo ulu lwenguvandikila si lupya nda: lwe lulagilo lulula lwa pidaha lwelwemwinalo uluhuma pamwandi. Ululagilo ulo lwa pidaha lwe lula ulukani lwemwalupulike.
62002008	Nambi ndahihyo, ululagilo ulu lwenguvandikila lwe lulagilo ulupya, na inachene iyo yiwoneka mugati mwa Kilisito na mugati umwenyu kangi. Pakuva ulwisa lwikimbila na ulung'ali ulwa nachene yeluvanzile ukung'alika.
62002009	Yeyeavesaga yeitigila ulwa ali mulung'ali, kono weakumuvipila umunyalukolo vakwe, umunu uyo peakaali alimulwisa.
62002010	Yeyeavesaga yeakumwenda umunyalukolo vakwe, uyo ali mulung'ali na mulumwene simokili kinu ikihwanite ukwambusa uyungi apige inzanangifu.
62002011	Neke yeakumuvipila umunyalukolo vakwe, uyo ali mulwisa; igendela mulwisa, na akwipopela pakuva siakukukagula kweibita, pakuva ulwisa lumubofwise amiho.
62002012	Nguvandikila nyenye nyevana, pakuva inzanangifu senyu sidegepilwe mwitawa lya Kilisito.
62002013	Nguvandikila nyenye nye va dada, pakuva mumukagwe yeekwali uluhuma pamuvango. Nguvandikila nyenye vanyakilambo, pakuva mukamulemite yula umwananzi.
62002014	Nguvandikila nyenye nye vana, pakuva mukumukagula Dada. Nguvandikila nyenye va dada, pakuva mukumukagula umwene yeekwali uluhuma pamuvango. Nguvandikila nyenye vanyakilambo pakuva mwina ludali; ulukani lwa Nguluvi lulimugati umwenyu na mukamulemite yula umwananzi
62002015	Mulonga muyende ing'i nambi ichekivesaga cha mung'i. Umunu yeakuyenda ing'i, uwende wa Dada siwuhwaniti wuve mugati mulumwene.
62002016	Ifinu mbefili fya mung'i, uwudobokesi wa umuvili, ifinu fyevakufiwona avanu nu kufidobokela, ulwiwono ulukwambuswaga na uwunono ifyo mbefili sifihumagi kwa Dada, pesi ukuta fihumaga mung'i.
62002017	Ing'i pamwi na ifilimumo mbefili finyakudobosa filutila; neke umunu yeipigaga seiwenda Nguluvi, uyo inana kitasila.
62002018	Vanangu, umudugo yeguhegelye! Yemukapulike ulwa umutavangua va Kilisito akusa, na kulino de avatavangu wolofu va Kilisito yevakafikite, na palulo tukulukagula ulwa umudugo yeguhegelye.
62002019	avanu iwo vakahumite mwahwehwe, neke ulwene nachene sivake vayetu nambi vakatulesile, wone vake vave vayetu, tuke tuva nawo. Neke lino vakawukite, vakwibitilaga, sambi lukagulanike hilo ulwa sivevayetu nangi.
62002020	Neke nyenye mukapelitwe Umuhe Umwelu va Kilisito, na palulo muyikagwe inachene.
62002021	Sweno, nguvandikila, siukuta simuyikagwi inachene, pesi pakuva muyikagwe, na kangi mukulukagula ulwa uwudesi uwewuvesaga siwukwiyidikisagi nda na inachene.
62002022	Umudesi yenani? Ye yula yeakumukana Yesu ulwa ye Kilisito? Umunu yeindawe uyo ye mutavangu va Kilisito akumukana Dada nu Mwana.
62002023	Pakuva yeyeavesaga akumukana Umwana, akumukana nayi Dada nave.
62002024	Ino, ulukani lula lwemwalupulike uluhuma pamuvango lwikalage munumbula senyu. Wone ulukani ulo lwemwalupulike uluhuma pamuvango lwikale mugati umwenyu, sweno, apo mwikala mbepali mu wulilumwi nu Mwana na Dada.
62002025	Nu luhuviso lweatuhuvise hwehwe lwe ulu: Uwumi uwutasila.
62002026	Ndivandiche ing'ani isi uwimila vala veviwenda ukuvayasa nyenye.
62002027	Neke, kulubali ulwenyu nyenye, Kilisito akavapelye Umuhe vakwe. Na wone ave peikala mugati umwenyu, simugulumu munu yeyeavesaga avigise. Pakuva Umuhe vakwe akuvigisa mbefili, na uwigisi vakwe wa nachene, si wa wudesi nda. Ino, mwinatilage uwigisi wa yuyo Umuhe na musigalaga mbepali mu wulilumwi na Kilisito.
62002028	Ena, vanangu, mwikalage mulumwene, sambi ulusika pesaelelwike tuvelage twivakangafu twivagaya muhodo nambi lukani ulwileka twifihe kihonganyoni ikimunyi cha ukusa kwakwe.
62002029	Mukulukagula ulwa Kilisito mugolofu hilo ino, luvavaje ukulukagula kangi ulwa umunu yeyeavesaga yeipigaga ing'ani isa uwugolofu ye mwana va Nguluvi.
62003001	Mulavage ndawuli uwende wa Dada weatupelye hwehwe, nambi twitambulwa vana va Nguluvi, ulo lwe twiwali. Nambi ing'i siyikutukagula hwehwe, pakuva siyimukagwi Nguluvi.
62003002	Vanyawende vangu, hwehwe twivana va Nguluvi lino, neke ulwene silulava lukagulika hilo lwesatulava. Neke tukulukagula ukuta, ulusika lwe Kilisito alava kweleluka, satwihwana nave pakuva satumulava lula lweiwali.
62003003	Ino, umunu yeyeavesaga ina uluhuvi ulu mwa Kilisito, akwiyesa ndawe lula Kilisito lweesiwe hilo.
62003004	Yeyeavesaga munu ipiga inzanangifu uyo akwananga indagilo sa Nguluvi, pakuva inzanangifu kwe kula ukwananga indagilo.
62003005	Mukulukagula ulwa Kilisito aasile ukuhesa inzanangifu setu, na ukuta kulumwene kugaya nzanangifu sesesivesaga.
62003006	Ino, yeyeavesaga akwikala mukuhanga na Kilisito sipigagi inzanangifu; neke umunu yeyeavesaga ipiga inzanangifu uyo siealamwuwona nangi nambi ukumukagula Kilisito.
62003007	Ino, nye vanangu, mulonga mwidikile ukuyasiwa nu munu yeyeavesaga. Umunu yeipigaga ifipigo ifigolofu uyo mugolofu ndawe lula Kilisito lwe mugolofu hilo.
62003008	Neke yeipigaga inzanangifu uyo va umwanangifu, pakuva umwanangifu ipigaga inzanangifu uluhuma pamuvango. Neke Umwana va Nguluvi aasile konivala ukufyananga ifipigo fya umwanangifu.
62003009	Yeyeavesaga mwana va Nguluvi sipigagi inzanangifu, pakuva ulwihwano lwa Nguluvi luli mulumwene; sahwaniti ukupiga inzanangifu pakuva umwene mwana va Nguluvi.
62003010	Neke yeyeavesaga yesiipiga ing'ani ingolofu, nambi yesakumwenda umunyalukolo vakwe, uyo si mwana va Nguluvi. Na uwo we uwuliwungi uwipwali pagatinagati pa avana va Nguluvi na vala avana va setani.
62003011	Na ulukani lwemukalupulike uluhuma pamuvango lwe ulu: Lutuvaje twiyendage!
62003012	Tulonga twihwane na Kayini mu kusogoswa na yula umwanangifu, neke ifipigo fya umwanakwe fye figolofu!
62003013	Sweno, vanyalukolo vangu, mulasasavala wone ing'i yikuvavipila nyenye.
62003014	Hwehwe tukulukagula ulwa yetulutye ukuhuma mufwa nu kwingila muwumi pakuva hwehwe tuvenda avanyalukolo vetu. Umunu umugaya uwende uyo isigalaga mufwa.
62003015	Yeyeavesaga akumuvipila umunyalukolo vakwe uyo muwulasi; nanye mukulukagula ulwa umuwulasi yeyeavesaga yula mugaya uwumi uwutasila mulumwene.
62003016	Hwehwe yetuwukagwe uwende che kiki, pakuva Kilisito awutawe uwumi wakwe ukwimila hwehwe. Nahwe lwindahihyo lutuvaje ukuwutawula uwumi wetu ukwimila vanyalukolo vetu.
62003017	Sweno, wone umunu ave na uwunono wa ifinu fyamung'i, neke amuwone umunyalukolo vakwe agulwime, sweno ave na inumbula nalamu alemwe akumuwonela ulusungu, uyo ahwana wuli ukutigila ulwa amwenda Nguluvi?
62003018	Nye vanangu, uwende wetu wulonga wuve wa pamulomo hela, pesi wuvelage wa nachene na wa mufipigo.
62003019	Ipo pepene petuva nu luhuvi ulwa hwehwe twivanu va nachene; na sisatulava nu wuhuguvafu pa Nguluvi.
62003020	Pakuva, nambi inumbula yetu yikutuhiga, tukulukagula ulwa Nguluvi muvina hilo ukulutila inumbula, na ulwa umwene afikagwe mbefili.
62003021	Vanyawende vangu, wone inumbula yetu siyikutuhiga lukani, sweno, ipo petuhwana ukuva nu wupifu pa Nguluvi,
62003022	na ukwanukila kulumwene chekivesaga chetukumusuka, pakuva tukwinatila indagilo sakwe nu kupiga sila isikumunogela.
62003023	Ululagilo lwakwe lwe ulu: Ukumufuuwa umwanakwe Kilisito, nu kwiyenda ndawe lweatulajee.
62003024	Yeakwinatila indagilo sa Nguluvi akwikala mu wulilumwi nave. Ukukola Umuhe ye Nguluvi atupelye hwehwe, tukulukagula ulwa Nguluvi akwikala muwulilumwi na hwehwe.
62004001	Vanyawende vangu, mulagifuuwa imyuhe jejegivesaga tandi mutalage ukugigela we musikite, wone imyuhe ijo gisogoswa nu Muhe va Nguluvi, pakuva avavisi wolofu va uwudesi vatagalye mung'i.
62004002	Na iyi ye ng'asi ya ukulukagula wone munu uyo isogoswa nu Muhe va Nguluvi. Yeyeavesaga akwidikila ulwa Kilisito aasile, swe iva munu, umunu uyo inave Umuhe va Nguluvi.
62004003	Neke umunu yeyeavesaga yesakumwidikila Kilisito ndahihyo, uyo mugaya uyo Umuhe yeihumaga kwa Nguluvi. Umunu uyo ina muhe yula umutavangu va Kilisito; nanye yemukemukapulike ulwa akusa, na linode yeafikite mung'i!
62004004	Neke nyenye, nye vanangu, mwivanu vakwe Nguluvi na yemuvalemite uludali iwo avavisi va uwudesi; pakuva Umuhe yealimugati mwanyenye ina uludali ululutye kwa umuhe yealimugati ava mung'i.
62004005	Avene vilongaga isa mung'i, na ing'i yakuvapulikisa pakuva nawo va mung'i.
62004006	Neke hwehwe twivanu va Nguluvi. Umunu yeamukagwe Nguluvi akutupulikisa, umunu yesiva Nguluvi siakutupulikisa. Ino, uwimila lulo tuhwanite ukuwukagula uwuliwungi uwipwali pagatinagati pa umuhe va nachene na umuhe va uwudesi.
62004007	Vanyawende vangu, twiyendage, pakuva uwende wihumaga kwa Nguluvi. Yeyeavesaga munu yeina uwende uyo ye mwana va Nguluvi, na amukagwe Nguluvi.
62004008	Umunu umugaya uwende siamukagwi Nguluvi, pakuva Nguluvi ye wende.
62004009	Na Nguluvi alajee uwende wakwe kwa hwehwe kwa ukumutuma Umwanakwe yealiyena konivala, sambi tuve na uwumi ukwimila umwene.
62004010	Mwa ulu we uwende! Siukuta hwehwe yetwatasile ukumwenda Nguluvi, pesi ulwa umwene yeatwendite hwehwe nambi amutumite Umwanakwe ave nambika ya ukutuhesekesa inzanangifu setu.
62004011	Vanyawende vangu, wone Nguluvi atwendite ndahihyo, ino, nahwe lutuvaje twiyendage.
62004012	Asupali umunu yeamuwene Nguluvi nangi; neke wone tukwiyenda, Nguluvi akwikala mu wulilumwi nahwehwe, nu wende wakwe wikwilanikila mugati mwahwehwe.
62004013	Tukulukagula ulwa tukwikala mu wulilumwi na Nguluvi, nave Nguluvi akwikala mu wulilumwi nahwehwe, pakuva umwene akatupelye Umuhe vakwe.
62004014	Hwehwe tuluwene nu kuwolelela avangi ulwa Dada amutumite Umwanakwe ave mupoki va ing'i.
62004015	Yeyeavesaga munu yeakwidikila ulwa Yesu ye Mwana va Nguluvi, Nguluvi akwikala muwulilumwi nu munu yuyo, nave akwikala muwulilumwi na Nguluvi.
62004016	Ino, hwehwe tukuwukagula nu kuwufuuwa uwende we inawo Nguluvi kwa hwehwe. Nguluvi ye wende, nu munu yeyeavesaga yeakwikala mu wende, uyo akwikala muwulilumwi na Nguluvi, na Nguluvi akwikala muwulilumwi nave.
62004017	Uwende wukwilaniche mugati mwahwehwe sambi tuve nu wupifu ikimunyi kila cha Uluhigilo; pakuva imigendele jetu mung'i umu gindawe ja Kilisito.
62004018	Pewipwali uwende pagaya muhwehwe, ena, uwende uwukwilaniche wawidaga umuhwehwe mbeguli. Pakuva umuhwehwe gwiletaga ukuhigwa, na umunyamuhwehwe salakwilanikila mu wende.
62004019	Hwehwe twina wende pakuva Nguluvi atasile ukutwenda.
62004020	Yeyeavesaga itigila ulwa Umunu wone atigile ulwa amwenda Nguluvi, kono we akumuvipila umunyalukolo vakwe, uyo mudesi. Pakuva yesiakumwenda umunyalukolo vakwe yeakumuwona, uyo sahwaniti ukumwenda Nguluvi yesialamuwona.
62004021	Sweno, ulu lwe lulagilo lweatupelye Kilisito: Yeakumwenda Nguluvi lumuvaje kangi na ukumwenda umunyalukolo vakwe.
62005001	Yeyeavesaga munu yeifuuwa ukuta Yesu ye Kilisito, uyo ye mwana va Nguluvi; na yeakumwenda umwegasi aakumwenda nu mwana umwegale na yuyo umwegasi.
62005002	Ulo lwetukulukagula ukuta tuvenda avana va Nguluvi: kwa ukumwenda Nguluvi nu kwinatila indagilo sakwe;
62005003	pakuva ukumwenda Nguluvi kwe kwinatila indagilo sakwe. Ni ndagilo sakwe si nalamu,
62005004	pakuva yeyeavesaga mwana va Nguluvi ahwanite ukuyidwesa ing'i ulu de lwetukuyidwesa ing'i: kwa ulufuuwo lwetu.
62005005	Mbi yenani ino, yeahwanite ukuyidwesa ing'i? Ye yula yeifuuwa ukuta Yesu ye Mwana va Nguluvi.
62005006	Yesu Kilisito yeaasile nu lulenga na idanda, siasili nu lulenga hela pesi nu lulenga na idanda.
62005007	Nave Umuhe akolelela ukuta ulo lwa nachene, pakuva Umuhe ye nachene.
62005008	Sweno, povali wolelesi vadatu, Muhe, ululenga ni danda nu wolelesi wa iva avadatu wukwiyidikisa.
62005009	Wone tukuwidikila uwolelesi wa avanu, apo uwolelesi wa Nguluvi wukomi hilo wulutye; na uwu we wa Nguluvi ukwimila Umwanakwe.
62005010	Yeakumufuuwa mwana va Nguluvi inawo uwo uwolelesi mulumwene; neke yesiakumufuuwa Nguluvi, akumupela umwene uwudesi, pakuva siawufuuvitwi uwolelesi weolelelye Nguluvi ukwimila Umwanakwe.
62005011	Nu wolelesi uwene we uwu: Nguluvi atupelye uwumi uwutasila nu wumi uwo wuli Kulumutwa.
62005012	Yeyeavesaga inave Umwana va Nguluvi inawo uwo uwumi; yeihela u Mwana va Nguluvi, mugaya wumi.
62005013	Nguvandikila sambi mulukagule ukuta mwinawo uwumi uwutasila nyenye yemufuuwa mwitawa lya Umwana va Nguluvi.
62005014	Na hwehwe twivapifu pa Nguluvi pakuva twina luhuvi ukuta wone tumusuke ichekivesaga ndawe lwewigendela uwende wakwe, umwene akutupulika.
62005015	Umwene aakutupulika petuvesaga tukumusuka; na pakuva tukulukagula ukuta umwene akutupulika petuvesaga tukumusuka, tukulukagula kangi ukuta atupela mbefili fyetukumusuka.
62005016	Wone umunu amuwone umunyalukolo vakwe apigite inzanangifu yesiyikumusindika kufwa, lumuvaje amusukile kwa Nguluvi, nave Nguluvi amupela uwumi. Ukwimila inzanangifu yesiyivaji ifwa. Poyili inzanangifu iyivaje ifwa, sinditigila ukuta luvavaje ukumusuka Nguluvi ukwimila yiyo.
62005017	Chechekivesaga kipigo chesikigolofu icho wananzi, neke poyili inzanangifu yesiyisindikagi umunu kufwa.
62005018	Tukulukagula ukuta yeyeavesaga umwegalwa na Nguluvi sipigagi inzanangifu, pakuva Umwana va Nguluvi akumulolela wunofu, nayula umwanangifu sahwana ukumwananga.
62005019	Tukulukagula ukuta hwehwe twivanu vakwe Nguluvi nambi we ing'i mbeyili nzagile na yula Umwanangifu.
62005020	Tukulukagula kangi ukuta Umwana va Nguluvi akasile, ukutupela uwukagusi sambi tumukagule Nguluvi uva nachene; twikale mu uwulilumwi na Nguluvi uva nachene mukuhanga na Umwanakwe, Yesu Kilisito. Uyu ye Nguluvi uva nachene, na uwu we wumi uwutasila.
62005021	Nye vanangu, mwilegage na ifihwananguluvi!
63001001	Nene nde muvaha ngukwandikila veve ve munumwehe umuhagule pamwi na avanako vendivenda nachene. Kangi si nene hela yendivenda, pesi na mbevali vevawukagwe uwanachene,
63001002	pakuva uwanachene wewakwikala mwahwehwe wuva na hwehwe kitasila.
63001003	Uwuwuya na ulusungu na uwikalakunoga ifihumaga kwa Nguluvi Dada na kwa Yesu Kilisito, Umwana va Dada, fivelage pamwi na hwehwe mu wanachene na uwende.
63001004	Ndahekelye hilo ukupulika ukuta avamwi va avanako vakwikala mu wanachene ndawe lwe Dada atulajee.
63001005	Ino, ve munumwehe ngukusuka lukani lumwi: lwengukusuka si lulagilo lupya, pesi ululagilo lulula lwetwetwinalo uluhuma pamuvango ulwa twiyendage.
63001006	Uwende widonya ukwikalaga mu kwinatila indagilo sakwe Nguluvi. Ululagilo lwemwalupulike uluhuma pamuvango lwe ulu: luvavaje mbemuli mwikalage mu wende.
63001007	Avasangavanu wolofu vakelelwike mung'i, avanu vesivakwidikila ukuta Yesu Kilisito akasile ukwetu, mu muvili gwa umunu. Umunu yeilonga ulo uyo musanga vanu na mutavangu va Kilisito.
63001008	Ino, mwikomalilage we yinyenye mulonga mukiyase kila chemukakipigilige, pesi ukuta samwanukile amahombo genyu agakwilaniche.
63001009	Yesiakwinatila nu kunana munzigiso isa Kilisito, kangi akusipituka uyo mugaya Nguluvi. Neke yeananaga mu nzigiso iso inave Dada nu Mwana.
63001010	Sweno, wone umunu aase ukwenyu wesiakuvaletela ulwigiso ulo, ulamwanukila mukaye, nambi ukumuhungila.
63001011	Pakuva yeakumuhungila umunu uyo, ihanga nave mufipigo fyakwe ifyanangifu.
63001012	Nambi ndinaso nzolofu isa ukuvandikila, neke lino singembwenda ukuvandikila mwikalatasi nu wino, neke ulwene, ndihuvye ukuvasila nu kutinasa pamwi na nyenye, sambi uluhekelelo lwetu lukwilanikile.
63001013	Avana va umuhaso umuhagule, vakukuhungila
64001001	Nene nde muvaha, ngukwandikila veve Gayo, munyawiyendi vangu, yengwenda munachene.
64001002	Munyawende vangu, ngukusukila uwunofu wewewuvesaga, ngukusukila ulugilimati ulwa muvili ndawe lula lwewinalo munumbula.
64001003	Nyekelye hilo pe vanyalukolo avamwi pevafikite ipa, vakolelye ulwa uwuhuvilwa wako ulwa nachene; ena, veve uhele ukwikala mbepali mu wanachene.
64001004	Sikokili kinu chekikunogela hilo ukulutila ukupulika ulwa avanangu vakwikala mu wanachene.
64001005	Munyawende vangu, veve wimuhuvilwa mbepali peukuvapigila avanyalukolo, nambi vave avagenzi!
64001006	Avanyalukolo iwo vakalilonje ilikanisa ipa ing'ani isa uwende wako. Ngukugongola uvatangage pevali mulugendo lwawo mung'asi iyikumunogela Nguluvi.
64001007	Pakuva vivanga ulugendo lwawo mukumupigila Kilisito wesivakwanukila nambi uwutanzi uwewuvesaga ukuhuma kuvanu vesivafuuvitwi.
64001008	Ino, hwehwe lutuvaje ukuvatanga avanu iva, sambi nayihwehwe tuhange mukipigo chawo ukwimila uwanachene.
64001009	Ndivandiche lukani ku likanisa; neke Diyotelefe, yeaiwenda ukwilongolesa, sakwidikila ululagi lwangu.
64001010	Ino, wone nzuse sa nzolelela mbesili seahele ipiga na ukundonga fibi. Na kangi sindahihyo ahele ibihila pakuvanukila ukwakwe avanyalukolo na kangi akuvakanila vala aviwenda ukuvanukila avagenzi ahele akuvadaga vahume mulikanisa.
64001011	Munyawende vangu, ulonga wige imigendele imyaafu, pesi ulwa wigage iminofu. Yeyeavesaga ipiga inofu ye va Nguluvi, neke yeipiga uwaafu uyo sialamuwona Nguluvi.
64001012	Yeyeavesaga munu akumusumila Demetiliyo; ena, uwanachene wuwene wukumusumila. Nahwehwe kangi twilonga uwolelesi wetu kulumwene, nave we ukulukagula ukuta twilongela mumwene.
64001013	Pendinaso nzolofu isa ukukulongela, neke sindiwenda ukuvandikila mwikalatasi nu wino.
64001014	Ndihuvye ukuvagendela ifilo fifi na ipo tutinasa pamwi na nyenye.
64001015	Ngukusukila uwikalakunoga. Vanyawiyendi vako vakukuhungila. Kamwene kwa vanyawiyendi vetu mbevali umunu na ilitawa lyakwe.
65001001	Nene Yuda, umukami va Yesu Kilisito, umunyalukolo va Yakobo, kwa nyenye avakemele na Nguluvi na nyenye ye Nguluvi udadetu akuvenda na ukulolelwa na Yesu Kilisito.
65001002	Ulusungu, uwikalakunoga na uwende wongelekelage kwa nyenye.
65001003	Nyevende, nditigana hilo, ukuvandikila nyenye ulwa uwupoki we tuhangite pamwi, mbwene lumbaje ukuvandikila na ukuvasukanisa muginage muwupifu ukwimila ulufuuwo lwe Nguluvi akavapelye avanu vakwe avelu sukumwi hela.
65001004	Pakuva avangi vakinje kinyele avanu vala ve uluhuma pidaha vavikile uluhigilo ulu, avanu avagaya Nguluvi vevidulika uwuwuya wa Nguluvi vetu sambi vapige isa uwanangifu na ukumubihila Umutwa vetu, yeiyena Yesu Kilisito.
65001005	Ino ndiwenda ndiviwuse nyenye nambi we yemwemusipulike hilo, ukuta Umutwa yula yeavapokite avanu na uluhuma mung'i ya ku Misili, pambele avawulige vala vesivevafuuvitwi.
65001006	Na vanyivaha vala vesivinatyi ikilega chawo, neke vahege pawikalo apepavanoje vapingitwe ni minyololo ulwa mbepali ku lwisa ulukomi, mbaka kukimunyi cha uluhigilo ulukomi,
65001007	ndawe lwave ku Sodoma na ku Gomola, na mu boma isemwipi kwe avanyang'i vakwe vapigite isa uwanangifu, visopite mu sa uwugoni viva kiganiso cha ulupumo ulwa umoto gwa mbepali na mbepali.
65001008	Na ulo lweviwali kangi avanu iva mumaloto gawo gakuvatifusa imivili jawo, vibesa ululagi lwa Nguluvi na ukufiliga ifinyandolo.
65001009	Nambi yi Mikaeli, Umunyivaha Umuvina, sapigiti ndahihyo. Mu lwitakilo na yula umwanangifu pevibesige vakwivala umuvili gwa Musa, siagesili ukulonga ulupumo ulutalamu kulumwene pesi ukutigila, “Umutwa yumwene akukenyele.”
65001010	Neke avanu iva viligaga chechekivesaga chesivakikagwi na ifinu fila fyevakufikagula wesivakwiwusa viva nda lwefipigaga ifikanu ing'ani iso sikuvawulaga vavene!
65001011	Vinalyo avanu iwo! Pakuva viva mumigendele ija Kayini, vakwitawula mwalulo sambi vakwave uwunono wa uwanangifu wa Balamu neke vafwile mu lubesa lwa Kola.
65001012	Iga mambilila pemwilya ifilyo fyenyu pamwi, pakuva vilya chaka vanyalwiyendo; viva nda mafufu amagaya ululenga agisogoswa na ing'ala; vindawe imibiki imigaya maveleko pa mwesi umulagasa igifwilye ng'ani, imikuule;
65001013	amavingo amatalamu ga inyanza agihumya ilifulo lya wuhonganyoni wawo viva nda ing'eng'esi isibumangilaga na uwutitu wa mbepali ye fuka yawo.
65001014	Mwa isi nambi Enoki yeali mu mbegalo ya mufung'ati uluhuma kwa Adamu avilite itigila, “Lavage Umutwa aasile na avanyivaha vakwe avelu vesivahwaniti vavalilwe,
65001015	avahige avanu mbevali ukuling'ana na ifipigo fyevapigite ifya uwanangifu ifisutine mung'asi ya Nguluvi na imbi sevalonzile isisutine na umwene.”
65001016	Avanu iva vakwilonganza mbepali na sivikwilagi na ifinu; vavisogoswa na uwudobokesi wawo, vanyalwitupyo, vanyakwiyendelesa ku vanu sambi vambule kinu.
65001017	Vanyawende ino luvavaje ukwiwuka, lwevavilite avanyigendo va Umutwa vetu Yesu Kilisito;
65001018	Avene vavalonje ukuta, “Ifilo fya kumudugo, saveleluka avanu vanyalwelango avisogoswa na uwudobokesi wao.”
65001019	Iwo ve vanu avakwambusaga ulwilekano; avanu avanyamahosa ga mung'i avagaya Umuhe va Nguluvi.
65001020	Neke nyenye, vanyawende vangu, muginage ukuvina hilo mulufuuwo lwenyu ulwelu, mwifunyage muludali lwa Umuhe Umwelu,
65001021	Nyenye, musigalage muwende wa Nguluvi; musindilage ulusungu lwa Umutwa Yesu Kilisito mbaka mupelwe uwumi wa mbepali.
65001022	Muvasukanisage vala avamwi avisina;
65001023	muvapokage avamwi ndawe umunu yemukumuhesa uluhuma mumoto, ku vangi muvelage na ulusungu pamwi na ichoga, mwinyinyalage na gimyenda jawo imitifuse mu nzanangifu sawo isa umuvili.
65001024	Kulumwene yeahwana ukuvalolela mulongamugwe, na ukuvaleta nyenye mwivagaya wananzi mbaka pa indolo sakwe pamwi nu luhekelelo,
65001025	kulumwene Nguluvi yeiyena, umupoki vetu ukukola kwa Yesu Kilisito Umutwa vetu, sivelage indolo, uwuvina, uwutema na ululagi, wesigilafika imisika mbegili na kulino na mbepali! Ena.
66001001	Uwugubulwe Yesu Kilisito we Nguluvi amupeelye sambi avalagile avakami vakwe ing'ani isivaje ukuwoneka ulusika ululipipi, alekite lukagulanike pe amutumite umunyivaha vakwe amulongele Yohane, umukami vakwe,
66001002	nave olelye mbesili seasiwene. Na uwu we wolelesi wakwe uwa ulukani lwa Nguluvi na uwolelesi wa Yesu Kilisito na kwa sila mbesili se asiwene.
66001003	Mufunyilile umunu yula yeakwimba kwa liswi ing'ani isa uwuvisi, vafunyilile vala avanu vevipulikisa na ukwinatila inzandike umu, pakuva ulusika ulu yeluhegelye.
66001004	Ye nene Yohane ngugandikila amakanisa agali ku lutanana lwa mu Asiya. Nguvasukila uwuwuya na uwikalakunoga ukuhuma kulumwene yeikwali, yeekwali na yula yeakusa; na ukuhuma ku myuhe avimufung'ati avali pa kigoda chakwe cha uwutwa,
66001005	na ukuhuma kwa Yesu Kilisito, umolelesi umuhuvilwa, uva ukutala ukusilibulwa uluhuma kuvafwe, na umwene ye mutema va avatwa va mung'i. Umwene atwenda, na kwa idanda yakwe atudindulye uluhuma mundinde isa inzanangifu setu,
66001006	swe akutuwuyapa hwehwe tuve wutwa, wutambisi kw Nguluvi, Udade, Kulumwene sivelage ndolo na uludali, mbepali na mbepali! Ena.
66001007	Lavage! Akusila mumafufu! Yeyeavesaga munu saamuwona, mbevali vevamuhomite, Ing'olo mbesili isa avanu mung'i savamuvembela. Ena! Nachene.
66001008	“Nene ye ndiva ukutala na ukudugilisa.” Ilonga Umutwa Nguluvi yekwali, yeeikwali na yeakusa ye umunyaludali mbeluli.
66001009	Nene Yohane, ndimunyalukolo venyu, ye ndihanga pamwinga nanyenye yemukwikangasa muwutwa wakwe. Nene nde pa kigunguli ikitambulwa Patimo ndivalwa ukudalika ulukani lwa Nguluvi na uwanachene wa Yesu.
66001010	Wendisogoswa na Umuhe pa ikimunyi cha Umutwa, ndapulike umubumo mukomi kumbele kwa nene wita mubumo gwa ilipembe.
66001011	Nago gwatige, “Wandikage mukitabu mbesili seukusiwona, ukasindike ku makanisa iga agimufung'ati: Efeso, Similina, Peligamo, Tuwatila, Salide, Filadelifiya na Lawodikeya.”
66001012	Ino, ndawe ndapitukige ndimulave uyo yealongige nanene, ndafiwene ifimikiso ifya itala ifimufung'ati ifiwuyapile isahabu,
66001013	na pagatinagati baho pepina kinu wita munu, nave alafwite isopeka naali na umusipi umuwuyapile isahabu mumambaga.
66001014	Umutwe na ifwili sakwe samalavadikige wita uwuhamba uwunofu, wita ikitungwi kinyawumela; amiho gakwe gamalavadikige wita moto,
66001015	amagulu gakwe gamalavadikige wita ichuma cha isaba imbuyape wunofu na ukusopwa mumoto na ukutelemesewa hilo, na iliswi lyakwe lye wita umubumo gwa ululenga ulukwitoosa.
66001016	Mwiwoko lyakwe ilya kundyo, eakolye ing'eng'esi isimufung'ati, na mumulomo gwakwe mwahumige ilimage ilinyawugi mbekuli mbekuli. Uwusu wakwe wamalavadikige wita ilisuva lyelivala.
66001017	Ino, ndavelige ngumuwona hela ndagwe pamagulu gakwe siliike wita munu ye afwe. Neke umwene angelike iliwoko lyakwe lya kundyo swe itigila, “Ulava na muhwehwe! Nene ye uva ukutala na ukudugilisa.
66001018	Nene ye nene ye ndi mumi! Nde ndafwe, neke, lavage, lino ndimumi kitasila mbepali. Kangi ndinacho ikidindulilo cha Ifwa na cha Kuvafwe.
66001019	Sweno, lino wandike isi seukusiwona, ing'ani isiwoneka lino na sila isasiwoneka pambele.
66001020	Ikinyele cha ing'eng'esi sila isimufung'ati seusiwene mwiwoko lyangu lya kundyo, na ikinyele cha ifimikiso ifimufung'ati ifya isahabu ifya itala che iki: Sila ing'eng'esi isimufung'ati ve vanyivaha va amakanisa agimufung'ati, na fila ifimikiso ifimufung'ati ifya isahabu ifya itala ge amakanisa agimufung'ati.
66002001	“Kwa munyivaha va likanisa lya ku Efeso wandikage de, ulu lwe lukani ukuhuma kulumwene yeakolye ing'eng'esi isi mufung'ati mwiwoko lyakwe lya kundyo, na yula ye igendaga pagatinagati pa ifimikiso ifimufung'ati ifya itala ifiwuyapile isahabu.
66002002	“Ndisikagwe ing'ani sako wuwupifu wako na ulwikangaliso lwako. Ngulukagula ukuta siuhwaniti uvakangalile avanu avanangifu, na ukuta uvagelite vala avakwitigila ulwa vigendo na kumbi sindahihyo, swe uvakagwe ukuta iwo vadesi.
66002003	Veve wi munyamola, ukakangalye ulugudo ululipolofu ukwimila ilitawa lyangu, na siukadedi umutima.
66002004	Neke ndina lukani lumwi hela kwa veve, veve sipeunzenda kangi lino ndawe pamwandi.
66002005	Sweno, piwukage pala peuke wipwali peuke siulava ugwa, ukasileke inzanangifu sako, na ukupiga ndawe pala pamwandi. Pesi ndahihyo, ngusa kwa veve na ukukihesa ikimikiso cha itala yako pala pekipwali.
66002006	Neke ulwene ngukusumila kwa kinu kimwi: veve ukufivipila fyevipiga Vanikolayia ndawe lwengufivipila nene.
66002007	“Yeina mapulikilo, sweno, apulikage sila se Umuhe akugalongela amakanisa! “Vala vevidwesa sandivapela uwukwilanifu wa ukulya amakowo ga umubiki gwa uwumi uguli mugati ya ikinyungu cha Nguluvi.
66002008	“Kwa munyivaha va likanisa lya Simulina wandikage de: Ulu lwe lukani ukuhuma kulumwene uva ukutala na ukudugilisa, yula yeafwe na ukunana kangi.
66002009	Ndilukagwe ulugudo lwako; ndiwukagwe na uwumikaa wako, nambi ulwene nachene veve wimunono; ndigakagwe na maligo gevakakulisile vala avakwitigila Vayudaya neke ulwene si Vayudaya va nachene, pesi iwo lilugu lwakwe Setani.
66002010	Ulava na muhwehwe na ludodo kwa sila isikuvagila uluteseko. Lavage! Setani isaka ukuvagela ikola ukuvasopa avamwi venyu mudinde; nanye muguda kwa lusika lwa filo finyichumi. Muvelage vahuvilwa mbaka pemwifwa, nane sandivapela ingela ya uwumi.
66002011	“Yeina amapulikilo, sweno, apulikage sila se Umuhe akugalongela amakanisa! “Vala vevidwesa sisavateseka na ifwa iya kavili.
66002012	“Kwa munyivaha va likanisa lya ku Peligamo wandikage de: Ulu lwe lukani lwakwe yumwene yakolye ilimage ilinyawugi mbekuli mbekuli.
66002013	Ndikukagwe kwe wikwali; veve wikalite ku wikalo uwukomi wa Setani! Neke ukaali pewibatilila ilitawa lyangu; siulalubihila ulufuuwo lwako kwa nene mbaka mumisika gila je Andipa umolelesi vangu umuhuvilwa, peawulagilwe pala apono peakwilaga Setani.
66002014	Neke ndinaso ng'efu hela kwa veve; avamwi venyu mwivanyigendo va Balamu yeamufundite Balaki avagwilise avana va Isilaeli valye ifilyo ifitawule nambika ku fihwananguluvi na ukwingila muwugoni.
66002015	Lwindahihyo kangi, povali avangi mwanyenye avanu avakwinatila inzigiso isa Avanikolayi.
66002016	Sweno, silekage inzanangifu sako. Pesi ndahihyo, ngusila sinyava na ukwihoma ligalu na avanu iwo ndikola ilimage ilihuma mumulomo gwangu.
66002017	“Yeina amapulikilo, sweno, apulikage sila se Umuhe akugalongela amakanisa! “Vala vevidwesa sandivapela yila imanab ifihe. Sandivapela kangi na iliganga ilyelu ilyandike ilitawa ilipya lye sikwali yealikagwe pesi yu yula hela yeakulyanukila.
66002018	“Kwa munyivaha va ku likanisa lya ku Tuwatila wandikage de: “Ulu lwe lukani lwa umwana va Nguluvi, ye amiho gakwe gamalavadike wita moto, na amagulu gakwe gimalavidika wita ichuma cha isaba ikiwuyapise wunofu.
66002019	Ndisikagwe ing'ani sako mbesili. Ndiwukagwe na uwende wako, ulufuuwo lwako, uwupisi wako na ulwikangaliso lwako. Veve wipiga wunofu hilo lino sindawe pamwandi.
66002020	Neke ndina lukani lumwi kwa veve; veve uhele ukumukangalila yula umung'inetu Yesebeli yeakwitigila muvisi va Nguluvi. Umwene akwigisa na ukuvayasa avakami vangu vapige uwugoni nave na ukulya ifitawule nambika ku fihwananguluvi.
66002021	Yendimupelye ikilega ahongese na ukupela inzanangifu sakwe, neke siiwenda ukwileka na uwugoni wakwe.
66002022	Lavage! Lino ngumutosa pawuhaga pala pe umwene pamwinga na mbevali avagonite nave vafikwa na ineseko inalamu. Ena, miga lulo wone valemwe ukuhongesa na ukupela ifipigo fyawo ifyaafu fyevapigite nave.
66002023	Kangi ndivawulaga avanyigendo vakwe, sambi amakanisa mbegali galukagule ukuta nene ye nene yendigosaga inumbula na amahosa ga avanu.
66002024	“Neke nyenye mwevangi yemuli uko ku Tuwatila yesimukwiga inzigiso sakwe Yesebeli; na ye simukiyigisi kila chevakukitigila, ‘Ikinyele cha Setani.’ Nguvalongela ukuta sindivawila ikitegulo ikingi.
66002025	Luvavaje mwinatilage sila semwinaso lino mbaka pesanzusile.
66002026	-
66002028	“Vevidwesa, na vala vevinatila mbaka ku mudugo vipiga sendiwenda, sandivapela ululagi ku vanu va ing'olo isingi, Ena, sandivapela uludali lulula lwendalwanuche kwa Dada; kwekutigila savasitema ing'olo vikola ulugoda lwa ichuma na ukusidenyanga wita ikinu ikigade na lilongo. Kangi sandivapela ing'eng'esi (inema wufuku)
66002029	“Yeina amapulikilo, sweno, apulikage sila se Umuhe akugalongela amakanisa!
66003001	“Kwa munyivaha va ku likanisa lya ku Salide wandike: ‘Ulu lwe lukani ukuhuma kulumwene yeina myuhe igimufung'ati ja Nguluvi nasi ng'eng'esi isimufung'ati. Ndisikagwe ing'ani sako mbesili; ngulukagula ukuta wiwoneka nda wina wumi kumbi ufwe!
66003002	Lamuke! Kiginalisage uludali chechekivesaga ikinofu ikikusigalye nacho wesikilava kikukimbila ng'ani. Pakuva, kulino de, sindilafiwona ifipigo fyako ukuta yefikwilaniche pa Nguluvi vangu.
66003003	Wiwukage, lino, sila sewimwigise na lwewapulike, winatilage na ukupitula amahosa gako amafu. Wone ulemwe ukwikomalila ngusila kwa kutinukisa wita umuhiisi, na siukikagula ikivalilo chenzusila.
66003004	Neke povali vakefu uko ku Salide vesivalatifusa imyenda jawo. Iwo vevinoga tugendasage pamwinga nawo kono wevafwite imyenda imyelu pakuva vanoje.
66003005	“Vala vevidwesa, savafwikwa imyenda imyelu ndawe vawo. Nane sinyesa amatawa gawo ukuhuma mukitabu cha uwumi. Kangi ndividikila ukuta iwo vangu pa Dada vangu na pa Vanyivaha vakwe.
66003006	“Yeina amapulikilo, Sweno, apulikage sila umuhe se akugalongela amakanisa!
66003007	“Kwa munyivaha va ku likanisa lya ku Filadelifiya wandikage de: Ulu lwe lukani uluhuma kulumwene ye mwelu na va nachene, yeakolye kila ikidindulilo cha Daudi, na yeidindulaga na sikwali umunu ye adinda yeahwana ukudinda na si kwali umunu ye adindula.
66003008	Ndisikagwe ing'ani sako mbesili! Lino, ndindwe umulyango pawulongolo pa veve wesikwali umunu yeahwanite agudinde; ngulukagula ukuta nave wimugaya ludali lukomi, nambi ndahihyo, pewinatila indagilo sangu, ukuva na ichoga ku lukani lwangu na siukalibihyi ilitawa lyangu.
66003009	Lavagee! Ngusindikila veve ililugu lya avanu vakwe Setani, avanu vevakwitigila avene Vayudaya kumbi vadesi. Ena, ndivasindika kwa veve na ukuvawuyapa vakufugamile wewilava, sambi valukagule ukuta nachene ngwenda veve.
66003010	Pakuva veve yewinatye uwulagise wangu wukuva na ulwikangaliso, nane kangi ngulolela wunofu ulusika lula lwa ulugudo ulukusa mung'i mbesili ukuvagela mbevali avakwikala mung'i.
66003011	Ngusa na sinyava! Lolelage hilo, chewinacho lino, ulonga wanukwe na umunu yeyeavesaga ingela yako ya uludweso.
66003012	“Vala vevidwesa ndivawuyapa vave kipanda mu Tembeli ya Nguluvi vangu, na sisavahuma umo nangi. Kangi nzandika mwavene ilitawa lya Nguluvi vangu, na ilitawa lya iboma ya Nguluvi vangu, i Yelusalemu imya, ye yiika ukuhuma kuchanya kwa Nguluvi vangu. Kangi nzandika mwavene ilitawa lyangu ilipya.
66003013	“Yeina amapulikilo, sweno apulikage sila Umuhe se akugalongela amakanisa!
66003014	“Kwa munyivaha va ku likanisa lya ku Lawodikeya wandikage de: Ulu lwe lukani ukuhuma kulumwene yeitambulwagwa, ‘Ena.’ Umwene ye molelesi umuhuvilwa na uva nachene, yemwene yekilamuko cha ifigawa mbefili fyeagafile Nguluvi.
66003015	Ndisikagwe isako mbesili! Ngulukagula ukuta veve si mufu kwa ulubali lwa ikinyamuhe nambi wimugaya uwuvafi ukwimila isa ikinyamuhe. Ikiba uke uvelage ulilubali ulumwi mwa siso.
66003016	Sweno, pakuva veve wipagatinagati hela nene lino ngutaga kutaali!
66003017	Veve ukwitigila, ‘Nene ndi munono; sinditoka kinu, sindiguluma kinu chechekivesaga.’ Kumbi, veve siukulukagula ukuta veve wi muhomefu, widedeva lusungu hela, wimumikaa, wimubofu kangi uliwufuula!
66003018	Ngukuyisa ugulage kwa nene isahabu iyikwete mumoto peyiwuyapiswa wunofu sambi uve munono nachene. Kangi ikiba ugulage isopeka inzelu, ufwale na ukugubika inyoni sa uwufuula wako. Gulage kangi amafuta wibake pamiho sambi ulave wunofu.
66003019	Nene yendikenyelaga na ukumupumya yeyeavesaga yendimwenda. Ukukola lulo kangasage umutima, silekage inzanangifu sako.
66003020	Lavage! Nene nzimile pamulyango ndikong'ona. Umunu wone apulike iliswi lyangu na ukudindula umulyango, nzingila mukaye yakwe na ukulya ikilyo pamwinga nave, nave alya pamwinga na nene.
66003021	“Vala vevadwesa ndivakong'omeka pamwi nanene pa kigoda changu cha uwutwa, ndawe yinene lwendadwesise swe ndikong'omala pamwi na Dada vangu pa kigoda chakwe cha uwutwa.
66003022	“Yeina amapulikilo, sweno apulikage sila Umuhe se akugalongela amakanisa!”
66004001	Pesilutye iso ndalafile, ndaguwene umulyango mudindule kuchanya. Na iliswi lya gula umubumo gwendemulike pamwandi gwe nda mubumo gwa ilipembe, gwatige, “Wusage ipa pachanya nane ngulagila ing'ani sesiwoneka pambele.”
66004002	Ndawe lulusika lulo ndasogoswige na Umuhe. Kumbi uko kuchanya kokili ikigoda cha uwutwa na pachanya baho akong'ome uyumwi.
66004003	Uyo yealakong'ome pachanya amalavadikige hilo na ilikingambogo lyakipilimige kila ikigoda cha uwutwa imbali mbesili.
66004004	Fyefigombile ifigoda machumi gavili na fitayi fikipilime kila ikigoda cha uwutwa, na baho pachanya pa ifigoda fifyo, avavaha machumi gavili na vatayi vevakong'ome we vafwite imyenda myelu na ingela imbuyapile isahabu mumitwe.
66004005	Ilimemi na umubumo gwa limadadama, fyahumige mukigoda kicho cha uwutwa. Itala isimufung'ati isa umoto saakige baho pakigoda cha uwutwa. Itala iso je myuhe igimufung'ati ja Nguluvi.
66004006	Pawulongolo pa ikigoda cha uwutwa chepokili kinu wita nyanza iya ikilole, chekilangala wita wanda liganga lyelimalavadika pakomi. Mumbali mbesili sa icho ikigoda cha uwutwa na ukukipilima, pepofili ifigawa ifinyawumi fitayi. Ifigawa ifyo fyefimemile amiho kuwutalo na kumbele.
66004007	Ikigawa icha ukutala chekindawe inyalupala, na icha kavili chekindawe isenga, cha wudatu chekina ulwihwano wita lwa umunu, na icha wutayi che wita imbungu iyiguluka.
66004008	Ifigawa ifyo ifinyawunu ifitayi fyefina amapiko gimutanda chechekivesaga, na fyefimemile amiho, mugati na mwivala. Pamunyi na pakilo, wesifisuupa ukwimbaga: Mwelu, Mwelu, Mwelu Ye Mutwa, Nguluvi Munyaludali, yeekwali, yeikwali na yeakusa!”
66004009	Peluvesaga lusika ifigawa ifitayi pefimbige inzimbo isa ukumupela indolo, ichoga na ululumbo uyo yeakong'ome mukigoda cha uwutwa, yeainanaga kitasila,
66004010	vala avavaha machumi gavili na vatayi, vakwitosa pasi pa uyo yeakong'ome pa kigoda cha uwutwa na ukumusunyalila uyo yeinanaga mbepali na mbepali na ukusitoosaga ingela sawo pa ikigoda cha uwutwa wevitigila:
66004011	“Lukuvaje veve uve wi Mutwa na Nguluvi vetu, wanukile indolo na ichoga na uludali pakuva wagafile ifinu mbefili na ukwimila uwende wako fyagafilwe na ukuwoneka.”
66005001	Ndawe ndakiwonige ikitabu mwiwoko lya kundyo lya uyo yeakong'ome mukigoda cha uwutwa; nacho chechandike mugati na mwivala na ukuvikwa indoni simufung'ati.
66005002	Kangi ndamuwene umunyivaha munyaludali ilaalika atigine: “Ngali yenani yeahwana iso indoni na ukukidindula icho ikitabu?”
66005003	Neke sawoniki umunu yeyeavesaga kuchanya, nambi mung'i, nambi pasi kuvafwe, yeahwanite ukukidindula icho ikitabu nave ukukilava mugati.
66005004	Sweno, nene ndavefile hilo pakuva sawoniki umunu yeahwanite ukukidindula, nambi ukukilava mugati.
66005005	Ndawe uyumwi va vala avavaha swe akunigila, “Ulavemba! Lavage! Inyalupala ya ulukolo lwa Yuda, umwisukulu va Daudi adwesise. Sambi ahwana ukuhesa indoni iso isimufung'ati na ukukidindula icho ikitabu.”
66005006	Pala pagatinagati pa kigoda cha uwutwa fila ifigawa ifinyawumi ifitayi, na vala avavaha ndayiwene mwana ng'olo yimite wita ndumule. Eina membe simufung'ati na amiho gimufung'ati ijo je myuhe igimufung'ati ja Nguluvi jeje misindike kukwekuvesaga mung'i,
66005007	ahele swe itegula ikitabu ukuhuma mwiwoko lya kundyo lya yula yealakong'ome mukigoda cha uwutwa.
66005008	Avelige hela itegula icho ikitabu, fila ifigawa ifinyawumi ifitayi pamwinga na vala avavaha machumi gavili na vatayi vaagwe kinyalileme pa ng'olo. Yeyeavesaga alakolye ligombo na ifinyandilo ifiwuyapile isahabu fimemile uwufumba, kilagilo cha ulwifunyo lwa avanu avelu va Nguluvi.
66005009	Sweno, ndawe vimbige ulwimbo ulu ulupya: “Veve winogela ukutegula icho ikitabu na ukuhesa indoni sacho. Pakuva veve wimudumule, na ukukola idanda yako yeumugulye Nguluvi avanu uluhuma mung'olo mbesili, indongele, amalugu, na avanu va ing'i mbesili.
66005010	Veve uvawuyipe vave wutwa wa uwutambisi vamupigile Nguluvi vetu nawo savayisagila ing'i.”
66005011	Ndawe ndalavige, swe ndipulika iliswi lya avanyivaha wolofu hilo imbalilo yesihwaniti yivalilwe, mbilima kwa mbilima. Vevakong'ome vagombite ikigoda cha uwutwa, fila ifigawa ifinyawumi ifitayi na vala avavaha;
66005012	Vihugite ukulonga: “Umwanang'olo umudumule yeinogela ukwanukila uludali, uwunono, uluhala, ululagi, indolo na ululumbo.”
66005013	Ndapulike ifigawa mbefili kuchanya; mung'i, pasi kuvafwe, na mubahali fitigila, “Kulumwene yeakong'ome mukigoda cha uwutwa, na kulu mwanang'olo, kuvelage na ululumbo na ichoga na indolo na uwutwa mbepali na mbepali.”
66005014	Na fila ifigawa ifitayi ifinyawumi fyatige, “Ena!” Na vala avavaha vaagwe kinyalileme, visunyalila.
66006001	Ndawe ndamuwonige umwanang'olo ihesa indoni iyimwi ya sila indoni isimufung'ati. Ndakipulike ikimwi cha fila ifigawa ifinyawumi ifitayi kilonga kikwihuga wita limadadama, “Wusage!”
66006002	Nene ndawe ndalavige, na kumbi pepoyili ifwalasi yimwi yinya livala lyelu baho. Na yeayihofile alakolye uludibulo, swe ipelwa na ingela. Sweno, ahesile wita idwesa kangi aginage ukudwesa.
66006003	Ndawe, umwanang'olo ahesise indoni iya kavili. Ndakipulike kila ikigawa ikinyawumi kitigila, “Wusage!”
66006004	Nane ndalafile na kumbi pepoyili ifwalasi iyingi baho, dung'u. Yeeayihofile apelitwe ikipigo cha uwusoming'asa sambi uwikalakunoga wugaye mung'i, avanu viwulagage, apelitwe limage likomi.
66006005	Ndawe umwanang'olo ahesige indoni ya wudatu. Ndakipulike kila ikigawa ikinyawumi icha wudatu kitigila, “Wusage!” Lavage kumbi pepoyili ifwalasi iyimwi baho initu. Na yealayihofile eakolye ifigelelo fivili ifya ukugelela uwusito mwiwoko lyakwe.
66006006	Ndapulike nda kinu wita liswi ilihuma mugati mwa fila ifigawa ifinyawumi ifitayi, nalyo lyatige, “Ulukongo lumwi lwa uwuse uwufulwike amagobole dinali yimwi wa ingano, na ing'ongo sidatu sa isayili kwa amagobole dinali yimwi, neke ulwene ulananga amafuta nambi idifayi!”
66006007	Ndawe umwanang'olo ahesise indoni iya wutayi. “Wusage!”
66006008	Nani ndalafile, na kumbi pepoyili ifwalasi iyimwi baho ifudufu. Nailitawa lya yealahofile yee fwa, na kuvafwe amuninilige mumbele. Iwo vapelitwe ululagi lwa ulubali ulumwi uludodo ku ng'i, mbeyili, vavawulage avanu vikola limage, ikinge, ifitamwa na ukukola ifikoko ifikali fya mung'i.
66006009	Ndawe Umwanang'olo ahesige indoni ya wuhanu. Ndawe ndawonige pala pasika pifunyo pakufung'ilisisa uwufumba imyuhe ja vala avevawulage vivalwa ulukani lwa Nguluvi, na ukwimila uwolelesi wewolelelige.
66006010	Sweno, ndawe vavembige vakwihuga: “Veve Mutwa, ve Mwelu na ve muhuvilwa, luva panili peufuvalila ukuhombela umukole kwa avakwikala mung'i mbevali ukwimila idanda yetu?”
66006011	Swe vipelwa yeyeavesaga isopeka inaali iyinya livala lyelu, swe vilongelwa ulwa vaginage ukusupa kwa lusika ludodo, mbaka peyikwilye imbalilo ya avakami avayawo na vanyalukolo vawo ve nawo vawulagwa ndawe vavene lwevavawulige.
66006012	Ndawe ndalavige, na ulusika umwanang'olo peahesige indoni iya mutanda, swe piva na ikitulo kikomi cha ing'i; ilisuva lyatilive wita ilyenda ilitifuse; na gu mwesi mbeguli gwave wita danda;
66006013	nasi ng'eng'esi naso sa kwilanga saagwe mung'i wita amakowo ga umusombe amafwamunga lwegilagalaga pasi pe umubiki ugwene gwipuga na ikifulufumbi.
66006014	Kwilanga kwipilinzile wita likalatasi lwelyalipilingwa; ifidunda mbefili na ifisima fyahesiwe pala pefyefipwali.
66006015	Ndawe avatema va mung'i, avavina, avavina va vanyigalu, avanono, vanyaludali, yeyeavesaga munyawingi na umutemapakwe, vifihite mumapalika na mumapango mufidunda.
66006016	Vakufitigila ifyo ifidunda na igo amapalika, “Mutugwilage, mukatufihe pataali na umwene ye ikong'omalaga mukigoda icha uwutwa, na pataali na ililakali lya Umwanang'olo!
66006017	Pakuva ikimunyi ichene hilo cha ililakali lyawo yekifikite. Ngali yenani yeahwana vibese nacho?”
66007001	Pesilutye iso ndavawene vanyivaha vatayi vimile imbali isitayi isa ing'i, vibatilise ing'ala yilapuga na ludodo hela: nambi mung'i, nambi mubahali, nambi mumibiki.
66007002	ndawe ndamuwonige umunyivaha uyungi akwilila pachanya uluhuma kumihago weakolye ikitemelo cha Nguluvi umumi. Ihugite liswi na ukuvalongela iwo avanyivaha avatayi avapele ukuyananga ing'i na ibahali,
66007003	“Mulayananga ing'i, nambi ibahali, nambi imibiki, mbaka pala petuve tuvavikite indoni avakami va Nguluvi vetu mu wusu wawo.”
66007004	Kangi ndawe ndapulikige imbalilo yawo iwo avikitwe indoni: Avanu mbilima ligana na machumi gatayi na vatayi va imbegalo isa Isilaeli.
66007005	Imbegalo ya Yuda ve vanu mbilima nyichumi na sivili; imbegalo ya Lubeni, mbilima nyichumi na sivili, imbegalo ya Gadi mbilima nyichumi na sivili,
66007006	imbegalo ya Aseli, mbilima nyichumi na sivili, imbegalo ya Nafutali, mbilima nyichumi na sivili, imbegalo ya Manase, mbilima nyichumi na sivili,
66007007	imbegalo ya Simioni, mbilima nyichumi na sivili; imbegalo ya Levi, mbilima nyichumi na sivili, imbegalo ya Isakali, mbilima nyichumi na sivili;
66007008	imbegalo ya Sabuloni, mbilima nyichumi na sivili, imbegalo ya Yosefu, mbilima nyichumi na sivili; na imbegalo ya Benyamini, mbilima nyichumi na sivili.
66007009	Ndawe ndalavige, swe nguliwona ililugu ikomi lya avanu vesivahwaniti ukuvalilwa: avanu va ing'i mbesili, ing'olo, ulukolo na indongele. Nawo vamemile pa kigoda icha uwutwa cha umwanang'olo, viva vafwite imyenda imyelu na ukwibata amatagala ga imivale mumawoko gawo.
66007010	Vihugite amaswi vitigila, “Uwukombolwa wetu wihuma kwa Nguluvi vetu yeakong'ome pa kigoda icha uwutwa, na ukuhuma kulu Mwanang'olo!”
66007011	Vanyivaha mbevali viimite wevakigombite ikigoda cha uwutwa, avavaha na fila ifigawa ifinyawumi ifitayi. Vaagwe kinyalileme pakigoda cha uwutwa, swe vakumusunyalila Nguluvi,
66007012	Vitigila, “Ena! Uwufunyilile, indolo, uluhala, ikilumbo, ichoga, ululagi na uludali fivelage kwa Nguluvi vetu, mbepali na mbepali! Ena!”
66007013	Uyumwi va iwo avavaha swe akumbusa, “Iva vevafwite imyenda imyelu veva nani?”
66007014	Nani ndamupitwe! “Ve mutambule, veve ye ulusele!” Nave amitwe, “Iva ve vala avalowike wunofu muneseko ingomi. Wofwige imyenda jawo mudanda ya Umwanang'olo, swe giva myelu.
66007015	Nambi vali ipa pa kigoda cha uwutwa cha Nguluvi. Vakumupigilaga Nguluvi ikilo na kikimunyi mu Tembeli yakwe; nave yeakong'ome mukigoda cha uwutwa avakitila ilihema livasiike avalolele.
66007016	Sisavadagana nambi kukeluka; lisuva nambi umungila gwalyo, sisalivavalila kangi,
66007017	pakuva umwanang'olo ye ali pagatinagati pa kigoda cha uwutwa saava mukwamila ng'olo vawo, nave saavalongosa ku mifwilo ja ululenga ulunyawumi. Nave Nguluvi saavahesa inzihosi mbesili mumiho gawo.”
66008001	Na Umwanang'olo ave ihesa indoni iya mufung'ati, kwave sili kuchanya kwa lusika lwa ilipinga lya ikivalilo kimwi de,
66008002	ndawe ndavawonige vala vanyivaha avimufung'ati avakwimaga pa Nguluvi vapelitwe imembe isimufung'ati.
66008003	Umunyivaha uyungi afikite, weakolye ikifung'lisiso ikiwuyapile isahabu, iimite pifunyo. Nave apelitwe uwufumba wolofu ahanze pamwinga na ulwifunyo lwa avanu mbevali va Nguluvi, pala pifunyo apawuyapile isahabu apali pawulongolo wa ikigoda cha uwutwa.
66008004	Ilisusi lya uwufumba lyahele kiting'a kuchanya, pamwinga na ulwifunyo lwa avanu va Nguluvi, ukuhuma mumawoko gakwe uyo munyivaha yee pa Nguluvi.
66008005	Ndawe umunyivaha ategulige ikifung'ilisiso icho, akukisopa umoto gwa pifunyo akukimemya, swe akukitosa kung'i. Swe kwave na umubumo, limadadama, limemi na ikitulo cha ing'i.
66008006	Ndawe vala avanyivaha avimufung'ati avakolye amapembe agimufung'ati swe vakwigelanisa ukugakuva.
66008007	Umunyivaha uva kutala akufile lipembe lyakwe. Swe indonya iyihanging'ine na amaganga na idanda fyatoosiwe mung'i. Swe iyimwi kwa isidatu ya ing'i yaapye. Na iyimwi kwa isidatu ya imibiki jaapye, na amahamba mbegali amadodi gaapye.
66008008	Umunyivaha uva kavili akufile lipembe lyakwe. Na ikinu wita ikidunda kikomi ikikwaka umoto chatoosiwe mubahali,
66008009	iyimwi kwa isidatu ya ifigawa mbefili fya mubahali fyaafwe, na iyimwi kwa isidatu ya ifipugu ifikomi fyanangike.
66008010	Ndawe umunyivaha va wudatu akuvige lipembe lyakwe. Na ing'eng'esi ingomi yeyaakige wita moto, yaagwe ukuhuma kuchanya, na ukwika mu yimwi ya isidatu ya imikoga na imifwilo ja ululenga.
66008011	Ing'eng'esi iyo yitambulwa, “Wukali.” Sweno, iyimwi ya isidatu ya indenga save ng'ali, avanu wolofu vaafwe ukwimila ululenga lulo, pakuva lwapitwike ukuva lukali.
66008012	Ndawe umunyivaha va wutayi akuvige lipembe lyakwe. Iyimwi ya isidatu ya ilisuva, na ya umwesi na ya ing'eng'esi yatofilwe; mbaka lulung'ali lwayo lwayasile ulumwi lwa isidatu lwa uwumalavadifu wayo. Iyimwi kwa isidatu ya ikimunyi nayo yagayike, lwendahihyo na iyimwi ya isidatu ya ikilo nacho.
66008013	Ndawe ndalavige, swe ndipulika imbungu yiguluka kuchanya hilo kwilanga yilonga yihugite, “Mwinalyo, mwinalyo, mwinalyo yemukwikala mung'i ulusika lwe avanyivaha avadatu vevasige pevava vakufile amapembe gawo!”
66009001	Ndawe umunyivaha va wuhanu akuvige ilipembe lyakwe. Nani ndayiwene ing'eng'esi yeyeyigwe mung'i uluhuma kuchanya. Nayo yapelitwe ikidindulilo cha ilikombo iligaya mudugo.
66009002	Sweno, ing'eng'esi iyo yadindwe ilikombo iligaya mudugo, lyahumite lisusi wita ilisusi lyelihuma mwitemela lya umoto. Ilisuva na kwilanga kwave lwisa ukwimila ilisusi lilyo lya kuvafwe.
66009003	Imanzi sahumite mwisusi lilyo, swe sikusa mung'i, sapelitwe uludali lwa ingii sa mung'i.
66009004	Swe silagilwa ulwa silananga ilisoli lya mung'i nambi amahamba nambi imibiki jejegivesaga, pesi sivanangage vala hela vesivateme uluhagi lwa Nguluvi muwusu wawo.
66009005	Imanzi iso sisenawule ukuwulaga avanu, pesi ukuvatesa hela kwa ulusika lwa myesi gihanu. Uwuvafi wesikwambusa windawe uwuvafi wevakumufika umunu pealumitwe na ingii.
66009006	Ulusika ulo avanu savayisaka ifwa neke sisavayiwona nda; kangi savadoboka ukufwa neke ifwa sayivakimbila.
66009007	Pesawonekige mumiho imanzi iso, sesindawe ifwalasi ingelanise kwigalu. Muchanya mumitwe jaso sesifwikitwe ingela isawonekige wita mbuyapile isahabu, na uwusu waso sesihwana na uwusu wa avanu.
66009008	Ifwili sesindawe ifwili sa avang'inetu, na amino gaso gegindawe amino ga Inyalupala.
66009009	Na amabapala wita ngwembe imbuyapile ichuma. Imibumo ja amapiko jaso je wita umubumo gwa ulugendo lwa imituka myolofu igikulunwa na ifwalasi nzolofu isikimbilila kwigalu.
66009010	Sesina mikila na imifwa ndawe ja ingii, na ukukola imikila gijo sesina ludali lwa ukwananga avanu kwa lusika lwa myesi gihanu.
66009011	Kangi sinave umutema yeasitemile, nave ye munyivaha kwikombo iligaya mudugo ilitawa lyakwe ku kiebulaniya ye Abadoni, na ku Kigiliki ye Apolioni, kwekuta Umuwulasi.
66009012	Ineseko isa ukutala yesilutye; pesisige isingi sikusa.
66009013	Ndawe munyivaha va mutanda akuvige ilipembe lyakwe. Nani ndapulike iliswi ilimwi ukuhuma imbali isitayi isa pifunyo apawuyapile isahabu ape pa Nguluvi.
66009014	Iliswi ilyo lyamutige uyo munyivaha va mutanda yeakolye ilipembe, “Vadindulige avanyivaha avatayi avapinge mu mukoga umukomi gwa Efulata!”
66009015	Avanyivaha vevagelanise ku kivalilo, ikimunyi umwesi, ukuwulaga iyimwi kwa isidatu ya avanu.
66009016	Ndapulike imbalilo ya vanyigalu avanyakuhova ifwalasi ye mbilima, mbilima magana gavili.
66009017	Ulu lwendasiwene iso ifwalasi na vanyakuhova ifwalasi mu maloto gago: vevina ingwembe mumambaga ise moto ng'ani, isinya livala ilinyakilesi na linyaludula na wita ikibiliti. Imitwe ja iso ifwalasi jegindawe ija inyalupala; na umoto ilisusi na ikibiliti fyahumige mumilomo jaso.
66009018	Iyimwi kwa isidatu ya avanu vaafwe ukukola ineseko siso isidatu, kwekutigila, umoto, ilisusi na ikibiliti, fyefyahumige mumilomo jaso;
66009019	pakuva uludali lwa ifwalasi iso je mumilomo jaso na mumikila jayo. Imikila jayo jegina mitwe wita ja nzoka, na vakolige jijo ukutesekesa avanu.
66009020	Avanu avangi vevevasige vesivafwii na ineseko siso, sivapitwiki na ukufileka ifinu fyevevawuyipe na amawoko gawo vavene, pesi ulwa vaginite ukusunyalila amasoka, ifihwana nguluvi ifiwuyapile isahabu, amagobole, ichuma cha isaba, amaganga na imibiki, ifinu fyesihwaniti ukulava, ukupulika nambi ukugenda.
66009021	Na sivahongesi nu kupela na ukuwuleka uwuwulasi, uwuhavi, uwugoni na uwuhiisi.
66010001	Ndawe ndamuwonige umunyivaha uyungi umunyaludali akwika ukuhuma kuchanya. Na emufwike lifufu, na ilikinga mbogo mumutwe gwakwe. Uwusu wakwe wewindawe wita lisuva, na amagulu gakwe gegindawe wita umoto.
66010002	Mumawoko gakwe eakolye ikitabu kidodo kidindule. Ageliike ligulu lyakwe lya kundyo pachanya mubahali, na lya kung'igi pachanya mung'i ing'afu,
66010003	na ukukemela akwihuga liswi liva na umubumo wita gwa Inyalupala. Ave akwihuga, imibumo gimufung'ati januche kwa kitulo.
66010004	Na ijo imibumo igimufung'ati pejalongige, nene ndasakige ukwandika. Neke ndapulike iliswi ukuhuma kuchanya litigila, “Ing'ani isa imibumo igimufung'ati ijo kinyele, lemwa kwandika!”
66010005	Ndawe yula umunyivaha yendamuwene imile pachanya mubahali na pachanya mung'i ing'afu akaang'we liwoko lyakwe lya kundyo kuchanya,
66010006	swe akwilapa mwitawa lya Nguluvi yeinanaga mbepali na mbepali, Nguluvi yeagafile kuchanya na mbefili ifilimumo, ibahali na mbefili ifilimumo ing'i na mbefili ifilimumo. Swe itigila, “Ulusika lwa ukugina ukusindila lusisile!
66010007	Neke ulusika lula umunyivaha va mufung'ati peavapulise liswi lyakwe, ulusika lwe ava akufile ilipembe lyakwe, Nguluvi akwisa lula lwealahosise ukupiga ulwa ikinyele ndawe lweeavalaliche avakami vakwe avavisi.”
66010008	Ndawe lila iliswi lyendemulike ukuhuma kuchanya pala pamwandi lyalonzile nanene kangi, “Bitage ukakitegule kila ikitabu ikidindule, chekili mwiwoko lya munyivaha yeimile pachanya mubahali na pachanya mung'i ing'afu.”
66010009	Sweno, ndawe ndamubitilige uyo umunyivaha, swe ngumutigila amelage lino ikitabu ikidodo. Nave anigee, “Kitegule ukilye mumulomo gwako, nacho kiva kinyalwiha wita wuki, neke mwileme kiva kikali wuhulo!”
66010010	Sweno, ndawe ndakitegulige ikitabu kicho ikidodo ukuhuma mwiwoko lya yuyo umunyivaha, swe ndilya, nacho chekinyalwiha wita wuki mumulomo gwangu, neke ndavelige ndimila chave kikali wuhulo mwileme lyangu.
66010011	Ndawe ndalongeligwe, Lukuvaje kangi ukulaalika ulukani lwa Nguluvi kwa avanu wolofu, va ing'i mbesili, ing'olo mbesili, indongele mbesili na avatwa!”
66011001	Ndawe ndapeligwe uludete lwelwe wita lugoda lwa kigelelo, swe ndilongelwa, “Winuke ubite ukayigele i tembeli ya Nguluvi, pifunyo, na ukavavalile avanu vevisunyalila mugati mumo.
66011002	Neke yilekage ibwalo iyilikwivala ya i Tembeli, ulayigela, pakuva iyo nawule kwa avanu va ing'i isingi, vala avayilivata iboma inzelu lusika lwa myesi machumi gatayi na givili.
66011003	Nane ndivapela uludali awolelesi vangu vavili sambi vavile lusika lwa ifilo mbilima yimwi na magana gavili na machumi gimutanda kono we vafwite imyenda imitifuse.”
66011004	Iwo awolelesi avavili je imibiki igivili ja imiseituni na itala isivili isikwimaga pa Mutwa va ing'i.
66011005	Wone umunu igelele ukuvatesa, umoto ugwihumaga mumilomo jawo guvawulaga avatavangu vawo, na yeyeavesaga munu yeigelela ukuvatesa afwila lulo.
66011006	Iwo vina lulagi ukuleka vatanile indonya ukuta yilatonya ulusika pevilalika ulukani lwa Nguluvi. Kangi vina ululagi lwa ukudulika imifwilo mbegili ja ululenga give danda, na ululagi lwa ukwambusa ineseko na ifwa yeyeyivesaga mung'i pevavesaga vawendite.
66011007	Neke pevave vasinzile ukudalika ulo ulukani ing'oko iyihuma mwikombo ilihelesa yihoma nawo ligalu, yivalema na ukuvawulaga.
66011008	Imifimba jawo gisigala mumakasi ga iboma ingomi pa kwigilisa iboma iyo ku Sodoma na Misili kwa Umutwa vave atumbikwe.
66011009	Avanu va ing'olo mbesili indongele, ing'i na ilivala savagilava imifimba ijo kwa ulusika lwa filo fidatu na ikilipinga, na sisavatawula gitagwe.
66011010	Avanu avakwikalaga mung'i savahekelela ifwa ya avanu iwo avavili. Savawuyapa uluhekelelo na ukwisindikila ifipelwa pakuva avavisi iva avavili vakavelige vakuvafwahisa pakomi avanu va mung'i.
66011011	Neke pefilutye ifyo ifilo ifidatu na ikilipinga umuhe gwa uwumi ukuhuma kwa Nguluvi gwavinje, nawo ndawe vimige, mbevali avavawene vibatike na umuhwehwe mukomi.
66011012	Ndawe iwo avavisi vapulike iliswi likwihuga ukuhuma kuchanya likuvatigila, “Musage ipa pachanya!” Nawo swe vakwilila pachanya kuchanya mwifufu, avatavangu vawo viva we vakuvalava.
66011013	Pa ikivalilo kicho kwave na ikitulo kikomi cha ing'i, ulubali ulumwi lwa iyimwi kwa nyichumi ya ing'i yanangike. Avanu mbilima simufung'ati vaafwe ukwimila ikitulo kicho cha ing'i. Avanu avasige wogwipe pakomi, swe vakumulumba Nguluvi va kuchanya.
66011014	Ineseko isa kavili yesilutye, neke lavage! Ineseko isa wudatu sikusa sikwangufya.
66011015	Ndawe umunyivaha uva mufung'ati akuvige ilipembe lyakwe. Na amaswi makomi gapulise kuchanya gitigila, “Lino uwutema wa mung'i ye wuve wa Umutwa vetu na Kilisito vakwe. Nave atema kitasila.”
66011016	Ndawe vala avavaha machumi gavili na vatayi na avakong'ome pa Nguluvi mufigoda fyawo fya uwutwa, vagwe kinyalileme, swe vakumusunyalila Nguluvi,
66011017	Vitigila: “Mutwa Nguluvi munyaludali, yewikwali na yewewikwali! Tukukulumba, pakuva ukwete uludali lwako ulukomi swe vivanga ukutema!
66011018	Avanu avamyanza vibatiike na ililakali, pakuva ulusika lwa uwuvifu wako lufikite, ulusika lwa ukuvahiga avafwe. Lwe lusika lwa ukuvaposa avakami vako avavisi, avanu vako na mbevali avakulipela indolo litawa lyako, avavina na avadodo. Lwe lusika lwa ukuvawulagila ng'ani vala vevakuyiwulagila ng'ani ing'i.”
66011019	Itembeli ya Nguluvi kuchanya swe yidindulwa, na Ilisandiko lya Lufingano lwakwe lyawonike mu Tembeli yakwe. Ndawe kwawonekige limemi, liswi, limadadama, ikitulo cha ing'i na indonya ngomi yinyamaganga.
66012001	Sweno, ikilagilo ikikomi chawonike kuchanya. Epwali ipo umung'inetu yeemufwike lisuva, na umwesi pasi pa magulu gakwe, na ingela na ing'eng'esi nyichumi na sivili mumutwe gwakwe!
66012002	Umung'inetu uyo ali na filo, ayofile ukwimila uwuvafi wa ukwivikula sambi egale umwana.
66012003	Ikilagilo ikingi chawonike kuchanya: liyoka likomi lidung'u na linya membe nyichumi na imitwe gimufung'ati, na imitwe mbegili jemifwike ingela.
66012004	Liyoka ilyo lyakulumite likola umukila gwalyo ing'eng'esi iyimwi kwa isidatu ya ing'eng'esi isa kwilanga na ukusitoosa pasi mung'i. Nalyo limite pa uyo Umung'inetu yeali pipi ukwegala umwana, ligelanise hilo ukumumila umwana, pembe hela egalwe.
66012005	Ndawe umung'inetu uyo egalige umwana mukwamisi, yula yeatema avanu va ing'i mbesili ikola ulugoda lwa ichuma. Neke umwana uyo swe inyelebulwa na ukusindikwa kwa Nguluvi na ku kigoda chakwe cha uwutwa.
66012006	Swe uyo mwayuva akimbilye ku balali, kula kwe Nguluvi alamugelanikise apono apawunamu pala pealalolelwa ikale kwa ulusika lwa filo mbilima yimwi na magana gavili na machumi gimutanda (1260).
66012007	Ndawe kwalamukige ligalu kuchanya: Mikaeli na avanyivaha vakwe vihomile na lilyo liyoka, nalyo lyavananzile pamwinga na vanyivaha vakwe.
66012008	Neke ulwene liyoka ilyo silyahwaniti ukuvalema, na pambele kangi sipavi na ikilega chalyo kuchanya ukwimila ilyene nambi vanyivaha valyo.
66012009	Sweno, liyoka lilyo ilikomi lyatosiwe kwivala. Liyoka ilyo ye yula liyoka lya pidaha yuyo yeitambulwagwa kangi, Ibilisi apangi Setani. Ye akuyisanga ing'i mbeyili. Nachene, atoosiwe mung'i, na ililugu lyakwe mbelili pamwinga nave.
66012010	Ndawe ndapulikige liswi likomi kuchanya litigila, “Lino uwukombolwa uwihuma kwa Nguluvi yewufikite! Uludali na Uwutwa wa Nguluvi vetu yewuwonike pawelu. Nayi Kilisito aluvisile pawelu ululagi lwakwe! Pakuva yula umusongela va avanyalukolo vetu, yeakwimaga pa Nguluvi akuvasongela pakilo na pakimunyi, lino atoosiwe kwivala.
66012011	Vanyalukolo vetu yevadwesise kwa idanda ya umwanang'olo na kwa uludali lwa uwanachene wevawulaalikige, pakuva sivawutugiti na uwunani wawo ukuta kinu hilo, swe viva vidiche nambi ukufwa.
66012012	Palulo, muhekelelage nyenye mwe kuchanya na mbefili ifikwikala kuko. Neke, mwinalyo nyenye mwe ing'i na ibahali, pakuva Ibilisi avasye we ina lilakali na uwuvifu wukomi, pakuva akulukagula ukuta ifilo fyakwe ifisige ye fikefu.”
66012013	Liyoka lyave likulukagula ukuta litoosiwe pasi mung'i, swe livanga ukumufwima yula mwayuva yee eje umwana umukwamisi.
66012014	Neke mwayuva uyo apelitwe amapiko gavili ga imbungu sambi ahwane ukuguluka abite pataali hilo na ilyo liyoka, mbaka apono pakwe ku balali kwe ake alolelwa wunofu ulusika ulutaali.
66012015	Sweno, liyoka lyafunyite ululenga lolofu wita mukoga, swe ululenga ulo lwamuninilite uyo mwayuva mumbele sambi lumutegulise.
66012016	Neke ing'i yamutanzile uyo mwayuva yadindwike wita wuvi na ukwingisa ululenga ulo ulwahumige mumulomo gwa liyoka lilyo.
66012017	Swe, liyoka ilyo lyamuvipye uyo mwayuva, swe likwibitilaga, lyahele ukwihoma na imbegalo iyingi ya uyo mwayuva, kwekutigila vala mbevali avanyachoga ku ndagilo isa Nguluvi na ukwinatila uwanachene wa Yesu.
66012018	Na liyoka ilyo lyahele lisakwima pamugekela gwa ibahali.
66013001	Ndawe ndayiwonige ing'oko iyimwi yihuma mubahali. Ing'oko iyo yeyina mitwe gimufung'ati na imembe nyichumi, ilipembe lyelivesaga lyelina ingela. Ilitawa lya amaligo lyelyandikwe pachanya pa imitwe gijo.
66013002	Ing'oko iyo yendayiwene yeyindawe duma, na amagulu gayo yeyindawe lisikili, na umulomo gwakwe wita gwa Inyalupala. Lila liyoka lyayipelye yila ing'oko iyo uludali lyalyo; ikigoda chalyo cha uwutwa na ululagi ulukomi.
66013003	Umutwe ugumwi gwa iyo ing'oko gwawonekige wita gutesike gwina mavamba wuhulo, neke ilivamba ilyene yelyeliponite. Ing'i mbeyili yasasave ing'oko yiyo na ukuyininila.
66013004	Avanu mbevali swe vakulisunyalila lila liyoka pakuva lyayipelye yila Ing'oko uludali lwayo. Vayisunyalye kangi na yila ing'oko vitigila, “Ngali ye nami yeindawe iyi ing'oko? Ngali yenani yeahwana ukwihoma nayo?”
66013005	Ndawe ing'oko iyo swe yitawulwa yilonge ing'ani isa ukwitupya na ukumuliga Nguluvi; swe yipelwa ululagi kwa lusika lwa myesi machumi gatayi na givili.
66013006	Sweno, ndawe yavangige, ukumuliga Nguluvi, ukuliga na ilitawa lyakwe, na mbevali avikwikalaga kuchanya.
66013007	Swe yitawulwa ukuvahoma ligalu na ukuvadwesa avanu va Nguluvi. Yapelitwe ululagi ku avanu va ing'olo mbesili, ulukolo, indongele na ing'i mbesili.
66013008	Mbevali avakwikalaga mung'i savamusunyalila pesi vavala hela ve amatawa gawo gandikwe uluhuma pamuvango gwa ukugawa ing'i mukitabu cha uwumi cha umwanang'olo umudumule.
66013009	“Munyamapulikilo, apulikage!
66013010	Wone ave vadonyitwe ukugalulwa luvavaje ukuta iwo savagalulwa; wone vadonyitwe ukuwulagwa kwa ilimage iwo savadumulwa na ukwimila siso, luvavaje avanu va Nguluvi vavelage na ulwikangaliso na ulufuuwo.”
66013011	Ndawe ndayiwonige ing'oko iyingi yihuma mung'i. Yeyina membe sivili wita sa ng'olo, na yalongige wita liyoka.
66013012	Yeyina lulagi ulukwilaniche ukuhuma kwa yila ing'oko iya kutala, na yakwete lululagi lulo pa ing'oko yiyo. Ayikange ing'i mbeyili na mbevali mumo ukuyisunyalila ing'oko yiyo iya kutala yeyina ilivamba lya ifwa lyelyeliponite.
66013013	Sweno, iyi ing'oko iya kavili yapigite imiitu minyawuhulo mbaka yambwise umoto guhume kuchanya gwike mung'i pamiho ga avanu.
66013014	Yavayasise avanyang'i va mung'i ukukola imiitu gijo jeyapelitwe ukupiga pa ing'oko yila iya ukutala. Ing'oko yavalonje ava mung'i vawuyapage ikiganiso ukwimila ululumbo lwa yila ing'oko yeyeyitesike yina livamba lya ilimage neke yananite kangi.
66013015	Swe ndawe apelitwe uwuwuya ukuyiputila uwumi icho ikiganiso cha yila ing'oko iya ukutala, mbaka chahwanite ukulonga na ukuvawulaga avanu mbevali vesivakisunyali.
66013016	Ing'oko yavakange mbevali, vavina na vadodo, avanono na avamikaa, avanu avatemapawo na avanyawingi, vavavikage indoni kwiwoko lya kundyo na muwusu wawo.
66013017	Yavakanie mbevali ukugula nambi ukugusa kinu pesi vavala hela avateme uluhagi lulo, kwekutigila ilitawa lya yila ing'oko apangi ulwandiko lwa imbalilo ya ilitawa lilyo.
66013018	Ipa lino luvaje muvelage na uluhala, yula umunyaluhala avalilage imbalilo ya ing'oko iyo kwekutigila kiki, pakuva imbalilo iyi ya vanu, imbalilo iyene ye iyi, magana gimutanda, machumi gimutanda na simutanda.
66014001	Ndawe ndakiwonige ikidunda cha ku Sayuni, na umwanang'olo imile muchanya; pamwi nave vepwali avanu mbilima ligana na machumi gatayi na vatayi ve valivandikwe muwusu wawo ilitawa lya Umwanang'olo na ilitawa lya Udade.
66014002	Kangi ndawe ndapulikige iliswi ukuhuma kuchanya ilyapulisige wita ululenga ulwibuma lukwitoosa mumatalawe, wita umubumo umukomi gwa limadadama. Lyapulisige wita lwimbo lwa avakufi avikuva amagombo gawo.
66014003	Iwo avanu mbilima ligana na machumi gatayi na vatayi vimbige ulwimbo ulupya pa kigoda cha uwutwa na pa fila ifigawa ifinyawumi ifitayi na pa vala avavaha. Siekwali umunu yeahwanite ukwiyigisa ukwimba ulwimbo ulo pesi vavala hela avanu avakombole mung'i.
66014004	Avanu vawo, vevala vesivisopiti muwuhongawinya vagendanile na avang'inetu, pakuva veva tunaafu. Avene, vakumuninilaga Umwanang'olo kukwe abitaga. Iwo vevala avagule uluhuma muvanu awolofu, kangi vave ve va ukutala ukutawulwa kwa Nguluvi na kulumwanang'olo.
66014005	Na sivigeli nangi ukuva vadesi; vagaya wananzi uwewuvesaga.
66014006	Ndawe ndamuwonige Umunyivaha uyungi iguluka adonyite kuchanya ina Ulukani Ulunofu lwa mbepali na mbepali lwa Nguluvi sambi alulalike ku vanu mbevali avakwikalaga mung'i ku vanu va ing'i mbesili, ing'olo mbesili, avanu va indongele mbesili na amavala mbegali.
66014007	Alonzile akwihuga, “Muvelage na ichoga kwa Nguluvi na ukumupela indolo! Pakuva ikivalilo yekifikite cha uluhigilo lwakwe. Mumusunyalilage umwene yeagafile ing'i na kuchanya, ibahali na imifwilo ja ululenga.”
66014008	Umunyivaha va kavili amufwatite uyo uva ukutala kono weitigila, “Yeagwe! Ena Babiloni ingomi yeagwe! Babiloni yeavapelye avanu va ing'i mbesili vayinywe idifayi yakwe idifai ing'ali uwuyasi wakwe.”
66014009	Na umunyivaha va wudatu avafwatite iwo avavili ilonga akwihuga, “Yeyeavesaga munu yeakuyisunyalila yila ing'oko na ulwihwana lwayo na ukwidikila ukutemwa uluhagi lwayo muwusu wakwe nambi mwiwoko lyakwe,
66014010	uyo atang'anila ilikali lya Nguluvi iligaya uwudegepele. Umunu uyo sa ateseka mumoto gwa ikibiliti pa Vanyivaha avelu na pa Umwanang'olo.
66014011	Ilisusi lya umoto ugukuvatesa likwililaga kuchanya mbepali na mbepali. Avanu iwo vevayisunyalye ing'oko na ulwihwano lwayo, na ukutemwa uluhagi lwa ilitawa lyayo, sisavava na iikiba yiyeyivesaga pakilo na pamunyi.”
66014012	Ukwimila siso, luvavaje avanu va Nguluvi, avanu avakwinatila ululagi lwa Nguluvi na ukumufuuwa Yesu, vavelage na ulwikangaliso.
66014013	Ndawe ndapulikige iliswi ukuhuma kuchanya litigila, “Wandike ulu! Vinomile avanu ve uluhuma lino vifwa kono wevahanzile na Umutwa.” Nave Umuhe itigila, “Vinomite hilo! Pakuva savasuupa uluhuma mu kuguda mbekuli; na amaveleko ga ifipigo fyawo sagagendasa nawo.”
66014014	Ndawe ndalavige, kumbi pepolili lifufu ilyenzelufu baho. Na pachanga pa lifufu lilyo pepina kigawa wita munu. Alafwite ingela imbuyapile isahabu mumutwe, kono akolye inyengo mwiwoko lyakwe.
66014015	Ndawe umunyivaha uyungi ahumite mu Tembeli weakwihuga akumutigila yula yealakong'ome mwifufu, “Ngukugongola, kolage isenzi yako ukabete isanga, pakuva ulusika lwa isanga yelufikite; isanga ya ing'i yeyitung'wine.”
66014016	Sweno, yula yealakong'ome mwifufu atoosise isenzi yakwe mung'i, na isanga ya ing'i ndawe yabetigwe.
66014017	Ndawe umunyivaha uyungi ahumite mu Tembeli kuchanya weakolye inyengo inzugi.
66014018	Ndawe kangi umunyivaha uyungi umwimilisi va umoto, ahumite pifunyo, akumulongela akwihuga yula umunyivaha yeakolye isenzi iyinyawugi, “Nave kolage iyo isenzi yako inzugi, ukadumule isabibu ukuhuma mumisabibu ja mung'i pakuva isabibu isene yesitung'wine!”
66014019	Sweno, umunyivaha uyo ndawe atoosige isenzi yakwe mung'i, swe idumula isabibu sa mung'i, swe akusisopa mu kisilo ikikomi cha ukuhusila isabibu, ikitegulilo cha ililakali lya Nguluvi.
66014020	Swe isabibu iso sihuswa mugati mwa isavani iyili kwivala kwa iboma, na idanda ukuhuma musavani iyo yanyilime pataali wita nzwambo magana gadatu na uwuhelesa wacho wita nzwambo magana givili.
66015001	Ndawe ndakiwonige ikilagilo ikingi kuchanya, kikomi na cha kwinatila. Ipo pepovali vanyivaha avimufung'ati ave vina ineseko iso ingomi isimufung'ati isa kuwusililo. Na ukukola ineseko iso ingomi isimufung'ati, ililakali lya Nguluvi liva likwilaniche.
66015002	Ndawe ndakiwonige kinu wita bahali ya kilole, nyanze na umoto. Ndawene kangi vala avanu vevayidwesise yila ing'oko na ulwihwano lwayo na imbalilo ya ilitawa lyakwe, vevimile palubali pa iyo ibahali ya ikilole, wevakolye amagombo agevapelitwe na Nguluvi.
66015003	Vimbige ulwimbo lwa Musa umukami va Nguluvi na ulwimbo lwa Umwanang'olo vitigila: “Uwukomi wa uwuhulo wulimufipigo fyako! Veve ve Nguluvi ve Mutwa munyaludali mbeluli ing'asi sako ngolofu na sanachena! Veve ye ulimutema va mbepali kwa mbevali.
66015004	Ye nani mugaya choga na ukulipela indolo ilitawa lyako veve ve Mutwa? Pakuva veve ye wiyena ve mwelu. Avanu va ing'i mbesili savakusila na ukukusunyalila pakuva ifipigo fyako fya wugolofu fiwonike kwa mbevali.”
66015005	Pesilutye iso ndayiwene i Tembeli ndindule kuchanya, na mugati pepolili ilihema ilyalagilige uwulipwali wa Nguluvi.
66015006	sweno, vala avanyivaha avimufung'ati avanya neseko isimufung'ati vahumite mula mu Tembeli, kono wevafwite imyenda igimalavadika ijesiwe hilo na imisipi imiwuyapile isahabu mumambaga sawo.
66015007	Ndawe, uyumwi va ifigawa fila ifitayi avapelye iwo avanyivaha avimufung'ati ifinyandilo ifiwuyapile isahabu ifimemile ililakali lya Nguluvi, yeinanaga kitasila.
66015008	Itembeli yamemile ilisusi ilyambwise na indolo na uludali lwa Nguluvi, na siekwali umunu yeahwanite ukwingila mu Tembeli mbaka pesadusise sila ineseko ingomi isimufung'ati isa vala avanyivaha avimufung'ati.
66016001	Ndawe ndapulikige iliswi likwihuga ukuhuma mu Tembeli likuvatigila vala avanyivaha avimufung'ati, “Mubitage mukabohole ifinyandilo ifyo ifimufung'ati fya ililakali lya Nguluvi mung'i.”
66016002	Sweno, umunyivaha uva kutala ahele asakubohola ikinyandilo chakwe mung'i. Ulusika lulo ifipemba ifiyavaga na ukuvava wuhulo fikuvafika avanu mbevali vevevavike indoni ing'oko, na vala avasunyalilige ulwihwano lwayo.
66016003	Ndawe umunyivaha uva kavili aboholige ikinyandilo chakwe mu bahali. Nayo ibahali yapitwike yiva nda ng'ani, wita ya umunu yeafwe, na ifigawa mbefili mubahali fyaafwe.
66016004	Umunyivaha uva wudatu abohwe ikinyandilo chakwe mumikoga na imifwilo ja ululenga, najo japitwike danda.
66016005	Ndamupulike umunyivaha umwimilisi va ululenga itigila, “Veve ve Mwelu, Yewikwali na yewewikwali! Veve ye wi mugolofu muluhigilo ulu lwe uhigite.
66016006	Pakuva vayibohwe idanda ya avanu vako na ya avavisi, nave uvapelye idanda vanywe; Ulu luvavaje hilo!”
66016007	Ndawe ndapulikige iliswi pifunyo litigila, Ena, Umutwa Nguluvi Munyaludali! Inyigilo sako mbesili sa nachene na sa wugolofu!”
66016008	Ndawe umunyivaha uva wutayi aboholige ikinyandilo chakwe mwisuva. Swe lisuva lipelwa uludali lwa ukuvalalisa avanu likola umoto gwalyo.
66016009	Swe, avanu valalye fivi wuhulo; ndawe vamuligige Nguluvi umunyaludali lwa ineseko iso mbesili ingomi. Neke ulwene sivapesili inzanangifu sawo nambi ukumupela indolo Nguluvi.
66016010	Ndawe umunyivaha uva wuhanu abohwe ikinyandilo chakwe pa kigoda cha uwutwa cha yila ing'oko. Ulwisa lyawuselengite uwutema wayo, avanu vageleswe amino gawo ukwimila uwuvafi,
66016011	vamulisile Nguluvi va kuchanya ukwimila uwuvafi wawo na ifipemba fyawo ifyayavige wuhulo.
66016012	Ndawe umunyivaha va mutanda aboholige ikinyandilo chakwe mumukoga umukomi ugwitambulwa Efulata. Ululenga mbeluli lwakasile, na palulo ing'asi yawuyipwe ya amagulu vagendelage avatema va ku mihago.
66016013	Ndawe ndawonige amasoka gadatu age gindawe ifyula, gihuma mumulomo gwa lila liyoka, mumulomo gwa yila ing'oko, na mumulomo gwa yula umuvisi va uwudesi.
66016014	Igi jegila imyuhe ja amasoka igipigaga imiitu. Igi jegibitaga kwa avatema va ing'i mbeyili na ukuvakong'asa pamwi ukwimila iligalu likomi. Ikimunyi kila cha Nguluvi Umunyaludali. (
66016015	“Lavage! Nene ngusa wita muhiisi! Mwinomi umunu yula yeiva ivasa mugulo weafwite imyenda jakwe ulwa alagenda wufuula hela uko na uko pa vanu.” )
66016016	Sweno, imyuhe ijo javakong'ise iwo avatema apono apitambulwagwa ku Kiebulaniya Halimagedoni.
66016017	Ndawe umunyivaha va mufung'ati aboholige ikinyandilo chakwe mwilanga! Iliswi likomi lyapulise uluhuma pa kigoda cha Umutwa, mu Tembeli, litigila, “Umudugo yegufikite!”
66016018	Kwawonike limemi, liyowo, umubumo na ikitulo cha ing'i, chechesikilava kiwoneka uluhuma Nguluvi peakumugava umunu.
66016019	Iboma yila ingomi yavagwike yihuma padatu, naso iboma sa avamyanza sagwilye ng'ani. Babiloni, iboma ingomi, yiwikwe na Nguluvi. Ayinywesise ikinywelo cha idifai ya ililakali lyakwe ilikomi.
66016020	Ifigunguli mbefili fyayasile, nafyo ifidunda sifyawoniki kangi.
66016021	Indonya ya amaganga amakomi yinya wusito wa ng'ongo machumi gahanu yavatonye avanu, nawo vamulisile Nguluvi vakumuvala uluteseko lwa indonya yiyo ya amaganga. Ena, nachene uluteseko lwa indonya iyo ya amaganga lwe lukomi wuhulo.
66017001	Uyumwi va vala avanyivaha avimufung'ati avevakolye ifinyandilo aasile, swe akunigila, “Wuse, nane ngulagila, lula lwe umugoni yula umwaafu lweapuma, iboma yila inzenge pipi na imikoga imyolofu.
66017002	Avatema va ing'i vakagonite nave; na avanu avakwikalaga mung'i vagalite idifai ya uwugoni wakwe.”
66017003	Ndawe, Umuhe andongelige, akusogosa mbaka ku balali. Uko ndamuwene umung'inetu akong'ome pachanya pa ing'oko idung'u. Ing'oko iyo yenzandike amatawa ga amaligo imbali mbesili; nayo yeyina mitwe gimufung'ati na imembe nyichumi.
66017004	Umung'inetu uyo eafwite umwenda gunya livala linyakilesi na lidung'u, aliwuyapise na isahabu, amaganga aga amagobole molofu na ilulu. Mwiwoko alakolye ikinywelo ikiwuyapile isahabu cheche kimemile imbifyo na mbesili isa uwaafu isilagila uwugoni wakwe.
66017005	Emwandike litawa lya inzivililo muwusu wakwe, “Babiloni ingomi, uyuvawo va avagoni na ing'ani mbesili isivifya wuhulo mung'i.”
66017006	Ndamuwene umung'inetu uyo agalite idanda ya avanu va Nguluvi, na idanda ya avanu vevawuligwe vivalwa ukumulaalika Yesu. Pendimuwene ndasasave wuhulo.
66017007	Neke munyivaha anigee, “Mbi ndawuli wisasavala? Nene ngulagila ulwa ikinyele cha umung'inetu uyu na ing'oko iyo yeahofile yinya mitwe gimufung'ati na imembe nyichumi.
66017008	Iyo ing'oko yuyiwene yenzumi pamwandi, neke lino yifwe. Nambi ndahihyo, yilipipi hilo ukwilila ukuhuma mwikombo kuvafwe, na ukubita kuluhigilo avanu mbevali ve amatawa gawo sike galandikwa mukitabu cha uwumi uluhuma umuvango gwa ing'i, savasasavala ukuyiwona iyo ing'oko ye pala pamwandi, yekoyili, yisukuli na sa yusa kangi.
66017009	“Ipa pisigila uluhala na uwusugu! Sweno, imitwe igimufung'ati fye fidunda ifimufung'ati, na uyo umung'inetu yeakong'ome pachanya. Imitwe ijo kangi ve vatema avimufung'ati.
66017010	Mwavawo avatema avimufung'ati, avahanu yevakayasile, uyumwi peasigala na kulino, na yula uyungi salafika; na peafikite asigala lusika ludodo.
66017011	Iyo ing'oko yeye nzumi pamwandi neke kulino sipenzumi kangi ye mutema va munana, nave kangi yeyumwi mwavava avimufung'ati, nave akwibitilaga kukuyasiwa.
66017012	“Sila imembe nyichumi seusiwene ve vatema vesivalavanga ukusagila. Neke ulwene vapelwa ululagi lwa ukusagila kwa lusika lwa kivalilo kimwi pamwi na yila ing'oko.
66017013	Lwevadonyite iva mbevali avanyichumi lumwi, nawo vayipela ing'oko yila uludali nu lulagi lwawo mbeluli.
66017014	Savihoma ligalu na umwanang'olo, neke umwanang'olo sa avadwesa pakuva umwene ye Mutwa va avatwa na Mutema va avatema. Pamwi na vala veavekemelye nu kuvahagula na vahuvilwa.”
66017015	Umunyivaha anigee kangi, “Lula ululenga lweuluwene pala peakong'ome yula umugoni, ve vanu va ing'i mbesili, avanu va amavala mbegali, na indongele.
66017016	Imembe sila isinyichumi seusiwene na yila ing'oko simuvipila uyo umugoni. Sitegula mbefili fyeinafyo nu kumuleka aliwufuula; vamulya nyama na ukumulalisa mumoto.
66017017	Pakuva Nguluvi avisile lukani mugati mwawo lwevakwisage lweadonyite, kwekutigila ulwa ukuyidikisa avene kwa avene na ukuyipela iyo ing'oko ululagi lwawo lwa ukusagila, mbaka ipo pe ulukani lwa Nguluvi pelwikwila.
66017018	“Na yula umung'inetu yumuwene ye yila iboma ingomi iyikuvasagila avatema va mung'i.”
66018001	Pesilutye iso, ndamuwene umunyivaha uyungi akwika ukuhuma kuchanya. Ali na ludali lukomi, na ing'i yang'alikwe na ulumalavadiko lwakwe.
66018002	Swe, ihugite liswi itigila, “Ugwe; Babiloni ingomi yugwe! Lino yeuve wikalo wa amasoka; na finyamukela na amatuuyi amaafu na agifivifya wuhulo.
66018003	Pakuva avanu va ing'i mbesili vagalite idifai ya uwugoni wakwe, nawo avatema va mung'i vagonite nave. Nawo avasulusi va mung'i vanonite vikola uwudobokesi wakwe uwugaya wudugo.”
66018004	Ndawe ndapulikige iliswi ilingi ukuhuma kuchanya litigila, “Avanu vangu, muhege kulumwene, sambi mulemwe ukuhanga nave inzanangifu sakwe, mulahanga hela mukupuma kwakwe.
66018005	Pakuva inzanangifu sakwe siginite wuhulo, sive kilundo mbaka kuchanya, na Nguluvi awiwike uwanangifu wakwe.
66018006	Mumupigilage ndawe lweavapije nyenye; Mwihombelage umukole kavili mwasiso seavapije. Mumemyage ikinywelo chakwe kwa idifai ing'ali kavili ukulutila kila cheavapelye nyenye.
66018007	Mumutesage kwa wuvafi na ikivembo ukutegana na ulwitupyo lwakwe, na ukwikala mulwinomo lwakwe. Pakuva akwilonganza munumbula: “Ndikalite ipa; nene ndi munumwehe. Nene sindimufwile, nambi ukufikwa na isa ikivembo sikilawoneka!”
66018008	Nambi ukwimila lulo ineseko sakwe simufika kimunyi kimwi! uwutamwa, ikivembo, na ikinge. saalalisiwa na umoto, pakuva Umutwa Nguluvi yumwene yemunyakumuhiga ye munyaludali.”
66018009	Avatema va mung'i avagonite nave na ukwikalasa nave imikalile imyaafu savayeyela na ukuvemba pevaliwene ilisusi lya iboma iyo peyipya.
66018010	Viima pataali viva na umuhwehwe gwa ineseko sakwe na ukutigila, “Winalyo! Winalyo veve Babiloni, iboma inambulike na inzenge hilo! Kwa lusika lwa kivalilo kimwi hela yeupumite.”
66018011	Avasulusi va mung'i savavemba na ukupalanga ikivembo, pakuva asupali umunu kangi yeagula ifinu fyawo;
66018012	asupali kangi uva ukugula isahabu sawo, amagobole, amaganga agigusiwaga pakomi nambi ilulu, imyenda imyelu nambi ja ilivala ilinyakilesi, nambi bafuta na imyenda imidung'u, ifinu ifingi ifilipolofu ifiwuyapile imibiki hela, nambi ifiwuyapile amino ga Ndembo, na fya imibiki imitambule hilo, ifya isaba, ifya ichuma na amaganga agimalavadika,
66018013	ifihatwa fya umudalasini, uwufumba, imanemane na uwudi, idifai, amafuta, uwuse na ingano, isenga na ing'olo, ifwalasi na imituka ja ukukwegwa, avanyawingi vawo nambi uwunani wa avanu.
66018014	Avasulusi vakumutigila; “Ukwambula kwetukalavisige yekudusile, uwunono na uwuvina fitukimbye; suhwana ukuva nafyo kangi!”
66018015	Avasulusi avanonite ukukola iboma yiyo, saviima pataali viva na muhwehwe gwa ineseko sayo, savayova na ukuyeyela,
66018016	vitigila, “Winalyo! Winalyo ku iboma iyi ingomi. Yeweusovye ukufwala imyenda ija ibafuta, na ija livala ilinyakilesi na imidung'u na ukwiwuyapisa na isahabu, na amaganga agigusiwaga pakomi na ilulu!.
66018017	Kwa kivalilo kimwi hela uwunono wako wuhesile!” Kangi na avilongosaga ifipugu ifikomi mbevali na vanyalugendo vawo, avipigilaga mubahali, viimite pataali,
66018018	na vavelige vakuliwona lisusi lya umoto gula ugwalalisige iboma, vavembite vikoola vihugite, “Siyeyilawoneka iboma ndawe iboma iyi, ingomi!”
66018019	Swe vakwitikila lingundi mumitwe jawo kono we vivemba na kuyeyela; “Winalyo! Winalyo veve ve boma ingomi! Ye boma ye vala avenafyo va ifipugu ifikomi ifigendaga mubahali vanonite vikola uwunono wa iboma yiyo. Kwa lusika lwa kivalilo kimwi hela mbefili yefiyaje ng'ani!”
66018020	Uhekelelage mulumwene veve ve kuchanya. Nye avanu va Nguluvi, avigendo na avavisi, pakuva Nguluvi ayihigite ukukola mbesili sevavapije nyenye!
66018021	Ndawe umunyivaha uyumwi umunyaludali hilo aakang'we liganga ilihwana na ulwala, swe akulitoosa mubahali itigila, “Ulu lwe i Babiloni yitooswa nu kuyagila ng'ani,
66018022	uwani wa magombo, na uwani wa ifilanzi na amapembe sisafipulisa kangi mwaveve. Sisaawoneka kangi munu muwupisi avahongosi na avaponzi va mbefili yeyeavesaga mwaveve, nambi ulwala ukupulisa lwipigilwa mwaveve.
66018023	Ulung'ali lwa itala sisaluwoneka kangi mwaveve; amaswi ga avanyakwitegula, mwadada na mwayuva sisagapulisa kangi mwaveve. Avasulusi vako ve vavina mung'i mbesili, na ukwimila uwuhavi wako avanu va ing'i mbesili wavayasise!”
66018024	Iboma iyo yapumite pakuva muboma yiyo idanda ya avavisi yabohwike, idanda ya avanu va Nguluvi na idanda ya avanu mbevali avawuligwe mung'i mbeyili.
66019001	Pesilutye iso ndapulike kinu wita liswi likomi lya amalugu ga avanu wolofu kuchanya, vitigila “Haleluya! Uwukombolwa, indolo na uludali ifyo fyakwe Nguluvi vetu!
66019002	Pakuva uluhigo lwakwe lwa nachene na lugolofu. Amuhigite yula umugoni umwaafu ye ayiyasise ing'i mbeyili kwa uwugoni wakwe. Amudogwifye wimila ukubohola idanda ya avakami vakwe!”
66019003	Vatigee, “Alumbwagwe Nguluvi! Ilisusi lya umoto ugwilalisa iboma iyo gwilila kuchanya mbepali na mbepali!”
66019004	Na vala avavaha machumi gavili na vatayi na fila ifigawa finyawumi ifitayi swe vakwitosa pasi, vakumusunyalila Nguluvi yeateng'eme pachanya pa kigoda cha indolo vitigila, “Ena! Alumbwagwe Nguluvi.”
66019005	Swe, ndawe lyapulisige iliswi uluhuma pakigoda icha uwutwa. “Mumulumbage, Nguluvi, nyenye nye vakami vakwe mbemuli, nyenye yemukumufuuwa, avadodo na avavina.”
66019006	Swe ndipulika kinu wita liswi lya ililugu ilikomi lya avanu na iliswi lya ululenga ulolofu na ulwa umubumo umukomi, gwitigila, “Haleluya! Pakuva Umutwa Nguluvi vetu Munyaludali ye Mutema!
66019007	Tuhekelelage na ukukimilila, tumupelage indolo, pakuva ikivalilo icha uluwungo lwa umwanang'olo yekifikite, na umwigani yeigelanise.
66019008	Apelitwe uludali ulwa ukwifwika umwenda umunofu umwelu na ugwimalavadika!” (umwenda ugo ugwesilwe fye fipigo ifinofu fya avanu va Nguluvi.)
66019009	Swe umunyivaha akunigila, “Wandike isi: Vafunyilile vala avalaalike kuluwungo lwa umwana Ng'olo!” Kangi swe akunigila, “Iso se ng'ani isa nachene sa Nguluvi.”
66019010	Swe, nene ndagwe kinyalileme pamagulu gakwe ndisaka ukumusunyalila. Neke umwene anigile, “Luleke! Nene ndimukami hela ndawe veve na avanyalukolo vako; mbetuli tukwinatila uwanachene weatugubulye Yesu. Musunyalile Nguluvi! Pakuva uwanachene weatugubulye Yesu wewene we wukuvang'alikila avavisi.”
66019011	Swe ndawe ndakuwonige kuchanya kudindwike; na uko kwekwina ifwalasi yimwi nzelu na umuhofi vakwe atambuligwe, “Mufuuwa na Inachene.” Uyo ayihiga na ukwihoma wimila uwugolofu.
66019012	Amiho gakwe ndawe ulwenge lwa umoto, na eafwite ingela nzolofu kumutwe. Emwandike ilitawa lye umunu yeyeavesaga asukuli yealisele pesi yumwene hela.
66019013	Eafwite umwenda ugwe musabike mudanda. Na ilitawa lyakwe uyo ye, “Lukani lwa Nguluvi.”
66019014	Avanyigalu avakuchanya, vamuninilige we vahofile ifwalasi inzelu na iya ulutogo.
66019015	Ilimage ilyugi luhumaga mumulomo gwakwe, na ukukola lilyo saavadwesa avamyanza. Umwene ye saatema kinyalugilimati na ukuhusa idifai mu savani ya ililakaali ilikomi lya Nguluvi umunyaludali.
66019016	Mumwenda gwakwe, na pachanya pa iligulu lyakwe, emwandike litawa, “Mutema va Avatema na Umutwa va Avatwa.”
66019017	Swe ngumuwona umunyivaha uyumwi imile mwisuva. Swe iyova akufilongela ifidege mbefili ifya gulukige mwilanga, “Muse! Mukong'ane pamwi paluwungo ulukomi lwa Nguluvi.
66019018	Muse mulye imivili ija avatema, na ija avavina va avanyigalu, ija avanu avanyaludali, ija ifwalasi na avahofi ava ifwalasi vawo, muse mulye imivili ija avanu mbevali avatemapawo na avanyawingi, avadodo na avavina.
66019019	Swe Nguyiwona ing'oko yimwi na umutema va ing'i na avanyigalu vawo vakong'ine pamwi sambi vihome iligalu na yula yeateng'eme pachanya pa ifwalasi, pamwi na avanyigalu vakwe.
66019020	Neke ing'oko yila yagalulwe pamwi na yu muvisi va uwudesi yeapigige imiitu pa ng'oko. (Ukwimila miitu ijo, yealavayasise vala veve vina ikilagilo icha ing'oko, na vala avasunyalilige ulwihwano lwayo.) Ing'oko iyo pamwi na umuvisi vatoosiswe mbevali nda we vavili wevaliwufilima, mwitemela lya umoto ugwa ikibiliti.
66019021	Avanyigalu vawo vawuligwe na ilimage ilyahumige mumulomo ugwa yula yealahofile ifwalasi. Ifidege mbefili swe filya neke figute inyama sawo.
66020001	Swe ngumuwona umunyivaha uyumwi akwika uluhuma kuchanya we ina ikidindulilo icha kuvafwe na umunyololo umukomi mwiwoko lyakwe.
66020002	Swe akulibata iliyoka lila-Iiyoka lya pidaha kwekutigila Ibilisi, apangi Setani-swe akulipinga myaka mbilima yimwi.
66020003	Swe umunyivaha akulitoosa kuvafwe, swe idinda umulyango ugwa ukwingilila uko na ukutemwa uluhagi sambi lilemwe ukuyasa avanu mbaka ipo imyaka mbilima yimwi pegikwilye. Neke pegilutye imyaka ijo, lidindulilwa kangi, ipo lusika ludodo hela.
66020004	Swe ngufiwona ifigoda ifya uwutwa na avanu ave vateng'ime muchanya, avanu iwo vapelitwe uludali ulwa ukuhiga. Ndagiwene nagi myuhe gila ja avanu avevatumbikwe wimila uwolelesi wa Yesu na wimila ulukani lwa Nguluvi, iva sivasunyalii ing'oko ulwihwano lwayo, sive vateme uluhagi muwusu wawo nave mumawoko gawo. Vapilulilwe uwumi kangi swe vitema pamwi na Kilisito kwa myaka mbilima yimwi.
66020005	(Vala avangi avevafwe sivapelitwe uwumi mbaka imyaka mbilima yimwi pegikwilye) ulo lwe lusilibuko ulwa ukutala.
66020006	Vinomi hilo kangi vafunyilile iwo mbevali avihanga mulusilibuko ulwa ukutala, ifwa iya kavili sisayiva na ludali kuvene savava vatambisi va Nguluvi na va Kilisito na savatema pamwi nave myaka mbilima yimwi.
66020007	Peyesagilutye imyaka mbilima yimwi, setani saadindulilwa uluhuma mundinde yakwe.
66020008	Ino sa ahuma kwivala, neke avange ukuvayasa avanu mbevali avatagalye mung'i mbeyili, kwekutigila, Gogu na Magogu, avakong'asa pamwinga ukwimila iligalu. Nawo savava wolofu nda luhanga lwa mumwani.
66020009	Vatagalye mung'i mbeyili, swe vakuligomba likambi lya avanu va Nguluvi na iboma ya Nguluvi yeayenda. Neke umoto gwikite uluhuma kuchanya, swe gukuvalalisa.
66020010	Nave setani ye avayasige, atoosiwe mulitemela lyakumoto gwa kibiliti, mwe molili ilikoko na yula umuvisi uva uwudesi nawo savateswa pakilo na pamunyi, mbepali na mbepali.
66020011	Ndawe ndakiwonige ikigoda cha uwutwa kikomi chelu, na yula yealateng'eme pachanya. Ing'i na kuchanya swe fikwikwega pamiho gakwe; na ifyo sifyawoniki kangi nangi.
66020012	Kangi swe nguvawona avanu, avavina na vavadodo vimile pakigoda icha uwutwa na ifitabu swe fidindulwa. Neke ikitabu ikingi kwekutigila ikitabu icha uwumi, swe nacho kidindulwa avafwe swe vihigwa ukugelela mumigendele jawo ndawe lwandikwe mufitabu ifyo.
66020013	Ibahali swe yikuvahumya avafwe avemumo, ifwa na kuvafwe fikuvahumya ave mumo. Yeyeavesaga ahigitwe ukwimila imigendele jakwe.
66020014	Ndawe ifwa na kuvafwe fyatoosiwe mulitemela lya umoto. Ilitemela ili ilya umoto yefwa iya kavili.
66020015	Umunu yeyeavesaga ilitawa lyakwe silyawoniki lyandike mukitabu icha uwumi, atoosiwe mwitamela lya umoto.
66021001	Swe ngukuwona kuchanya ukupya na ing'i imya. Pakuva kuchanya ukwa ukutala na ing'i iya ukutala yeyilutye na kwekugaya bahali kangi.
66021002	Swe nguyiwona iboma inzelu, i Yelusalemu imya, yikwika uluhuma kwa Nguluvi kuchanya ye mbuyape wunofu wita umwigani ihambite wunofu ye sambi vakwitang'ana nu vakwe.
66021003	Swe ndipulika iliswi ilikomi uluhuma ku kigoda icha uwutwa litigila, “Lavage Nguluvi awuyipe uwikalo wakwe pagati pa avanu. Ikala pagati apawo, nawo savava vanu vakwe, nave saava Nguluvi vawo.
66021004	Umwene avahesa inzihosi sawo mbesili, sisakuva na ifwa kangi, nambi uwuvafi, nave kivembo, nave neseko, pakuva lula ulwa umutalo yelulutye!”
66021005	Neke yula yealateng'eme mukigoda icha uwutwa atigile, “Lavage ndiwuyapa mbefili ukuva fipya.” Kangi anigee, “Wandike ulu, pakuva ing'ani isi sa kufuuwa na sanachene.”
66021006	Kangi swe akunigila, “Yesikwilye, nene yendi Alifa na Omega, Muvango na Wusililo. Ye akelwike ndimupela ululenga ulwa ukunywa uluhuma mumufwilo gwa ululenga ulwa uwumi kigaya amombo.
66021007	Yeyeavesaga adwesise anukila iki, nayi nene mba ndi Nguluvi vakwe nave ava mwanangu.
66021008	Neke avanu avanyamuhodo, avagaya ulufuuwo, avanangike, neke avanu, avawulasi, avagoni, avahavi, avisunyalilaga ifihwananguluvi, na avadesi mbevali apono pawo pevavikilwe kwitemela ilikwakaga umoto ugwa ikibiliti, iyo yefwaa ya kavili.”
66021009	Swe uyumwi va vala avanyivaha avevakolye ifinyandilo ifimufung'ati ifyefimemile ing'ooto isa uwusililo, aasile na ukunigila, “Wuse! Nane ngulagila umwigani, umukina Umwanang'olo!”
66021010	Neke Umuhe asogwise, nave umunyivaha anzindike kuchanya kukidunda, ikitaali hilo swe akundagila iboma inzelu, yikwika uluhuma kwa Nguluvi kuchanya,
66021011	iyimalavadika indolo sa Nguluvi. Imyakile jakwe jejindawe iliganga ilya amagobole amolofu nda Yasipi lilangala nda kilole.
66021012	Ye yina lukanzi lutaali na lukomi lunya imilyango ichumi na givili na gweguvesaga mulyango gwa loleligwe na avanyivaha avalolesi ichumi na vavili. Amatawa ga avalolesi va imilyango ichumi na gavili ga Vaisilaeli gemandike pachanya pa imilyango gijo.
66021013	Lweluvasaga lubali kwekwina milyango gidatu, kumihago milyango gidatu, kufuka milyango gidatu, kunena milyango gidatu, kusika milyango gidatu.
66021014	Ing'anzi sa iboma iyo sesenge muchanya mu maganga ichumi na gavili ga ulutu, na pachanya palyelivesaga liganga pepandikwe uyumwi va avanyigendo vanyichumi na vavili va Umwanang'olo.
66021015	Ino yula umunyivaha yetwalonganige alakolye ulugoda uluyapile isahabu lwa kigelelo sambi ayigele iboma iyo, imilyango nasi ng'anzi sakwe.
66021016	Iboma iyo yeyinyawuling'ene uwugasu nu mutaafu filing'ene, neke umunyivaha yula ayigahite iboma iyo kwa ulugoda lwakwe, iboma iyo yeyina mutaafu na uwugasu na uwutaali ukubita kuchanya siva nda kilomita mbilima sivili na magana gatayi.
66021017	Swe igela ulukanzi lwakwe nalo; nalo lwe lwina nzwambo machumi gimutanda kwa ukuvaganisa na amiho ga avanu, che umunyivaha yula akolye kicho.
66021018	Ulukanzi ulo lwe lusenge kwa maganga madung'u ga amagobole molofu, nayi boma iyo yenzenge kwa sahabu inofu, iyimalavadika nda kilole.
66021019	Amaganga ga ulutu lwa ulukanzi ulu lweluwuyapile maganga ganyamavala molofu aga magobole molofu. Iliganga ilya tasile mulutu lyeliganga lidung'u ilya amagobole molofu yasipi, ilya kavili samawati, ilya wudatu kalibadoni ilyawutayi sumalidi,
66021020	ilya wuhanu salidoniki, ilya mutanda akiki, ilya mufung'ati kilisolito, ilya munana sambalajadi, ilya igonza topasi, ilya ichumi kilisoputaso, ilya ichumi na yimwi yasindo, ilya ichumi na sivili amatisito.
66021021	Na imilyango gila ginyichumi na givili je lulu sinyichumi na givili. Na gula mulyango gwemuwuyapile lulu yimwi. Ilikasi ilikomi lyeliwuyapile isahabu inofu yilangala nda kilole.
66021022	Sindayiweni itembeli muboma yila, pakuva Umutwa Nguluvi yumwene na yula Umwanang'olo vevene ve vetembeli.
66021023	Iboma iyo siyiguluma lisuva nambi mwesi ukung'alika, pakuva indolo sa Nguluvi sa sesasing'alika na itala yakwe ye yula Umwanang'olo.
66021024	Avanu va imilongele mbegili. Vagendela mulung'ali lwakwe na avatema va mung'i vawuletela uwunono wawo.
66021025	Imilyango ja iboma iyo sagiva gilimwasi ikimunyi mbekili, pakuva sisakuva na ikilo mumo.
66021026	Ululumbo na uwunono wa avanu va indongele sauwuletwa mugati mumo.
66021027	Neke kisukuli chechekivesaga chaafu chesakingila mumo, nambi umunu yeyeavesaga yeipigaga ifya uluvifyo apangi ifya uwudesi sisaingila mumo. Pesivavala swe avandikwe mukitabu cha uwumi icha Umwanang'olo, vesavingila mugati.
66022001	Swe munyivaha akundagila umukoga ugwa ululenga ulwa uwumi lwilangala nda kilole, ulwikwika ku kigoda icha uwutwa cha Nguluvi na Umwanang'olo.
66022002	Umukoga ugo gwa nyilimige gwikola pagati na gati pa ilikuya ilikomi lya iboma kangi. Mulubali lwa umukoga ugo kwekwina mubiki ugwa uwumi ugwavelekige amaveleko kanyichumi na kavili peguvesaga mwesi, gwavelekige na amahamba gakwe gwe mugoda gwa ukuvaponia avanu va ing'i mbesili.
66022003	Kisukuli ikinu chechekivesaga kikotole che sakiva muboma yila. Ikigoda cha uwutwa cha Nguluvi na cha Umwanang'olo sakiva muboma iyo na avakami vakwe vamusunyalila.
66022004	Vamuwona uwusu wakwe na ilitawa lyakwe lyandikwe pachanya paluhanda lwa uwusu wawo.
66022005	Ikilo sisakiva kokili kangi sivavaguluma lung'ali lwa itala nave lisuva pakuva Umutwa Nguluvi savang'alikila, nawo sa vatema mbepali na mbepali.
66022006	Swe umunyivaha akunigila, “Ing'ani isi sa inachene na sakufuuwa, Umutwa Nguluvi yeakuvapela avavisi umuhe vakwe, amutumite umunyivaha vakwe avalagile avakami vakwe ing'ani sesasusa silusika.
66022007	“Lavage! Ngusa ngwangufya. Mufunyilile yeakwinatila ing'ani isa uwuvisi sesili mukitabu iki.”
66022008	Nene Yohane, ndasiwene na ukupulika ing'ani isi. Napeyemulike na ukusiwona swe ngwitoosa pasi pamagulu ga umunyivaha yula ye andaje ing'ani iso, swe ndisaka ukumusunyalila.
66022009	Neke umwene anigile, “Luleke nene ndimukami hela ndawe yuveve na avanyalukolo vako avavisi na mbevali avakwinatila indagilo isili mukitabu iki. Musunyalilage Nguluvi!”
66022010	Kangi swe akunigila, “Ulasifiha ndasa kinyele ing'ani isa uwuvisi isili mukitabu iki, pakuva ikivalilo icha ukukwila kwaso ye kuhegelye.
66022011	Lino yula yeipiga imbi avesage peapiga imbi na yu mwaafu aginage ukuva mwaafu, umunyakupiga inofu na Umwelu aginage ukuva mwelu.”
66022012	“Lavage!” Atige Yesu, “Ngusa ngwangufya, na uluhombo lwendimupela yeyeavesaga munu wimila ifipigo fyakwe.
66022013	Nene ye Alifa na Omega, Umuvango na umudugo, umuvele na umukwangu.”
66022014	Vafunyilile vala avifuva imyenda jawo sambi, vatawulwe ukulya amaveleko ga umubiki ugwa uwumi, na ukutawulwa ukwingila ku boma ukugendela pa umulyango gwa iboma.
66022015	Neke imbwa, avahavi, avagoni, avawulasi, avasunyalila ifihwananguluvi na mbevali aviwendaga ukulonga uwudesi, savikala kwivala pa iboma.
66022016	“Nene Yesu, ndimutumite umunyivaha vangu awolelele ing'ani isi mumakanisa. Nene ndimwegalwa mulukolo lwa Dawudi. Nene nding'eng'esi iyilangala inema wufuku.!”
66022017	Umuhe na Umwigani yeigomwa vatigile! “Wuse.” Umunu yeyeavesaga apulike ulu, na atigile, “Wuse.” Umunya ng'elu ase, yeisaka ululenga lwa uwumi asage ategule kitahomba chechekivesaga.
66022018	Nene Yohane nguvakenyela mbevali avipulika ing'ani isa uwuvisi sesili mukitabu iki, umunu yeyeavesaga wone awile ikinu chechekivesaga mung'ani isi, Nguluvi amuwila ineseko isandikwe mukitabu iki.
66022019	Na umunu yeyeakepusaga chechekivesaga mung'ani isa uwuvisi isili mukitabu iki Nguluvi amupoka iligawo lyakwe mu mubiki gwa uwumi na apono pakwe mu boma inzelu, ifilonge mukitabu iki.
66022020	Nave yeitawula uwolelesi mufinu ifi itigila, “Nachene! Ngusa ngwangufya.” Ena! Wuse ve Mutwa Yesu!
66022021	Uwuwuya wa Umutwa Yesu wuvelage na avanu mbevali va Nguluvi. Ena! a18:24 Talanda: Amagobole agakwilye amahombo ga myaka minyichumi na gihanu kwa umunu yeibalulila. b18:28 Idinali: Amagobole agakwilye mahombo ga myesi gidatu kwa umunu yeibalulila. a8:50 Muhisi: Yula yeaihiga inongwa sa avanu pe avanu visomye. a1:23 Vamutumbike: Vamutovelye na imisumali. b16:6 Ikitungwi: Icho chalekige na ibahali na nyanza ululenga lwapitukige lwiva liganga, ifipugu sifyahwanigi ukugenda. a12:2 Kuchanya kwa wudatu: Avanu va imisika gijo vihosige ukuta kuchanya kulipolofu. a6:14 Igwanda ya Ichuma: Avanyigalu va Ikilumi vafwalige igwanda ya ichuma visiika imambaga pe vakwihoma. b6:15 Ndatu: Vafwalige na indatu isa ichuma pe vakwihoma visiika amagulu. c6:16 Ingwembe: Vategulige ingwembe vasimye indibulo isaakige umoto pevakwihoma ligalu. a1:1 Avalongosi: Vevala avimilisi apangi va Asikofu. b1:1 Avatanzi: Vevala avatangilisi apangi va Semasi. a2:18 Mutavangu: Umutavangu va Kilisito ipa ye yula yeidalika na ukwigisa isisutine na Kilisito. a2:6 Vanikolayi: Kwekutigila avakami va Nikolasi. b2:17 Imana: Chekilyo che atawe Nguluvi pevevali mubalali. ?? ?? ?? ??
