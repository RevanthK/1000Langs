40001001	Ca'a nze'ta nú lee bee bene' Jesucristo enu udetela, li'inu enu nze'ta lu familia' arre David nu Abraham.
40001002	Abraham unga pa' Isaac, nu Isaac unga pa' Jacob, nu Jacob unga pa' Judá nu bee bichilla.
40001003	Nu Judá cuna una'lla Tamar, ulu'cu beella endu' beella enu lee Fares nu Zara. Fares unga pa' Esrom, nu Esrom unga pa' Aram.
40001004	Aram unga pa' Aminadab, nu Aminadab unga pa' Naasón, nu Naasón unga pa' Salmón.
40001005	Salmón unga pa' Booz, nu na'lla lee Rahab. Booz cuna una'lla Rut ulu'cu beella endu' beella enu lee Obed. Nu Obed unga pa' Isaí.
40001006	Isaí unga pa' arre David, nu arre David cuna bene enu unga una'a Urías, ulu'cu beella tucu endu' enu lee Salomón.
40001007	Nu Salomón unga pa' Roboam, Roboam unga pa' Abías, nu Abías unga pa' Asá.
40001008	Asá unga pa' Josafat nu Josafat unga pa' Joram nu Joram unga pa' Uzías.
40001009	Uzías unga pa' Jotam, Jotam unga pa' Acaz. Acaz unga pa' Ezequías.
40001010	Ezequías unga pa' Manasés, Manasés unga pa' Amón, nu Amón unga pa' Josías.
40001011	Nu Josías unga pa' Jeconías cuna bee bichilla, tiembu cua' neca chenu uri'i bee bene Babilonia preso bee bene Israel.
40001012	Luze'elá chenu uri'i bee bene Babilonia preso li'ibeella, che ulu'cu Jeconías tucu endu' enu lee Salatiel, nu che Salatiel unga pa' Zorobabel.
40001013	Zorobabel unga pa' Abiud, nu Abiud unga pa' Eliaquim, Eliaquim unga pa' Azor.
40001014	Azor unga pa' Sadoc, nu Sadoc unga pa' Aquim, Aquim unga pa' Eliud.
40001015	Eliud unga pa' Eleazar, nu Eleazar unga pa' Matán, Matán unga pa' Jacob.
40001016	Jacob unga pa' José enu unga niyu' María. Nu María neca na' Jesuse nu le'ca leenu Cristo.
40001017	Scua unga desde tiembu nú uhuañi Abraham hasta tiembu nú uhuañi arre David, uhuañi rtaa generación bene, nu le'ca rtaa generación bene uhuañi desde tiembu' arre David hasta chenu uri'i bee bene Babilonia preso bee bene Israel. Nu le'ca rtaa generación bene uhuañi desde nú uri'i bee bene Babilonia preso bee bene Israel hasta chenu uriña bichia nú ungula Jesucristo lu iliulabe.
40001018	Singuie unga chenu ungula Jesucristo: María na'nu nzula nú yuculla José, pero ante nú yucusa'beella, nu'la endu' xla'cu María equie poder' Espíritu Santo.
40001019	Nu lunú neca José bene nze'ca lá niarqui'lla nilla nú xi seca María a'la uri'illa elliebacu' nú tsa'nalla María a'chi'tsia.
40001020	Pero diquila nú rri'illa elliebacu' nucua', che ulube'lu tucu ángele' Diose lulla leta xcala'lla, nu uni ángele ze'e lulla: ―José, li'ilu enu nze'ta lu familia' arre David, la lliquilu nú yuculu María xne endu' enu acanuulla equie cuenda' Espíritu Santo acanuullanu.
40001021	Nu endu' enu acanuulla hualeelunu Jesuse. Xne equie cuenda'nu tsila'a ye bee bene lachinu Israel lu stula beella.
40001022	Ye bee nucua' unga para nú yalu Stichia' Diose tucu nú uni tucu bee profeta'nu chenu unilla:
40001023	Tucu una'a e'ne chu'u endu' xla'cu nu chenu ala endu'lla, chiu'uleenu Emanuel, bedichia' cua' rni: Diose nzu cuna lia'ahua.
40001024	Chenu uhuañi José, che uri'illa tucu nú unibiya' ángele' Diose lulla nú ri'illa, nu uyuculla María.
40001025	Pero né na'tsella María hasta nú ungula endu' María, nu ulualee José endu'cua' Jesuse.
40002001	Ungula Jesuse Belén, tucu eyeche nú nchiucu' lu iliu Judea, tiembu nú unibiya' arre Herodes. Nu uriña bee bene enu reca elliebacu' Jerusalén, nze'ta beella enza rliñi bichia Jerusalén nu neca beella magos,
40002002	che unidichia' beella: ―¿Cá nchiucu' arre' bee bene Israel enu ungula? Xne desde lachiru ulañi'la'ru nú uliñi bela'nu, enze'e nzelaru para nú lu'curu ula'na lunu.
40002003	Chenu ubene' arre Herodes nú unibeella scua, chiqui' nzenu arqui'lla, cuna ye bee bene Jerusalén.
40002004	Che ubixia arre Herodes ye bee ule'ya enu rnibiya', cuna bee ulaxcuela enu reca ley nú udete' Diose lu Moisés para nú nedichia'lla lubeella cá riala nú ala Cristo.
40002005	Che uni beella lulla: ―Eyeche Belén nú nchiucu' lu iliu Judea alanu, xne scua uni profeta chenu unilla:
40002006	Li'ilu eyeche Belén nú nchiucu' lu iliu Judea, nu li'ilu la necalu tucu bee eyeche nú mase lle'na nú nchiucu' lu ye bee eyeche llene lu iliu Judea. Xne lulu chiu'u tucu bene enu nibiya', nu li'illa bi'yalla bee bene Israel enu neca bee benea.
40002007	Che chu ubixia a'chi arre Herodes bee mago cua' para nú unedichia'lla lubeella nú xunga itáa ulube'lu belaa ze'e lubeella.
40002008	Nu uxe'lalla li'ibeella Belén, nú unilla lubeella: ―Uquiahua ze'e, nu ri'i itáahua beya' nú xa neca lu cuenda' endu' ze'e. Nu chenu ullela'la'huanu, ye'ta tixiule'ehua lua para nú le'ca nua nza'a nze detea ula'na lunu.
40002009	Chenu ulaxu nú uni arre Herodes scua lubeella, chu nzuebeella. Nu belaa enu ulañi' beella nú uliñi desde nú nucua'asca' beella lachi beella nzuculu lubeella, nu utsuxe belaa cua' hasta elu nchiucu' endu' ze'e.
40002010	Chenu ulañi' bee mago belaa cua' ze'e, chiqui' ñia utsu arqui'beella,
40002011	nu chenu uyu'u beella liñi ni'i ze'e, ulañi' beella endu' cuna na'nu María, che utsulliqui beella lunu nu ulu'cu beella ula'na lu endu' ze'e. Chu uxa'la beella ru'u bee caja nú nuya' beella nu lia udete' beella oro, cuna quiendixi, cuna mirra lu endu' me' ze'e.
40002012	Che udixiule'e Diose lu xcala' beella nula benchila' beella lu Herodes, nu né benchila' beella enza enta beella.
40002013	Chenu nziala bee mago ze'e lachi beella, che ulube'lu tucu ángele' Diose lu xcala' José, nu uni ángele ze'e lulla: ―Uzetee, uya' endu' cua' cuna na'nu nu uquiahua Egipto, ze'e cua'ahua hasta nú ixiule'a luhua. Xne cua'na Herodes endu'cua' para nú utilla li'inu.
40002014	Che chu uzete José, nu unguya'lla endu' cuna na'nu, nu rula' ze'e uchiu'u beella nziue beella enza Egipto.
40002015	Ze'e ucua'a beella hasta nú unguti arre Herodes. Scua unga para nú uyalu Stichia' Diose tucu nú uninu lu tucu profeta chenu uninu: “Ubixia endua enza Egipto.”
40002016	Chenu uri'i Herodes beya' nú uzequienu bee mago ze'e li'illa, chiqui' uleella, nu unibiya'lla nú unguti ye bee endu' enu nza chiucu lana hasta enu me'e enu nucua'a Belén cuna bee eyeche abenchila' ze'e, xne nuya' cuendalla lunú uni bee mago ze'e lulla nu udetela chiucu lana nú ulube'lu belaa ze'e.
40002017	Scua uyalu tucu nú uquie'e profeta Jeremías chenu unilla:
40002018	Uyene tucu chii eyeche Ramá, nú runa' nu rixiali. Nu Raquel neca enu runa' cua' equie cuenda' bee endu'nchu, nu lecati enu ri'i ana tsala arqui'nchu xne ungutila bee endu'nchu.
40002019	Pero chenu unguti arre Herodes, che ulube'lu tucu ángele' Diose lu José elu nucua'a beella Egipto nu uni ángele ze'e lulla:
40002020	―Uzetee, uya' endu' cuna na'nu, nu ubenchila' zecahua Israel xne ungutila bee enu niarqui' nú uti endu' quie'.
40002021	Che chu uzetee José nu unguya'lla endu' cua' cuna na'nu nu ubenchila' beella eyeche Israel.
40002022	Pero chenu ungabiya' José nú Arquelao lliana' arre Herodes neca enu rnibiya' lu iliu Judea, ulliquilla nú challa enza ze'e. Pero chenu ungabiya'lla lu xcala'lla nú la challa enza Judea, che nzuella enza lu iliu Galilea.
40002023	Chenu uriña beella lu iliu Galilea, ucua'a beella tucu eyeche nú lee Nazaret. Scua unga para nú uyalu tucu nú uni bee profeta nú Jesuse chiulee bene Nazaret.
40003001	Tiembu ze'e uyanzee Juan Bautista lu dañi achi lu iliu Judea udixiule'ella Stichia' Diose lubee bene.
40003002	Nu unilla: ―Utsana' arqui'hua stulahua xne nze'ta riñala nú rnibiya' Diose.
40003003	Equie cuenda' Juan Bautista quie', uquie'e profeta Isaías chenu unilla: Uyene chi tucu enu juerte rixiali lu dañi achi elu la nucua'a bee bene nú rni: “Utsu tsiñahua arqui'hua xne nze'tala li'inu enu neca Diose'ahua, utsana' arqui'hua stulahua para nú yucu arqui'hua stichia'nu.”
40003004	Xucu Juan necache'e ichia tsu' camello, nu sinchiu nú riu'u xla'culla necache' iti, nu elubacu nú udaculla neca xe'chiu cuna lliña dañi.
40003005	Nu bee bene Jerusalén cuna ye bee bene lu iliu Judea nu cuna bee bene enu nucua'a axu re'cu Jordán uchiu'u beella, uya beella ubene' beella nú rni Juan.
40003006	Chequie chenu uxucu' dula beella stula beella, urinza Juan li'ibeella re'cu Jordán.
40003007	Pero chenu ulañi' Juan nú huaxi bee fariseo cuna saduceo uriña lulla para nú rinzalla beei, che unilla lubeei: ―¡Li'isihua netsiñahua xi netsiña bee be'la! ¿Ti udixiule'e luhua nú tsila'ahua lu castiya juerte nú axula nzu zeca bee bene?
40003008	Uhuañi nze'cahua para nú aca chee nú neli utsana' arqui'hua stulahua,
40003009	nula aca nelliñahua nú rnihua: “Li'iru nzelaru lu familia' tuxie Abraham”, xne li'á nia luhua nú hasta bee quiee quie' nu' modo nú ri'i Diose nú aca bee familia' tuxie Abraham.
40003010	Nu bee bene enu la zucu' Stichia' Diose tucu nú rialane, li'inu ri'inu lubeella tucu nú rri'inu bee bene aca nú la ayua' ndixilu, xiecu' benene para nú chiquine.
40003011	Li'á, rniaa luhua nú li'á rrinzahua cuna inza xineca tucu seña nú utsana' arqui'lahua stulahua, pero enu nze'ta lulá li'inu rinzanu li'ihua cuna Espíritu Santo nu cuna quii. Li'inu maselá rlu'cunu poder luquela li'á, enze'e ni' nú hua lucunu la yala xne masela neca equienu luquela li'á.
40003012	Nu tucu nú rcuii bene trigo scua ri'inu Diose bee bene. Nu bee bene enu sana' arqui' stula huañi bee nze'e elurnibiya' Diose, nu bee bene enu la tsana' arqui' stula necala nú cha beei lu quii nú leca xunga yala.
40003013	Che uchiu'u Jesuse Galilea para nú nzanu lu Juán re'cu Jordán, para nú rinzalla li'inu.
40003014	Pero chenu uriñanu lu Juan lá zela Juan arinza li'inu, nu unilla lunu: ―Li'ilu riala rinzalu li'á, ¿nu li'á la yala rinza li'ilu?
40003015	Chequie uni Jesuse lulla: ―Uzela nú acane scua, xne mase neca nze'ca nú ria'a ye tucu nú rnibiya' Diose. Chee uzela Juan urinza li'inu.
40003016	Chenu ulaxu nú urinzalla Jesuse, nu uchiu'unu lu inza, tu'natsia uya'la liñibe, nu ulañi'nu nú nze'ta laca Espíritu Santo' Diose xi naa tucu paloma equienu.
40003017	Nu ubene tucu chii enu uni hasta liñibe: ―Li'inu necanu lli'ñia enu chiqui' se'caa, nu ñia nzu arquia lu.
40004001	Luze'elá unguya' Espíritu Santo Jesuse lu dañi achi elu la nucua'a bee bene para nú ri'i beze'lu preu li'inu.
40004002	Ze'e uya'na Jesuse chiu'a bichia nu chiu'a rula' nu lecalí xi udacunu nu che ulia'na'nu.
40004003	Chequie uya beze'lu lunu para nú ri'i preu li'inu nu uni lunu: ―Tunu neli nú necalu lli'ñi Diose, unibiya' nú aca bee quiee quie' pá aculu.
40004004	Pero ucuaqui Jesuse lu beze'lu: ―Lu ichi' Stichia' Diose rni: “La neca equie cuenda'tsia pá nehuañi bee bene, sino que le'ca nehuañi bee bene lu cuenda' ye bedichia' nú rni Diose.”
40004005	Che chu uyanu beze'lu li'inu eyeche Jerusalén nu uquienui li'inu equie indu llene Jerusalén elu mase aya,
40004006	nu uni lunu: ―Tunu neli nú necalu lli'ñi Diose, utsi'qui li'ilu ca'a hasta lu yuu, xne lu ichi' Stichia' Diose rni: Xe'la Diose bee ángele'nu para nú ri'i ucu li'ilu. Nu na'tse beenu li'ilu para nú la ti'qui bee quiee cuchiu'lu.
40004007	Che ucuaqui Jesuse lu beze'lu: ―Le'ca rni lu ichi' Stichia' Diose: “La ri'ilu preu Diose Pa liñibe.”
40004008	Nu le'ca uyanu beze'lu li'inu equie tucu dañi elu aya, nu ze'e ulube'i lunu nzie' bee eyeche nú nu' lu iliulabe cuna bee eluxene nú nu' lubee,
40004009	nu uni lunu: ―Li'á liquia ye bee nucua' lulu, tunu tsulliquilu lua nu lu'culu ula'na lua.
40004010	Nu uni Jesuse lui: ―Uquia beze'lu, xne lu ichi' Stichia' Diose rni: “Ulu'cu ula'na lu Diose'lu Pa liñibe, nu lu li'itsianu riala nú zibi'lu.”
40004011	Chequie utsa'na beze'lu li'inu, nu uriña bee ángele' Diose uri'i elietsa lunu.
40004012	Chenu ungabiya' Jesuse nú nchiñi Juan Bautista ni'cu', che chu nzazecanu lu iliu Galilea.
40004013	Pero né ya'nanu Nazaret, sino que uyanu uzucunu eyeche Capernaum, tucu eyeche nú nchiucu' ru'u inzatu' Galilea enza lu iliu nú lee Zabulón nu Neftalí.
40004014	Scua ungae para nú uyalu tucu nú uquie'e profeta Isaías chenu unilla:
40004015	Bee bene lu iliu Zabulón nu bee bene lu iliu Neftalí, nu bee bene enu nucua'a lu iliu nú nchiucu' axu re'cu Jordán, cuna ye beelá bee bene enu nucua'a axu ru'u inzatu' lu iliu Galilea elu nucua'a bee bene enu laca bee bene Israel.
40004016	Ye beella uhuañi beella tucu nú nehuañi bee bene enu nucua'a leta rula', pero nee ulube'lula tucu ellie'e lubeella, nu ellie'e cua' udu'llie'e lu elliebacu' beella, li'ibeella enu lecaxi utsuquie nú xi liqui' Diose lubeella.
40004017	Desde che uquixie uzete' Jesuse Stichia' Diose bee bene nu uninu lubeella: ―Tsana' arqui'hua stulahua xne nze'ta riñala elurnibiya' nú rlu'cu Diose.
40004018	Chenu nzedete Jesuse ru'u inzatu' Galilea, che ulañi'nu Simón, enu le'ca lee Pedro, cuna bichilla Andrés, nú rdu'beella ixiu nú rucu beella bee bela lu inza.
40004019	Nu uni Jesuse lubeella: ―Te quiehua li'á para nú zeteahua xa quiete'sa'hua bee bene para nú aca beella bee benea luguare nú rucuhua bee bela.
40004020	Hora ze'e utsa'na beella ixiu nú rucu beella bela nu chu nzuebeella cuna li'inu.
40004021	Enza luze'elá ulañi'nu xiucu bee bene, Jacobo nu cuna bichilla Juan, lliana' bene enu lee Zebedeo. Nucua'a beella liñi barco cuna pa' beella, rquiela' beella ixiu nú rucu beella bee bela. Nu ubixia Jesuse beella,
40004022	nu hora ze'e chu utsa'na beella barco ze'e cuna sa'beella, nu chu nzequie beella li'inu.
40004023	Uya Jesuse ye lubee eyeche lu iliu Galilea, nu cada tucu bee eyeche uyu'unu liñi bee indu uzete'nu bee bene Stichia' Diose, nu uninu lubeella xa neca elurnibiya' nú rlu'cu Diose nu uriyecanu bee bene luye clasia' elichia nú seca beella.
40004024	Ungabiya' ye bee bene lu iliu Siria lunú uri'i Jesuse, che ube'tayu bee bene ze'e bee bene enu seca huaxi clasia' bee elichia lunu, le'ca ube'tayu beella bee bene enu si' nú rcu cuerpo', cuna bee bene enu seca ichia' benechiqui', cuna bee bene enu seca ichia ziña cuna bee bene enu la acalí tsee nu uriyeca Jesuse ye bee bene cua'.
40004025	Huaxi bee bene enu nucua'a lu iliu Galilea, cuna bee bene enu nze'ta enza lubee eyeche Decápolis, cuna bee bene Jerusalén cuna bee bene enu nucua'a lu iliu Judea nu bee bene enu nucua'a stucu chú re'cu Jordán, uyaquie li'inu.
40005001	Chenu ulañi' Jesuse ye bee bene cua', uquienu equie tucu dañi nu uzucunu ze'e. Che uyetesa' bee bene'nu lunu ze'e,
40005002	nu uquixienu uzete'nu li'ibeella nú uninu lubeella:
40005003	―Ñia neca lu cuenda' bee bene enu rri'i beya' nú chiqui' rqui'ñialla elietsa' Diose, xne cua'a beella liñibe elu rnibiya'nu.
40005004	’Ñia neca lu cuenda' bee bene enu nehuana nzu arqui', xne ri'i Diose nú ñia tsu arqui'beella.
40005005	’Ñia neca lu cuenda' bee bene enu lle'na arqui', xne yucu beella yuu nú uni Diose nú dete'nu lubeella.
40005006	’Ñia neca lu cuenda' bee bene enu neca xi neca nú rlia'na' nu rebichi', scua nu' ana arqui'beella ri'ibeella tucu nú rnibiya' Diose, xne li'inu ri'inu elietsa lubeella para nú ri'ibeella tucu nú niarqui'nu.
40005007	’Ñia neca lu cuenda' bee bene enu rua'a arqui' bee bene, xne le'ca hua'a arqui' Diose li'ibeella.
40005008	’Ñia neca lu cuenda' bee bene enu lecaxi naa lu Diose, xne li'ibeella neca beella enu lañi' li'inu.
40005009	’Ñia neca lu cuenda' bee bene enu rcua'na nú nzuxe arqui' lusa', xne li'ibeella chiu'uleebeella lli'ñi Diose.
40005010	’Ñia neca lu cuenda' bee bene enu nehuana seca luye nú rri'inu bee bene li'ibeella equie nú rri'i beella tucu nú rnibiya' Diose, xne li'ibeella chu'u beella liñibe elu rnibiya'nu.
40005011	’Ñia neca lu cuenda'hua chenu riquichi'qui' bee bene li'ihua, nu chenu xitserri'inu bee bene li'ihua nu chenu rta' bee bene yelu clasia' bee eluquichia' li'ihua, equie nú necahua bee benea.
40005012	Ñia utsu arqui'hua nu ullila'hua, xne chiqui' ñia neca nú lia liqui' Diose luhua liñibe, nu li'ihua nediya'hua nú le'ca scua uri'i condra beella bee profeta enu udetela enu uhuañi rlutila luquela li'ihua.
40005013	’Li'ihua necahua xi neca zete lu iliulabequie'. Pero tunu niti nú neri'i, ¿xa modo zibi' zecae che? Leca' xi zibi'i, tsi'quitsia benene nu ta' bene equiee.
40005014	’Nu le'ca li'ihua necahua xi neca ellie'e lu iliulabequie', li'ihua necahua xi neca tucu eyeche nú nchiucu' equie tucu dañi nú leca modo nú ricu a'chi'.
40005015	Lecati quie'e quii tucu quinqué nu tsacu'lla tucu caja equiee, rqui'ña nú zucune aya para nú du'llie'e luye bee bene enu nucua'a liñi ni'i.
40005016	Le'ca scua li'ihua, ucua'nahua nú huañi nze'cahua lubee bene para nú chenu lañi' beella beenú neca nze'ca rri'ihua, che nibeella bee bedichia' nze'ca equie cuenda' Pa'ahua Diose enu nzucu liñibe.
40005017	’La ri'ihua elliebacu' nú uriña para nú huachua ley, ley nú udete' Diose lu Moisés urre beenú uzete' bee profeta bee bene, xne li'á uriña para nú tsalua tucu nú rni ley.
40005018	Li'á rnia luhua nú mase fácil nú nitilu liñibe cuna iliulabe, luquelá nú rila tucu letra urre tucu punto nú nze'ta lu ley' Diose, hasta nu yalu lunú nzu nú aca.
40005019	Enze'e bene enu la zucu' tucu bee mandamiento nú nze'ta lu ley cua', mase secalla nú la neca equie bee mandamiento cua', nu le'ca esquie tunu la zete'lla bee bene nú zucu'e, chequie li'illa lle'natsia aca neca equiella elurnibiya' Diose liñibe. Pero bene enu sucu' ye bee mandamiento nú nze'ta lu ley cua', nu sete'lla bee bene nú zucu'e, li'illa acalla enu máse aca neca equie elurnibiya' Diose liñibe.
40005020	Enze'e nia luhua nú tunu la nehuañi nze'caláhua luquelá bee ulaxcuela enu reca ley cuna bee fariseo leca modo chu'uhua liñibe elurnibiya' Diose.
40005021	’Li'ihua nediya'la'hua lunú uni Moisés lubee bene'ahua enu udetela: “La uti bene sa' bene, xne bene enu ruuti sa' yalalla castiya.”
40005022	Pero li'á nia luhua nú titse bene enu rana arqui'sa', challa lu usticia, nu le'ca titse bene enu rquiexuusa', rqui'ña nú dete bene ze'e lu usticia enu mase neca equie para nú chiulue lu cuenda'lla, le'ca titse bene enu rni bedichia' chi'qui' lusa' nzuche' nú challa lu quii ebila.
40005023	’Enze'e, tunu nzeyulu u'na ru'u ecu'cu' Diose nu ullu'cu arqui'lu nú rlelu lu bene,
40005024	utsa'nasca' u'na'lu ze'e. Nu uquiatsalaxuhua arqui' sa'hua, che benchila'lu nu dete'lu u'na lu Diose.
40005025	’Tunu nu' ti dete' cuenda li'ilu lu juese, ante nú chahua lu juese utsuche'xuhua nucua' diquila nú nu' tiempo para nú la dete' cuendalla li'ilu lu juese, xne tunu dete' cuenda benecua' li'ilu lu juese che juese dete'cuenda li'ilu lu policía para nú chalu ni'cu'.
40005026	Li'á nia lulu nú la chiua'lu ni'cu' hasta nú ixiuxulu nzie' dimi nú nacu' juese lulu.
40005027	’Li'ihua nediya'la'hua nú rni lu ley: “La lu'cu niyu stucu una'a enu la neca una'i, nu la lu'cu una'a stucu niyu enu la neca niyu'nchu.”
40005028	Pero li'á nia luhua nú titse bene enu ri'yatsia lu tucu una'a nu rri'illa elliebacu' nú necha neca chenu ri'yalla lu tucu una'a, uri'ilalla dula arqui'lla lu cuenda'nchu che.
40005029	’Tunu rri'i i'cululu chube nú rri'ilu dula, neca nze'calá nú uhuane nu utsi'quii istu. Xne neca nze'calá nú nitilu tucutsia i'cululu luquela nú diquinecalu chálu ebila.
40005030	Nu tunu rri'i yalu chube nú rri'ilu dula, uchie'cue nu utsi'quii istu. Xne neca nze'calá nú nitilu techu yalu luquela nú cha diquilu ebila.
40005031	’Le'ca rni lu ley: “Titse bene enu le'e una'a, rqui'ña nú hualla tucu ichi' elu rni nú ule'ella una'alla.”
40005032	Pero li'á nia luhua nú tunu tucu niyu le'e una'a, nula necane nú uri'i una'alla eluhuexe cuna stucu niyu, che le'ca li'illa uri'illa nú rlu'cu una'alla stucu niyu. Nu niyu enu xia tucu una'a enu lá acaxeelá ule'e niyu', rri'illa dula.
40005033	’Le'ca nediyala'hua nú uni Moisés lubee bene'hua enu udetela: “Rqui'ña nú tsa'alu bene lunú unilla nú ri'illa chenu rquie'ella Diose nú ri'illa.”
40005034	Pero li'á nia luhua nula qui'ña nú quie'ehua diose'hua nú nihua ista liñibe ri'ya, para nú aca achee nú neli nú rnihua xne liñibe nzucu Diose,
40005035	nu ni' lu yuu, xne necane elu nzu e'yanu, nu ni' eyeche Jerusalén, xne necane lachinu, li'inu enu neca arre enu mase rnibiya'.
40005036	Nu ni' la yala quie'e bene equie cuenda' lluca equie bene, xne leca modo nú ri'i bene nú aca nequichi urre aca naatsa ni' tucu ichia equiella.
40005037	Mejora uni'hua, “aahua” urre “a'a”, xne ye beela bee bedichia' nú nihua nze'tae lu cuenda' beze'lu.
40005038	’Le'ca ubene'la'hua bedichia' nú rni: “Enu lua i'cululu, le'ca ulua i'culu nze'e. Nu enu lua layalu, le'ca ulua laya nze'e.”
40005039	Pero li'á nia luhua: Nú la duse'ehua nú necha neca cuna nú necha neca, tunu nu' enu du' tucue xecalu chube, uzela nú du'llae stucu chú xecalu.
40005040	Tunu nu' bene enu rliunuu li'ilu para nú axilla lliaca'lu, uzela nú le'ca uya'lla chiamarra'lu.
40005041	Tunu ti rri'i juersa li'ilu nú uya'lu stene'lla tucu kilometro, uya'e stucu kilometro.
40005042	Titse bene enu rnacu' tucu elietsa lulu, uri'i elietsa lulla, nula aca nechiqui'lu chenu xi ri'ñalla lulu.
40005043	’Le'ca ubene'hua bedichia' nú rni: “Uzeca bene enu seca li'ilu nu uhuana arqui' bene enu rana arqui' li'ilu.”
40005044	Pero li'á nia luhua: Uzecahua bene enu rle luhua, nu ni'hua nú cha nze'ca lu cuenda' bene enu rnacu' nú la cha nze'ca lu cuenda'hua, uri'i nze'cahua lubee bene enu rana arqui' li'ihua, una'cuhua lu Diose lu cuenda' bee bene enu riquichi'qui' li'ihua nu xitse rri'inu li'ihua.
40005045	Scua acahua lli'ñi Diose pa'hua enu nzucu liñibe, xne li'inu rri'inu nú rliñi bichia para yebee bene enu rri'i nze'ca nu cuna lubee bene enu la ri'i nze'ca, nu rri'inu nú rlaca quiu para bee bene enu rri'i nze'ca nu cuna lubee bene enu la ri'i nze'ca.
40005046	Xne tunu secatsiahua bee bene enu seca li'ihua, ¿xi ati'hua lu Diose che? Xne hasta bee bene enu rri'i cobre equie impuesto rri'i scua.
40005047	Nu tunu rnihua Diose lubee sa'tsiahua, lecaxi nú neca nze'ca rri'ihua, xne hasta bene enu la chulu Diose rri'i scua.
40005048	Aca nze'cahua tucu nú nze'ca pa'hua Diose enu nzucu liñibe.
40006001	’Ubi'yahua nu la ri'ihua lunú neca nze'ca lubee bene para nú lañi'tsia beei lunú xa rri'ihua. Xne tunu rri'ihua scua, pa'hua Diose enu nzucu liñibe leca' xi liqui'nu luhua.
40006002	Enze'e chenu rri'ilu elietsa lubee bene enu rqui'ña elietsa, la ti'chia dichia'lue para nú acabiya' bee bene nú xi rri'ilu, xi rri'i bee bene enu nequichia' liñibee indu cuna labe inziu para nú zucu' aya bee bene li'ibeei, pero li'á nia luhua nú nucua' neca premio' beei.
40006003	Enze'e chenu rri'ilu elietsa lubee bene enu rqui'ña nú ri'ilu elietsa lu, la ti'chia dichia'lu nucua' lubee bene, pero ni' lu bene enu máse rquiete'lu la nilu nú rri'ilu.
40006004	Mase neca nze'ca nú li'itsialu nediya'lu lunú rri'ilu, nu Pa'lu Diose enu ri'ya lunú li'itsialu rri'ilu, li'inu liá liqui'nu premio nú rialalu.
40006005	’Nu chenu nacu'hua lu Diose, la ri'ihua xi rri'i bee bene enu nequichia', nú riu' arqui'beella nú nzulí beella rnacu' beella lu Diose liñi bee indu, nu bee squiñia inziu para nú lañi' bee bene lunú rri'i beella. Xne li'á nia luhua lunú rri'i beella scua nucua' neca premio' beella.
40006006	Pero li'ilu chenu nacu'lu lu Diose, uyu'u liñi ni'i, nu utsa'cu puerta nu una'cu' lu Diose enu nzu cuna li'ilu. Nu li'inu enu ri'ya lunú li'itsialu rri'ilu, li'inu lia liqui'nu premio nú rialalu.
40006007	’Chenu rnacu'lu lu Diose, la nilu bee bedichia' nú la zibi' huaxi bese, xi rri'i bee bene enu la chulu Stichia' Diose. Xne seca beella nú tunu huaxi bese rni beella tucu bedichia' che máse ri'i caso Diose nú rni beella.
40006008	La ri'ihua tucu nú rri'i beella, xne pa'hua Diose nediya'la' xi rqui'ñahua ante nú nacu'huane lunu.
40006009	Enze'e chenu nacu'hua lu Diose uni'hua: Pa Diose li'ilu enu nzucu liñibe, Chiqui' riala nú lu'curu ula'na lunú leelu.
40006010	Nu ye'ta nú rnibiya'lu luru. Nu aca tucu nú riu' arqui'lu lu iliulabe, tucu nú reca liñibe.
40006011	Uli'qui' elubacu nú da'curu yebichia.
40006012	Nu uri'i perdona nú necha rri'iru tucu nú le'ca rri'iru perdona bee bene enu necha rri'i luru.
40006013	La zelalu nú ri'iru dula, sino que uri'i elietsa luru para nú la ri'i ye beenú necha neca ana luru. Xne li'ilu rnibiya'lu, nu li'ilu rlu'culu poder, poder nú leca xunga laxu. Amén.
40006014	’Xne tunu rri'ihua perdona bee bene enu rri'i nú necha neca luhua, le'ca scua Pa'ahua Diose enu nzucu liñibe ri'i perdona li'ihua;
40006015	pero tunu li'ihua la ri'ihua perdona bee bene enu rri'i nú necha neca luhua, le'ca la ri'i Diose Pa liñibe perdona stulahua che.
40006016	’Chenu la acuhua equie nú rlu'cuhua ula'na lu Diose, la ricu' nehuanahua luhua tucu nú nehuana reca lubee bene enu nequichia', rri'i beei scua para nú lañi' bee bene nú la acu beei equie nú rlu'cu beei ula'na lu Diose. Pero li'á nia luhua nú nucua'tsia necala premio' beei.
40006017	Pero li'ilu, chenu la aculu equie nú rlu'culu ula'na lu Diose, udi'ñi nu uri'cuche' equielu,
40006018	para nú la ri'i bee bene beya' nú la aculu lunú rlu'culu ula'na lu Diose. Tucutsia Pa Diose enu nzu cuna li'ilu li'itsianu riala acabiya'nu lunú rni li'itsialu, nu li'inu liqui'nu premio nú rialalu.
40006019	’La la'nahua nú lu'cuhua huaxi eluxene'hua lu iliulabe quie', elu acu bee belala'e nu nitilue, nu chu'u bee huana' cachi' bee.
40006020	Mejora ucua'nahua nú ri'ihua ana eluxene nú nu' liñibe, elu leca bee belala' para nú acune, nu le'ca lecaxi nitilu ze'e nu la chu'u bee huana' ze'e para nú cachi'i.
40006021	Xne lu eluxene'hua ze'e nzu arqui'hua.
40006022	’I'culua'ahua neca xi neca ellie'e lu cuerpo'ahua, nu tunu rri'i bene lunú neca nze'ca, diqui cuerpo' bene nu' ellie'e,
40006023	pero tunu rri'ilu lunú necha neca, diqui cuerpo'lu neca xi neca nú nzu leta xcabe, ¡Leta xcabe nú naatsacabelí!
40006024	’Ni' tucu moso' leca modo ri'i riña' lu chiucu patrón, xne leei lu tuculla, nu stuculla zecai, urre ri'i nze'cai lu tuculla, nu lu stuculla la ri'i nze'cai. Enze'e leca modo nú zibi'hua lu Diose nu tsu arqui'hua lu dimi.
40006025	’Li'á nia luhua: La chenu arqui'hua lunú xi acuhua cuna nú xi hue'hua para nú huañihua. Le'ca la chenu arqui'hua lu cuenda' xucuhua nú utuhua. Máse seca lunú nehuañi bene luquela nú racu bene, nu cuerpo' bene máse seca luquela xucu bene.
40006026	Bi'yacuruhua bee iñi enu rcuecu' liñibe. La du' beeí nii nula ri'i beeí ula'cu, nu la lu'cu beeí elu chuche'e, pero Pa'ahua Diose enu nzucu liñibe lia rdete'nu nú racu beeí. ¿Enzaláquie' li'ihua nú másesca'lá secahua luquela bee iñi?
40006027	Nu le'ca esquie, ¿xie' lianú máse chiqui' nzenu arqui'hua nú duñilahua lle'na la?
40006028	’¿Xinu nzenu arqui'hua lunú xi utuhua? Ubi'yacuruhua xa rru'cu bee quie dañi, la ri'i bee riña' nu la reche'e xi utune,
40006029	pero ni' arre Salomón luye nú ñia utsuche'lla, né tsuche'lla tucu nú ñia nzuche' bee quie.
40006030	Nu tunu suche'e Diose bee huañi scua, nú nee nu'e dañi nu ye'e chiquine. ¡Enzaláquie' li'ihua bee bene enu lle'natsia nzeli arqui' li'inu, nú la tsuche'nu li'ihua scua!
40006031	Enze'e, la chenua' arqui'hua nú rnihua: “¿Xi da'cuahua nee? nu ¿xi diya'ahua? nu ¿xi utu'ahua?”
40006032	Xne bee bene enu la chili arqui' Diose nzenu arqui' ye bee nucua', pero li'ihua rlu'cuhua tucu pa'hua liñibe, nu li'inu nediya' nze'canu nú xi seca la'cha'hua.
40006033	Pero uzu'cu'hua nú rni Diose nu uri'ihua tucu nú niarqui'nu che liqui'nu ye nú seca la'cha'hua.
40006034	La chenu arqui'hua lu cuenda' bichia ye'e, xne ye ye'e nu' xi nzenu arqui' bee bene. Xne cada bichia nu' xi chenu arqui' bene.
40007001	’Nu la ze'tahua sa'hua para nú lecati ze'ta li'ihua.
40007002	Xne tucu nú se'tahua bee bene, le'ca scua ze'ta bee bene li'ihua, nu tucu nú rri'inuhua bee bene le'ca esquie ri'inu bee bene li'ihua.
40007003	¿La ze'tahua beelá bee bene lunú lle'natsia rri'i beella, nzalá nú uyanu arqui'hua lunú llenelá falta nú rlu'cuhua?
40007004	Nu tunu llenelá falta nú rlu'cuhua, ¿xa modo nihua lu stucu bene: “La neca nze'ca lunú rri'ilu scua”?
40007005	¡Bene enu nequichia'! Rluti uri'i tucu nú necane, che nu' modo nilu lu stucu bene la yala nú ri'ilu scua.
40007006	’La ri'ihua juersa bee bene enu la niarqui' ri'i caso lunú neca cuenda' Diose, para nú lecaxi ri'inu beei li'ihua. Xne tunu ri'ihua juersa beei, neca nucua' xi neca chenu si'qui bene tucu nú necachi neca lu nicu. Le'ca la ri'ihua juersa bee enu la yu' arqui' lunú neca cuenda' Diose. Xne tunu ri'ihua juersa beei, neca nucua' xi neca chenu rdu' bene tucu nú huaxi seca lu cuchi nu tse tsiaí equiee.
40007007	’Una'cuhua lu Diose che liqui'nu lunu rnacu'hua lunu, ula'nahua li'inu nu che llela'hua li'inu, uzequiehua lunu che ri'i casonu li'ihua.
40007008	Xne bene enu rnacu' nú rnacu' lunu yucu nze'ene, nu bene enu rla'na Diose llela' nze'e li'inu, nu bene enu rnacu' nu sequie lunu, ri'i casonu nze'e.
40007009	’¿Xie' nu' ta tucuhua enu dete' quiee acu endu' chenu nacu' endu'hua pa acu la?
40007010	¿Urre xie' dete'hua tucu be'la acu endu'hua chenu rnacu' endu'hua bela acu endu'hua la?
40007011	Li'ihua enu la neca bene nze'ca, nu'luhua rdete'hua nú neca nze'ca lubee endu'hua, ¡enzaláquie' Pa'ahua Diose liñibe nú la liqui'nu nú neca nze'ca lubee bene enu rnacu' nucua' lunu!
40007012	’Uri'ihua lubee bene tucu nú niarqui'hua nú ri'ibeella luhua. Xne scua rnibiya' ley' Diose cuna ye beenú uquie'e bee profeta'nu.
40007013	’Uyu'uhua ru'u puerta nú nuxu' neca. Xne ru'u puerta nú llene neca, nu inziu nú llene neca, nucua' neca nú ruya' li'ibee bene lu inziu nú necha neca, nu huaxi bee bene nza inziu cua'.
40007014	Pero puerta nu inziu nú ruya' bee bene lu elunehuañi me'e nu nuxu'e, nu la huaxi bee bene enu nza inziu ze'e.
40007015	’Le'ca ubi'yahua li'ihua lubee bene enu li'á rnibee nú neca beei profeta' Diose, nu rri'i beei nú lle'na arqui'beei, pero scuatsia rri'ibeei para nú sequienu beei bee bene, nu chiqui' necha rri'i beei.
40007016	Pero li'ihua ri'ihua beya' nú xa neca bee bene cua', lunú rri'i beei rixiule'e núti neca beei, xne la ayu cuchiu' lube' lubee aca eche, nu la ayu higo lubee huañi eche.
40007017	Enze'e ye bee aca nze'ca rayu ndixi nze'ca lu. Nu bee aca nu la neca aca nze'ca la ayu ndixi nze'ca lu.
40007018	Leca modo nú ayu ndixi núla neca nze'ca lu aca nú neca nze'ca, le'ca esquie la ayu ndixi nú neca nze'ca lu aca núla neca nze'ca.
40007019	Ye bee aca nú rayu ndixi nu la zibi' lu, rrecu'e nu riu'e lu quii.
40007020	Scua ri'ihua beya' ti neca beella equie nú rri'i beella.
40007021	’Laca ye bee bene enu rni lua: “Detá, Detá”, chu'u liñibe elurnibiya' Diose, sino que chu'utsia bee bene enu sucu' lunú rni Diose Pa liñibe.
40007022	Bichia ze'e huaxi bee bene ni lua: “Detá, Detá, li'iru uniru lunú leelu lubee bene, nu equie nú leelu uluaru bee benechiqui' arqui' bee bene nu equie nú leelu uri'iru huaxi bee milagro.”
40007023	Pero chequie cuaquia lubeei: “Leca xunga uyulua li'ihua, ulluna'hua lua, li'ihua bee bene enu necha uri'i.”
40007024	’Enze'e, bee bene enu riene' stichia'a nu sucu'e, necalla xi neca tucu bene enu netsiña rreche' ni'i equie quiee.
40007025	Añinzuca nú rlaca quiu nu rlaca huaxi inza riu'u tetsu' ni'i ze'e nu reca bii, pero lá rila ni'i ze'e xne nchiucu' simiendu'e equie quiee.
40007026	Pero bene enu riene' nú rnia nu la zucu' stichia'a, li'illa necalla xi neca tucu bene enu netundu enu ureche' ni'i lu eyuxi.
40007027	Chenu rlaca quiubi, nu rlaca huaxi inza riu'u tetsu' ni'i ze'e, che uluquie ni'i ze'e. ¡Nu urilalii!
40007028	Chenu ulaxu nú uni Jesuse scua lubee bene ze'e, chiqui' uyanu arqui' ye beei xneca uzete'nu li'ibeei,
40007029	xne sete'nu beei xi sete' tucu bene enu chiqui' rlu'cu poder, nu la zete'nu xi sete' bee ulaxcuela enu reca ley.
40008001	Chenu ulaca Jesuse equie tucu dañi, huaxi bee bene uyanala li'inu.
40008002	Nu che uyabica tucu bene enu seca elichia nú lee lepra lunu, che utsu lliquii lunu nu uni lunu: ―Detá, tunu chiu'u arqui'lu, nu' beya' riyecalu li'á.
40008003	Chequie uricu' Jesuse yanu equie niyu ze'e nu uninu: ―Chiu'u arquia uyeca' nee. Chenu uni Jesuse scua, hora ze'e uyeca' bene ze'e nu leca' xi nalla.
40008004	Chequie uni Jesuse lulla: ―Uzu'cu' diaca nú nia lulu, la ixiule'elu lu ni'tucu bee bene nú uyeca'la'lu. Uquia lube'tsia li'ilu lu ule'ya, nu uya' u'na lu Diose tucu nú unibiya' ley' Moisés, para nú lañi' bee ule'ya nú uyeca'lu.
40008005	Hora nú nzechu'u Jesuse eyeche Capernaum, uriña tucu capitán Roma lunu nu uzequiella lunu,
40008006	nu unilla lunu: ―Detá, mosoa nuxu nia riti nu leca' modo tsulii, chiqui' nehuana secai nú ritii.
40008007	Nu uninu lu capitán: ―Li'á nzeriyecalla.
40008008	Chequie uni capitán ze'e lunu: ―Detá, la yala nú chu'ulu nia. Pero uni'tsia tucu bedichia' desde ca'a para nú yeca' mosoa,
40008009	xne le'ca sucua nú rni bee bene enu rnibiya' lua, nu le'ca rlu'cua nú rnibiya'a lubee sundado. Chenu nia lu tucu beei nú cha nze'e elu cha nze'e chu nza nze'e che, nu chenu nia lu stucui nú ye'ta nze'e lua chu nze'ta nze'e che, nu chenu rnibiya'a lu mosoa nú xi ri'i nze'e, rri'i nze'ene.
40008010	Chenu ubene' Jesuse nú uni capitán ze'e scua, chiqui' uyanu arqui'nu nu uninu lubee bene enu nzenala li'inu: ―Li'á nia luhua nú ni' luye bee eyeche Israel lasca' chechu'a ni' tucu bene Israel enu chiqui' nzeli arqui' Diose tucu nú nzeli arqui' benequie' Diose.
40008011	Li'á nia luhua nú huaxi bee bene diqui lu iliulabe, yala cua'anu Abraham, cuna Isaac cuna Jacob liñibe elurnibiya' Diose.
40008012	Pero bee bene Israel enu necadichia' nú riala nú chu'u liñibe elurnibiya' Diose li'ibeei riala chue beei eli'ya' elu natsacabe, nu ze'e una'beei cuna nú acuxa' laya beei.
40008013	Chequie uni Jesuse lu capitán ze'e: ―Uquia ni'lu, nu aca tucu nú uchili arqui'lu. Nu hora ze'e uyeca' moso' capitán ze'e.
40008014	Chenu uya Jesuse ni' Pedro, ulañi'nu nú nchiucu' suegra' Pedro lu luna seca xle.
40008015	Che una'tsenu yalla, nu chu uchiu'u xle nú secalla, che uzetella nu udete'lla nú udacu beella.
40008016	Chenu uyu'u rula', uriñayu bee bene huaxi bee bene enu nu' benechiqui' arqui' lu Jesuse, nu cuna tucu bedichia' uluanu benechiqui' arqui'beella, nu le'ca uriyecanu ye bee bene enu riti.
40008017	Scua unga para nú uyalu tucu nú uni profeta Isaías chenu unilla: “Li'inu uyucunu elichia nú se'ca'ahua nu unguya'nu nú nehuana se'ca'ahua.”
40008018	Chenu ulañi' Jesuse nú huaxi bee bene rriña lunu, che unibiya'nu lubee bene'nu nú detenunu beella stucu chu ru'u inzatu' ze'e.
40008019	Nu che uyabica tucu ulaxcuela enu reca ley' Moises lunu, nu unilla lunu: ―Maestro, niarquia nú nzelanala li'ilu catse elu nzalu.
40008020	Che uni Jesuse lulla: ―Bee betsa rlu'cu beeí iliu'u nú neca ni'i beeí, nu bee iñi rlu'cu beeí exlia'tse' beeí. Pero li'á Bene enu uxe'la Diose ni' elu quienchiña'a equiea la lucua.
40008021	Nu stucu bene'nu enu nzenala li'inu uni lunu: ―Detá, uzela nú bi'ya paa hasta nú atinu.
40008022	Pero uni Jesuse lu bene ze'e: ―Utequie li'á, nu uzela nú bee bene enu la niarqui' ye'tanala li'á, cachi' bee nze'e pa'lu chenu atilla.
40008023	Chequie uyu'u Jesuse liñi barco cuna bee bene'nu,
40008024	nu diquila nú rdete beella lu inzatu' ze'e, uquixie unga tucu bii juerte nu uyu'u inza liñi barco. Pero ra'tse Jesuse nuxu liñi barco ze'e.
40008025	Che uya cua'ñi bee bene'nu li'inu nu uni beella lunu: ―¡Detá, utsila'a lia'ahua! ¡Xne nze chatse'la'ahua lu inza!
40008026	Che ucuaquinu lubeella: ―¿Xiquie nú chiqui' xiquihua? ¡Xinu lle'natsia nzeli arqui'hua li'á! Chequie uzetenu nu unibiya'nu nú acaxe bii cuna inzatu' nu hora ze'e ungaxeli ye bee nucua'
40008027	Nu chiqui' uyanu arqui' bee bene'nu nú unibeella lu sa' beella: ―¿Ti neca benequie'?, nú hasta bii cuna inzatu' sucu' nú rni nucua'.
40008028	Chenu uriña Jesuse stucu chu inzatu' lu iliu' bee bene Gadara, che chiucu bee niyu enu seca ichia' benechiqui' uchiu'u beei liñi pandiuñi nu uriña beei lunu. Nu rucu beei chiqui' nelachi beei, nu hasta nú lecati dete inziu elu nucua'a beei.
40008029	Nu juerte urixialibeei nú unibeei: ―¿Xinu ri'chialu li'iru Jesuse Lli'ñi Diose? ¿Xie' uriñalu ca'a para nú ri'ilu nú zecaru castiya'ru chenu lasca' riña tiembu nú acane scua la?
40008030	Axu enza ze'e nucua'a huaxi bee cuchi racu,
40008031	chequie uziquie bee benechiqui' ze'e lu Jesuse nú unibeei lunu: ―Tunu hualu li'iru arqui' bee benequie', ala' zelalu nú chu'uru arqui' bee cuchi cua'.
40008032	Che uni Jesuse lubeei: ―Uyu'uhua che. Chequie uchiu'u bee benechiqui' arqui' bee bene ze'e nu uyu'u beei arqui' bee cuchi ze'e. Che ye bee cuchi ze'e uyecaxu'u beeí nu utsundiqui beeí ru'u be'e hasta lu inzatu', nu ze'e unguti beeí.
40008033	Nu bee bene enu rriucu bee cuchi ze'e, nzexu'u beei, nu chenu uriña beei eyeche ze'e udixiule'e beei lubee bene ye nú unga ze'e, cuna lunú ulle'ca bee bene enu uyu'u benechiqui' arqui'.
40008034	Chequie uchiu'u ye bee bene eyeche ze'e uya elu nzu Jesuse, nu chenu ulañi' beei li'inu, uziquie beei lunu nú chiu'unu lu iliu ze'e.
40009001	Chequie uyu'u Jesuse liñi barco nu udetenu stucu chu inzatu' nu uriñanu elu neca lachinu.
40009002	Ze'e uriñayu bee bene tucu bene enu neati cuerpo' nchiucu' lu camiya lunu. Chenu ulañi' Jesuse nú nzeli arqui'beei li'inu, che uninu lu bene enu riti ze'e: ―Du' ana arqui'lu endua. Uri'ila perdona stulalu.
40009003	Che chiucu chuna bee ulaxcuela enu reca ley' Moisés uri'i elliebacu': “Benequie' necha rni lu cuenda' Diose.”
40009004	Nu lunú nediya'la' Jesuse xi rri'i beella elliebacu', uninu lubeella: ―¿Xinu necha rri'ihua elliebacu'?
40009005	¿Ta nú mase neriña' nú aca, nú nia: “Uri'á perdona stulalu”, urre nú nia: “Uzetee nu utse'”?
40009006	Pero nee lubea luhua nú li'á Bene enu uxe'la Diose rlu'cua nú rnibiya'a lu iliulabe para nú ri'á perdona stula bee bene. Chequie uninu lu bene enu riti ze'e: ―Uzetee una'tse camiya'lu nu uquia'a ni'lu nee.
40009007	Che chu uzete bene ze'e nu nzialla enza ni'lla.
40009008	Chenu ulañi' bee bene ze'e nucua' chiqui' ulliqui beei, nu uquixie unibeei bedichia' nze'ca lu Diose, equie nú udete'nu poder nú rlu'cunu lubee bene.
40009009	Chenu uchiu'u Jesuse ze'e nu nzanu, che ulañi'nu tucu bene enu lee Mateo, nzuculla elu rri'illa cubre impuesto, nu uni Jesuse lulla: ―Utequie li'á. Che chu utsuli Mateo nu chu nzequiella li'inu.
40009010	Chenu nzucu Jesuse lu mexa racu eta ni' Mateo, cuna beelá bee bene enu rri'i cubre impuesto nu cuna beelá bee bene enu la nehuañi tucu nú rnibiya' ley nú sucu' bee bene Israel, ye beella nucua'anu beella Jesuse lu mexa cuna bee bene'nu.
40009011	Pero chenu ulañi' bee fariseo nucua', unidichia' beei lubee bene'nu: ―¿Xinu racunuu maestro'hua bee bene enu rri'i cubre impuesto nu cuna bee bene enu rlu'cu dula?
40009012	Chenu ubene' Jesuse nú unibeei scua, uninu lubeei: ―Bee bene enu la aca riti, la qui'ña bee nze'e doctor. Sino que bee bene enu riti bee nze'e rqui'ña doctor.
40009013	Uquiahua nu ze'tehua xi rni lu ichi' Stichia' Diose elu rni: “Niarquia nú hua'a arqui'hua bee bene, luguare nú rliqui'hua nañi u'na lua.” Xne lá yelaa lubee bene enu la lu'cu dula sino que uriña lubee bene enu rlu'cu dula para nú che'e arqui'beei lu stula beei.
40009014	Chequie uriña bee bene' Juan Bautista lu Jesuse nu unidichia' beella lunu: ―¿Xiquie nú li'iru cuna bee fariseo, la da'curu huaxi bese equie nú rlu'curu ula'na lu Diose, nu bee bene'lu la ri'i scua?
40009015	Che ucuaqui Jesuse lubeei: ―Elu xia tucu bene, ¿xie' nu' modo nú nehuana tsu arqui' bee bene enu nezene' ze'e chenu nzu bene enu xia ze'e cuna li'ibeella la? Pero riña bichia chenu leca' bene enu xia ze'e. Chee si dete' bee bene' bene enu xia bichia nu la acu beella.
40009016	’Lecati quiela' tepedaso laquie cuqui lu tucu laquie uxu, xne riu'be laquie cuqui, nu ri'i nucua' nú tsa laquie uxu.
40009017	Le'ca la chu'u biñu cuqui liñi iti uxu, xne tsaa iti uxu, nu che nitilu biñu cuna iti. Enze'e rqui'ña nú chu'u biñu cuqui liñi iti cuqui para nú la nitilu ni'tucue.
40009018	Chenu rnisca' Jesuse scua, uriña tucu bene enu rnibiya' liñi indu' bee bene Israel lunu, nu utsulliquilla lunu nu unilla lunu: ―Penatsia unguti endua, pero tunu ye'talu nu ricu'lu yalu equienchu huañi zecanchu che.
40009019	Chequie nzenu Jesuse li'illa, cuna bee bene'nu.
40009020	Chequie tucu una'a enu riti, nu ungala chi'chiucu lana nú rlaca rene, uyabica di'chi Jesuse nu uti'nchu yanchu ru'u xucunu,
40009021	xne uri'inchu elliebacu': “Tunu ti'tsia yaa ru'u xucunu, yecaa che.”
40009022	Pero ubelleta Jesuse, nu ubi'yanu lu una'a ze'e nu uninu lunchu: ―Du' ana arqui'lu endua uyeca'la'lu xne uchili arqui'lu li'á. Nu hora ze'e uyeca'li'nchu.
40009023	Chenu uriña Jesuse ni' bene enu rnibiya' liñi indu' bee bene Israel ulañi'nu nú nucua'ala bee musica ze'e para nú nzeachi' endu'lla, nu chiqui' runa'nuu bee bene li'inchu,
40009024	chequie uni Jesuse lubee bene ze'e: ―Uchiu'uhua ca'a xne lá ati endu' una'a quie', ra'tse tsianchu. Chequie ulli'chinuu bee bene ze'e li'inu,
40009025	pero unibiya'nu nú chiu'u bee bene ze'e ele'ya', nu chu uyu'unu liñi ni'i nu una'tsenu yanchu, nuchu uzeteenchu.
40009026	Nu ye bee luhuare enza ze'e uri'chialetse bedichia' lunú uri'inu.
40009027	Chenu uchiu'u Jesuse ze'e, chiucu bene enu labi'ya nzenala li'inu, nu urixialibeei nú rnibeei: ―¡Jesuse, lliana' David uhua'a arqui' li'iru!
40009028	Chenu uyu'u Jesuse liñi ni'i, nu uyabica rucu bee bene ze'e lunu, nu unidichia'nu lubeei nú uninu: ―¿Nzelí arqui'hua nú acaa riyecaa i'culuhua la? Che ucuaqui beei lunu: ―Aahua', nzeli arqui'ru detá.
40009029	Nu chu, uti' Jesuse yanu i'culu beei nu uninu lubeei: ―Aca Tucu nú nzeli arqui'hua.
40009030	Che uye'e i'culu beei. Nu uninu lubeei: ―La ixiule'etsiahua nucua' lu ni' tucu bene.
40009031	Pero uchiu'utsia beei lunu, chu udixiule'e beei lubee bene diqui lu iliu ze'e nú uriyeca Jesuse beei.
40009032	Chenu nziatsia bee bene enu uriyeca Jesuse i'culu, che uriñayu bee bene tucu bene enu la ni nchiñi benechiqui' arqui' lunu.
40009033	Nu chenu uhua Jesuse benechiqui' arqui' bene enu la ni ze'e, che uquixiei uni. Che chiqui' nzenu arqui' bee bene ze'e nú unibeei: ―¡Leca xunga ulañi'ahua sa' milagro quie' leta bee bene Israel!
40009034	Pero uni bee fariseo: ―Benequie' rlua benechiqui' arqui' bee bene cuna poder beze'lu enu rnibiya' lubee benechiqui'.
40009035	Uya Jesuse lu ye bee eyeche llene cuna lu ye bee eyeche lla'na, nu cada tucua lubee eyeche cua' uyu'unu liñi bee indu uzete'nu bedichia' nze'ca' Diose lubee bene, nu uninu lubeella nú xa neca elurnibiya' Diose, nu uriyecanu elu rcu cuerpo' bee bene, nu cuna bee bene enu seca yelu clasia' elichia.
40009036	Chenu ulañi' Jesuse bee bene añi cua' uhua'a arqui'nu li'ibeella, xne nehuana nzu arqui'beella, nu lixiu nzu arqui'beella, nu nucua'a beella xi nucua'a bee sanchi enu leca' ti ri'i ucu.
40009037	Chequie uninu lubee bene'nu: ―Li'á nia nú nu' huaxi bee bene enu niarqui' yene' bedichia' nze'ca' Diose, pero leca huaxi bee bene enu ixiule'e lubee bene.
40009038	Enze'e una'cuhua lu Diose para nú xe'lanu huaxi bee bene enu ixiule'e stichia'nu lubee bene.
40010001	Chequie ubixia Jesuse chi'chiucu bee bene'nu, nu udete'nu poder lubeella para nú hua beella bee benechiqui' arqui' bee bene nu riyeca beella bee bene enu rcuu catse cuerpo', cuna ye clasia' elichia nú seca beei.
40010002	Bee benequie' neca lu chi'chiucu apóstol' Jesuse: Rluti, Simón enu le'ca lee Pedro, nu bichilla Andrés; nu Jacobo cuna Juan, rucu benequie' neca lliana' Zebedeo.
40010003	Nu le'ca ucañinu Felipe, Bartolomé, Tomás cuna Mateo enu uri'i cubre bee impuesto; Jacobo lliana' bene enu lee Alfeo; nu Lebeo enu le'ca lee Tadeo.
40010004	Nu cuna Simón enu ullutse leta tucu partido nú lee cananista; nu Judas Iscariote enu udete' cuenda Jesuse lubee bene nú ungutinu.
40010005	Ante nú xe'la Jesuse chi'chiucu bee apóstol'nu lubee bene uninu lubeella: ―La chuehua elu nucua'a bee bene enu la neca bee bene Israel ni' lubee eyeche lu iliu Samaria;
40010006	sino que uquiahua lubee bene Israel enu la chenala inziu' Diose.
40010007	Uquiatixiule'ehua lubeella nú nze'ta riñala bichia nú nibiya' Diose.
40010008	Riyecahua bee bene enu riti, nu ri'ihua nú huañi zeca bee bene enu unguti, riyecahua bee bene enu seca elichia nú lee lepra, huahua bee benechiqui' arqui' bee bene. Tucu nú lia uliquia poder cua' luhua, le'ca chenu riyecahua bee bene la ri'ihua cobre.
40010009	’La uya'hua cobre ni' oro ni' plata.
40010010	Uya'hua biti, nu la uya'hua xucuhua nú che'ehua, nu la uya'hua steinza lucuhua, nula uya'hua xcahua, xne bee bene enu rri'i riña' riala nú ati'lla nú aculla.
40010011	’Chenu riñahua tucu eyeche llene urre tucu eyeche lla'na, ze'e cua'nahua ni'i tucu bene nze'ca ya'nahua nu uya'nahua ze'e hasta nú chiu'uhua eyeche ze'e.
40010012	Nu chenu chu'uhua liñi ni'i bene ze'e, uni'hua Diose lubee bene enu nucua'a ze'e.
40010013	Tunu bee bene liñi ni'i ze'e riala nú nzuxe arqui'beella, ria'na nú nzuxe cua' arqui'beella, pero tunu lacane para li'ibeella, benchila'e cuna li'ihua che.
40010014	Nu tunu la yucu arqui' bee bene li'ihua tucu eyeche urre tucu ni'i, uchiu'uhua eyeche ze'e urre ni'i ze'e, nu ri'quihua yuube'cha' nú nu' cuchiu'hua, xi neca tucu seña nulá zela beella ayene' beella bedichia' nú unihua.
40010015	Xne li'á nia luhua nu chenu hualu Diose lu cuenda' yebee bene, masesca'la zeca bee bene eyeche cua' castiya luquela bee bene eyeche Sodoma cuna Gomorra.
40010016	Le'ca uni Jesuse lubee bene'nu: ―¡Bi'yacuruhua! Li'á xe'la li'ihua lubee bene xi neca chenu nza bee sanchi leta bee bichiuu. Enze'e aca netsiñahua xi netsiña bee be'la nu aca lle'na arqui'hua xi neca bee paloma.
40010017	Ubi'yahua li'ihua xne dete' cuenda bee bene li'ihua lubee usticia nu zete'che' beei li'ihua liñi bee indu.
40010018	Nu hasta uya' beei li'ihua lubee gobernador nu lubee arre equie nú nzeli arqui'hua li'á, pero scua nu' modo ixiule'ehua stichia'a lubeei, nu lubee bene enu la neca bee bene Israel.
40010019	Nu chenu dete' cuenda bee bene li'ihua lubee usticia, la chenu arqui'hua xi nihua urre xa nihua lubeella; xne hora nú nihua Diose liqui' bee bedichia' nú riala nihua.
40010020	Xne laca li'ihua enu ni. Espíritu Santo' Diose Pa liñibe neca enu liqui' bedichia' nú nihua.
40010021	’Enta bichia nú dete' cuenda bee bene bee bichilla nú ati bee nze'e, nu le'ca dete' cuenda bee paa bee endu'lla para nú ati beei. Nu le'ca enta bichia nú ri'i condra bee endu' bee uzana' beei nu hasta nú dete' cuenda beei li'ibeella nú ati beella.
40010022	Nu chana arqui' ye bee bene li'ihua equie nú necahua bee benea. Pero bee bene enu tsuta' arqui' lunú nzeli arqui' li'á diqui tiembu nú nehuañilla, tsila'a Diose bee nze'e.
40010023	Chenu ri'i bee bene nú nehuana zecahua lu tucu eyeche equie nú necahua bee benea, uquiahua stucu eyeche, xne li'á nia luhua nu lasca' laxu chuehua lu yebee eyeche Israel chenu riña li'á Bene enu uxe'la Diose.
40010024	’Ni' tucu bene enu sete' la neca equielálla lu bene enu sete' li'illa, nu le'ca ni' tucu moso' la neca equielá lu patron'i.
40010025	Bene enu sete' rqui'ña nú aca conformella nú recalla tucu nú reca ulaxcuela'lla, nu tucu moso' rqui'ña nú aca conformei nú necai tucu nú neca patron'i. Nu li'á enu rnibiya'a luhua rni bee bene nú necaa beze'lu, ¿enzaláquie' li'ihua nú necahua bee benea ti ni bee bene nú necahua?
40010026	’Enze'e la lliquihua bee bene. Xne ni' tucu beenú a'chi' neca la ya'nane scuatsia sin nú acabiyae, riña bichia nu acache bee nucua', le'ca ni' tucu beenú a'chi neca rri'i bee bene la ya'nane scuatsia, riña bichia nú acabiya yebee nucua'.
40010027	Lunú a'chi'tsia rnia luhua, uni'huane lu yebee bene nu lunú rnia a'chi diacahua. Juerte uni'huane.
40010028	La lliquihua bee bene enu niarqui' uti li'ihua. Pero leca modo utilla espíritu'hua. Mejora ulliquihua Diose, xne li'inu rlu'cunu poder nú nitilunu espíritu'hua cuna cuerpo'hua ebila.
40010029	’¿La huaxi seca bee iñi? Pero ni' tucu beeí la zana' beeí lu yuu tunu la zela Pa'ahua enu nzucu liñibe nú acane scua.
40010030	Nu li'ihua hasta yebee ichia equiehua nebacu' Diose.
40010031	Enze'e la lliquihua. Xne mase secahua luquela nú seca huaxi bee iñi.
40010032	’Titse bee bene enu ni nú neca benea lu beelá bee bene, le'ca esquie li'á nia nú neca beella bee benea ante lu Diose Pa liñibe.
40010033	Pero bee bene enu ni nú laca bee benea lu beelá bee bene, le'ca esquie li'á nia nú laca beella bee benea ante lu Diose Pa liñibe.
40010034	’La ri'ihua elliebacu' nú tia uriña lu iliulabe para nú ri'á nú aca tucunecatse bee bene lu sa'beei, sino equie nú chili arqui' bee bene li'á liunu sa'beei.
40010035	Bee pa liunu cuna bee endu'lla, nu bee naa liunu cuna bee xinchiu'cu nu bee llixi liunu suegra'.
40010036	Nu bee bene liñi tucu ni'i le'catsia li'ibeella chana arqui' sa' beella.
40010037	’Bene enu seca pa' nu na' masesca'lá luquela li'á, leca modo aca nze'e benea, le'ca esquie enu mase seca endu' urre xinchiu'cu luquela li'á, le'ca leca modo aca nze'e benea.
40010038	Bee bene enu niarqui' ye'ta quie li'á pero la niarqui' nú nehuana zeca equie cuenda' li'á, leca modo aca bee nze'e bee benea.
40010039	Bene enu maselá seca elunehuañi nú rlu'culla lu iliulabe quie' enta bichia nú laxu nucua'; pero bene enu ati equie cuenda' li'á, lu'culla elunehuañi lu Diose.
40010040	’Bee bene enu ri'i caso li'ihua, rri'i caso bee nze'e li'á; nu bee bene enu rri'i caso li'á le'ca rri'i caso bee nze'e Pa liñibe enu uxe'la li'á.
40010041	Le'ca bee bene enu rri'i caso tucu profeta equie nú neca profeta quie' enu uxe'la Diose, le'ca ati'lla premio nú ati' profeta lu Diose. Nu bene enu ri'i caso tucu bene enu rri'i nze'ca, le'ca iguale ati'lla premio nú ati' bene enu rri'i nze'ca lu Diose.
40010042	Nu titse bee bene enu liqui' masia tucu basu inza luhua lunú necahua bee benea, li'á nia luhua nú dete' Diose premio lubee bene ze'e.
40011001	Chenu ulaxu nú unibiya' Jesuse lu chi'chiucu bee bene'nu nú xi che ri'i beella, che uchiu'unu nze zete'nu nu nze tixiule'enu Stichia' Diose lubee bene lubee eyeche nú nchiucu' lu iliu ze'e.
40011002	Nu chenu nchiñi Juan Bautista ni'cu' ubene'lla luye nú rri'i Jesuse. Che uxe'lalla chiucu chuna bee bene'lla,
40011003	para nú che nedichia' beella lu Jesuse: ―¿Li'ilu necalu Cristo enu nzu nú nze'ta la, urre lluaquieeru stucu enu enta la?
40011004	Che ucuaqui Jesuse lubeella: ―Uquia tixiule'ehua lu Juan Bautista lunú rlañi'hua nu lunú riene'hua.
40011005	Udixiule'ehua lulla nú rlañi'la' bee bene enu nequie'lu nu bee bene enu necuxu see la bee nze'e, nu le'ca uyeca'la' bee bene enu seca elichia nú lee lepra, nu bee bene enu nenguata' riene'la', nu bee bene enu unguti uhuañi zeca bee nze'e, nu bee bene enu seca elitsi riene'la' bedichia' nze'ca' Diose nú tsila'a li'ibeei.
40011006	Ñia neca lu cuenda' bee bene enu la chiecu' arqui' nú nzeli arqui' li'á.
40011007	Chenu nziue bee bene' Juan enu uya lu Jesuse, che uquixie Jesuse nú uninu lubee bene ze'e equie cuenda' Juan, nu uninu lubeella: ―¿Ti uya bi'yahua lu yuu achi elu la nucua'a bee bene? ¿Ti secahua nú neca bene enu uya bi'yahua, tucu etaa nú rcuñi bii la?
40011008	Urre ¿xa naa bene enu uya bi'yahua? ¿Xie' uya bi'yahua tucu bene enu nutu laquie fiñu la? Li'ihua nediya'hua nú bee bene enu rutu laquie fiñu liñi palacio nucua'a beella.
40011009	¿Ti uya bi'yahua che? ¿Uya bi'yahua tucu profeta la? Neli nú scua necane, pero masesca'lá neca equiella luquela tucu profeta.
40011010	Equie cuenda' Juan quie' rni lu ichi' Stichia' Diose elu rni: Xe'laa tucu benea cha rluti lulu, para nú reche'lla inziu'lu.
40011011	Li'á nia luhua nu luye bee bene enu nucua'a lu iliulabe lá chu'u ni' tucu bee bene enu masesca'lá neca equie tucu nú neca equie Juan Bautista. Pero bene enu menola neca equie liñibe elurnibiya' Diose nze'e mase neca equie luquela Juan.
40011012	’Desde bichia nú ube'ta Juan Bautista nu hasta nee, huaxi bee benechiqui' rcua'na xa modo chu'u elurnibiya' Diose. Nu bee bene enu neli rcua'na nú chu'u elu rnibiya'nu, li'ibeella neca beella enu chu'u ze'e.
40011013	Ley nú udete' Diose lu Moisés cuna yebee profeta udixiule'e beella nú xi nze'ta aca, hasta bichia nu uriña Juan,
40011014	nu tunu li'ihua chili arqui'hua nú nia luhua, nú Juan neca profeta Elías enu uni bee profeta nú riña.
40011015	Titse bee bene enu niarqui' nú yene' nú rnia, quie'e diaca nze'e.
40011016	’¿Xa nia luhua nú xa neca bee bene enu nehuañi lu iliulabe quie' nee? Li'á nia luhua nú neca beei xi neca bee endu' enu rcua'a ru'u i'ya rita nu rixiali beei lusa' beei, nú rnibeei:
40011017	“Ungularu chí para nú ye'ehua nu né ye'ehua, nu le'ca ungularu canción nú nehuana se, nu né una'hua.”
40011018	Scua necahua xne uriña Juan Bautista nú lá aculla nu le'ca la hue'lla viñu nu rnihua nú nchiñi benechiqui' arqui'lla.
40011019	Neequie uriña li'á Bene enu uxe'la Diose, nú racua nu rue'a biñu, nu rnihua nú racuxeta'a nu riu' arquia rue'a viñu nu rquietea bee bene enu rlu'cu dula nu cuna bee bene enu rri'i cubre impuesto para Roma. Pero yebee bene rri'i beya', li'ibeella nediya' beella nú neca nze'ca lunú rri'i Diose.
40011020	Chequie uquixie Jesuse nú uqui'ya'nu bee bene bee eyeche elu mase uri'inu bee milagro, xne né tsana' arqui'beei stula beei. Nu uninu lubeei:
40011021	―¡Cue'hua bee bene Corazín! ¡Cue'hua bee bene Betsaida! Xne tunu eyeche Tiro cuna eyeche Sidón a aca bee milagro nú unga lachihua, xi tiembula a tsana' arqui' bee bene ze'e stula beei, nu le'ca a utu beei laquie natsa nu a tiqui beei tii equie beei, xi neca tucu seña nú lube' nú nehuana nzu arqui'beei.
40011022	Pero li'á nia luhua nú bichia chenu laxu iliulabe, maselá juerte castiya zecahua luquela nú zeca bee bene eyeche Tiro cuna eyeche Sidón.
40011023	Nu li'ihua bee bene eyeche Capernaum, ¿la za' arqui'hua nú riala chu'uhua liñibe? ¡Xne li'ihua riala chu'uhua hasta elu mase aquié rqui' ebila! Xne tunu eyeche Sodoma a aca bee milagro nú unga lachihua, che pianu hasta bee bichia quie' nchiucu'sca' bee eyeche cua' che.
40011024	Pero li'á nia luhua nú bichia chenu laxu iliulabe mase juerte castiya nú zecahua luquela castiya nú zeca bee bene eyeche Sodoma.
40011025	Bee bichia ze'e uni Jesuse: “Pa liñibe li'ilu enu rnibiya' liñibe cuna lu iliulabe, zucu ayaa li'ilu xne ulube'lu lubee bene enu lecaxi reca, nu ucachi'lu lubee bene enu reca nu rri'i beya'.
40011026	Scua necane Pa liñibe, xne scua niarqui'lu nú acane.
40011027	’Uliqui' Pa Diose nú nibiya'a luye beenú nu'. Lecati nediya' ti neca Jesucristo lli'ñi Diose, Diose tsia nediya' nucua', le'ca tucutsia Jesucristo cuna bee bene enu nzeli arqui' li'inu nu'lu Diose.
40011028	Yehua bee bene enu nellaca nzenala lunú neca bee custumbre, nu yehua bee bene enu nellaca lu stula, utehua cuna li'á nu li'á ri'á nú tsulachihua.
40011029	Uzu'cu'hua stichia'a, nu ze'tehua nú acahua bene nze'ca enu lle'na nzu arqui' tucu nú necaa. Che ri'á nú huañi nze'cahua.
40011030	Xne laca neriña' nú zucu'hua stichia'a nu le'ca laca neriña' nú ri'ihua lunú niarquia.
40012001	Tucu bichia nú sulachi bee bene Israel, udetenu Jesuse bee bene'nu lu yuu elu nu' trigo, nu chequie uquixie nú ulia'na' beella nu unguxi beella tuu lu trigo nu uzu'cu beellae nu udacu beellae.
40012002	Chenu ulañi' bee fariseo nú ucha'ñi bee bene'nu trigo, uni beella lu Jesuse: ―Bi'yacuru, bee bene'lu rri'i lunú la yala ri'i beei bichia nú sulachi bee bene.
40012003	Nu ucuaqui Jesuse lubeella: ―¿Xie' lasca' ulahua lu ichi' Stichia' Diose elu rni nú xa uri'i David cuna bee bene enu nulla tucu bese chenu ulia'na' beella la?
40012004	Uyu'u David liñi indu' Diose nu udete' ule'ya pá nú necale'ya yalla nu udacullae nu le'ca udete'lla pá cua' udacu bee bene enu nuulla añinzuca nú bee ule'yatsia nu' modo nú acu bee pá cua'.
40012005	¿Urre xie' lasca' ulahua lu ley nú udete' Diose lu Moisés elu rni nú laca dula lunú rri'i bee ule'ya liñi indu añinzuca núla tsulachi beella bichia nú sulachi bee bene la?
40012006	Nu li'á enu nzu cuna li'ihua, nia luhua nú masela neca equiea luquela indu.
40012007	Tunu li'ihua rri'ihua beya' xi rni lu ichi' Stichia' Diose elu rni: “Niarquia nú hua'a arqui'hua bee bene luhuare nú liqui'hua u'na bee nañi lua.” Tunu rri'ihua beya' xi rni bee bedichia' cua' che lecalí xi ta'quiyahua bee bene enu la lu'cu ni' tucu equiya.
40012008	Nu li'á Bene enu uxe'la Diose le'ca rlu'cua nú rnibiya'a lu bichia nú sulachi bee bene.
40012009	Chenu ulaxu nú udete Jesuse ze'e uyu'unu liñi indu nú nzucu enza ze'e.
40012010	Nu liñi indu ze'e nzucu tucu niyu enu ubichicu' techu ya, nu lunú rcua'na bee fariseo nuxi ta'quiya beei li'inu che unedichia' beei lunu: ―¿Xie' nu' modo nú riyecalu tucu bene enu riti bichia nú sulachi bee bene la?
40012011	Chequie uni Jesuse lubeei: ―Tunu tatucuhua rlu'cu tucu sanchi nu yecataí liñi tucu i'chiu bichia nú sulachi bee bene, ¿xie' la chehuahuaí bichia cua' la?
40012012	Nu ¡masela huaxi seca tucu bene luquela tucu sanchi! Enze'e nu' modo nú ri'i bee bene nú neca nze'ca bee bichia nú sulachi bee bene.
40012013	Che uninu lu niyu enu ubichicu' ya ze'e: ―Ulí yalu. Che ulí niyu ze'e yai nu hora ze'e uyeca' yai, nu nae tucu nú naa stucu chu yai.
40012014	Nu chenu uchiu'u bee fariseo liñi indu ze'e, uquixie beei ubedichia' beei nú xa modo ri'i beei para nú uti beei Jesuse.
40012015	Pero chenu uri'i Jesuse beya' nuxi niarqui' bee fariseo ze'e ri'inu li'inu uchiu'unu ze'e nzanu, nu huaxi bee bene uyaquie li'inu, nu uriyecanu ye bee bene enu riti,
40012016	nu uninu lubeei nu la ixiule'e beei lu ni' tucu bee bene nú uriyecanu beei.
40012017	Scua unga para nú uyalu tucu nú uni profeta Isaías chenu unilla:
40012018	―Bi'yacuruhua li'inu necanu enu ucañia para nú zibi' lua, Li'inu enu chiqui' se'caa, nu chiqui' ñia nzu arquia lunu. Nu xe'la Espíritu Santoa equienu, para nú ixiule'enu lubee bene iliulabe xa rnibiya'a.
40012019	Nu ni' tucu bene la liununu, nula bixialínu, nu la necanu bene enu bixialí labe bee calle.
40012020	Lecaxi ri'inunu bee bene enu la nehuañi nze'ca, nu la nitilunu bee bene enu lle'natsia nzeli arqui' xi neca qui sera nú llenetsia rululá. Hasta nú ri'inu ana nú aca elu usticia tucu nú necane.
40012021	Nu nzuculu bee bene iliulabe nú li'inu tsila'anu li'ibeella.
40012022	Uyayu bee bene tucu bene enu la ye'e i'culu nu la ni lu Jesuse, xne nchiñi benechiqui' arqui'i. Nu uriyeca Jesuse li'i nu uquixie nú uni nu uye'e i'cului.
40012023	Chequie ye bee bene ze'e chiqui' nzenu arqui'beei nú unibeei: ―¿Xie' laca benecua' enu necadichia' nú nze'ta lu familia' David la?
40012024	Chenu ubene' bee fariseo nucua' unibeei: ―Beze'lu enu rnibiya' lubee benechiqui' neca enu udete' poder lu bene cua' nú rlualla benechiqui' arqui' bee bene.
40012025	Pero nediya' Jesuse lunú rri'i beei elliebacu', che uninu lubeei: ―Ye bee nación nu bee eyeche llene nú la neca tucunecatse rle'esa'e, le'ca scua tunu tucu famili liñi tucu ni'i laneca tucu necatse beella rle'e sa'lla.
40012026	Le'ca scua tunu rliunu beze'lu le'catsia li'i. ¿Xneca modo nú di'ya elurnibiya' nú rlu'cui che?
40012027	Li'ihua rnihua nú rluaa bee benechiqui' arqui' bee bene cuna poder beze'lu. Pero tunu scua necane, ¿ti rdete' poder lubee bene'hua para nú rlua beei bee benechiqui' arqui' bee bene che?, le'ca nia luhua nú li'ibeei rlube' beei nú la neli nú rnihua.
40012028	Xne li'á rlua bee benechiqui' arqui' bee bene equie cuenda' Espíritu Santo' Diose, nucua' rlube' nú uriñala nú rnibiya' Diose luhua.
40012029	’Xne leca modo nú chu'u bene ni'i tucu bene enu naaqui para nú cachi'i stene'lla, tunu la llica' cuxuilla. Che scua nu' modo nú cachi'i stene'lla.
40012030	’Bee bene enu la nzu chua, rri'i cundra bee nze'e li'á, nu bee bene enu la ri'i elietsa lua, rca nze'e nú aca huaxilá bee benea.
40012031	’Enze'e nia luhua nú ri'i Diose perdona ye dula nú rri'i bee bene cuna ye bee bedichia' chi'qui' nú rni bee bene. Pero la ri'inu perdona bee bene enu rni bee bedichia' chi'qui' equie cuenda' Espiritu Santo.
40012032	Rri'i Diose perdona titse bee bene enu rni bedichia' chi'qui' equie cuenda' li'á, Bene enu uxe'la Diose, pero titse bene enu nechi'qui' Espíritu Santo leca' perdona para bee benecua' ni' lu iliulabe quie' nu ni' liñibe.
40012033	’Li'ihua nediya'hua nú aca nze'ca rayu ndixi nze'ca lue, nu aca nú la neca nze'ca la ayu ndixí nze'ca lue, xne lu cuenda' ndixí nú rayu lu aca nu'lu bene nú xi acae.
40012034	¡Li'isi'hua netsiñahua xi netsiña bee be'la! ¿Xa modo nú nihua bee bedichia' nze'ca chenu li'ihua necha necahua? Bee bedichia' nú nu' arqui' bee bene enze'e rni bene.
40012035	Bene nze'ca rni bedichia' nze'ca, xne nucua' nu' arqui'lla. Nu bene enu necha neca rni bee bedichia' nú necha neca xne nucua' nu' arqui'lla.
40012036	Pero li'á nia luhua nú bichia nú hualu Diose lu cuenda' bee bene iliulabe, che ye bee bene dete' cuenda lu Diose luye bee bedichia' nú necha neca unibeei.
40012037	Xne equie cuenda' stichia' bene, scua rlube' tunu yala nú zecalla castiya nú dete' Diose lulla, nu tunu la yala zecalla castiya.
40012038	Chequie chiucu chuna bee fariseo cuna bee ulaxcuela enu reca ley uni lu Jesuse: ―Maestro, niarqui'ru nú lañi'ru ri'ilu tucu milagro.
40012039	Che ucuaqui Jesuse lubeei: ―Li'ihua bee bene enu necha rri'i nu sequienu bee bene rnacu'hua nú ria'a tucu milagro, pero la ri'á ni'tucu milagro luhua, lañi'tsiahua tucu nú ulle'ca Jonás.
40012040	Xne tucu nú ullutse Jonás chuna bichia cuna chuna rula' xla'cu be'na', le'ca scua li'á Bene enu uxe'la Diose llutsea liñi yuu chuna bichia nu chuna rula'.
40012041	Nu bichia chenu laxu iliulabe chenu chiu'lue lu cuenda' bee bene tiembu quie', che huañi zeca bee bene eyeche Nínive ni nú riala bee bene cua' castiya xne bee bene eyeche Nínive uzucu'beei nú uni Jonas chenu unilla lubeei nú huañi beei tucu nú niarqui' Diose. Nu li'á Jesuse enu nzu cuna li'ihua maselá neca equiea luquela Jonás.
40012042	Nu bichia chenu laxu iliulabe, chenu hualu Diose lucuenda' bee bene, chequie reina eyeche nú lee Sabá huañi zecalla nu nilla nú riala bee bene enu nucua'a nee castiya nú dete' Diose. Xne li'illa nze'talla enza mase istu, nu ube'talla para nú ubene'lla lunú reca arre Salomón, nu li'á Jesuse enu nzu cuna li'ihua, másela neca equiea luquela arre Salomón.
40012043	’Chenu xiu'u tucu benechiqui' arqui' tucu bene, enzei bee luguare elu nebichi rcua'nai elu tsulachii, nu chenu la llela'i elu tsulachii, che rri'i elliebacu':
40012044	Nú rni: “Mejora benchila' zecaa arqui' bene elu uchiu'a.” Nu chenu ubenchila' zecai llela'i arqui' bene elu uchiu'i xi neca liñi tucu ni'i nú nelata, nu nelucu' nu rna nze'ca.
40012045	Chequie nzetucui se achi benechiqui' enu maselá necha rri'i luquela li'i, nu chu'u ye beei arqui' bene ze'e, nu che masesca'lá necha aca bene ze'e lunú necalla hua'tu. Le'ca scua zeca bee bene enu necha rri'i nucua'a tiembu quie'.
40012046	Rdichia' nusca' Jesuse bee bene ze'e, chenu uriña na'nu cuna bee bichinu nucua'a eli'ya' nu niarqui' beella bedichia'nu beella li'inu. Nu lunú nucua'a beella eli'ya',
40012047	che uyatixiule'e tucu bene lu Jesuse nú unilla lunu: ―Nzu na'lu cuna bee bichilu eli'ya' nu niarqui' beella bedichia'nu beella li'ilu.
40012048	Pero uninu lu bene enu uya udixiule'e lunu: ―¿Ti neca naa, nu ti neca bee bichia?
40012049	Chequie ulube'yanu lubee bene'nu, nú uninu: ―Bee benequie' neca naa cuna bee bichia.
40012050	Xne titse bee bene enu rri'i lunú niarqui' Diose Pa liñibe, bee nze'e neca bee bichia, cuna bee zanaa nu naa.
40013001	Le'ca bichia ze'e uchiu'u Jesuse ni'i elu uya'nanu nu uya zucunu ru'u inzatu'.
40013002	Nu lunú chiqui' huaxi bee bene uyetesa' lunu, che uquienu equie tucu barco nu uzucunu liñii nu ye bee bene ucua'a lunu ru'u inzatu' ze'e.
40013003	Nu huaxi beenú uzete'nu bee bene ze'e cuna puro bee ejemplu. Nu uninu lubeei: ―Uchiu'u tucu bene nzetu' nii,
40013004	nu chenu rdu'lla nii, uzana' lle'na ebichi ze'e lu inziu, nu uriña bee iñi udacue.
40013005	Lle'nae uzana' leta quiee, elu leca huaxi yuu, nu yexetsia uliñi ebichi ze'e xne la aca aquié lu yuu.
40013006	Pero chenu uliñi bichia, nu unga nele ungu'lune nu ubichii xne laca aquié nchiñi lue lu yuu.
40013007	Nu lle'na ebichi uzana' leta bee eche nu chenu enta ru'cue, ubichii xne uri'i eche ana lue.
40013008	Pero lle'na ebichi nú uzana' lu yuu ru'cu, chiqui' unguyu'e, mae unguyu' tucu ayu'u ebichi lu, nu mae unguyu' sesenta ebichi, nu mae unguyu' treinta ebichi scua unguyu' bee.
40013009	Titse bee bene enu niarqui' yene' nú rnia, ¡quie'e diaca nze'e!
40013010	Che uyabica bee bene' Jesuse lunu nu unidichia' beella lunu xinu sete'nu bee bene cuna puro bee ejemplu tsia.
40013011	Nu ucuaquinu nú uninu lubeella: ―Li'ihua uliqui' Diose nú ri'ihua beya' xneca neca lunú a'chi neca nú rnibiya'nu. Pero lubee benequie' lá dete'nu nú ri'i beella beya' nucua'.
40013012	Xne bee bene enu rri'i beya' Stichia' Diose, liqui'lánu nú ri'ilá beella beya' stichia'nu, pero bee bene enu lle'natsia rri'i beya' stichia'nu, nu la la'nalla nú ri'ilálla beya' stichia'nu hasta lu lle'natsia nú rri'illa beya' la ria'lla beya' nucua'.
40013013	Enze'e rnia lubeella equie cuenda' bee ejemplu tsia, xne mase ri'ya beella nu neca xi neca nula lañi' beella nu mase riene' beella pero neca xi neca nu la yene' beella. Nu la ri'i beella beya'.
40013014	Scua rialu nú uquie'e profeta Isaías chenu unilla: Mase riene' beei, pero la ri'i beei beya'. Nu mase ri'ya beei, pero neca xi neca nú la lañi'beei.
40013015	Xne chiqui' unga nziti arqui'beei, nu rri'i beei xi neca nú la lañi'beei, nu xi neca nú nenguata' beei para nú la lañi'beei, nu la yene' beei nu la ri'i beei beya', xne la zela' beei ye'ta beei cuna li'á, para nú ri'á perdona stula beei.
40013016	’Pero li'ihua: Ñia neca lu cuenda'hua nú rlañi'hua lunú rlañi'hua nu riene'hua lunú riene'hua.
40013017	Xne li'á nia luhua nú huaxi bee profeta nu huaxi bee bene enu uhuañi nze'ca uniarqui' beella lañi' beella lunú rlañi'hua. Nu né lañi' beella nucua'. Le'ca uniarqui' beella yene' beellla lunú riene'hua, pero né yene' beellae.
40013018	’Uzu'cu' diacahua ne ixiule'a xi rni ejemplu' bene enu uya tu' nii trigo.
40013019	Bee bene enu riene' Stichia' Diose nu la ri'i beya' xi rnii, li'ibeei neca beei xi neca ebichi nú uzana' inziu, xne chu nze'ta beze'lu nu raxii Stichia' Diose nú ubene'la' beei.
40013020	Nu bee ebichi nú uzana' leta quiee, neca xi neca bee bene enu riene' Stichia' Diose nu ñia riucu arqui'beeii,
40013021	pero lunú neca beei xi neca bee huañi nú leca huaxi luu la nzuta' arqui'beei chenu nehuana seca beei nu rana arqui' bee bene li'ibeei, che sana' arqui' beei Stichia' Diose nú ubene'la' beei.
40013022	Bee ebichi nú uzana' leta eche, neca xi neca bee bene enu riene' Stichia' Diose, pero lunú máse nzenu arqui'beei nú nu' lu iliulabe quie' nu máse seca beei eluxene nú nu' lu iliulabequie', che ye bee nucua' rri'i nú sana' arqui'beei Stichia' Diose. Nu lecaxi zibi' nú ubene'beei Stichia' Diose che.
40013023	Pero bee ebichi nú ubenii lu yuu ru'cu, neca xi neca bee bene enu riene' Stichia' Diose nu rri'i beya'e, nu li'ibeella rri'i beella ana bee bene para nú chili arqui'beei Stichia' Diose, tucu nú neca bee ebichi nú unguyu' tucu ayu'u ebichi lu, nu unguyu' sesenta ebichi, nu unguyu' treinta ebichi.
40013024	Uni Jesuse stucu ejemplu lubee bene ze'e: ―Lunú xneca rnibiya' Diose neca xi neca tucu bene enu uquienii ebichi nze'ca lu yuu';
40013025	pero diquila nú ra'tse bee bene uriña bene enu rana arqui' li'illa uquienii ebichi' huañi nu la zibi' leta bee trigo'lla, nu chu nza nze'e.
40013026	Chenu uru'cu trigo nu uliñi tuu lue, le'ca nuu bee huañi nu la zibi' ze'e nu' leta bee uru'cu.
40013027	Nu che uyatixiule'e bee moso'lla lulla, nu unibeei lulla: “Detá, lanu ebichi nze'catsia uquieniilu lu yuu'lu la, ¿cá uchiu'u bee huañi nú nu' leta bee trigo?”
40013028	Che uni bene enu neca stene trigo: “Tucu bene enu rana arqui' li'á uri'i nucua'.” Che uni bee moso' ze'e lulla: “¿Niarqui'lu nú nzetaxiru bee huañi nu la zibi' cua' letae la?”
40013029	Che unilla lubeei: “Mejora nú la axihuane, xne canu chenu axihuane le'ca nuu bee trigo yetsu.
40013030	Mejora nú zela'ahua nú ru'cu bee cuna trigo hasta chenu aca ula'cu' trigo. Che nia lubee bene enu ri'i ula'cu' trigo nú rluti quiete'sa'xu beei huañi cua' nu ri'i menuxu beeii para nú chiquine. Cheelá quiete' sa'beei trigo nu duche' beei trigo elu riala nú chuche'e.”
40013031	Le'ca uni Jesuse stucu ejemplu lubee bene: ―Lunú xneca rnibiya' Diose neca xi neca tucu ebichi' mestasa nú rquienii tucu bene lu yuu'lla.
40013032	Nú masela me'e luye bee ebichi. Pero chenu rru'cue, masesca'la llenee luye beelá bee huañi, nu rru'cue xi rru'cu tucu aca, hasta nú rreche' bee iñi exlia'tse' beeí lu ellutsa'e.
40013033	Le'ca uni Jesuse stucu ejemplu lubee bene: ―Lunú xneca rnibiya' Diose neca xi neca levadura nú rcucha tucu una'a cuna chuna medida harina para nú tsebichi ecucu.
40013034	Ye beenú uzete' Jesuse bee bene, li'inu uzete'nu li'ibeei cuna puro bee ejemplu nu lecaxi nu lá zete'nu li'ibeei sin lu cuenda' bee ejemplu tsia.
40013035	Scua ungae para nú uyalu tucu nú uni profeta: Nia lubee bene cuna puro bee ejemplu. Nia lubee bene beenú a'chi' neca lubeei desde chenu ureche' Diose iliulabe.
40013036	Chenu ulaxu nú uni Jesuse lubee bene ze'e che inziue beella nu uyu'u Jesuse liñi ni'i cuna bee bene'nu, nu uni bee bene'nu lunu: ―Udixiule'e luru xi rni ejemplu' bee huañi nú la zibi' nú nu' leta bee trigo.
40013037	Nu ucuaquinu lubeella nú uninu: ―Bene enu udu'nii ebichi nze'ca ze'e, neca li'á Bene enu uxe'la Diose,
40013038	nu lu yuu elu uyu'u nii neca iliulabe. Nu bee ebichi nze'ca neca bee bene' Diose, nu bee huañi nu la zibi' neca bee bene enu neca bee bene' beze'lu,
40013039	nu enu rana arqui' li'á uquienii huañi nu la zibi' ze'e neca beze'lu. Nu ula'cu neca xi neca chenu laxu iliulabe, nu bee enu rri'i ula'cu neca bee ángele' Diose.
40013040	Nu tucu nú riete' sa' huañi nu la zibi' para nú chiquine, le'ca scua aca chenu laxu iliulabe.
40013041	Li'á Bene enu uxe'la Diose lu iliulabe, xe'laa bee ángelea para nú huachu beenu bee bene enu necha rri'i leta bee benea, nu cuna ye bee bene enu rri'i dula.
40013042	Nu tsi'qui beenu bee bene cua' luquii liñi horno, elu una' beella nu acuxa' laya beella.
40013043	Che bee bene enu nehuañi tucu nú niarqui' Diose, aca rulusiqui' beella elurnibiya' Diose Pa liñibe xi rulusiqui' bichia. Bee bene enu niarqui' nú yene' nú rnia, quie'e diaca nze'e.
40013044	’Lunu xneca rnibiya' Diose neca xi neca tucu nú huaxi seca nú nu'che' a'chi' lu tucu yuu. Nu tucu bene ullela'e nu udu'che' a'chi' zecallae elu ullela'llae, che chiqui' ñia nzu arqui'lla nze tutilla yebee stene'lla para nú tsilla yuu ze'e.
40013045	’Le'ca nia luhua nú lunú xneca rnibiya' Diose neca xi neca tucu bene enu rri'i berexe nu rcua'nalla perla nú huaxi seca,
40013046	nu chenu ullela'lla tucu perla nú huaxi seca, che nzalla nze tutilla yebee stene'lla nú rlu'culla para nú tsilla perla ze'e.
40013047	’Le'ca scua lunú rnibiya' Diose neca xi neca tucu ixiu nú rdu' bee bene lu inzatu' nú rucu yelu clasia bee bela.
40013048	Nu chenu ucheela ixiu ze'e, ulua beellae ru'u inzatu', nu ze'e ucua'a beella ucañi beella bee bela enu nu' liñii, nu udu'che' beella bee bela nze'ca liñi llume, nu utsi'qui beella bee bela enu la zibi'.
40013049	Le'ca scua aca chenu laxu iliulabe; nze'ta bee ángele'nu para nú huachu beenu bee bene enu necha rri'i leta bee bene enu rri'i nze'ca,
40013050	nu tsi'qui bee ángele bee bene enu necha rri'i cua' lu quii liñi horno, elu una' beella nu acuxa' laya beella.
40013051	Nu uni Jesuse lubee bene'nu: ―¿Uri'ihua beya' yebee nú unia la? Che uni beella: ―Aahua', uri'iru beya'.
40013052	Chequie uni Jesuse lubeella: ―Yebee ulaxcuela enu reca ley, nee rri'ila beella beya' xa neca elurnibiya' Diose, li'ibeella neca beella xi neca tucu bene enu neca stene tucu ni'i enu nuche' beenú nuche'e nu recalla rcañilla beenú cuqui cuna beenú uxu leta ye beenú rlu'culla.
40013053	Chenu ulaxu nú udixiule'e Jesuse xi rni bee ejemplu cua' lubee bene, uchiu'unu ze'e nzanu
40013054	nu uriñanu lachinu. Che uzete'nu bee bene liñi indu eyeche ze'e. Chiqui' nzenu arqui' bee bene ze'e nú unibeei lu sa'beei: ―¿Cá unga nucua' ye nú reca nucua'? ¿Nu xneca reca nucua' rri'i nucua' bee milagro?
40013055	¿Xie' lanu lliana' bene enu rri'i riña' ru'u bangu nucua', nu lanu María neca na' nucua' la? ¿Nu lanu bee bichi nucua' neca Jacobo, José, Simón nu Judas la?
40013056	¿Nu xie' lanu eyeche quie' nucua'a bee zana nucua' la? ¿Cá unga nucua' lu ye nú chiqui' reca nucua' che?
40013057	Nu lá ri'i caso beei Jesuse. Che uninu lubeei: ―Catse rlu'cu bee bene ula'na lu tucu profeta. Pero lachilla nu ni'lla, la lu'cu bee bene ula'na lulla.
40013058	Nu né ri'inu huaxi bee milagro ze'e xne né chili arqui' bee bene ze'e li'inu.
40014001	Timbu ze'e arre Herodes enu rnibiya' lu iliu Galilea, ubene'lla ye beenú rri'i Jesuse,
40014002	nu unilla lubee moso'lla: ―Juan Bautista nucua', uhuañi zeca. Enze'e rlu'culla poder cua' nú rri'illa bee milagro.
40014003	Uni Herodes scua xne li'illa unibiya'lla nú ulluna Juan nu uyaca'culla cuna cadena uyu'ulla ni'cu'. Uri'i Herodes scua equie cuenda' Herodías, enu unga una'a bichilla Felipe,
40014004	xne uni Juan lu Herodes: ―La yala nú zucunuulu le'catsia una'a bichilu.
40014005	Nu niarqui' Herodes nú utilla Juan, pero xiquilla bee bene, xne ye bee bene rni nú neca Juan tucu profeta.
40014006	Pero chenu reca eliñi nú rellu'cu Herodes lana, che uye'e xinchiu'cu Herodías lubee bene enu nezene' lu eliñi ze'e, nu chiqui' uyu' arqui' Herodes xa uye'enchu,
40014007	nu hasta uquie'ella Diose nú dete'lla xitse nú nacu'nchu lulla.
40014008	Nu na' endu' cua' uni lunchu, nú ninchu lu Herodes: ―Uli'qui' lluca equie Juan Bautista liñi tucu pliato lua.
40014009	Che nehuana utsu arqui' arre Herodes, pero lunú uquie'elalla Diose lu ye bee bene enu nezene' lu eliñi'lla nú dete'lla xitse lunú nacu'nchu, enze'e unibiya'lla lubee sundadu'lla nú ye'tayu beei nú rnacu'nchu lulla.
40014010	Che unibiya'lla nú chiecu' bee sundadu lluca equie Juan liñi ni'cu',
40014011	nu uriñayu beei lluca equie Juan nchiucu' liñi tucu pliatu, nu udete' beeii yanchu, nu chu udete'nchue ya na'nchu.
40014012	Che uriña bee bene' Juan unguya' cuerpo' Juan nu uya ca'chi' beella cuerpo'lla, cheelá uyatixiule'e beella lu Jesuse lunú unga.
40014013	Chenu ubene' Jesuse nú unguti Juan, uchiu'unu ze'e nza tuculi'nu liñi tucu barco, tucu luhuare elu lecalí tinu', para nú nzu tuculi'nu ze'e. Pero chenu uri'i bee bene beya' nú nzanu uchiu'u bee bene bee eyeche enza ze'e nzenala li'inu nu se e'ya beei nzuebeei elu riñanu.
40014014	Chenu ulaca Jesuse equie barco, ulañi'nu nú tesquiela' huaxi bee bene nucua'a ze'e nu uhua'a arqui'nu beella, che uriyecanu bee bene enu riti nuya' beella.
40014015	Nu chenu uchela, uyabica bee bene'nu lunu nu uni beella lunu: ―Uchela nee nu ca'a neca tucu luhuare elu la nucua'a ni' tucu bee bene. Uni' lubee bene nú chue beei lubee eyeche para nú tsi beei nú acu beei.
40014016	Nu uni Jesuse lubeella: ―La qui'ña nú yue beei, li'ihua ude'tehua nú acu beei.
40014017	Nu uni beella lunu: ―Pero rlu'cutsiaru ayu' pa cuna chiucu bela.
40014018	Che uni Jesuse lubeella: ―Uteyuhuane ca'a.
40014019	Chequie unibiya'nu nú cua'a bee bene añi ze'e lu ixi xata. Nu una'tsenu lu ayu' pa ze'e cuna rucu bela nu ubi'yanu enza liñibe nu udete'nu che'tsa lu Diose. Nu chu ule'enu bee pa cua' udete'nu ya bee bene'nu para nú ritsi' beellae lu ye bee bene.
40014020	Ye bee bene ze'e udacu beei hasta nú ubela' beei, nu uquietesa'sca' beei chi'chiucu llume bee pa nú uya'na.
40014021	Bee enu udacu neca casi ayu' mili puro bee niyu, sin nú bacu' bee una'a cuna bee endu'.
40014022	Che chu unibiya' Jesuse nú chu'u bee bene'nu liñi barco para nú riculubeella chue beella stucu chu inzatu'. Diquila nú rninu lubee bene nú nzanu.
40014023	Chenu ulaxu uninu lubee bene ze'e nú nzanu, uquienu equie tucu dañi para nú nacu'nu lu Diose ze'e. Chenu uyu'u rula' nzu tuculi'nu ze'e,
40014024	nu barco nú nza bee bene'nu istula nzae lu inzatu', nu chiqui' necha rri'inu inzatu' barco, xne chiqui' reca bii enza lu barco.
40014025	Nu elliecabe see Jesuse lu inzatu', nzanu enza lubee bene'nu.
40014026	Chenu ulañi' bee bene'nu nú senu lu inzatu', ulliqui beella nu ubixialí beella nú uni beella: ―¡Tucu benechiqui'!
40014027	Pero uni Jesuse lubeella: ―¡Utsu naaqui arqui'hua! ¡Li'á nucua' la lliquihua!
40014028	Chequie uni Pedro lu Jesuse: ―Detá, tunu li'ilu nucua', unibiya' nú tsea lu inzatu' nzela hasta lulu.
40014029	Che uni Jesuse lulla: ―Utee che. Nu che chu ulaca Pedro equie barco nu uquixiella sella lu inzatu' nzalla lu Jesuse.
40014030	Pero chenu utsi'lla nú chiqui' reca bii, ulliquilla nu uquixie ratse'lla lu inzatu', nu urixialilla unilla: ―¡Detá, utsila'a li'á!
40014031	Hora ze'e una'tse Jesuse yalla, nu uninu lulla: ―¡Xinu lle'natsia nzeli arqui'lu li'á! ¿Xiquie nú uza' arqui'lu?
40014032	Nu chenu uquie beella equie barco, ungaxe bii.
40014033	Chequie beelá bee enu nchiucu' equie barco, utsulliqui beella lu Jesuse nú uni beella lunu: ―¡Nelíca nú li'ilu necalu lli'ñi e'cu Diose!
40014034	Chequie udete beella lu inzatu' ze'e, nu uriña beella stucu chu ru'u inzatu' lu iliu nú lee Genesaret.
40014035	Nu uyu'ulu bee bene luhuare ze'e li'inu nú necanu Jesuse, nu ungabiya' ye bee bene diqui enza ze'e nú uriñanu ze'e, che uriñayu bee bene ze'e bee bene enu riti lunu.
40014036	Nu uziquie beei lunu nú zelanu nú ti'ya beei masia ru'u xucunu, nu ye bee bene enu uti'ya ru'u xucunu uyeca' beei.
40015001	Chequie uyabica chiucu chuna bee fariseo cuna bee ulaxcuela enu reca ley lu Jesuse, nu nze'ta beella enza Jerusalén, nu uni beella lunu:
40015002	―¿Xiquie núla zucu' bee bene'lu custumbre nú utsa'na bee bene'ahua enu udetela? ¿Xiquie núla naa bee bene'lu chenu racu beei tucu nú neca custumbre?
40015003	Che uni Jesuse lubeella: ―¿Le'ca xiquie nú sana' arqui'hua Stichia' Diose, para nú nzenalahua lunú neca costumbre'tsiahua?
40015004	Xne uni Diose: “Lu'cu ula'na lu pa'lu cuna lu na'lu”, nu “Enu riquichi'qui' pa' cuna na' rqui'ña nú ati nze'e.”
40015005	Pero li'ihua rnihua nú nu' modo ni bene lu pa'lla cuna lu na'lla: “Leca modo ri'á elietsa luhua, xne ye nú rlu'cua necalane u'na para Diose”,
40015006	rnihua nú titse bee bene enu ni scua, la qui'ñia nú ri'i nze'e elietsa lu pa' nze'e cuna lu na' nze'e. Scua ruachuhua Stichia' Diose, nu nzenalahua costumbre'hua.
40015007	¡Lia rri'ihua nú nehuañi nze'cahua! Neli nú uni profeta Isaías lu cuenda'hua chenu unilla:
40015008	Bee benequie' rnibeei nú rlu'cu beei ula'na lua, pero ni' teme' la lu'cu beei ula'na lua.
40015009	Lecaxi sibi' nú rlu'cu beei ula'na lua, xne sete'tsia beei lunú xelatsia arqui' bee bene.
40015010	Chequie ubixia Jesuse ye bee bene ze'e, nu uninu lubeei: ―Uzu'cu' diacahua nu uri'ihua beya' nú nia luhua:
40015011	La neca nú racu bene nú rri'i, nú rri'i bene dula. Sino que bee bedichia' nú rni bene enze'e rri'i nú rri'i bene dula.
40015012	Chequie uyabica bee bene' Jesuse lunu nu uni beella lunu: ―¿Uri'ilu beya' nú né yu' arqui' bee fariseo bee bedichia' nú unilu la?
40015013	Nu ucuaquinu lubee bene'nu nú uninu: ―Ye bee aca nú lá quieni Paa liñibe yetsu hasta lue.
40015014	Cuala' beella, xne necatsia beella xi neca bene enu nequie'lu enu rlube' lu stucu bene enu nequie'lu nú cá enza tsella, nu tunu tucu bene enu nequie'lu rlube' stucu bene enu nequie'lu cá enza tsella, che rucu beella nu' modo nú zana' beella liñi tucu i'chiu.
40015015	Che uni Pedro lu Jesuse: ―Udixiule'e luru xi rni bee bedichia' nú unilu.
40015016	Chequie uni Jesuse: ―¿Xie' le'ca nuuhua lá ri'ihua beya' lunú unia la?
40015017	¿Xie' la ri'ihua beya' nú ye bee elubacu nú racu bee bene rlacae xla'cu bee bene, nu che chu xiu'u zecae la?
40015018	Pero bee bedichia' nú rni bee bene, xiu'u nucua' arqui' bee bene, nu bee nucua' rri'i nú rri'i bee bene dula.
40015019	Xne liñi arqui' bene xiu'u nú necha rri'i bene elliebacu', nú ruuti bene sa'bene, nú rlu'cu niyu stucu una'a, urre rlu'cu una'a stucu niyu, nú rri'i bene eluhuexe, nú rri'i bene eluhuana', nú rni bene eluquichia', nú riquichi'qui' bene sa' bene.
40015020	Bee nucua' rri'i nú rri'i bee bene dula. Pero tunu la naa bene chenu racu bene tucu nú neca custumbre nú riala ri'i bene ante nú acu bene, la neca nucua' nú rri'i nú rri'i bee bene dula.
40015021	Chenu uchiu'u Jesuse lu iliu Genesaret nzanu enza lu eyeche Tiro cuna lu eyeche Sidón.
40015022	Enza ze'e uchiu'u tucu una'a enu neca bene lu iliu Canaán lu Jesuse nu urixialinchu nú uninchu lunu: ―¡Detá, lliana' David, uhua'a arqui' li'á! Bi'yacuru xinchiu'cua nchiñi benechiqui' arqui' nu chiqui' nehuana secanchu.
40015023	Nu né cuaquilí Jesuse lunchu. Che uyabica bee bene'nu lunu nu uziquie beella lunu nú uni beella: ―Uni' lu una'a cua' nú yanchu xne rixialinchu nze'taquienchu lia'ahua.
40015024	Che uni Jesuse lubee bene'nu: ―Uxe'la Diose li'á para nú ri'itsia elietsa lubee bene Israel enu la chenala' inziu' Diose.
40015025	Pero che uyabica una'a ze'e lunu nu utsulliquinchu lunu, nú uninchu lunu: ―¡Detá, uri'i elietsa lua!
40015026	Nu uni Jesuse lunchu: ―La neca nze'ca nú axi bene pá ya bee endu' nu dete' benene acu bee nicu.
40015027	Chequie uni una'a ze'e lu Jesuse: ―Neli'lu nucua' Detá, pero hasta bee nicu racu bee pá ube nú sana' liñi mexa' bene enu neca stene nicu.
40015028	Che uni Jesuse lunchu: ―¡Una'a li'isi'lu chiqui' nzeli arqui'lu li'á! Aca tucu nú niarqui'lu. Nu hora ze'e, uyeca' endu'nchu.
40015029	Chenu uchiu'u Jesuse ze'e uriñanu ru'u inzatu' Galilea. Che chu uquienu equie tucu dañi nu uzucunu ze'e.
40015030	Nu uyetesa' huaxi bee bene lunu ze'e, nu uriñayu beei bee bene enu necuxu, cuna bee bene enu niquie'lu, cuna bee bene enu nemangu, cuna bee bene enu la ni, cuna bee bene enu seca huaxilá lu elichia. Uriñayu beei bee bene quie' lunu, nu uriyecanu beei.
40015031	Chequie chiqui' uyanu arqui' bee bene ze'e chenu ulañi' beei nú rnila bee bene enu lani, nú uyecala' bee bene enu nemangu, nú sela bee bene enu necuxu, nú ri'yala bee bene enu niquie'lu. Nu uquixie uni beella bedichia' nze'ca lu Diose' bee bene Israel.
40015032	Chequie ubixia Jesuse bee bene'nu nu uninu lubeella: ―Ru'u arquia bee benequie', xne necala chuna bichia nú nucua'a beei lua nu la uya' beei nú acu beei. La niarquia nú xe'laa beei yue beei scuatsia ni'i beei, xne cá chiula' beei inziu.
40015033	Che uni bee bene'nu lunu: ―Pero ¿ca chiya'ahua nú acu ye bee bene añiquie', luhuare quie' elu lecati nucua'a?
40015034	Nu unedichia' Jesuse lubeella, nú uninu: ―¿Xala pa rlu'cuhua? Nu ucuaqui beella lunu: ―Rlu'curu achine cuna chiucu chuna bee bela.
40015035	Nu che chu unibiya'nu nú cua'a bee bene ze'e luyuu.
40015036	Nu una'tsenu lu achi bee pa cuna bee bela, nu udete'nu che'tsa lu Diose. Nu ule'enu bee pa ze'e udete'nu ya bee bene'nu para nú ritsi' beellae luye bee bene ze'e.
40015037	Ye bee bene ze'e udacu hasta nú ubela' beei. Nu uzucu subrasca' achi llume bee pa nú uya'na.
40015038	Bee bene enu udacu neca tacu mili bee niyu, pero la nebacu' bee una'a cuna bee endu'.
40015039	Chenu ulaxu nú uni Jesuse lubee bene ze'e nú nzalanu. Che chu uyu'unu liñi barco nu nzanu lu iliu nú lee Magdala.
40016001	Uya bee fariseo cuna bee saduceo lu Jesuse para nú ri'i beei preo li'inu. Nu unacu' beei lunu nú ri'inu tucu milagro nú lube'nu lubeei tunu neli nú nze'tanu lu cuenda' Diose.
40016002	Che uni Jesuse lubeei: ―Bee uche chenu neluu rnaa liñibe, che rnihua: “Nú nze'ta nú ñia tsu bichia ye'e.”
40016003	Nu bee zila' chenu rlañi'hua nú neluu rnaa liñibe nu nu' xcabe che rnihua: “Necha tsu bichia quie', rri'ihua beya' xa neca bee seña liñibe.” ¿Xiquie nú la ri'ihua beya' xa neca lunú reca nee?
40016004	Bee enu necha rri'i bee lee lecaxi chili arqui'hua nu rnacu'hua tucu milagro lua, pero leca' xi milagro lañi'la'hua ulañi'tsiahua tucu milagro nú ulle'ca Jonás. Nu chu utsa'nanu bee bene cua', nu chu nzanu.
40016005	Chequie chenu udete beella stucu chu inzatu', uzañi' bee bene'nu a uya' beella pa acu beella.
40016006	Che uni Jesuse lubeella: ―Ubi'yahua li'ihua, lu cuenda' levadura' bee fariseo cuna bee saduceo.
40016007	Che uni bee bene'nu lu sa'beella: ―Uninu scua xne lá auya'ahua pá da'cua'ahua.
40016008	Pero uri'i Jesuse beya' nú unibeella lu sa'beella, nu uninu lubeella: ―¿Xinu rnihua nú la lu'cuhua pá? ¡Xinu lle'natsia nzeli arqui'hua li'á!
40016009	¿Xie' lasca' ri'ihua beya', nu la ellu'cu arqui'hua chenu udetea ayu'tsia pá udacu ayu' mili bee bene la? ¿Nu se xala llume pá nú uzucu subrasca' uquietesa'hua?
40016010	¿Nu xie' le'ca la ellu'cu arqui'hua chenu udetea achi pá udacu tacu mili bee bene, nu se xala llume pá nú uzucu subra uquiete'sa'hua la?
40016011	Xiquie nú lá ri'ihua beya' nú lá nia luhua lu cuenda' pá, li'á rnia luhua nú bi'yahua li'ihua lu levadura' bee fariseo cuna bee saduceo.
40016012	Che uri'i bee bene'nu beya' nú lá ninu lu cuenda' levadura, sino que uninu lubeella nú bi'ya beella li'ibeella lunú xa sete' bee fariseo cuna bee saduceo bee bene.
40016013	Chenu uriña Jesuse lu iliu Cesarea de Filipo, unedichia'nu lubee bene'nu nú uninu: ―¿Ti rni bee bene nú neca Li'á Bene enu uxe'la Diose?
40016014	Nu ucuaqui beella lu Jesuse, nú unibeella: ―Nu' bee bene enu rni nú necalu Juan Bautista, nu le'ca nu' bee enu rni nú necalu profeta Elías, nu nu' bee enu rni nú necalu profeta Jeremías, urre stucu profeta hua'tu.
40016015	Che uninu lubeella: ―Li'iquiehua, ¿ti rnihua nú necaa?
40016016	Nu ucuaqui Simón Pedro lunu: ―Li'ilu necalu Cristo, Lli'ñi Diose enu nehuañi.
40016017	Che uni Jesuse lulla: ―Ñia neca lu cuenda'lu Simón lliana' Jonás, xne ni' tucu bee bene ne ixiule'e nucua' lulu, sino que Paa enu nzucu liñibe ulube' nucua' lulu.
40016018	Nu li'á nia nú necalu Pedro, nu rni nucua' quiee, nu equie cuenda' li'ilu aca huaxilá bee benea nu ni' eluti la ri'i ana nitilu li'ibeella.
40016019	Li'á liquia elurnibiya' nú nze'ta enza liñibe lulu, nu lu titse enu niilu nú neca perdonala stula lu iliulabe quie', le'ca neca perdonala stula nze'e liñibe, nu bene enu niilu nú la neca perdona stula lu iliulabe quie', le'ca la neca perdona stula nze'e liñibe.
40016020	Che uni Jesuse lubee bene'nu nú la ixiule'e beella lu ni'tucu bee bene, nú li'inu necanu Cristo.
40016021	Desde che uquixie Jesuse udixiule'enu lubee bene'nu nú rqui'ña nú nzanu Jerusalén. Nu bee usticia' bee bene Israel cuna bee ule'ya enu rnibiya' lubeelá bee ule'ya cuna bee ulaxcuela enu reca ley, ri'ibeei nú chiqui' nehuana zecanu. Nu udixiule'enu nú utibeei li'inu, pero bichia rriuna huañi zecanu.
40016022	Chequie unguya' Pedro li'inu tucu chu nu unilla lunu: ―¡La zela Diose nú acane scua! ¡Nu la zecalu scua!
40016023	Che ubelleta Jesuse nu uninu lu Pedro: ―¡Ulluna' lua beze'lu, nu la ri'ixi'ilu lua! Xne elliebacu' nú rri'ilu la ye'ta nucua' lu Diose, rri'itsialu elliebacu' tucu nú rri'i bee bene iliulabe elliebacu'.
40016024	Che uninu lubeelá bee bene'nu: ―Tunu nu'ta tucu bee bene enu niarqui' aca bee benea, la yala nú ri'illa tucu nú niarqui'tsialla, rqui'ña nú riqui'lla xitse nú nehuana zecalla nu ye'ta quiella li'á.
40016025	Xne bee bene enu masela niarqui' nú huañi lu iliulabequie' enta bichia nú nitilu nucua', pero bee bene enu ati equie nú neca beei bee benea, lu'cu bee nze'e elunehuañi nú leca xunga laxu lu Diose.
40016026	¿Lecaxi zibi' nú ri'i bee bene ana ye nú nu' lu iliulabequie', tunu nitilulla ante Diose? Xne leca modo tsibene elunehuañi' bene liñibe.
40016027	Nu Li'á Bene enu uxe'la Diose, chenu nzela stucu bese, nzela cuna poder nú rlu'cu Pa Diose nu cuna bee ángele'nu. Bichia ze'e detea lu cada tucua bee bene lunú riala ati'lla, equie cuenda' lunú uri'illa.
40016028	Li'á nia luhua, nú nu' bee bene enu nucua'a ca'a lá ati hasta nú lañi'beei nú riña zeca Li'á Bene enu uxe'la Diose, nzela cuna poder nú rlu'cua para nú nibiya'a.
40017001	Chenu udete xu'cu bichia, che uyanu Jesuse Pedro, Jacobo nu cuna Juan enu neca bichi Jacobo uya beella equie tucu dañi elu aya,
40017002	ze'e uche'e nú xa rnaa Jesuse lubeella. Nu chiqui' rulu siqui' lunu xi rulu ellie'e bichia, nu unga niquichua'quie' xucunu nu rulu siqui'i.
40017003	Hora ze'e ulañi' beella nú rdichia'nu Jesuse Moisés cuna Elías.
40017004	Che uni Pedro lu Jesuse: ―Detá, ¡neca nze'ca nú nellua'anuru li'ilu ca'a! Tunu niarqui'lu reche'ru chuna ranchu: tucue para li'ilu, stucue para Moisés nu stucue para Elías.
40017005	Diqui nú rnisca' Pedro, hora ze'e ulaca tucu xcabe nú rulusiqui' utsacu' equie Jesuse cuna bee bene ze'e. Nu liñi xcabe ze'e ubene' beella tucu chii nú uni: ―Neca ninguie' Lli'ñia enu chiqui' se'caa. Nu ñia nzu arquialu, uzu'cu'hua nú rninu.
40017006	Chenu ubene' bee bene' Jesuse chi cua', uzucu lliqui beella nu hasta luyuu uzi'quindiqui beella, nu chiqui' ulliqui beella.
40017007	Che uyabica Jesuse lubeella, nu uti'yanu li'ibeella nu uninu lubeella: ―Utsulíhua, nu la lliquihua.
40017008	Nu chenu uletsa beella lubeella ulañi' beella nú leca' tinu' ze'e, stucutsia Jesuse nzulá ze'e.
40017009	Chenu enta laca beella dañi ze'e, uni Jesuse lubeella: ―La ixiule'ehua lu ni'tucu bee bene lunú ulañi'hua, hasta bichia nú huañi zeca Li'á Bene enu uxe'la Diose.
40017010	Chequie unedichia' bee bene'nu lunu nú uni beella: ―¿Xiquie nú rni bee ulaxcuela enu reca ley nú rluti Elías rqui'ña nú riña?
40017011	Che ucuaquinu lubeella: ―Neli nú nze'ta rluti Elías para nú tsuche'lla yeene.
40017012	Pero Li'á nia luhua nú ube'tala Elías, nu né chulu bee bene li'illa tucu nú riala nú a chulu beei li'illa, nu xitse uri'inu ye bee bene li'illa. Nu le'ca scua nehuana ri'inu bee bene Li'á Bene enu uxe'la Diose.
40017013	Che uri'i bee bene'nu beya' nú rninu lu cuenda' Juan Bautista.
40017014	Chequie chenu uriña beella elu nucua'a bee bene, uyabica tucu bene lu Jesuse nu utsulliquii lunu nú uni:
40017015	―Detá, uhua'a arqui' endua xne secai ichia ziña nu chiqui' nehuana secai, nu huaxi bese sana'i lu quii, cuna lu inza.
40017016	Uriñayua endua lubee bene'lu, pero lá aca beella riyeca beella li'i.
40017017	Chequie ucuaqui Jesuse nú uninu: ―¡Cue'hua bee bene enu rlu'cu dula núla chili arqui'hua li'á! ¿Se xala tiembu rqui'ña nú tsunua li'ihua?, nu ¿se xalalá tiembu riquilá li'ihua? Uteyuhua endu'cua' ca'a.
40017018	Che uqui'ya' benechiqui' uri'i Jesuse nu unibiya'nu nú chiu'ui arqui' endu' ze'e, nu hora ze'e uyeca' endu' ze'e.
40017019	Chenu nucua'a li'itsia Jesuse cuna bee bene'nu unedichia' beella lunu nú uni beella: ―¿Xiquie nú né acaru ahuaru benechiqui' arqui' endu' ze'e?
40017020	Che uni Jesuse lubeella: ―Xne lle'natsia nzeli arqui'hua Li'á. Li'á nia luhua nú tunu neli nzeli arqui'hua masia xi lle'na ebichi mestasa, neca lunú nzeli arqui'hua Li'á, nu' modo nihua lu dañiquie': “Ulluna' ca'a nu uquia stucu luhuare”; nu zucu' dañi nú nihua. Lecaxi aca neriña' para li'ihua tunu neli nzeli arqui'hua.
40017021	Pero para nú chiu'u clasia' bee benechiqui' cua', rqui'ña nú dete'hua bichia núla acuhua, nu nacu'hua lu Diose.
40017022	Chenu nucua'a beella lu iliu Galilea, uni Jesuse lubee bene'nu: ―Li'á Bene enu uxe'la Diose dete' cuenda bene li'á lubee bene,
40017023	nu uti beei li'á, pero bichia rriuna huañi zecaa. Chenu ubene' bee bene'nu nú uninu scua chiqui' nehuana utsu arqui'beella.
40017024	Chenu uriña Jesuse cuna bee bene'nu eyeche Capernaum, uya bee bene enu rri'i cubre impuesto para indu llene Jerusalén lu Pedro nu unidichia' beei lulla, nu unibeei: ―¿Rixiu maestro'lu impuesto' indu la?
40017025	Che ucuaqui Pedro lubeei: ―Aahua' rixiunue. Nu chenu uyu'u Pedro liñi ni'i elu nzu Jesuse, rlutilánu uninu lu Pedro: ―¿Xa nilu, Simón? ¿Ti riala ixiu impuesto lubee arre iliulabequie': bee bene lachilla la, o bee bene rene la?
40017026	Nu ucuaqui Pedro nú unilla lunu: ―Bee bene rene. Nu uni Jesuse lu Pedro: ―La qui'ña nú ixiu bee bene lachilla impuesto.
40017027	Pero para nú lecati lee lua'ahua, mejora uquia ru'u inzatu', nu du'lu anzuelu'lu lue, nu bela rluti enu uculu. Liñi ru'í ulua tucu melu nú riqui' chetixiulu equie impuesto, cuendaa cuna cuenda'lu, uya'e nu uquia tixiu.
40018001	Che le'ca bee bichia ze'e, unedichia' bee bene' Jesuse lunu, nú unibeella: ―¿Ti máse neca equie elurnibiya' Diose liñibe?
40018002	Chequie ubixia Jesuse tucu endu' utsunu labe beella,
40018003	nu uninu lubeella: ―Li'á nia luhua nú tunu la che'e arqui'hua lu stulahua nu acahua xi neca bee endu', la chu'uhua elurnibiya' Diose liñibe.
40018004	Enze'e nia nú bene enu aca lle'na arqui' xi neca arqui' endu' quie', nze'e aca enu máse aca neca equie elurnibiya' Diose liñibe.
40018005	Nu titse bene enu ri'i elietsa lu tucu endu' equie cuenda' Li'á, lua rri'i nze'e elietsa.
40018006	’Pero titse bee bene enu ri'i nú zana' tucu endu' enu nzeli arqui' Li'á lu dula, máse neca nze'ca para bene ze'e nú llica'cu bene tucu quie molino añilla nu tsi'qui benella hasta aquiee lu inzatu'.
40018007	¡Cue' bee bene iliulabe nú nu' huaxi beenú necha neca bee nú rri'i nú rri'i bee bene dula! Siempre nu'beenú necha neca lu iliulabe, pero ¡cue' bene enu ri'i nú ri'i stucu bene dula!
40018008	’Enze'e tunu ri'i yalu urre cuchiu'lu nú ri'ilu dula, mejora uchie'cu'e nu utsi'quii istu, xne máse neca nze'ca nú chu'ulu liñibe cuna tucutsia yalu nu tucutsia cuchiu'lu, luquela nú chalu cuna rucu yalu nu rucu cuchiu'lu lu quii nú leca xunga laxu.
40018009	Le'ca tunu rri'i i'cululu nú rri'ilu dula, mejora uhuane nu utsi'quii istu, xne máse neca nze'ca nú chu'ulu liñibe cuna tucutsia i'cululu, luquela nú chalu luquii ebila cuna rucu i'cululu.
40018010	’La huachuhua ni' tucu bee endu' quie', xne nia luhua nú bee ángele enu rriucu li'ibeei nucua'a lu Diose Pa liñibe.
40018011	Xne Li'á Bene enu uxe'la Diose uriña para nú tsiala'á bee bene enu nza inziu nú necha neca.
40018012	’¿Neca xi neca nú tucu bene rlu'cu tucu ayu'u sanchi, nu nitilla tucuí? ¿Xie' la tsa'nasca'lla noventa y nueve bee sanchi ze'e dañi nu che cua'nalla sanchi enu uniti la?
40018013	Nu tunu llela'llaí, masesca'la ñia tsu arqui'lla nú ullela'lla sanchi enu uniti luquela noventa y nueve sanchi enu lá niti.
40018014	Le'ca scua, pa'hua enu nzucu liñibe, la niarqui'nu nú nitilu ni' tucu bee bene enu nzeli arqui' li'inu.
40018015	’Tunu nu' xi necha uri'inu sa'lu li'ilu, ubedichia' rucutsiahua uni' lulla nú necha uri'illa lulu. Che tunu uri'i casolla nú unilu lulla, uri'ilálu ana nú nucua'a nze'cahua che.
40018016	Pero tunu lá ri'i casolla nú unilu lulla, uya' chiucu chuna bee bene para nú nihua lulla.
40018017	Nu tunu ni' nú rni bee benecua' la zucu'lla, che udixiule'e lubeelá bee bene enu nzeli arqui' Diose, nu tunu la ri'i casolla nú rni bee bene enu nzeli arqui' Diose, che lu'cu cuendatsiahualla nú necatsialla xi neca tucu bene enu la chili arqui' Diose urre xi neca tucu bene enu rri'i cubre impuesto.
40018018	’Li'á nia luhua nú titse sa'hua enu nzeli arqui' Diose enu ri'ihua perdona lu iliulabequie' le'ca neca perdonalalla liñibe, nu titse sa'hua enu nzeli arqui' Diose enu la ri'ihua perdona stula lu iliulabequie' le'ca la neca perdona stula nze'e liñibe.
40018019	’Le'ca nia luhua, nú tunu chiucuhua aca tucunecatse para nú nacu'hua xi nacu'hua lu Diose Paa liñibe lu iliulabequie', li'inu liqui'nue.
40018020	Xne elu riete'sa' chiucu chuna bee bene equie cuenda' li'á, ze'e nzua cuna li'ibeella.
40018021	Che uyabica Pedro lu Jesuse nu unedichia'lla lunu, nú unilla: ―Detá, ¿xala bese rqui'ña nú ri'á perdona bee sa'a, tunu nu' xi uri'i nze'e lua? ¿Hasta achi bese la?
40018022	Nu ucuaqui Jesuse lulla: ―La nia nú achitsia bese. Sino que nia lulu nú hasta setenta bese siete rqui'ña nú ri'ilu perdona bee sa'lu, nucua' rni nú diqui tiembu ri'ilu perdona sa'lu.
40018023	’Tucu nú rnibiya' Diose neca nú rnibiya' tucu arre enu uri'i elliebacu' nú uza'la bichia nú ixiu bee bene enu rri'i riña' lulla nú nezi'qui beei lulla.
40018024	Nu chenu uquixie arre ze'e nú rlacu'lla calu nezi'qui cada tucua bee bene lulla, che uriñayu bee bene tucu bene enu rri'i riña' lulla enu nezi'qui huaxi dimi lulla.
40018025	Nu lunú la lu'cui xi ixiui lu arre. Che unibiya' arre ze'e nú iquii cuna una'i cuna bee endu'i, nu cuna ye bee stene'i para nú yaxu nú nezi'quii lu arre ze'e.
40018026	Che utsulliqui moso' ze'e lu arre nu uziquiei lu arre, nú uni: “Detá, ala' chiu'u arqui'lu tsuquiesca' lle'na ixiuca ye nú nezi'quia lulu.”
40018027	Chequie uhua'a arqui' arre ze'e li'i, nu né ixiui nú nezi'quii lu arre ze'e nu che utsana' arre li'i.
40018028	Pero chenu uchiu'u moso' ze'e lu arre, uchu'ui stucu moso' enu le'ca sibi' lu arre nu nezi'qui moso' quie' lui lle'na dimi. Che chu una'tsei añi moso' ze'e utsi'ii, nu uni: “¡Udixiu nú nezi'quilu lua!”
40018029	Che utsu lliqui bene ze'e lui, nu uziquie nze'e lui nú uni nze'e: “Ala' chiu'u arqui'lu tsuquiesca' lle'na, ixiuca ye nú nezi'quia lulu.”
40018030	Pero né zelai atsuquiei, nu udu'i bene ze'e ni'cu' hasta nú ixiu nze'e ye nú nezi'qui nze'e lui.
40018031	Chenu ulañi' beelá bee sa'i enu rri'i riña' lu arre ze'e nucua', chiqui' ulebeei nu uyatixiule'e beei lu arre lu ye nú unga.
40018032	Chequie chu unibiya' arre nú ye'ta bene enu unga nezi'qui lulla, nu unilla lu bene ze'e: “¡Chiqui' necha rri'ilu! Li'á uri'á perdona ye nú nezi'quilu lua, xne uziquielu lua.
40018033	Le'ca scua li'ilu riala nú ahua'a arqui'lu sa'lu, tucu nú uhua'a arquia li'ilu.”
40018034	Nu lunú chiqui' rle arre ze'e, chequie unibiya'lla nú cha bene ze'e ni'cu' hasta nú ixiui ye nú nezi'quii lu arre.
40018035	Chenu ulaxu nú uni Jesuse ejemplu cua', che uninu: ―Le'ca scua ri'inu Pa liñibe li'ihua tunu la ri'ihua perdona bee sa'hua diquinu' arqui'hua.
40019001	Chenu ulaxu nú uni Jesuse scua, uchiu'unu lu iliu Galilea nu uriñanu lu iliu Judea stucu chú re'cu Jordán.
40019002	Nu uyanala huaxi bee bene li'inu, nu ze'e uriyecanu bee bene enu riti.
40019003	Che uyabica chiucu chuna bee fariseo lunu para nú ri'i beei preu li'inu, nu unedichia' beei lunu nú unibeei: ―¿Nu' modo nú le'e niyu una'ai equie xitse tucu nú uri'inchu la?
40019004	Chequie ucuaqui Jesuse nú uninu lubeei: ―¿Xie' lasca ulahua lu ichi' Stichia' Diose elu rni, nú li'inu enu ureche' bee bene desde nú uquixie iliulabe, “ureche'nu niyu cuna una'a la”?
40019005	Le'ca uninu: “Enze'e za'na niyu pa'i cuna na'i para nú yucui una'i, che rucu beei neca beei xi neca tucutsia bene.”
40019006	Scua la neca' beei chiucu bene, sino que tucutsia neca beei. Enze'e leca modo nú ri'i tucu bene nú le'esa' bee bene enu uri'i Diose nú neca tucunecatse.
40019007	Che uni bee fariseo lu Jesuse: ―¿Xiquie nú unibiya' Moisés nú nu' modo le'e bene una'a bene, tunu acache' tucu ichi' elu rni nú le'e sa'lla?
40019008	Chequie uni Jesuse lubee fariseo: ―Equie nú chiqui' nziti arqui'hua, enze'e uzela Moisés nú le'ehua una'ahua. Pero chenu uquixie iliulabe né acae scua.
40019009	Nu Li'á nia luhua nú titse niyu enu le'e una'a, nu la necane nú uri'i una'alla eluhuexe cuna stucu niyu, nu yuculla stucu una'a, rri'illa dula che, nu niyu enu yucu una'a enu ule'e niyu', le'ca rri'i nze'e dula.
40019010	Chequie uni bee bene' Jesuse lunu: ―Tunu scua necane lu cuenda' niyu cuna una'alla, nzalá nú la chia bene che.
40019011	Che uni Jesuse lubeella: ―La ye bee bene rri'i beya' nucua', sino que bee bene enu udete'tsia Diose elliebacu' nú ri'i beya' nucua' rri'i beya'e.
40019012	Xne nu' bee bene enu desde nú ungula lá ala para nú chia, le'ca nu' bee bene enu la chia equie nú reca remediolla, nu nu' bee bene enu la chia lunú rri'illa elliebacu' nú mejora ixiule'ella Stichia' Diose luhuare nú chialla. Enu riqui' núla chia, la chia nze'e.
40019013	Che uriñayu bee bene chiucu chuna bee endu' lu Jesuse para nú ricu'nu yanu equie beei nu nacu'nu lu Diose lu cuenda' beei, pero uqui'ya' bee bene enu uriñayu bee endu' ze'e uri'i bee bene'nu.
40019014	Pero uni Jesuse lubee bene'nu: ―Uzelahua nú ye'ta bee endu' lua, nu la cahua nú ye'ta beei lua, xne liñibe elurnibiya' Diose neca para bee bene enu neca arqui' xi neca arqui' bee endu' quie'.
40019015	Chenu ulaxu nú uricu'nu yanu equie bee endu' ze'e, che chu nzanu.
40019016	Uya bi'ya tucu bene Jesuse nu unedichia' bene ze'e lunu nú uni: ―Maestro enu neca bene nze'ca, ¿xi nú neca nze'ca ri'á para nú lu'cua elunehuañi nú leca xunga laxu?
40019017	Nu uni Jesuse lui: ―¿Xinú rnilu nú neca bene nze'ca? Leca ni' tucu bene nze'ca tucutsia Diose neca bene nze'ca. Pero tunu niarqui'lu lu'culu elunehuañi nú leca xunga laxu liñibe, uzu'cu' nú rni bee mandamiento.
40019018	Che uni bene ze'e lu Jesuse: ―¿Ta bee mandamiento rqui'ña nú zucua che? Nu uni Jesuse lui: ―La utilu bene, la na'tselu stucu una'a enu la neca una'alu, nu la ri'ilu eluhuana', nu la ta'lu eluquichia' bene,
40019019	ulu'cu ula'na lu pa'lu cuna lu na'lu, nu uzeca sa'lu tucu nú secalu li'ilu.
40019020	Che uni bene ze'e lu Jesuse: ―Ye bee nucua' sucua hasta chenu necaa endu'; ¿neequie xilá rri'i nú zucua?
40019021	Nu uni Jesuse lu bene ze'e: ―Tunu niarqui'lu nú huañilu tucu nú niarqui' Diose, uquia tuti ye beenú rlu'culu nu ude'te' dimicua' lubee bene enu seca elitsi, che lu'culu eluxene liñibe, nu chu ye'ta quielu Li'á.
40019022	Pero chenu ubene' bene ze'e nucua', chiqui' nehuana utsu arquii nziai xne chiqui' xenei.
40019023	Chequie uni Jesuse lubee bene'nu: ―Li'á nia luhua, nú chiqui' neriña' nú chu'u tucu bene xene liñibe elurnibiya' Diose.
40019024	Li'á nia luhua, nú mase facil nú dete tucu cameyu i'chiu echedicu, luquelá nú chu'u tucu bene xene liñibe elurnibiya' Diose.
40019025	Chenu ubene' bee bene' Jesuse nú uninu scua, chiqui' uyanu arqui' beellla, nú uni beella lusa' beella: ―¿Ti nu' modo tsila'a che?
40019026	Nu ubi'ya Jesuse lubeella nu uninu lubeella: ―Para bee bene neriña' neca nucua' pero para Diose lecaxi neriña'.
40019027	Chequie uni Pedro lu Jesuse: ―Li'iru utsa'naru ye beenú rlu'curu para nú nzela quieeru li'ilu. ¿Xi ati'ru, lu cuenda' nucua' che?
40019028	Che uni Jesuse: ―Li'á nia luhua nú chenu riña bichia nú aca necuqui yeene, nu chenu zucua'a lu xleta nú nibiya'a li'á Bene enu uxe'la Diose, li'ihua enu entanala li'á le'ca zucuhua lu chi'chiucu xleta, para nú hualuhua lu cuenda' ye bee bene enu nze'ta lu chi'chiucu familia Israel.
40019029	Nu titse bee bene enu utsa'na ni'i, urre bichilla, urre zanalla, urre pa'lla, urre na'lla, urre una'alla, urre bee endu'lla, urre bee yu'lla equie cuenda' Li'á, ati'lla tucu ayu'u bese masela lunú utsa'nalla, nu le'ca lu'culla elunehuañi nú leca xunga laxu liñibe.
40019030	Pero huaxi bee bene enu neca equie lu iliulabe quie' nee, aca bee nze'e enu la neca equie'a bichia ze'e, nu bee bene enu la neca equie nee lu iliulabe quie', aca neca equie bee nze'e bichia ze'e.
40020001	Le'ca uni Jesuse lubee bene'nu. ―Elurnibiya' Diose neca xi neca tucu bene enu rlu'cu tucu yuu llene nú nu' uva, nu sila'tu' uchiu'ulla nzecua'nalla bee moso' para nú ri'i riña' lu uva'lla.
40020002	Nu unixulla lubee moso' ze'e nú calu ixiulla beei tebichia nu uzela beei, che uxe'lalla beei nú che ri'i beei riña' lu yu'lla.
40020003	Cheelá uchiu'ulla nzalla tucu rquie quie' sila' nu ulañi'lla nú nucua'a chiucu chuna bee bene ru'u i'ya enu la lu'cu riña'.
40020004	Che unilla lubeei: “Uquia ri'ihua riña' lu yuua elu nu' uva nu ixiucahua lunú riala yaxuhua.” Che chu nzuebeei riña'lla.
40020005	Le'ca uchiua'la bene ze'e nzalla tucu rebibichia, nu le'ca esquie nza'lalla tucu rquie chuna uche, nu le'ca esquie'ala unilla lubee bene enu nucua'a ru'u i'ya enu la lu'cu riña'.
40020006	Nu tucu rquie ayu' uche, uchiu'u zeca'lalla nzalla ru'u i'ya nu uchu'ulla stexcua'a bee bene enu la lu'cu riña', nu unilla lubeei: “¿Xiquie nú debichia nucua'ahua ca'a nu la ri'ihua riña'?”
40020007	Che uni bee bene ze'e lulla: “Xne lá llela'ru riña' ri'iru.” Che unilla lubeei: “Uquia ri'ihua riña' lu yuua, elu nu' uva nu ixiucahua lunú riala yaxuhua.”
40020008	’Chenu uyu'u rula', uni patrón lu moso' enu rnibiya' lubee moso': “Ubixia bee moso' nu uquixie udixiuxu bee enu uriña último, nuche chu ixiulu beelá bee enu rluti uriña.”
40020009	Nu chenu uriña bee moso' enu uyu'u lu riña' tucu rquie ayu' uche, ye beei uyaxu beei tucu nú rri'i bene ana tebichia.
40020010	Chequie chenu uyala nú yaxu bee moso' enu uyu'u rluti lu riña', uri'i beei elliebacu' nú maselá yaxu beei, pero le'ca ye beei uyaxu beei tucu nú rri'i bene ana tebichia.
40020011	Chequie chenu riaxu beei ulebeei lu patrón ze'e,
40020012	nu unibeei lulla: “Bee bene quie' uriña uche, nu uri'itsia beei riña' tucu hora nu udixiulu beei tucu nú rixiulu li'iru, nu li'iru uriqui'ru uri'iru riña' lubee debichiallu.”
40020013	Chequie ucuaqui patrón ze'e, nú unilla lu tucu beei: “Amigo, lecaxi nú necha neca uri'á lulu. Xne li'á unixua lulu nú calu ixiualu tebichia.
40020014	Enze'e uyucu dimi'lu nu yaalu. Xne li'á niarquia nú ixiua bene enu uche uyu'u lu riñaa tucu nú udixiua li'ilu.
40020015	¿Xie' leca modo ri'á lunú niarquia cuna dimiala?, urre ¿Xie' ria arqui'lu nú rri'i nze'ca la?”
40020016	Scua necane, xne bee bene enu leca tineca nee aca neca equie bee nze'e, nu bee bene enu neca equie nee la aca neca equie bee nze'e bichia ze'e. Xne huaxi bee bene nezene' lu inziu' Diose pero la huaxi bee bene enu chenala inziu'nu.
40020017	Chenu nza Jesuse enza Jerusalén, che ubixianu lu chi'chiucu bee bene'nu tucu chú nu uninu lubeella:
40020018	―Nediya'la'hua nú nza'ahua enza Jerusalén elu dete' cuenda bee bene Li'á Bene enu uxe'la Diose lubee ule'ya enu rnibiya' lubeelá bee ule'ya, cuna lubee ulaxcuela enu reca ley, nu nibiya' beei nú atia.
40020019	Nu dete' cuenda beei Li'á lubee bene rene para nú lli'chinu beei Li'á, nu zete'che' beei Li'á nu quie'e beei Li'á lu cruse, pero bichia rriuna huañi zecaa.
40020020	Chequie uyabica una'a Zebedeo cuna rucu lliana' beella lu Jesuse, nu utsulliquilla lunu, nu unacu'lla tucu faura lunu.
40020021	Che unedichia' Jesuse lulla: ―¿Xi niarqui'lu? Nu unilla lunu: ―Chenu nibiya'lu niarquia nú zucu tucu endua cue'tselu chúbe, nu stucui zucu cue'tselu chúbeca.
40020022	Pero uni Jesuse lubeella: ―La ri'ihua beya' lunú rnacu'hua. ¿Xie' nu' modo nú nehuana zecahua tucu nú nehuana zecaa la? ¿Xie' nu' modo riqui'hua zecahua lunú riala zecaa la? Che uni beella lunu: ―Aahua', riqui'ru.
40020023	Che ucuaquinu lubeella: ―Neli nú nehuana zecahua tucu nú nehuana zecaa. Nu riqui'hua zecahua lunú zecaa. Pero enu zucu cue'tsea chúbe urre chubeca. La neca Li'á enu riala nibiya' nucua', sino que necala nucua' para bee bene enu ucañila Diose Paa liñibe.
40020024	Nu chenu ubene' se xi'i bee bene'nu nucua', ule beella lu Juan cuna lu Jacobo.
40020025	Pero ubixia Jesuse beella nu uninu lubeella: ―Li'ihua nediya'hua, nú bee bene enu rnibiya' lu iliulabe quie' rnibiya' beei lubee bene tucu nú niarqui'tsia beei, nu bee bene enu neca equie cua' rri'i beei tucu nú niarqui'tsia beei lubee bene lunú rnibiya' beei.
40020026	Pero letahua la yala nú acane scua. Sino que enu niarqui' nibiya' letahua, rqui'ña nú zibi'lla lu yehua,
40020027	nu enu niarqui' nú mase aca neca equie letahua, rqui'ña nú acalla enu zibi' luhua,
40020028	scua tucu nú uriña Li'á Bene enu uxe'la Diose, lá yela para nú zibi' bee bene lua, sino que uriña lu iliulabe para nú zibi'a lubee bene, nu equie nú atia tsila'a huaxi bee bene lu stula beei.
40020029	Chenu uchiu'u Jesuse cuna bee bene'nu eyeche Jericó, nzequie huaxi bee bene li'inu.
40020030	Nu chiucu bee bene enu la ye'elu nucua'a ru'u inziu, chenu ubene' beei nú udete Jesuse ze'e, urixialibeei nú unibeei lunu: ―¡Detá, lli'ñi David, uhua'a arqui' li'iru!
40020031	Nu uqui'ya' beei uri'i bee bene para nú zaca beei, pero masesca'lá urixialibeei nú unibeei: ―¡Detá, lli'ñi David, uhua'a arqui' li'iru!
40020032	Chequie utsuxe Jesuse nu ubixianu rucu bee bene enu la ye'elu ze'e nu uninu lubeei: ―¿Xi niarqui'hua nú ri'á luhua?
40020033	Che unibeei lunu: ―Detá, niarqui'ru nú ye'e i'culuru para nú lañi'ru.
40020034	Chequie uhua'a arqui' Jesuse beei, nu uti'yanu i'culu beei. Hora ze'e uye'e lubeei, nu chu nzequie beei li'inu che.
40021001	Chenu nzeriñala beella axu Jerusalén, uriña beella tucu dañi nú lee Olivos, axu eyeche Betfagé, che uxe'la Jesuse chiucu bee bene'nu,
40021002	nu uninu lubeella: ―Uquiahua eyeche nú nchiucu' enza lucua'. Ze'e llela'hua tucu burro enu nequietu cuna lli'ñií. Uxe'chehua beeí nu ye'tayuhua beeí ca'a.
40021003	Nu tunu nu' ti ni xi ni luhua, uni'hua lu bene ze'e nú Detá, Jesuse rqui'ñaí, nee chu nzelayuzecaru beeí.
40021004	Scua unga para nú uyalu tucu nú uni tucu profeta hua'tu, chenu uquie'ella:
40021005	Uni'hua lubee bene eyeche llene Sión: “Ubi'yacuruhua, nze'tala arré'hua luhua nee, nu nze'tanu xi nze'ta tucu bene enu la neca equie, nchiucu'nu equie tucu burru, tucu burro lla'na, lli'ñi nañi enu ruya' yuhua'.”
40021006	Chequie uya bee bene' Jesuse nu uri'i beella tucu nú uninu lubeella.
40021007	Che uriñayu beella burro ze'e cuna lli'ñií lu Jesuse, nu uricu' beella xucu beella equie burro lla'na ze'e, nu chu uricu Jesuse equieí.
40021008	Nu lunú chiqui' huaxi bee bene nucua'a ze'e, nu' beei rcua'a xucu labe inziu elu detenu, nu texcua'a beei uchiecu' bee leca lubee aca ucua'a beei labe inziu elu detenu.
40021009	Che bee bene enu nzuculu, cuna bee bene enu nzequie, rixiali beei nú rnibeei: ―¡Ñia neca lu cuenda' li'inu enu neca Lli'ñi arre David! ¡Chiqui' ñia neca lu cuenda' li'inu enu nze'ta lu cuenda' Pa'ahua Diose! ¡Che'tsalá Diose Paa enu nzucu liñibe!
40021010	Chenu uriña Jesuse Jerusalén, ye bee bene ze'e uyacha beei nu unibeei lu sa'beei: ―¿Ti bene quie'?
40021011	Che unibeei lusa'beei: ―Profeta Jesuse nucua', enu neca bene eyeche Nazaret lu iliu Galilea.
40021012	Chenu uriña Jesuse labe ele'ya' indu llene Jerusalén utiliaca'nu ye bee bene enu ruti cuna ye bee bene enu si labe ele'ya' indu ze'e. Nu utelletanu bee mexa' bee bene enu xi'la dimi, cuna xleta' bee bene enu ruti bee paloma,
40021013	nu uninu lubeei: ―Lu ichi' Stichia' Diose rni: “Nia chiulee ni'i elu nacu' bee bene lu Diose”, pero li'ihua uri'ihuane xi neca yube' bee huana'.
40021014	Che liñi indu ze'e uyabica bee bene enu la ye'e i'culu cuna bee bene enu necuxu ante Jesuse, nu uriyecanu beei.
40021015	Pero chenu ulañi' bee ule'ya enu rnibiya' lubee ule'ya cuna bee ulaxcuela enu reca ley bee milagro nú rri'i Jesuse, nu chenu ubene' beei nú rixiali bee endu' nucua' ze'e: “¡Ñia neca lu cuenda' li'inu enu neca Lli'ñi arre David!”, ule beei
40021016	nu unibeei lu Jesuse: ―¿Riene'lu nú rni bee endu' cua' la? Che ucuaqui Jesuse lubeei: ―Aahua', rienea. Pero ¿xie' lasca' ulahua lu ichi' Stichia' Diose elu rni lu cuenda' nucua' la? Lu ichi' Stichia' Diose rni: Uri'ilu nú bee endu' lla'na cuna bee endu' me'e enu rachi, neca bee enu ula bee canto nu zucu' aya li'ilu.
40021017	Che uya'na beei ze'e, nu uchiu'unu nzanu eyeche Betania, nu ze'e uya'nanu rula' ze'e.
40021018	Chenu uye'e lu yuu stucu bichia, ubenchila' zecanu Jerusalén, nu ulia'na'nu.
40021019	Che ulañi'nu tucu aca higo ru'u inziu nu uyabicanu lue. Pero lá llela'nu higo lue, bee lecatsia nu'lue. Chequie uni Jesuse lu aca higo ze'e: ―¡Leca' xunga ayu ndixi lulu! Hora ze'e ubichi aca higo ze'e.
40021020	Chenu ulañi' bee bene' Jesuse nucua', chiqui' uyanu arqui'beella nu unidichia' beella lu Jesuse: ―¿Xiquie nú chu ubichi aca higo cua'?
40021021	Chequie uni Jesuse lubeella: ―Li'á nia luhua nú tunu nzeli arqui'hua masia teme', nu la za' arqui'hua, la neca nú nucua'tsia ri'ihua tucu nú uri'á lu aca higo, sino que nihua lu dañiquie': “Uyetsu ca'a nu uzana' lu inzatu'”, nu scua acane.
40021022	Nu ye nú nacu'hua lu Diose, tunu neli nzeli arqui'hua nú liqui'nu nucua', che yucuhuane.
40021023	Luze'elá uyu'u Jesuse liñi indu llene Jerusalén sete'nu bee bene, che uyabica bee ule'ya enu rnibiya' lubeelá bee ule'ya cuna bee usticia' bee bene Israel lunu, nu unibeei lunu: ―¿Ti uliqui' stichia' nú rri'ilu ye bee nucua'?, nu ¿Ti uliqui' elurnibiya' lulu?
40021024	Che uni Jesuse lubeei: ―Le'ca nedichia'a tucu luhua niarquia, tunu cuaquihua nú nedichia' luhua, che ixiule'a luhua ti uliqui' elurnibiya' nú rri'á scua.
40021025	¿Ti uxe'la Juan nú rinzalla bee bene che? ¿Diose uxe'lalla la o bee bene uxe'lalla la? Che unibeei lusa'beei, nú unibeei: ―Tunu nia'ahua nú Diose uxe'la Juan Bautista, che ni nucua' lua'ahua: “¿Xiquie nú né chili arqui'hua nú unilla che?”
40021026	Nu le'ca leca modo nia'ahua nú bee bene uxe'la Juan, xne xiquia'ahua bee bene, xne ye bee bene nzeli arqui' nú neca Juan tucu profeta' Diose.
40021027	Che unibeei lu Jesuse: ―Labiya'ru. Chequie uni Jesuse lubeei: ―Le'ca esquie la ixiule'a luhua ti uliqui' elurnibiya' nú rri'á scua.
40021028	Nu uni Jesuse lubeei: ―¿Xa rri'ihua elliebacu' lunú nia luhua nee? Tucu bene ulu'cu chiucu lliana', nu unilla lu tucui: “Endu', uquia ri'i riña' lu yuua elu nu' uva.”
40021029	Che ucuaqui lliana'lla lulla: “¡La niarquia cha'a!” Pero luze'elá uche'e elliebacu'i nu uyai.
40021030	Chequie uya ni' pa' beei lu stucui, tucu nú unilla lu enu rlu, nu uni lulla: “Nza'ca che.” Uni, pero né chai.
40021031	Neequie uni'hua, ¿ta lu rucu bee lliana'lla uri'i lunú niarqui'lla? Che unibeei lunu: ―Enu unilla lu rluti. Chequie uni Jesuse lubeei: ―Li'á nia luhua nú bee bene enu rri'i cubre impuesto para Roma, cuna bee una'a huexe rluti bee nze'e chu'u elurnibiya' Diose liñibe luquela li'ihua.
40021032	Xne ube'ta Juan Bautista udixiule'e luhua nú xa huañihua, nu né chili arqui'hua nú unilla, a'laquie bee bene enu rri'i cubre impuesto para Roma cuna bee una'a huexe uchilí arqui'beei nú unilla. Pero li'ihua mase ulañi'hua bee nucua', ne che'e arqui'hua, para nú a chili arqui'hua nú unilla.
40021033	’Chequie uni Jesuse lubeei uzu'cu' diacahua ne nia stucu ejemplu luhua: Tucu bene uquieni bee aca uva lu yuu', nu udu'lla elu'u diqui abenchila'e, nu ureche'lla tucu elu tsi'i bee uva, le'ca ureche'lla tucu elu aya para nú aca ucu yuu elu nu' bee aca uva ze'e. ’Che udete'lla yuu cua' lle'la lu chiucu chuna bee bene enu ri'i riña' lue, nu chu nzalla istu.
40021034	Chequie chenu uriña tiembu nú le'e beella uva, uxe'lalla chiucu chuna bee moso'lla chetucu bee uva nú rialalla.
40021035	Pero bee bene enu rri'i riña' lle'la lu yuu'lla una'tse beei bee moso' enu uxe'lalla, tucu moso' ze'e uzete'che' beei, stucu nze'e unguuti beei, nu stucui udu' beei quiee.
40021036	Che bene enu neca stene yuu ze'e, uxe'la'lalla huaxilá bee moso'lla luquela nú rlu, pero le'ca esquie uri'inu beei bee moso' cua'.
40021037	’Último uxe'lalla endu'lla, xne uri'illa elliebacu': “Lu endusia lu'cu beei ula'na.”
40021038	Pero chenu ulañi' beei nú nze'ta endu' bene enu neca stene yuu ze'e, che unibeei lusa'beei: “Bene quie' neca enu ya'nanu yuu quie', te utia'hua nucua' para nú ya'nanua'ahua yuu quie'.”
40021039	Che una'tse beei li'i, nu uhua beei li'i lu yuu ze'e nu chu unguuti beei li'i.
40021040	Chequie unedichia' Jesuse lubee bene ze'e nú uninu: ―Chenu riña bene enu neca stene yuu ze'e, ¿xa rri'ihua elliebacu' nú ri'inulla bee bene ze'e enu udete'lla yuu'lla lle'la lu che?
40021041	Che unibei lu Jesuse: ―Utilla beei sin nú hua'a arqui'lla beei, nu dete'lla yuu'lla lu texcua'a bee bene, enu dete' cuenda ula'cu nú rialalla chenu aca ula'cue.
40021042	Le'ca uni Jesuse lubee fariseo: ―¿Xie' lasca' ulahua lu ichi' Stichia' Diose elu rni? Quiee nú uhua u'na bee bene enu rreche' ni'i, quiee quie' neca nú mase uzibi' ungache' ni'i. Nucua' neca nú uri'i Diose, nu chiqui' nzenu arquia'ahua lunú uri'inu.
40021043	Enze'e nia luhua nú chiu'uchuhua elurnibiya' Diose liñibe nu chu'u téxcua'a bee bene luhuare'hua, bee enu neli ri'i tucu nú niarqui'nu.
40021044	Pero titse bee bene enu llica cuchiu' cuna quiee ze'e, nehuana zecalla, nu tunu nu'ti zana' quiee cua' equie la'xulii li'illa.
40021045	Chenu ubene' bee ule'ya enu rnibiya' lubeelá bee ule'ya cuna bee fariseo bee ejemplu nú uni Jesuse, che uri'i beei beya' nú lu cuenda' beei uninu.
40021046	Chequie hora ze'e uniarqui' beei a na'tse beei li'inu, pero xiqui beei bee bene, xne nzeli arqui' bee bene nú necanu tucu profeta.
40022001	Chequie unilá Jesuse bee ejemplu lubeei nú uninu:
40022002	―Elurnibiya' Diose neca xineca tucu arre enu uri'i tucu tsa'a nú uchia endu'lla.
40022003	Nu uxe'lalla bee moso'lla para nú chetucu beei bee bene enu nezene' lu tsa'a ze'e, pero lá zela bee bene ze'e achaa.
40022004	Chequie uxe'lalla xiucu xuna bee moso'lla, nu unilla lubeei: “Uni'hua lubee bene enu nezene' lu tsa'a nú necalula nú acu bee bene. Unibiya'lá nú unguti bee u'na' enu mase neru'cu, cuna beelá bee nañia enu mase neru'cu, nu ye bee nucua' necala, uni'hua lubeella nú ye'ta beella lu eluchia.”
40022005	Pero bee bene enu nezene' lu tsa'a ze'e né ri'i caso beei nú uni bee moso' arre ze'e lubeei. Tucu bene ze'e nza nzebi'ya yuu', nu stucui nzequienu berexe',
40022006	nu texcua'a beei una'tse bee moso' enu uxe'la arre ze'e, nu uzete'che' beei bee moso' ze'e hasta nú unguuti beei bee nze'e.
40022007	Chequie chiqui' ule arre ze'e, nu uxe'lalla bee sundado'lla nú utibeei bee bene enu unguuti bee moso'lla, nu tsiqui' beei lachi bee bene ze'e.
40022008	Che unilla lubee moso'lla: “Neca listola yeene para nú aca tsa'a, pero bee enu uzene' nú ye'ta lu tsa'a la yala nú ye'ta beei.
40022009	Uquiahua lubee calle nu ye bee bene enu lla'cahua uni'hua lubeella nú ye'ta beella lu tsa'a.”
40022010	Chequie nzue bee moso'lla uquiete'sa' ye bee bene enu ulla'ca beei lubee calle, sia bee bene nze'ca nu sia bene enu necha rri'i, scua uche ni'i arre ze'e elu unga tsa'a.
40022011	’Nu chenu uyu'u arre ze'e liñi ni'i para nú lañi'lla bee bene enu nezene' lu tsa'a, che ulañi'lla tucu bene enu la nutu laquie nú rutu bene enu nezene' lu tsa'a.
40022012	Che uni arre lu bene ze'e: “Amigo, ¿xa uyu'ulu ca'a, nu la nutulu laquie nú riala utulu lu tsa'a?” Pero lecalí xi ucuaqui bene ze'e lu arre.
40022013	Chequie uni arre lubee bene enu rricu' bee elubacu lu mexa: “Ulli'ca'cuhua cuchiu' benequie' cuna yai, nu utsi'quihuai eli'ya' elu necabe, elu una'i nu aculayai.”
40022014	Xne huaxi bee bene enu nezene', pero lle'natsia bee bene enu chu'u.
40022015	Chenu ulaxu nú uni Jesuse bee ejemplu. Che uchiu'u bee fariseo luhuare ze'e nu ubedichia' beei equie cuenda' nú xi nibeei lu Jesuse, para nú ninu tucu bedichia' nu xa ta' quiya beei li'inu.
40022016	Che uxe'la bee fariseo cua' chiucu chuna bee bene' beei lu Jesuse, cuna chiucu chuna bee bene' Herodes, nú nibeei lunu: ―Maestro, nediya'ru nú neli beenú rnilu nu neli sete'lu nú xa niarqui' Diose nú huañi bee bene, sin nú ri'i casolo nú rni bee bene, xne la bi'yalu nú xa rnaa bee bene.
40022017	Neequie uni' luru: ¿Neca nze'ca nú dixiuru impuesto lu arre Cesar la, o la neca nze'cae la?
40022018	Pero uri'i Jesuse beya' nú necha neca elliebacu' beei, enze'e uninu lubeei: ―Nequichia'hua, ¿xinu rri'ihua preu li'á scua?
40022019	Ulube'hua tucu melu nú riaxu impuesto lua. Che chu udete' beei tucu denario yanu.
40022020	Chenu ulañi'nu melu cua', che unedichia'nu lubeei: ―¿Tiluu nú nequie lu melu quie' nu ti lee enu nequie lue?
40022021	Nu ucuaqui beei nú unibeei lunu: ―Arre Cesar nucua'. Che uni Jesuse lubeei: ―Ude'tehua lu arre Cesar lunú neca cuenda' arre César, nu ude'te'hua lu Diose nú neca cuenda' Diose.
40022022	Chenu ubene' beei nú uni Jesuse scua, chiqui' uyanu arqui'beei, che utsa'na beei li'inu nu chu nzuebeei.
40022023	Le'ca mismo bichia ze'e uya chiucu chuna bee saduceo lu Jesuse. Nu bee saduceo lachili arqui' nu huañi zeca bee bene enu unguti. Enze'e unedichia' beei lu Jesuse nú unibeei:
40022024	―Maestro, Moisés uni nú tunu ati tucu niyu nu uya'na una'lla nu né lu'cu beella endu', che rqui'ña nú chia bichi tuxie ze'e una'a ze'e para nú lu'cu beei endu' enu aca xi neca endu' tuxie ze'e.
40022025	Leta'ahua nucua'a tucu familia enu ulu'cu achi bichi. Bichi rlu beei uyucu una'a pero ungutilla. Nu né lu'culla endu' cuna una'alla, chequie uyucu bichi rruculla una'a ze'e.
40022026	Le'ca scua ulle'ca bichi rrucu beella, cuna bichi rriuna beella, hasta nú unguti luza' achi bichi beella.
40022027	Luze'elá, le'ca unguti una'a ze'e.
40022028	Neequie, chenu huañi zeca bee bene enu unguti, ¿ta luza' achi bee bene cua' neca niyu' una'a ze'e, xne ye beella uchia beella una'a ze'e?
40022029	Nu ucuaqui Jesuse lubee saduceo ze'e nú uninu: ―Rnihua scua xne la ri'ihua beya' Stichia' Diose nu la chuluhua xneca neca lunú rnibiya' Diose.
40022030	Xne chenu huañizeca bee bene enu unguti, la yucua' bee bene sa' bee bene, nu la detea' bee bene endu' bee bene chia, sino que acatsia bee bene xi neca bee ángele' Diose liñibe.
40022031	Pero equie cuenda' nú huañi zeca bee bene enu unguti, ¿xie' lasca' ulahua lu ichi' Stichia' Diose elu rninu?
40022032	“Li'á neca Diose lu Abraham, lu Isaac cuna lu Jacob.” Nu Diose la necanu Diose lubee bene enu unguti, sino que necanu Diose lubee bene enu nehuañi.
40022033	Chenu ubene' ye bee bene ze'e lunú uni Jesuse, chiqui' nzenu arqui'beei lunú xa sete'nu.
40022034	Chenu ungabiya' bee fariseo nú leca' xi allela arqui' bee saduceo uni lu Jesuse, uyetesa' beei.
40022035	Nu tucu bee fariseo cua'a enu neca ulaxcuela enu reca ley. Unedichia' lu Jesuse para nú dete'i preu li'inu, nu uni lunu:
40022036	―Maestro, ¿ta mandamiento nú mase neca equie enta lu ley?
40022037	Che uni Jesuse lui: ―“Uzeca Pa'lu Diose diquinu' arqui'lu, cuna diqui lunú necalu cuna diqui nu' elliebacu'lu.”
40022038	Ninguie' neca mandamiento rluti, nú mase neca equie.
40022039	Nu casi iguaelee cuna mandamiento rrucu nú rni: “Uzeca sa'lu tucu nú secalu li'ilu.”
40022040	Enze'e titse bee bene enu sucu' rucu bee mandamiento quie' sucu'la nze'e ye nú rni ley, cuna ye nú uquie'e bee profeta.
40022041	Chenu neyete'sa'sca' bee fariseo luhuare ze'e,
40022042	che unedichia' Jesuse lubeei: ―¿Xa rri'ihua elliebacu' lu cuenda' Cristo? ¿Ti lu familia' nze'tanu? Che unibeei lunu: ―Lubee familia' David nze'tanu.
40022043	Chequie uni Jesuse lubeei: ―Pero, ¿xiquie nú equie cuenda' Espíritu Santo uni David lunu, li'ilu rnibiya'lu lua? Xne uni David:
40022044	Diose uni lu li'inu enu rnibiya' lua: “Uzucu cue'tsea chube, hasta nú ri'á ana nibiya'lu lubee bene enu rle lulu.”
40022045	¿Enze'e tunu neca Cristo endu' David, xinu rni David lunu, li'ilu rnibiya'lu lua?
40022046	Nu ni' tucu bee bene enu nucua'a ze'e né cuaqui ni' tucu bedichia' lunu, nu desde bichia ze'e leca' xi unedichia' beella lunu.
40023001	Chequie uni Jesuse lubee bene'nu cuna lubee bene enu nucua'a ze'e:
40023002	―Bee ulaxcuela enu reca ley cuna bee fariseo, sete' beei bee bene lunú rni ley' Moisés.
40023003	Enze'e nia luhua nú uzu'cu'hua stichia' beei, nu ri'ihua ye nú rnibeei, pero la ri'ihua tucu nú rri'i beei, xne li'ibeei rnibeei tucu nú rnibeei pero la ri'ibeei tucu nú rnibeei.
40023004	Chiqui' neriña' lunú rnibiya' beei nú ri'i bee bene, pero puro rnibiya'tsia beei nú ri'i bee bene lunú rnibeei nu ni' la niarqui' beei ri'i beei elietsa' bee bene para nú ri'i bee bene lunú niarqui' beei.
40023005	Nu ye nú rri'i beei rri'itsia beei scua para nú lañi' bee bene. Nú riu' arqui'beei nú riaca'cuu tucu iti nú nu'che' Stichia' Diose tiquie beei cuna testu' xcu beei. Le'ca riu' arqui'beei nú rutu beei laquie nú stuñi luxu.
40023006	Nu rle' beei nú zucu beei luhuare elu rcua'a bee bene enu mase neca equie chenu nezene' beei nú nzetacu beei lu tucu eliñi, le'ca scua rri'i beei liñi indu,
40023007	le'ca riu' arqui'beei nú lu'cu bee bene ula'na lubeei chenu xa'ca bee bene li'ibeei lu inziu, nu ni bee bene ulaxcuela lubeei.
40023008	’Pero li'ihua la yala nú le'hua nú ni bee bene ulaxcuela luhua xne neca tucutse li'ihua nu tucutsia ulaxcuela rlu'cuhua nu li'inu necanu Cristo.
40023009	Nu la nihua pa lu ni'tucu bee bene iliulabe enu laca pa'hua, xne tucutsia Paa rlu'cuhua, nu li'inu nzucunu liñibe.
40023010	Le'ca la le'hua nú ni bee bene luhua nú necahua enu rnibiya', xne nu' tucutsia enu rnibiya' nu li'inu necanu Cristo.
40023011	Nu bene enu mase neca equie letahua, rqui'ña nú zibi'lla luhua.
40023012	Xne bene enu sucu' aya le'catsia li'i aca lle'na nze'e, nu enu reca lle'na arqui' zucu' aya bee bene nze'e.
40023013	’¡Cue'hua bee ulaxcuela enu reca ley nu bee fariseo, xne la ri'ihua tucu nú rnihua!, nu la zelahua nú ri'i bee bene beya' xa riala ri'i beei para nú aca beei bee bene' Diose. Nu ni' li'ihua la la'nahua nú acahua bene' Diose, nu rcahua nú aca bee bene enu niarqui' nú aca bee bene' Diose.
40023014	’¡Cue'hua, bee ulaxcuela enu reca ley nu bee fariseo, xne la ri'ihua tucu nú rnihua!, xne raxihua ni'i bee una'a zaqui, nu para nú ni bee bene nú necahua bee bene nze'ca, che xee rnacu'hua lu Diose. Enze'e yalahua castiya nú mase fuerte.
40023015	’¡Cue'hua bee ulaxcuela enu reca ley nu bee fariseo, xne la ri'ihua tucu nú rnihua! Xne diqui lu iliulabe rla'nahua bee bene enu chu'u chu'hua, nu chenu uri'ilahua ana tucu bene, chiucu bese masela rri'ihualla lli'ñi beze'lu luquela li'ihua.
40023016	’¡Cue'hua, xne la ri'ihua beya' nu niarqui'hua nú zete'hua bee bene!, nu rnihua: “Tunu nu' ti rni istá indu Jerusalén ri'ya, lecaxi neca nú ni bene scua, pero bene enu rni equie cuenda' oro nú necache' liñi indu llene Jerusalén, rqui'ña nú ri'illa tucu nú unilla.”
40023017	¡Xala netunduhua nu niquie'luhua! ¿Ta nú mase neca equie oro nú necache' liñi indu la, urre indu la? Xne indu rri'i nú necale'ya oro ze'e.
40023018	Nu le'ca rnihua: “Nú lecaxi neca tunu rni bene, nú rnilla istá ru'u ecu'cu ri'ya, pero tunu rnilla istá u'na nú nchiucu' ru'u ecu'cu ri'ya, rqui'ña nú ri'illa tucu nú unilla.”
40023019	¡Xala netunduhua nu niquie' luhua! ¿Ta nú máse neca equie u'na la?, urre ¿Ecu'cu nú rri'i nú necale'ya u'na la?
40023020	Enze'e bene enu rni ista ecu'cu ri'ya, nu la necane equie cuenda' ecu'cutsia le'ca necane luye nú nchiucu' lue.
40023021	Nu le'ca esquie bene enu rni nú ista indu ri'ya, nu la necane nú indutsia ri'ya le'ca ri'ya Diose Paa liñibe enu nzu presencia' liñi indu.
40023022	Le'ca esquie bene enu rni nú istá liñibe ri'ya, le'ca rnilla nú ri'ya Diose nu le'ca rnilla nú ri'ya xleta elu nzucunu.
40023023	’¡Cue'hua bee ulaxcuela enu reca ley, nu bee fariseo, xne la ri'ihua tucu nú rnihua! Li'ihua rdete'hua diezmo bee huañi nu lee menta, anís nu cumiñu lu Diose tucu nú rnibiya' ley, pero la zucu'hua lunú mase neca equie rnibiya' ley nú ri'ihua. La ri'ihua tucu nú necane lubee bene, la hua'a arqui'hua bee bene nu la tsu tenilí arqui'hua lunú nzeli arqui'hua Diose. Nucua' riala nú ri'ihua, sin nú tsana' arqui'hua nú rdete'hua diezmo lu Diose.
40023024	¡Li'ihua necahua xi neca enu nequie'lu xne niarqui'hua nú zete'hua bee bene nu ni' li'ihua la acahua, nu ri'yahua li'ihua nú la ri'ihua dula nú lle'natsia neca! ¡Nu la bi'yahua li'ihua nú rri'ihua dula nú mase necha neca! ¡Tucu nú rni bee bene: Ri'yahua li'ihua nú la aquihua seruchi' pero riaquihua cameyu!
40023025	’¡Cue'hua bee ulaxcuela enu reca ley nu bee fariseo, xne la ri'ihua tucu nú rnihua! Li'ihua necahua xi neca bee vaso cuna bee pliato nú leca xinaa di'chi, xne rlube' nú necahua bene nze'ca pero liñi arqui'hua nu' nú neyi' rcua'ahua nu rcachi'hua.
40023026	Li'ihua bee fariseo neca xi neca nú niquie'luhua: Rluti che'exu arqui'hua lunú necha rri'ihua, che lube' nú neli rri'i nze'cahua.
40023027	’¡Cue'hua bee ulaxcuela enu reca ley nu bee fariseo, xne la ri'ihua tucu nú rnihua! xne necahua xi neca eluhua nú nequichi netsuu nú ñia naa tetsu'e. Pero liñii ache nu' bee arta' bene nguti cuna ye beenú necha rnaa.
40023028	Scua necahua, xne ante lubee bene rlube' nú nze'cahua. Pero liñi arqui'hua ache nu' nú necha neca nu chiqui' nequichia'hua.
40023029	’¡Cue'hua bee ulaxcuela enu reca ley cuna bee fariseo! ¡Xne la ri'ihua tucu nú rnihua! Li'ihua rreche'hua equie eluhua' bee profeta nu suche'hua equie eluhua' bee bene enu uhuañi tucu nú niarqui' Diose,
40023030	nu rnihua: “Tunu uhuañia'ahua tiembu nú uhuañi bee bene'ahua enu udetela, lá aria'ahua elietsa' beella nú autia'ahua bee profeta enu unguti beella.”
40023031	Lunú rnihua scua, rri'ihua beya' nú necahua lli'ñi bee bene enu unguuti bee profeta.
40023032	¡Neequie ula'xuhua, uri'ihua lunú uquixie uri'i bee bene'hua enu udetela!
40023033	’¡Necha rri'ihua! ¡Li'i sihua netsiñahua xi netsiña bee be'la! ¿Xa modo tsila'ahua lu castiya nú nzu zecahua ebila?
40023034	Nee xe'la bee profeta, cuna bee bene enu chiqui' reca, nu bee ulaxcuela enu zete' li'ihua Stichia' Diose. Pero nu' beella enu utihua nu nu' beella enu quie'ehua lu cruse, nu beelá beella zete'che'hua liñi bee indu'hua, nu tiliaca'hua beella cada eyeche.
40023035	Enze'e li'ihua ricu' equiehua rene' bee bene enu uri'i nze'ca lu Diose bee enu unguti, desde rene' Abel enu uhuañi tucu nú niarqui' Diose nu hasta rene' Zacarías lliana' bene enu lee Berequías Zacarías enu ungutihua enza ru'u indu elu siqui' bene nañi u'na lu Diose.
40023036	Li'á nia luhua nú bee bene enu nehuañi nee, li'ibeei zecabeei castiya equie cuenda' yebee nucua'.
40023037	Nu uni Jesuse: ―¡Bee bene Jerusalén, bee bene Jerusalén, li'ihua ruutihua bee profeta, nu rdu'hua quiee bee Bene enu uxe'la Diose luhua! ¡Huaxi bese uniarquia nú quietesa'ahua xi rri'i lli'ti chenu rquiete'saí bee ti'ñi'í riu'u liñi cuacaí, pero né zelahua!
40023038	Enze'e nia luhua nú enta bichia nú tsana' arqui' Diose lachihua.
40023039	Le'ca nia luhua nú leca' bichia nú lañi'la'hua li'á hasta nú riña bichia chenu nihua: “Chiqui' ñia neca lu cuenda' li'inu enu nze'ta lu cuenda' Pa'ahua Diose liñibe.”
40024001	Chenu uchiu'u Jesuse liñi indu llene Jerusalén nu nzanu, che uyabica bee bene'nu lunu, para nú lube' beella lunu beelá bee ni'i nú necache' indu ze'e.
40024002	Che uninu lubeella: ―Rlañi'hua indu quie' scua nee. Pero li'á nia luhua nú nze'ta bichia nú la ya'na' ni' stucu quiee quie' equie sa'e. Yeene rilae.
40024003	Che uya Jesuse cuna bee bene'nu equie dañi Olivos, nu chenu nzucunu ze'e, che uyabica bee bene'nu lunu nu unibeella lunu: ―Niarqui'ru nú ixiule'elu luru. ¿Xunga aca nucua'? Nu ¿xi seña aca chenu enta zecalu stucu bese?, nu ¿xi seña aca chenu nze'ta laxu iliulabe?
40024004	Che uni Jesuse lubeella: ―Ubi'yahua li'ihua para nú lecati zequienu li'ihua.
40024005	Xne nze'ta huaxi bee bene enu ni nú nze'ta beei equie cuenda' li'á, nu nibeei luhua: “Li'á necaa Cristo”, nu scua zequienu beei huaxi bee bene.
40024006	Pero li'ihua yene'hua nú reca xuu urre nú aca xuu, la lliquihua xne scua nzu nú acane, pero lasca' riña nú laxu iliulabe.
40024007	Xne liunu tucu nación cuna stucu nación, nu liunu tucu ubiernu cuna stucu ubiernu, nu aca biña, nu aca xú huaxi bee luhuare lu iliulabe.
40024008	Ye nucua' neca nú apenatsia quixie nú nehuana zeca bee bene.
40024009	’Che dete' cuenda bee bene li'ihua lubee bene enu ri'i nú nehuana zecahua, nu utibeei li'ihua, nu le'ca esquie ye bee bene iliulabe chana arqui' li'ihua nú necahua bee benea.
40024010	Chenu aca bee nucua' huaxi bee bene tsana' arqui' nú nzeli arqui'beella li'á, nu chana arqui'sa' beella, nu dete' cuenda beella sa' beella lubee usticia.
40024011	Le'ca nze'ta huaxi bee bene enu lia ni nú neca beei profeta' Diose. Nu zequienu beei huaxi bee bene.
40024012	Nu equie nú chu'u huaxi nú necha neca lu iliulabe, huaxi bee bene la zeca' beella sa'beella.
40024013	Pero bene enu la tsana' arqui' nú nzeli arqui' li'á diqui tiembu nú nehuañilla, tsila'a Diose bee nze'e.
40024014	Nu bee bedichia' nze'ca' Diose nú riene'hua nee ri'chia letsee luye bee bene iliulabe, para nú acabiya' yebee benene che laxu iliulabe.
40024015	’Tucu nú uquie'e profeta Daniel chenu unilla: Chenu lañi'hua nú nchiucu' nú nechahua rnaa liñi indu Jerusalén luhuare elu necachi neca, enu rula ichi' quie' riala ri'i beya' xi rnii,
40024016	chequie bee bene enu nucua'a lubee eyeche lu iliu Judea, rqui'ña nú yecaxu'u beella enza dañi.
40024017	Nu bene enu nchiucu' equie ni'i, la ria'lla ana nú chu'ulla liñi ni'lla para nú na'tsella stene'lla;
40024018	nu bene enu nzu dañi, la benchila'lla ni'lla para nú chetuculla xuculla.
40024019	¡Cue' bee una'a enu nu' endu' xla'cu cuna bee una'a enu nuu endu' enu rachi bee bichia ze'e!
40024020	Una'cuhua lu Diose para nú la aca bee nucua' chenu neca tiembu iqui, urre bichia nú sulachi bee bene;
40024021	xne bichia ze'e chiqui' nehuana zeca bee bene, nu lasca'lí zeca bee bene scua desde nú uquixie iliulabe, nu leca' xunga aca scua stucu bese.
40024022	Tunu la tsuxe Diose beenú aca tiembu ze'e, lecati tsila'a; pero tsuxenu bee nucua' xne secanu bee bene'nu enu ucañinu.
40024023	’Chequie tunu bichia ze'e nu' bee bene enu ni luhua: “Bi'yacuruhua ca'a nzu Cristo”, urre “Bi'yacuruhua, zelu' nzunu”, la chili arqui'hua nú ni beei luhua.
40024024	Xne nze'ta bee bene enu ni nú neca Cristo, urre bee enu lia ni nú neca profeta' Diose nu ri'ibeei bee milagro cuna beelá beenú ri'i nú chiqui' chenu arqui' bee bene para nú zequienuu beei bee bene, nu tunu nu' modo hasta bee bene enu ucañila Diose zequienu beei.
40024025	Udixiule'exulá luhua lunú aca.
40024026	Enze'e, tunu nu' bee bene enu ni luhua: “Bi'yacuruhua Cristo nzu lu dañi achi cua'”, la chahua ze'e, urre tunu ni bee bene luhua: “Bi'yacuruhua, Cristo, nzu liñi ni'i cua'”, la chili arqui'hua nucua'.
40024027	Xne scua tucu nú ria'la lee nú rdu'llie'e desde elu rliñi bichia nu hasta enza ratse' bichia, scua aca chenu riña zecaa li'á Bene enu uxe'la Diose.
40024028	Nu tucu nú reca chenu riete' sa' bee ulabichi tucu luhuare, elu nuxu nañi ati scua aca bichia ze'e.
40024029	’Pero bee bichia ze'e chenu udetela nú nehuana ulle'ca bee bene, cabeli lu bichia, nu la du'lliea' ellie' guu, nu zana' bee belaa enu nchiucu' liñibe lu yuu, nu yebee nú nu' liñibe cuñi.
40024030	Chequie lañi' bee bene seña nú nzela enza liñibe, li'á Bene enu uxe'la Diose, nu ye bee bene iliulabe chiqui' una' chenu lañi' beei nú nzela li'á Bene enu uxe'la Diose leta xcabe liñibe, nu tu'na rulu siqui' nzela cuna ye poder nú rlu'cua.
40024031	Nu xe'la bee ángelea nu juerte bixia bee trompeta para nú quiete'sa' beenu bee bene enu ucañilá diqui lu iliulabe.
40024032	’Ulu'cu cuendahua ejemplu' aca higo: Chenu enta ye' ellutsa lue, cuna leca lue, nediya'la'hua nú enta riñala tiembu tsibee.
40024033	Le'ca scua chenu lañi'hua nú recala bee nucua', uri'ihua beya' nú nzula nú riña zeca li'á Bene enu uxe'la Diose.
40024034	Li'á nia luhua nú yebee nucua' aca ante nú ati bee bene enu nehuañi tiembu quie'.
40024035	Liñibe cuna iliulabe nitilu, pero stichia'a la dete nú yalu yeene.
40024036	’Pero lecati ri'i beya' xi bichia nu xi hora nú aca yebee nucua', nu ni' bee ángele liñibe, nu ni' Lli'ñi Diose la ri'i beya' xunga aca bee nucua'. Tucutsia Diose Pa liñibe nediya' xunga aca bee nucua'.
40024037	’Tucu nú unga tiembu nú uhuañi Noe, le'ca esquie aca bichia chenu riña zeca li'á Bene enu uxe'la Diose.
40024038	Xne tiembu ze'e, ante nú xe'la Diose quiua'tsa' lu iliulabe, racu bee bene nu rue' beei, nu uchia beei, nu udete' beei xinchiu'cu beei uchia, scua uri'i bee bene hasta bichia nú uyu'u Noe liñi barco;
40024039	nu chenu la za'lí arqui' bee bene uquixie ulaca tucu quiua'tsa' nu unguya' inza ye bee bene nu scua ungutibeei. Le'ca scua aca chenu riña zeca li'á Bene enu uxe'la Diose.
40024040	Nu bichia ze'e chiucu niyu enu nucua'a dañi, tuculla nza nu stuculla ria'na.
40024041	Le'ca chiucu una'a enu riuu, tuculla nza nu stuculla ria'na.
40024042	’Enze'e ucua'a tsiñahua xne la ri'ihua beya' xi bichia nzela zecaa, li'á enu rnibiya' luhua.
40024043	Pero li'ihua nediya'hua nú tunu tucu bene nediya' xi hora rula' riña huana' chu'u ni'lla cachi' stene'lla, la a'tsella nu la zelalla nú chu'u huana' ni'illa cachi' stene'lla.
40024044	Enze'e, rqui'ña nú le'ca ucua'a tsiñahua xne chenu la za'lí arqui'hua, riña zeca li'á Bene enu uxe'la Diose.
40024045	’¿Uri'ihua xi rri'i tucu moso' enu uya'na ucu ni'i patron', uya'nanulla ye bee moso' para nú dete'lla nú acu beei hora nú riala nú acu beei?
40024046	Ñia neca lu cuenda' moso' enu rri'i tucu nú rialane chenu riña patron'lla.
40024047	Li'á nia luhua, nú patron cua' tsa'nalla lu moso' cua' nú bi'ya nucua' ye stene'lla.
40024048	Pero tunu moso' ze'e necha rri'illa, nu ri'illa elliebacu' nú rle'elá benchila' patron'lla enu rnibiya' lulla,
40024049	nu quixiella nú liunulla bee moso', nu acunulla nu hue'nulla bee uniqui,
40024050	chequie riña patron'lla tucu bichia nú la ri'ilílla elliebacu' nú riñalla, nu tucu hora nú la ri'illa beya',
40024051	nu che chiqui' juerte dete' patron'lla castiya li'illa, nu xe'la patron'lla li'illa elu nzue bee bene enu necha rri'i. Elu una'lla nu acu layalla.
40025001	’Le'ca uni Jesuse stucu ejemplu lubee bene'nu: Para nú chu'u bene liñibe elurnibiya' Diose, huaxi bee bene zeca tucu nú ulle'ca chi'i bee una'a e'ne' enu nuya' quinqué nzetsuquiee novio.
40025002	Ayu' beenchu lá ri'i elliebacu' xi rqui'ña nu sayu' beenchu uri'i elliebacu' xi qui'ñia.
40025003	Bee enu lá ri'i elliebacu' xi qui'ña, unguya'tsia beenchu quinqué' beenchu pero né uya'lá beenchu aceite para nú chu'ulá liñi quinqué' beenchu,
40025004	pero sayu' bee enu uri'i elliebacu' nú xi qui'ña, unguya' beenchu quinqué' beenchu nu le'ca unguya'lá beenchu aceite para nú chu'ulá liñi quinqué' beenchu.
40025005	Nu lunú rle'e nú riña novio, una'tse cala' ye beenchu, nu uda'tse beenchu.
40025006	Nu che tucu ulela' rula', ubene tucu chi nú juerte uni: “¡Nze'tala novio; uquia cha'caluhualla!”
40025007	Che uzetee ye bee una'a ze'e, nu uquixie beenchu nú utsuche' beenchu quinqué' beenchu.
40025008	Nu sayu' beenchu enu lá auya' aceite uni beenchu lu sayu' sa'beenchu enu nuya' tsiña aceite': “Ala' chiu'u arqui'hua uli'quihua lle'na aceite'hua chu'u liñi quinqué'ru, xne enta yalala quinqué'ru.”
40025009	Pero bee enu nuya' tsiña aceite ucuaqui: “La chiu'u arqui'ru liqui'rune, xne tunu liqui'rune la riqui'i ni' para li'iru nu ni' para li'ihua. Nzala nú uquiahua elu riquii nu ze'e tsihuane tsi'hua aceite'hua elu riquii.”
40025010	Pero diquila nú nze tsi beenchu aceite' beenchu, uriña novio. Che uyu'utsia ayu' beenchu enu nucua'a tsiña lu eluchia, cuna novio, nu chu uyacu' ru'u puerta.
40025011	Luze'elá uriña sayu' bee una'a ze'e, nu uni beenchu: “¡Detá, detá, ala' uxa'la ru'u puerta chu'uru!”
40025012	Pero ucuaquilla lubeenchu: “Nia luhua nú la xa'lane xne la chuluahua.”
40025013	Chequie uni Jesuse lubee bene ze'e: ―Ucua'a tsiñahua, xne la ri'ihua beya' xi bichia nu xi hora riña zeca Li'á Bene enu uxe'la Diose.
40025014	’Le'ca uni Jesuse stucu ejemplu lubee bene'nu: Elurnibiya' Diose neca xi neca nú uri'i tucu bene enu nza istu, pero ante nú challa ubixiaxulla bee moso'lla para nú tsa'nalla dimi'lla lubeei.
40025015	’Lu tucu moso' ze'e udete'lla ayu' mili, nulu stucui udete'lla chiucu mili, nulu stucui udete'lla tucu mili. Scua udete'lla yabeei tucu nú aca cada tucua beei ri'inu beei berexe. Cheelá nzalla istu.
40025016	Moso' enu uyucu ayu' mili bexu, uri'inui dimi cua' berexe nu uri'i ana se sayu' mili bexu mase.
40025017	Le'ca scua uri'i moso' enu uyucu chiucu mili, uri'i berexe cuna dimi cua', nu uri'i ana se xiucu mili mase.
40025018	Pero moso' enu uyucu tucu mili, uduche' a'chi'i dimi' patron ze'e liñi tucu i'chiu nú uda'ñii lu yuu.
40025019	’Chequie xee tiembu uya patrón' bee moso' cua', che ubenchila' zecalla nu uquixiella unacu'lla cuenta' dimi'lla.
40025020	Nu rlutila uya moso' enu uyucu ayu' mili lulla, nu udete' cuendai ayu' mili bexu'lla nu cuna se sayu' mili bexu lli'ñine, che uni moso' ze'e lu patron'i: “Detá, li'ilu uliqui'lu ayu' mili bexu ya nu nguie se sayu' mili bexu lli'ñine nú uri'á ana dete cuenda yaalu.”
40025021	Che uni patron'i lui: “Neca nze'ca nú uri'ilu, necalu tucu bene nze'ca. Nu uri'ilu tucu nú necane, nu lunú uri'ilu tucu nú necane lu lle'na nú uliquia lulu, nee tsa'nalá huaxilá nú tsa'na lulu. Uyu'u nu ñia utsu arqui' cuna li'á.”
40025022	Chela uriña moso' enu uyucu chiucu mili bexu, nu uni lulla: “Detá, uliqui'lu chiucu mili bexu ya, nu nguie se xiucu mili bexu lli'ñine nú uri'á ana dete cuenda yalu.”
40025023	Che uni patron'i lui: “Neca nze'ca nú uri'ilu, necalu tucu bene nze'ca. Nu uri'ilu tucu nú necane nu lunú uri'ilu tucu nú necane lu lle'na nú uliquia lulu, nee tsa'nalá huaxilá nú tsa'na lulu. Uyu'u nu ñia utsu arqui' cuna li'á.”
40025024	Pero chenu uriña moso' enu uyucu tucu mili bexu, uni lu patron'i: “Detá, li'á nediyaa nú la lu'cu arqui'lu bee bene, nu riuculu ula'cu elu lá ri'ilu riña' nu rri'ilu ula'cu elu lá du'lu nii.
40025025	Enze'e ulliquia, nu uya'a uduche' a'chia'a dimi'lu luyuu. Pero nguie dimi'lu dete cuenda nee.”
40025026	Che uni patron'i lui: “Necalu tucu moso' enu necha rri'i nu nebichiu. Tunu nediya'lu nú riucua'a ula'cu nú lá ri'á riña'lu nu rri'á ula'cu elu lá du'a nii,
40025027	¿xiquie nú né du'lu dimia banco? Nu chenu benchila'a ayucua'a dimia cuna lli'ñine.”
40025028	Che uni patron ze'e lubee bene enu nucua'a ze'e: “Uxihua tucu mili bexu cua' ya benecua', nu ude'te'huane ya bene enu nzenela chi'i mili bexu.
40025029	Xne bene enu rlu'culane ati'la' nze'e huaxiláe, nu hasta nú lu'cu sobrallae, pero bene enu lle'natsia nú rlu'cu, hasta lu lle'na nú rlu'culla yetsu yalla.
40025030	Nu moso' enu la zibi' quie', uluahuai eli'ya' elu necabe nzu, nu ze'e una'i nu acuxa' layai.”
40025031	’Chenu nze'ta zeca Bene enu uxe'la Diose nze'tanu cuna poder nú rlu'cunu, nu cuna ye bee ángele'nu para nú zucunu lu xleta elu nibiya'nu.
40025032	Nu ye bee bene iliulabe yete'sa' lunu, nu huachunu beella letasa' beella, xi rri'i bene enu rriucu bee sanchi nú rluachulla sanchi leta bee chipa.
40025033	Nu bee bene enu neca bee bene'nu cua'anu bee nze'e chube'nu nu bee bene enu laca bee bene'nu cua'anu bee nze'e chubeca'nu.
40025034	Che li'inu enu neca arre ninu lubee bene enu nucua'a chube'nu: “Utehua yehua bee enu uri'i le'yala Pa liñibe. Nu uyu'uhua liñibe elu rnibiya'nu elu utsuche'lanu para li'ihua desde chenu uquixie iliulabe.
40025035	Xne chenu ulia'naa uliqui'hua nú udacua, nu chenu ubichia uliqui'hua nú ungüa'a, nu chenu unzea xi enze bene rene, uliqui'hua elu uya'naa.
40025036	Nu chenu leca' xucua uliqui'hua xucua, nu chenu unga ritia ube'ta bi'yahua li'á, nu chenu ullutsea ni'cu' ube'ta bi'yahua li'á.”
40025037	Che ni bee bene enu uri'i nze'ca ze'e: “Detá, ¿xunga ulañi'ru nú ulia'na'lu nu uliqui'ru nú udaculu? Nu ¿xunga ulañi'ru nú ubichi'lu nu uliquiru nú ungüe'lu?
40025038	Nu ¿xunga ulañi'ru nú unzelu xi unzee bene rene, nu uliqui'ru elu uya'nalu? nu ¿xunga ulañi'ru nú leca' xuculu, nu uliqui'ru xuculu?
40025039	¿Nu xunga ulañi'ru nú ritilu nu ubela bi'yaru li'ilu?, nu ¿xunga ulañi'ru nú netselu ni'cu' nu ubela bi'yaru li'ilu?”
40025040	Nu li'inu enu neca arre, cuaquinu nú ninu: “Li'á nia luhua nú ye nú uri'ihua elietsa lu tucu bee benea mase nú lecati neca nze'e, neca xi neca nú lua uri'ihua elietsa.”
40025041	’Che ninu lubee bene enu nucua'a chubeca: “Ulluna'hua lua, li'ihua enu necha uri'i, uquiahua lu quii nú leca xunga yala elu neca para beze'lu cuna bee ángele'i.
40025042	Xne chenu ulia'naa, né liqui'hua nú acua, nu chenu ubichia, né liqui'hua xi ahua'a;
40025043	nu chenu unzea xi enzee tucu bene rene né liqui'hua elu aya'naa, nu chenu leca' xucua né liqui'hua xucua nu chenu ungaritia, nu le'ca ullutsea ni'cu' né ye'ta bi'yahua li'á.”
40025044	Chequie ni bee bene ze'e lunu: “Detá, ¿xunga ulañi'ru nú ulia'na'lu nu ubichi'lu, nu uya nzeelu xi enzee tucu bene rene, urre xunga ulañi'ru nú uzecala'cha'lu xuculu, urre ungaritilu, urre xunga ulañi'ru nú ullutselu ni'cu', nu ne ri'iru elietsa lulu?”
40025045	Che cuaquinu lubee bene ze'e: “Li'á nia luhua, luye nú né ri'ihua para nú ari'ihua elietsa lubee benea mase nú lecati neca nze'e, le'ca neca xi neca nú lua né ri'ihua elietsa.”
40025046	Nu bee bene quie' chaa lu castiya nú leca xunga laxu, nu bee bene enu uri'i nze'ca lu'cu elu nehuañi nú leca xunga laxu liñibe.
40026001	Chenu ulaxu uni Jesuse scua lubee bene, che uninu lubee bene'nu:
40026002	―Li'ihua nediya'hua nú xiucutsia bichia rri'i nú aca eliñi baxcu, nu li'á Bene enu uxe'la Diose dete' cuenda bene li'á lubee bene para nú quie'e beei li'á lu cruse.
40026003	Chequie bee ule'ya enu rnibiya' lubeelá bee ule'ya, cuna bee ulaxcuela enu reca ley nu cuna bee usticia' bee bene Israel, uyetesa' beei ru'u ele'ya ni'i ule'ya Caifás enu rnibiya' lubeelá bee ule'ya.
40026004	Nu ze'e ubedichia' beei nú xa modo zequienu beei Jesuse para nú na'tse beei li'inu nú uti beei li'inu.
40026005	Pero unibeei lusa'beei: ―La ria'ahua scua diqui nú reca eliñi para nú la tsu reche bee bene.
40026006	Chenu nzu Jesuse eyeche Betania, ni' Simón enu ri'chia bene leproso,
40026007	che uriña tucu una'a lunu nu nuya'nchu tucu frasco perfume nú chiqui' huaxi seca, nu udu'nchue equienu chenu nzucunu lu mexa.
40026008	Chenu ulañi' bee bene' Jesuse nucua', ulee beella nu unibeella lusa'beella: ―¿Xinu uti'chianchu perfume cua' scua?
40026009	Ala' a'la aiqui perfumecua' para nú ri'inchu elietsa lubee bene enu seca elitsi.
40026010	Nu chenu ubene' Jesuse nú uni beella, che uninu: ―¿Xinu rlehua lu una'a quie'? Nu lunú uri'inchu lua neca nze'cae.
40026011	Xne bee bene elitsí siempre nucua'a letahua, pero li'á la tsua siempre letahua.
40026012	Nu lunú udu' una'a quie' perfume equiea, neca nucua' nú nzuche'la cuerpoa chenu achi'a.
40026013	Li'á nia luhua nu catse lu iliulabe elu ixiule'e bee bene bedichia' nze'ca' Diose, le'ca nibee bene nú uri'inu una'a quie' li'á, para nú ellu'cu arqui' bee bene li'inchu.
40026014	Che tucu lu chi'chiucu bee bene'nu enu lee Judas Iscariote, uya lubee ule'ya enu rnibiya' lubeela bee ule'ya,
40026015	nu uni Judas lubeella: ―¿Calu liqui'hua para nú dete cuendaa Jesuse luhua che? Che udete'beella alallichi'i melu plata yai.
40026016	Nu desde bichia ze'e ucua'na Judas xneca modo dete' cuendai Jesuse lubee ule'ya.
40026017	Bichia xee eliñi baxcu chenu racu bee bene Israel pa nú la chu'u levadura equie, che uyabica bee bene' Jesuse lunu, nu unibeella lunu: ―¿Cá niarqui'lu nú nzereche'ru nú da'cuxe'ahua reché baxcu?
40026018	Chequie uninu lubeella: ―Uquiahua Jerusalén, nzucu tucu bene enu nihua lu: “Singuie rni Maestro: Nze'ta riñala hora'nu, nu niarqui'nu nú acuxenunu bee bene'nu exee baxcu ni'lu.”
40026019	Che uri'i bee bene'nu tucu nú unibiya'nu nú ri'i beella, nu ureche' beella nú acuxee beella reché baxcu.
40026020	Chenu uyu'u rula', uzucu Jesuse lu mexa cuna chi'chiucu bee bene'nu,
40026021	nu diquila nú racuxee beella, uninu lubeella: ―Nia luhua nú tucuhua dete' cuenda li'á para nú atia.
40026022	Che chiqui' nehuana utsu arqui'beella nu uquixie unedichia' tucua tucua beella lunu, nu unibeella lunu: ―Detá, ¿li'á nze'e la?
40026023	Nu ucuaqui Jesuse lubeella: ―Enu se'e pa le'ca liñi pliato elu se'a pa nze'e neca enu dete' cuenda li'á lubee bene enu uti li'á.
40026024	Neli nú li'á Bene enu uxe'la Diose, rqui'ña nú zecaa tucu nú rni lu ichi' Stichia' Diose; pero ¡cue' bene enu dete' cuenda li'á! Máse neca nze'ca lu cuenda' bene ze'e nú né alaxulla.
40026025	Chequie Judas enu dete' cuenda li'inu, uni lunu: ―Maestro, ¿li'á nze'e la? Che uni Jesuse lui: ―Ahua', li'ilu nze'e.
40026026	Diquila nú racu beella, una'tse Jesuse tucu pa nu udete'nu che'tsa lu Diose, nu chu ule'enu pa ze'e udete'nu ya beella, nu uninu lubeella: ―Udacuhua pa quie', ninguie' neca cuerpoa.
40026027	Che chu una'tsenu tucu copa biñu, nu udete'nu che'tsa lu Diose nu chu udete'nu copa cua' ya beella, nu uninu lubeella: ―Uhue' yehua biñu quie',
40026028	xne neca nucua' renea nú ri'chia chenu atia para nú tsila'a huaxi bee bene iliulabe, xne equie cuenda' nú atia ya'la tucu inziu cuqui nú ri'i Diose perdona stula bee bene.
40026029	Pero nia luhua nú la hua'a biñu nú necache'e uva ni' stucu bese, hasta bichia nú hua'anuahua biñu cuqui liñibe elurnibiya' Diose.
40026030	Chenu ulaxu ungula beella canto lu Diose, che chu nzuebeella dañi nú lee Olivos.
40026031	Che uni Jesuse lubeella: ―Yehua tsana' arqui'hua li'á rula' quie', tucu nú rni lu ichi' Stichia' Diose elu rni: “Utia bene enu rriucu bee sanchi, nu ri'chialetse beeií.”
40026032	Pero chenu huañi zecaa, rlutilaa nza'a Galilea, cheelá riñahua ze'e.
40026033	Chequie uni Pedro lu Jesuse: ―Añinzuca nú tsana' arqui' yebeella li'ilu. Pero li'á la tsana arquia li'ilu.
40026034	Che uni Jesuse lu Pedro: ―Nia lulu nú nee rula' quie' ante nú bixia tiula, unilalu chuna bese núla chululu li'á.
40026035	Pero uni Pedro lunu: ―Mase nú atia cuna li'ilu, la cachia nú nu'lua li'ilu. Nu le'ca scua uni ye beelá bee bene'nu lunu.
40026036	Che uriña Jesuse cuna bee bene'nu tucu luhuare nú lee Getsemaní, nu uninu lubeella: ―Ucua'ahua ca'a, diquila nú nzenacua lu Diose inchiu'.
40026037	Che chu nzenunu Pedro cuna rucu lliana' Zebedeo, nu uquixie nú chiqui' nehuana nzu arqui'nu hasta nú lixiua' nzu arqui'nu,
40026038	nu uninu lubeella: ―Chiqui' nehuana nzu arquia hasta nú se'ca nú atia, ya'nasca'hua ca'a, nu ucua'a naahua cuna li'á.
40026039	Che chu nza Jesuse lle'na enza lu ze'elá, nu utsu lliquinu hasta nú uti'nu tequienu lu yuu, nu unacu'nu lu Diose nú uninu: ―Paa, tunu nu' modo utsila'a li'á lunú nehuana enta zecaa, pero la acatsia tucu nú niarquia, acatsia tucu nú niarqui'lu.
40026040	Chenu ubenchila' zecanu elu nucua'a bee bene'nu, ulluna'nu beella nú ra'tse beella, nu uninu lu Pedro: ―¿Xie' lá riqui'hua acua'anahua masia tucu hora cuna li'á la?
40026041	Ucua'a nahua nu una'cuhua lu Diose para nú la ri'i beze'lu ana luhua. Xne li'isihua chiqui' nu' ana arqui'hua nú ri'ihua tucu nú neca nze'ca, pero la riqui' cuerpo'hua.
40026042	Bese rrucu nú uya na'cunu lu Diose uninu: ―Paa, tunu leca modo nu la zeca lunú nehuana nzu nú zecaa, acatsia tucu nú niarqui'lu che.
40026043	Chenu ubenchila' zecanu elu nucua'a beella, ulañi'nu nú ra'tsea'la beella stucu bese xne uri'i cala' ana lubeella.
40026044	Nu utsa'nanu beella ze'e nu uya na'cu'nu lu Diose bese rriuna cuna bee bedichia' nú unilanu.
40026045	Chenu ubenchila'nu elu nucua'a beella, uninu lubeella: ―¿Xie' ra'tsesca'hua nu sulachisca'hua la? Nu li'á Bene enu uxe'la Diose, uriñala hora nú dete' cuenda bene li'á lubee bene enu necha rri'i.
40026046	Uzetehua ne cha'ahua nee, xne axula nze'ta enu dete' cuenda li'á.
40026047	Rdichia'nusca' Jesuse bee bene'nu chenu uriña Judas, enu neca tucu lu chi'chiucu bee bene'nu, uriñayui huaxi bee bene enu nuya' espada cuna acarute lunu. Nu una'tse beei Jesuse xne unibiya'la bee ule'ya enu rnibiya' lubeela bee ule'ya cuna bee usticia Israel nú acane scua.
40026048	Nu Judas enu udete' cuenda Jesuse unilai lubee bene ze'e xa ri'i chenu dete' cuendai li'inu, nu uni lubeella: ―Nee enu acua bichiu' xeca, nze'ella nu nze'e na'tsehua.
40026049	Chequie chenu uriña Judas ze'e uya bicai lunu nu uni: ―¡Malune, Maestro! Nu chu udacui bichiu' xecanu.
40026050	Che uni Jesuse lu Judas: ―Amigo, uri'i lunú nze'talu ri'ilu. Che chu una'tse bee bene ze'e Jesuse para nú uya' beei li'inu.
40026051	Che tucu bee bene enu nzunu Jesuse ze'e uhua espada' nu uchiecu'lla tucu diaca moso' ule'ya enu rnibiya' lubee ule'ya.
40026052	Chequie uni Jesuse lulla: ―Udu'che' espada'lu xne ye bee bene enu rri'i xu cuna espada, le'ca cuna espada atilla.
40026053	¿Xie' la ri'ilu beya' nú nu' modo nacua lu Paa liñibe, nu chu xe'lanu huaxi mili bee ángele'nu enu ri'i elietsa lua la?
40026054	Pero tunu ri'á scua, ¿xneca modo yalu tucu nú nequie lu ichi' Stichia' Diose elu rni nú scua riala zecaa?
40026055	Che chu uninu lubee bene ze'e: ―¿Xinu nze'tahua cuna espada nu cuna acarute para nú uya'hua li'á xi neca tucu huana'? Ye ye'e nzua letahua uzeteahua Stichia' Diose liñi indu llene Jerusalén, nu né na'tsehua li'á.
40026056	Pero ye bee nucua' unga para nú yalu tucu nú nequie lu ichi' Stichia' Diose nú uquie'e bee profeta. Chequie ye bee bene'nu utsana' arqui'beella li'inu nu uyecaxu'u beella nzuebeella.
40026057	Che bee bene enu una'tse Jesuse unguya' beei li'inu ni'i Caifás, ule'ya enu rnibiya' luye bee ule'ya, ze'e neyete'sa' bee ulaxcuela enu reca ley cuna bee usticia' bee bene Israel.
40026058	Nu istu istu nzequie Pedro Jesuse hasta ru'u ni'i ule'ya ze'e, nu chenu uriña Pedro ru'u ni'i ule'ya ze'e uzuculla leta bee bene enu rriucu ze'e para nú lañi'lla xi ri'inu bee benecua' Jesuse.
40026059	Chequie bee ule'ya enu rnibiya' lubee ule'ya, nu cuna ye bee usticia ucua'na beella xa modo ta' beella eluquichia' Jesuse para nú atinu.
40026060	Pero lá llela' beella xi eluquichia' ata' beella li'inu añinzuca nú huaxi bee bene uni nú la neli contra li'inu, che luze'elá uriña xiucu bene enu le'ca uni nú la neli contra li'inu,
40026061	nu unibeei: ―Benequie' uni: “Li'á aca chila indu' Diose nu reche' zecane lu chunatsia bichia.”
40026062	Chequie utsuli ule'ya enu rnibiya' lu ye bee ule'ya nu unilla lu Jesuse: ―¿Xiquie nú lecalí xi cuaquilu? ¿Xi nucua' rnibeei lu cuenda'lu?
40026063	Pero lecalí xi ucuaqui Jesuse. Che uni ule'ya ze'e lunu: ―Equie cuenda' Diose enu nehuañi, uni'i nú neli neca lua tunu li'ilu necalu Cristo lli'ñi Diose.
40026064	Che ucuaqui Jesuse nú uninu: ―Li'á nze'e. Nu le'ca nia luhua nú lañi'hua li'á Bene enu uxe'la Diose nú nzucua'a cue'tsenu chúbe, li'inu enu rlu'cu ye poder, nu le'ca lañi'hua nú nzela liñi xcabe enza liñibe.
40026065	Chenu ubene' ule'ya ze'e nucua' che utsalla xuculla, nu unilla: ―Lu Diose rni nucua' bedichia' nú necha neca, ¿xinu la'na'lá'ahua testigo? Li'ihua ubene'lá'hua bee bedichia' nú necha neca uni nucua' lu Diose.
40026066	¿Xa nihua nee? Che ucuaqui bee bene ze'e nú unibeei: ―Riala nú ati nucua'.
40026067	Che utsuxene beei lunu nu udiñi beei li'inu, nu nu' beei enu udichiue lunu.
40026068	Nu unibeei lunu: ―Tunu li'ilu necalu Cristo, ¡uni' ti udiñi li'ilu!
40026069	Diquila nú nzucu Pedro ru'u eli'ya' ni'i ule'ya ze'e, che uyabica tucu criada' ule'ya ze'e lu Pedro, nu uninchu lulla: ―Se'ca nú le'ca nuulu enzenuulu Jesuse enu neca bene lu iliu Galilea.
40026070	Pero utsacu' arqui' Pedro nú nu'lulla Jesuse lubee bene ze'e, nu unilla: ―La ri'á beya xi rnilu.
40026071	Che chu nza Pedro enza ru'u puerta eli'ya' ze'e, nu ze'e ulañi' stucu criada li'illa nu uninchu lubee bene enu nucua'a ze'e: ―Le'ca nuu benecua' enzenu Jesuse bene eyeche Nazaret.
40026072	Chequie utsacu' arqui' zeca Pedro stucu bese nú la chululla Jesuse, nu uquie'ella Diose nú unilla: ―La chulua benecua'.
40026073	Nu luze'etsia bee bene enu nucua'a ze'e uyabica beei lu Pedro, nu unibeei lu Pedro: ―Ache nze'ca rlube' nú necalu tucu bene' bene cua', xne rdichia'lu tucu nú rdichia' beei.
40026074	Pero utsuta' Pedro nú unilla: ―Dete' Diose castiya li'á tunu la nia nú neli neca la chulua bene cua'. Nu che hora ze'e ubixia tucu tiula.
40026075	Che ullu'cu' arqui' Pedro lunú uni Jesuse lulla: “Ante nú bixia tiula unilálu chuna bese nú la chululu li'á.” Che chu uchiu'u Pedro ru'u eli'ya' ze'e nu chiqui' unguna'lla nú nehuana nzu arqui'lla.
40027001	Chenu uye'e lu yuu, uyetesa' ye bee ule'ya enu rnibiya' lubee ule'ya cuna bee usticia Israel nu unga tucu necatse stichia' beella nú xa modo ri'i beella para nú ati Jesuse.
40027002	Che ullica'cu beella Jesuse unguya' beella lu gobernador Poncio Pilato.
40027003	Nu Judas enu udete' cuenda Jesuse, chenu ulañi'i nú necala nú atinu chiqui' necha ulle'cai, nu uya de'te cuenda zecai ala llichi'i melu plata lubee ule'ya enu rnibiya', cuna lubee usticia Israel,
40027004	nu uni lubeella: ―Uri'á dula xne udete cuendaa tucu bene enu lecaxi uri'i para nú ati. Nu ucuaqui beella lu Judas: ―¿La biya'ru enze'e? ¡Necatsiahua' cuenda'lu!
40027005	Chequie uya utsi'qui Judas bee melu ze'e liñi indu llene Jerusalén, nu chu uya tsi'i añii nu ungutii.
40027006	Che uquiete'sa' bee ule'ya enu rnibiya' bee melo ze'e, nu uni beella lusa' beella: ―Leca modo dua'ahua melu quie' liñi alcancía elu nu' dimi u'na, xne necane melo nú uyaxu nú ati tucu bene.
40027007	Che chu unga tucu necatse stichia' beella nú tsi beella tucu yuu elu rlua bee bene yuu nú recache' exqui'ñia cuna dimi ze'e, para nú aca ze'e pandiuñi elu achi' bee bene rene.
40027008	Enze'e hasta nee lee yuu ze'e, yuu rene.
40027009	Scua uyalu tucu nú uni profeta Jeremías chenu unilla: “Uyucu bee bene ala llichi'i melo plata (precio nú uni bee bene Israel nú secanu),
40027010	nu cuna melo cua' utsi beella tucu yuu elu rlua bene yuu nú recache'e exqui'ñia, tucu nú uni Diose lua nú acane.”
40027011	Chenu uyayu bee bene Jesuse lu gobernador Poncio Pilato, che unedichia'lla lu Jesuse, nú unilla: ―¿Li'ilu necalu arre' bee bene Israel la? Che uni Jesuse lulla: ―Ahua', tucu nú unilu scua necane.
40027012	Nu chenu rta'quiya bee ule'ya enu rnibiya' lubee ule'ya cuna bee usticia' bee bene Israel li'inu, lecalí xi ucuaquinu.
40027013	Che uni Pilato lunu: ―¿Xie' la yene'lu ye beenú rni cundra bee benecua' lu cuenda'lu la?
40027014	Pero ni' tucu bedichia' né cuaqui Jesuse lu pilato, che chiqui' nzenu arqui'lla.
40027015	Nu bee bichia ze'e reca eliñi baxcu neca costumbre' Poncio Pilato nú rla'alla tucu bene enu nchiñi ni'cu', tatse tucu bene enu nacu' bee bene nu la'a.
40027016	Le'ca bee bichia ze'e nchiñi tucu bene enu lee Barrabás ni'cu', nu ye bee luhuare nediya'la' bee bene ti necalla.
40027017	Nu chenu neyete'sa'la bee bene ze'e, unedichia' Pilato lubeella nú unilla: ―¿Ta bene enu niarqui'hua nú la'a: Barrabás la?, urre ¿Jesuse enu rni bee bene nú neca Cristo la?
40027018	Uni Pilato scua xne uri'illa beya' nú equie nú riatsia arqui'beella enze'e udete' cuenda beella Jesuse lulla.
40027019	Chenu uzucu Pilato elu rnibiya'lla nu rlualulla lu cuenda' Jesuse, uriña tucu resuna' una'alla lulla nú uninchu lulla: “La ri'chialu benecua' xne lecaxi equiya rlu'culla, xne necha uni xcala'a rula' quie' lu cuenda'lla.”
40027020	Pero bee ule'ya enu rnibiya' lubeelá bee ule'ya cuna bee usticia' bee bene Israel udu' beella arqui' bee bene enu nucua'a ze'e nú nacu' beei lu Pilato nú la'alla Barrabás, nu ati Jesuse.
40027021	Chequie unia'la Pilato lubeei: ―¿Ta lu rucu beella niarqui'hua nú la'a che? Che uni bee bene ze'e lulla: ―Ula'a Barrabás.
40027022	Nu uni Pilato lubeella: ―¿Nu xi ri'inua Jesuse enu rni bee bene nú neca Cristo? Che uni ye beella: ―¡Uquie'e nucua' lu cruse!
40027023	Nu uni Pilato lubeella: ―Pero ¿xi nú necha neca uri'illa? Che stucua'la urixialibeella nú uni beella: ―¡Uquie'e nucua' lu cruse!
40027024	Chenu uri'i Pilato beya' nú laria'lla ana tsulla lubee bene ze'e sino que maselá rixialibeei, che unibiya'lla nú ye'tayu tucu bene inza, nu unalla ante lu ye bee bene ze'e, nú unilla: ―Lecaxi culpaa nú ati bene cua', necatsia nucua' cuenda'hua.
40027025	Che uni ye bee bene ze'e lu Pilato: ―¡Neca nucua' culpa'ru cuna bee lli'ñiru, nú ati benecua'!
40027026	Chequie ula'a Pilato Barrabás, nu chu unibiya'lla nú zete'che' bee sundado Jesuse, nu udete' cuendalla li'inu lubee sundado para nú quie'e beei li'inu lu cruse.
40027027	Che unguya' bee sundado ze'e Jesuse liñi palacio' gobernador, elu uyetesa' ye beei lunu.
40027028	Che ulua beei xucunu, nu ungutu beei li'inu tucu laquie neluu,
40027029	nu ureche'e beei tucu ellu'ñi nú necache' eche uzucu' beei equienu, le'ca uzucu' beei tucu bara yanu chube. Che chu utsulliqui beei lunu nu xitse uri'chia beei li'inu nú unibeei lunu: ―¡Huañi arre' bee bene Israel!
40027030	Nu le'ca utsuxene beei lunu, nu mismo bara nú udete' beei yanu unguxi beei yanu udu'beei equienu.
40027031	Chenu ulaxu nú xitse uri'inu beei li'inu, ulua zeca beei laquie neluu nú ungutu beei li'inu, nu ungutu zeca beei nú necaca xucunu li'inu. Che unguya' beei li'inu para nú quie'e beei li'inu lu cruse.
40027032	Chenu nzenu beei Jesuse nú quienu lu cruse ulla'ca beei tucu bene eyeche Cirene, enu lee Simón, che unibiya' bee sundado ze'e lulla nú uya'lla cruse' Jesuse.
40027033	Nu chenu uriña beei tucu luhuare nú lee Gólgota, nu rni nucua' Lluca equie bene nguti.
40027034	Ze'e udete' beei biñu nú nucha inza nú nelá güe'nu, pero chenu uti'ñia'nue, né zelanu agüe'nue.
40027035	Chenu ulaxu nú uquie'e bee sundado ze'e Jesuse lu cruse, urita beei tucu rifa equie xucunu para nú ritsi'beei xucunu lu sa'beei. Scua uyalu tucu nú uquie'e tucu profeta lu ichi' Stichia' Diose elu rni: “Ita bee sundado tucu rifa equie xucua bi'ya ta beei ri'i anae.”
40027036	Che chu ucua'a beei ze'e para nú ri'iucu beei li'inu.
40027037	Nu equie cruse'nu uquie'e beei tucu letrero nú rni xinu uquie'e beei li'inu lu cruse. Nu letrero ze'e rni: “Neca ninguie' Jesuse arre' bee bene Israel.”
40027038	Le'ca uquie'e bee sundado ze'e chiucu huana' lu tucua cruse, tucu nze'e cue'tsenu chube nu stucu nze'e cue'tsenu chubeca.
40027039	Nu bee bene enu udete lunu ze'e, uri'qui equie beei nu rnibeei bee bedichia' nú necha neca lunu,
40027040	nu rnibeei lunu: ―Manú unilu nú chilalu indu llene Jerusalén nulu chunatsia bichia reche' zecalue, utsila'a li'ilu nee. Tunu neli'ilu nú necalu lli'ñi Diose, ulaca lu cruse cua'.
40027041	Le'ca scua bee ule'ya enu rnibiya' lubeelá bee ule'ya cuna bee ulaxcuela enu reca ley, cuna bee fariseo nu cuna bee usticia Israel, uni beella huaxi bee bedichia' nú necha neca lunu, nu unibeella lusa'beella:
40027042	―Utsila'a nucua' bee bene, pero laca nucua' tsila'a nucua' li'i nucua'. Tunu neca nucua' arre' bee bene Israel, chu laca nucua' lu cruse nu che chili arquia'ahua nucua'.
40027043	Nzelí arqui' nucua' Diose, nee tsila'a Diose nucua' tunu secanu nucua', xne rni nucua' nú neca nucua' lli'ñi Diose.
40027044	Nu hasta bee huana' enu nequie lu stucu cruse cue'tsenu unibeei bee bedichia' nú necha neca lunu.
40027045	Chenu unga rrebichia ucabelí diquineca lu iliulabe, hasta rquie chuna uche.
40027046	Nu rquie chuna uche ze'e, urixiali Jesuse nu uninu: ―Elí, Elí, ¿lama sabactani?, rni bedichia' cua': Diosea, Diosea, ¿xinu utsana' arqui'lu li'á?
40027047	Chenu ubene' bee bene enu nucua'a ze'e nú uninu scua, che unibeei lusa'beei: ―A'a rixialla profeta Elías.
40027048	Che chu uyaxu'u tucu beei nu ucuacha nze'e tucu esponja lu inza vinagre, nu uzucu'i lli'i tucu ixi', nu uti'i esponja cua' ru'u Jesuse para nú güe'nu inza vinagre cua'.
40027049	Pero texcua'a beei enu nucua'a ze'e uni: ―La ri'inululla scua bi'ya se nze'ta Elías tsila'a li'illa.
40027050	Che juerte urixiali Jesuse stucu bese, nu chu ungutinu.
40027051	Chequie hora ze'e utsa cortina llene nú nzi'quinala liñi indu llene Jerusalén, nu utsa arli'tillune hasta aya nu hasta aquié. Nu unga xuú lu iliulabe nu ule'e bee quielaa,
40027052	nu uya'la bee eluhua nu uhuañi zeca huaxi bee bene enu nzeli arqui' Diose, bee enu unguti.
40027053	Che uchiu'u beella liñi eluhua lulá nú uhuañi Jesuse, nu uyu'u beella Jerusalén. Nu ze'e ulañi' huaxi bee bene li'ibeella.
40027054	Che capitán cuna beelá bee sundadu'lla enu rriucu Jesuse, chenu ulañi' beella nú reca xú nu cuna ye beenú reca, chiqui' ulliqui beella nu unibeella lusa' beella: ―¡Neli nú neca benequie' Lli'ñi Diose!
40027055	Nu huaxi bee una'a enu uyaquie Jesuse desde Galilea enu uri'i elietsa lunu nucua'a beenchu istu ze'e ri'ya beenchu lunú reca.
40027056	Leta bee una'a quie' nzu María Magdalena, cuna María na' Jacobo nu José, nu cuna na' bee lliana' Zebedeo.
40027057	Chenu uyu'u rula', uriña tucu bene xene enu lee José, necalla bene eyeche Arimatea, nu le'ca uyanzenulla Jesuse.
40027058	Nu uyalla lu Pilato uyana'culla cuerpo' Jesuse. Che unibiya' Pilato nú dete' cuenda bee sundado cuerpo' Jesuse lulla,
40027059	nu chu una'tsella cuerpo' Jesuse nu utelallanu tucu sábana nú lecaxi naa
40027060	nu che uya ca'chi'lla cuerpo' Jesuse liñi tucu eluhua cuqui nú neca stene'lla, nú uda'ñilla liñi tucu quielaa, nu utsacu'lla tucu quiee llene ru'u eluhua ze'e nu chu nzialla.
40027061	Ru'u eluhua ze'e nzucu María enu neca bene eyeche Magdalena cuna stucu María.
40027062	Chenu uye'e lu yuu bichia nú sulachi bee bene uya bee ule'ya enu rnibiya' lubee ule'ya cuna bee fariseo lu Pilato,
40027063	nu uni beella lu Pilato: ―Detá, nchiucu' arqui'ru nú chenu nehuañisca' bene enu nequichia' cua', uni nucua' nú detetsia chuna bichia huañizeca nucua' lu eluti.
40027064	Enze'e unibiya' nú aca ucu ru'u eluhua cua' hasta nú za' chuna bichia para nú la cha bee bene' nucua' rula' che cachi' cuerpo' nucua', nu ni bee bene' nucua' lubee bene nú uhuañi zeca nucua' stucu bese. Xne tunu ri'i bee bene' nucua' scua che masesca'lá aca llene eluquichia' cua' luquelá eluquichia' nú uni nucua' rluti.
40027065	Che chu uni Pilato lubeella: ―Nucua'acua bee sundado. Para nú ri'i ucue. Uya'hua beei nu utsa'cuta'hua ru'u eluhua ze'e.
40027066	Che nzuebeella, nu utsacu'ta' beella ru'u eluhua ze'e, nu chu utsa'na beella bee sundado rriucue.
40028001	Chenu udete bichia nú sulachi bee bene, nu chenu uye'e lu yuu zila' domingo. Che uyabi'ya María Magdalena cuna stucu María ru'u eluhua' Jesuse.
40028002	Che tu'natsia unga tucu xú nú juerte, xne ulaca tucu ángele' Diose enza liñibe nu uyabica ángele ze'e ru'u eluhua nu uyucunu quiee nú nacu' ru'u eluhua ze'e, nu uzucunu equiee,
40028003	nu rulu siqui' ángele ze'e xi rulusiqui' lee chenu ria'lane, nu xucunu niquichiu a'quie'e xi nequichi iqui.
40028004	Chenu ulañi' bee sundado enu rriucu ru'u eluhua ze'e ángele cua', chiqui' unga tse'tse' beei nú ulliqui beei, nu uzana' beei lu yuu xi uzana' benenguti.
40028005	Che uni ángele cua' lubee una'a cua': ―La lliquihua. Li'á nediyaa nú rla'nahua Jesuse, enu uquie lu cruse.
40028006	Pero leca'nu ca'a, xne uhuañi zecanu lu eluti tucu nú uninu. Utebi'yacuruhua elu uricu cuerpo'nu ne lañi'hua,
40028007	nu nee chu uquia tixiule'exuhua lubee bene'nu: “Nú uhuañi zecanu lu eluti, nu rlutilánu nzanu lu iliu Galilea, luquela li'ihua nu ze'e lañi'huanu.” Nucua'tsia neca nú rixiule'a luhua.
40028008	Chequie uchiu'u beella ru'u eluhua ze'e, nu xexu'u beella nzuella nzetixiule'e beella lubee bene'nu. Diquitse xiqui beella nu le'ca ñia nzu arqui'beella.
40028009	Chenu nzuebeella ulube'lu Jesuse lubeella inziu nu uninu lubeella. Che uyabica beella lunu nu ulu'cu beella ula'na lunu, nu uchi'chi beella cuchiu'nu,
40028010	nu uninu lubeella: ―La lliquihua. Uquia tixiule'ehua lubee benea nú cha beella lu iliu Galilea, nu ze'e lañi' beella li'á.
40028011	Diquila nú nzubee bee una'a ze'e, le'ca nzubee chiucu chuna bee sundado eyeche ze'e nzetixiule'e beei lubee ule'ya enu rnibiya' lubeelá bee ule'ya luye nú unga.
40028012	Che bee ule'ya enu rnibiya' cua' uyabedichia'nu beei bee usticia' bee bene Israel para nú tucu ricuche'tse stichia' beella, nú xi ri'i beella nu che udete' beella huaxi dimi ya bee sundado,
40028013	nu uni beella lubee sundado ze'e: ―Uni'tsiahua nú rula' chenu ra'tsehua ube'ta bee bene' Jesuse ucachi' cuerpo'nu.
40028014	Che tunu acabiya' gobernador nucua', li'icaru niru lulla para nú lecaxi ri'inulla li'ihua.
40028015	Che una'tse bee sundado dimi, nu uri'i beei tucu nú unibeella lubeei nú ri'i beei. Nu eluquichia' cua' nzeli arqui' bee bene Israel hasta bichia quie'.
40028016	Che nzubee ye chetu'cu bee bene' Jesuse lu iliu Galilea, equie dañi elu unilanu lubeella nú chue beella.
40028017	Nu chenu ulañi' beella Jesuse ulu'cu beella ula'na lunu, añinzuca nú nu' beella la chili arqui' nú necanu Jesuse.
40028018	Che uyabica Jesuse lubeella nu uninu lubeella: ―Uliqui' Diose ye poder lua para nú nibiya'a liñibe cuna luyuu iliulabe.
40028019	Enze'e uquiahua diqui lu iliulabe uze'te'hua bee bene stichia'a para nú aca beei bee benea. Nu urinzahua beei equie nú lee Pa liñibe, cuna equie cuenda' lli'ñinu nu cuna equie cuenda' Espíritu Santo,
40028020	nu uze'te'hua bee bene nú zucu' beei ye nú unilaa luhua. Nu nia luhua nú ye bee bichia nzua cuna li'ihua, hasta chenu laxu iliulabe. Amén.
41001001	Singuie uquixie bedichia' nze'ca' Jesucristo, Lli'ñi Diose.
41001002	Hua'tu uhuañi tucu profeta enu lee Isaías enu uquie'e lunú uni Diose, nu uni Diose: Xe'laa tucu benea cha rluti lulu, para nú tsu tsiñialla bee bene nú zucu' bee bene stichia'lu.
41001003	Lu tucu dañi achi elu la nucua'a bee bene yene' bee bene chi benequie' nú nilla: “Utsu tsiñahua arqui'hua xne nze'ta li'inu enu neca Diose'ahua. Utsana' arqui'hua stulahua para nú yucu arqui'hua stichia'nu.”
41001004	Uza' bee bedichia' quie' chenu ube'ta Juan urinzalla bee bene unga nucua' lu tucu dañi achi elu la nucua'a bee bene, nu unilla: ―Uche'ehua arqui'hua lu stulahua nu uzu'cu'hua nú rni Diose, para nú ri'i Diose perdona li'ihua che rinzahua.
41001005	Chequie uchiu'u huaxi bee bene lubee iliu Judea cuna bee bene eyeche llene Jerusalén uriñabeei lu Juan para nú yene'beei nú rnilla. Che uxucu'dulabeei stulabeei nu urinza Juan li'ibeei re'cu Jordán.
41001006	Xucu Juan necache' ichiatsu' camello nu sinchiu nú riu'u xla'culla necache' iti, nu elubacu nú udaculla neca xe'chiu cuna lliña dañi.
41001007	Udixiule'ella lubee bene ze'e nú unilla: ―La le'e nú nze'ta tucu bene enu chiqui' nibiya' luquela li'á, ni' nú hua lucunu la yala xne neca equielánu lua.
41001008	Li'á rrinza li'ihua cuna inza, pero li'inu rinzanu li'ihua cuna Espíritu Santo.
41001009	Bee bichia ze'e uchiu'u Jesuse eyeche Nazaret nú nchiucu' lu iliu Galilea. Che uriñanu lu Juan nu urinza Juan li'inu re'cu Jordán.
41001010	Chenu uchiu'u Jesuse lu inza, ulañi'nu nú uya'la liñibe nu nze'ta laca Espíritu Santo equienu. Xi neca tucu paloma.
41001011	Nu uyene tucu chii enza liñibe nu uni chii ze'e: ―Li'ilu necalu lli'ñia nu chiqui' se'ca li'ilu nu ñia nzu arquia lulu.
41001012	Cheelá uri'i Espíritu Santo nú nza Jesuse lu tucu dañi achi elu la nucua'a bee bene.
41001013	Ze'e uya'nanu chiu'a bichia si rula' elu nucua'a bee nañi dañi, che uri'i beze'lu preu li'inu para nú la zucu'nu nú rni Diose. Pero né ri'i beze'lu ana lunu cheelá uriña bee ángele' Diose lunu nu uzibi' bee ángele ze'e lunu.
41001014	Chenu netse Juan ni'cu' uya Jesuse lubee eyeche lu iliu Galilea, nu udixiule'enu bedichia' nze'ca lubee bene nú xa neca lunú rnibiya' Diose.
41001015	Singuie uninu lubee bene ze'e: ―Uriñala bichia nú ucuaqui u'na Diose hua'tu. La acaxea' nú enta nú nibiya' Diose lu iliulabe quie'. Enze'e utsana' arqui'hua stulahua nu uchili arqui'hua bedichia' nze'ca' Diose.
41001016	Chenu udete Jesuse ru'u inzatu' Galilea ulañi'nu Simón cuna bichii Andrés nú si'qui beei ixiu nú rucu bela lu inzatu' ze'e xne neca beei enu rucu bela.
41001017	Chequie uninu lubeei: ―Utequiehua li'á para nú zeteahua nú nihua lubee bene para nú aca beei benea luhuare nú rucuhua bee bela.
41001018	Hora ze'e utsa'na beei ixiu nú rucu bela nu chu nzequie beei li'inu che.
41001019	Lle'natsia enza lu ze'e ulañi' Jesuse Jacobo cuna Juan neca beei lliana' tucu bene enu lee Zebedeo. Nucua'a beei liñi barco' beei rquiela' beei ixiu nú rucu bela.
41001020	Nu ubixia Jesuse li'ibeei, che utsa'na beei pa' beei cuna bee mozo' beei liñi barco nu chu nzuebeei cuna li'inu.
41001021	Chenu uriña beella cuna Jesuse eyeche Capernaum. Bichia nú sulachi bee bene Israel, uyu'unu liñi indu' beella nu uquixienu uzete'nu bee bene ze'e.
41001022	Chiqui' nzenu arqui' bee bene ze'e lunú sete'nu xne sete'nu bee bene xi neca tucu bene enu chiqui' rnibiya' nu bee ulaxcuela enu reca ley' Moisés la zete' beei scua.
41001023	Liñi indu ze'e nzucu tucu niyu enu nchiñi benechiqui' arqui', nu rixiali niyu ze'e nú rni:
41001024	―¿Xinu rri'chialu li'iru Jesuse bene eyeche Nazaret? ¿Uriñalu para nú nitilulu li'iru la? Nu'lua li'ilu nú necalu bene' Diose nu la lu'culu dula.
41001025	Chequie uri'inu nú uqui'ya' benechiqui' nu uninu: ―¡Uzaca nu uchiu'u arqui' niyu quie'!
41001026	Che utsi'qui benechiqui' niyu ze'e lu yuu, nu uri'i ichia ziñia lu niyu ze'e. Nu chiqui' juerte rixialii nu chu uchiu'i arqui' niyu ze'e.
41001027	Che ye bee bene enu nucua'a ze'e uyanu arqui'beei nú unibeei lu sa'beei: ―¿Xi nucua'? Nú, ¡neche'e sete' nucua' lia'ahua chiqui' rnibiya' nucua' hasta bee benechiqui' sucu' nú rni nucua'!
41001028	Scua yexetsia uri'chia bedichia' diqui lu iliu Galilea lunú uri'i Jesuse.
41001029	Chequie chenu uchiu'u beella liñi indu ze'e. Nzenu Jesuse, Jacobo cuna Juan ni' Simón cuna Andrés.
41001030	Ze'e nuxu suegra' Simón nu secalla xlee. Chequie chenu uriña Jesuse ze'e, udixiule'e beei lunu nú ritilla.
41001031	Chequie uyabicanu elu nuxulla nu una'tsenu yalla nu uletsanu li'illa. Hora ze'e uchiu'u xlee nú secalla. Che udete'lla nú udacu beella.
41001032	Chenu uhuatse' bichia nu enta chu'u rula'. Uquixie bee bene nú uriñayu beei ye bee bene enu riti cuna bee bene enu nchiñi benechiqui' arqui' lu Jesuse.
41001033	Uyetesa' ye bee bene eyeche ze'e ru'u ni'i elu nzucunu.
41001034	Uri'iyeca Jesuse bee bene enu riti ye luu bee elichia nú seca beei, cuna nú uhuanu bee benechiqui' arqui' bee bene. Pero né zelanu nú ani bee benechiqui', xne nu'lu beei li'inu.
41001035	Chenu lá ye'e lu yuu nu necabesca' nzu uzetee Jesuse nu uchiu'unu eyeche ze'e nu nzanu tucu luhuare elu lecalí ti nu' para nú nacu'nu lu Diose ze'e.
41001036	Chequie uya Simón cuna beelá bee bene enu neyete'i nu uyacua'na beei Jesuse.
41001037	Chenu ullela' beei li'inu, unibeei lunu: ―Huaxi bee bene rcua'na li'ilu.
41001038	Che uninu lubeei: ―Cha'ahua lubee eyeche axu ca'a para nú le'ca ixiule'a Stichia' Diose lubee bene cua' xne enze'e uriña.
41001039	Che udixiule'enu Stichia' Diose lubee bene liñi bee indu' bee bene Israel diqui lu iliu Galilea. Nu uhuanu benechiqui' arqui' bee bene.
41001040	Tucu bichia uriña tucu niyu enu seca elichia nú lee lepra lu Jesuse nu utsu lliquii lunu nu uni: ―Tunu laca arqui'lu nu' beya' nú ri'iyecalu li'á.
41001041	Chequie chiqui' uhua'a arqui' Jesuse niyu ze'e nu uricu'nu yanu equiei nu uninu: ―Niarquia nú yeca'lu, uyeca' nee.
41001042	Chenu uninu scua, hora ze'e uyeca'i elichia nú secai nu leca' xi nai.
41001043	Che udu' nziunu li'i nu uninu lui:
41001044	―Nia lulu nú la ixiule'elu nucua' lu ni' tucu bee bene nú xa uyeca'lu. Lu ule'yatsia uquiatixiule'e nú uyeca'la'lu. Che dete'lu tucu u'na lu Diose tucu nú unibiya' Moisés, para nú ri'i bee bene beya' nú uyeca'la'lu.
41001045	Pero chenu nzia niyu ze'e, né tsacu' arqui'i. A'la mase udixiule'i lu titse bee bene nú xa uri'iyeca Jesuse li'i. Enze'e leca modo nú achu'u Jesuse lu ni' tucu bee eyeche ze'e. Enze'e enzetsianu dañi elu leca' ni'i bee bene. Pero uyasca' huaxi bee bene bee eyeche diqui abenchila' ze'e elu nzucunu.
41002001	Xiucu xuna bichia lu ze'e, uyu'u zeca Jesuse eyeche Capernaum nu ungabiya' bee bene ze'e nú nzucunu tucu ni'i.
41002002	Che yexetsia uyetesa' huaxi bee bene ru'u ni'i elu nzucunu ze'e, nu uchee liñi ni'i ze'e, ni' ru'u puerta la aca' riña beelá bee bene, nu udixiule'enu Stichia' Diose lubee bene ze'e.
41002003	Ze'e uriñayuu tacu bene enu nuya' tucu niyu enu neati cuerpo'.
41002004	Pero né ri'i beei ana nú a riña beei hasta lu Jesuse, xne nucua'a huaxi bee bene liñi ni'i ze'e. Enze'e uxa'la beei equie ni'i ze'e, nu cuna camilla ulaca beei niyu enu riti ze'e hasta elu nzu Jesuse.
41002005	Chenu ulañi' Jesuse nú nzeli arqui'beei li'inu, che uninu lu niyu enu riti ze'e nu uninu: ―Niyu uri'á perdona stulalu nee.
41002006	Pero ze'e nucua'a bee ulaxcuela enu reca ley' Moisés nu uri'i beei elliebacu' nú unibeei:
41002007	“¿Ti neca nucua'? Nú rni nucua' tucu nú neca nucua' Diose. Xne tucutsia Diose rri'i perdona xtula bee bene.”
41002008	Pero hora ze'e uri'i Jesuse beya' lunú rri'i beei elliebacu'. Enze'e uninu lubeei: ―¿Xinu uri'ihua ellibacu' scua?
41002009	¿Ta nú mase neriña' nú aca nú nia lulla: “Uri'á perdona xtulalu”, urre nia lulla: “Uzetee, nu una'tse camiya'lu nu uquia'a”?
41002010	Pero nee lubea luhua nú li'á Bene enu uxe'la Diose rlu'cua nú rnibiya'a lu iliulabe, para nú ri'á perdona stula bee bene. Uni Jesuse lu niyu enu riti ze'e:
41002011	―Nia lulu nú uzetee nu una'tse camiya'lu nu uquia'a ni'lu nee.
41002012	Hora ze'e uyeca' niyu ze'e nu una'tsei camilla'i nu chu uchiu'i liñi ni'i ze'e. Ulañi' ye bee bene enu nucua'a ze'e nucua' nu unibeei bedichia' nze'ca lu Diose. Nu chiqui' uyanu arqui' ye bee benecua' lunú ulañi' beei nu unibeei. ―Lasca' lañia'hua ni' tucu bese lunú ulañia'hua nee.
41002013	Cheelá nza zeca Jesuse ru'u inzatu' Galilea. Ze'e uyetesa' huaxi bee bene lunu nu uzete'nu li'ibeei.
41002014	Chenu udetenu ze'e, ulañi'nu Leví necai lliana' tucu bene enu lee Alfeo. Leví quie' nzucui elu rri'i cubre equie bee impuestos lubee bene nu uninu lui: ―Ute quie li'á. Nu chu utsuli Leví nu nzai cuna li'inu.
41002015	Chenu nzucu Jesuse lu mexa liñi ni'i Leví, cuna bee bene'nu udacununu huaxi bee bene enu rri'i cubre equie bee impuestos cuna bee bene enu la nehuañi tucu nú rnibiya' ley' Moisés, xne nzequie huaxi bee bene cua' li'inu.
41002016	Chequie nucua'a chiucu chuna ulaxcuela enu reca ley' Moisés cuna bee fariseo enu ulañi' nú racunuu Jesuse bee benecua'. Che unibeei lubee bene'nu: ―¿Xinu racunuu maestro'hua cuna bee bene enu rri'i cubre equie bee impuesto? ¿Cuna bee bene enu la nehuañi tucu nú rnibiya' ley' Moisés?
41002017	Chenu ubene' Jesuse nucua', uninu lubee bene cua': ―Bee bene enu la aca riti, la zecala'cha' bee nze'e tucu doctor. Pero bee bene enu riti, rqui'ña bee nze'e tucu doctor. Enze'e nzela nee, para nú bixia bee bene nú che'e arqui'beei lu dula nú rlu'cu beei. Lá yela lubee bene enu rri'i elliebacu' nú la lu'cu dula.
41002018	Tucu bichia udete' bee bene' Juan Bautista cuna bee fariseo bichia nú né acu beella equie nú rlu'cu beella ula'na lu Diose, nu uriña chiucu chuna bee bene lu Jesuse nu unibeei lunu: ―Udete' bee bene' Juan cuna bee fariseo bichia nú né acu beella equie nú rlu'cu beella ula'na lu Diose. ¿Xiquie nú la ri'i bee bene'lu scua?
41002019	Chequie ucuaqui Jesuse lubee bene ze'e nú uninu: ―¿Xie' la acu bee bene enu nezene' lu tucu tsa'a chenu xia tucu bene chenu nzucusca' bene enu xia ze'e la? Lunú nzusca' bene enu xia ze'e. Enze'e rqui'ña nú acu bee bene ze'e.
41002020	Pero riña bichia chenu la nzua' bene enu xia cuna bee bene. Che si dete' beella bichia nú la acu beella equie nú rlu'cu beella ula'na lu Diose.
41002021	’Lecati quiela' tucu laquie uxu cuna tele'e laquie cuqui xne chenu uxu' laquie cuqui ri'i nú tsaa laquie uxu.
41002022	Le'ca la chu'u biñu cuqui liñi iti uxu xne ri'i biñu cuqui cua' nú tsaa iti uxu, che nitilu biñu cua'a cuna iti uxu. Enze'e rqui'ña nú chu'u biñu cuqui liñi iti cuqui.
41002023	Tucu bichia nú sulachi bee bene, udetenu Jesuse bee bene'nu lu yuu elu nu' trigo nu uquixie bee bene'nu unguxi beella tuu lu trigo.
41002024	Chequie unibee fariseo lu Jesuse: ―Bi'yacuru, ¿xiquie nú rri'i bee bene'lu lunú la yala ri'i beella bichia nú sulachi bee bene?
41002025	Pero uni Jesuse lubeei: ―¿Xie' lasca' ulahua elu rni nú xa uri'i David cuna bee bene enu nuulla tucu bese chenu ulia'na' beella la?
41002026	Tiembu nú unga Abiatar ule'ya, enu rnibiya' lubee ule'ya uyu'u David liñi indu' Diose nu udaculla pá nú necale'ya lu Diose. Añinzuca nú ule'yatsia nu' modo nú acu pá cua'. Pero udete'lla pácua' udacu bee bene enu nuulla.
41002027	’Ureche' Diose bichia nú sulachi bee bene, pero lá reche'enu bichia cua' para nú nehuana zeca bee bene bichia cua'.
41002028	’Li'á Bene enu uxe'la Diose le'ca rlu'cua nú rnibiya'a lu bichia nú sulachi bee bene.
41003001	Stucu bese chenu uyu'u Jesuse liñi tucu indu' bee bene Israel. Ze'e nzucu tucu niyu enu ubichicu' tucu chú ya.
41003002	Chequie bee bene enu nucua'a ze'e. Nucua'a tsi'ña beei tunu ri'iyeca Jesuse niyu ze'e bichia nú sulachi beei, para nú scua xana bitsi beei lu cuenda'nu.
41003003	Che uni Jesuse lu niyu enu ubichicu' ya ze'e, nu uninu: ―Utsuli lubee bene cua' nee.
41003004	Nu uninu lubee bene ze'e: ―¿Xi riala ri'i bee bene bichia nú sulachi bee bene? ¿Nú neca nze'ca la urre nú necha neca la? ¿Tsila'a bene nú la ati tucu bene la, urre tsana' arqui' bene nú ati tucu bene la? Pero lecaxi ucuaqui bee bene ze'e.
41003005	Chequie ubi'yanu lubee bene ze'e nu chiqui' uleenu cuna nú chiqui' nehuana utsu arqui'nu xne la hua'a arqui'beei bee bene, nu uninu lu niyu enu ubichicu' ya ze'e: ―Ulí yalu nee. Nu chu ulí niyu ze'e yai nu hora ze'e uyeca' yai.
41003006	Pero chenu uchiu'u bee fariseo ze'e, uyete sa' beei cuna bee bene' Herodes nu uri'i beei elliebacu' xneca ri'i beei para nú uti beei Jesuse.
41003007	Chequie chu nza Jesuse cuna bee bene'nu ru'u inzatu' Galilea, nu nzequie huaxi bee bene li'inu, bee bene Galilea cuna bee bene Judea,
41003008	cuna bee bene Jerusalén, cuna bee bene Idumea, cuna bee bene enu nucua'a stucu chú re'cu Jordán, cuna bee bene enu nucua'a lu iliu Tiro, cuna bee bene enu nucua'a lu iliu Sidón, uya huaxi bee benequie' lunu, xne unga biya'beei nú rri'inu bee milagro nú chiqui' neca equie.
41003009	Enze'e uninu lubee bene'nu, nú tsu tsiña beella tucu barco para nú chu'unu liñi barco ze'e, para nú la ta'cu bee bene li'inu.
41003010	Xne uri'iyecanu huaxi bee bene. Enze'e ye bee bene enu riti uricuya beei lunu, para nú ti' beei ya beei li'inu.
41003011	Chequie bee bene enu nchiñi benechiqui' arqui' chenu ulañi' beei Jesuse, utsulliqui beei lunu nu urixialibeei nú unibeei: ―¡Necalu Lli'ñi Diose!
41003012	Pero unibiya' Jesuse lubee benechiqui' nú la ixiule'e beei nú ti necanu lubee bene.
41003013	Cheelá uquie Jesuse equie tucu dañi, nu ubixianu bee bene enu niarqui'nu nú cha cuna li'inu nu uyabica bee benequie' lunu.
41003014	Che ucañinu leta bee bene ze'e, chi'chiucu bene para nú chenu bee benequie' li'inu, cuna nú xe'lanu li'ibeella para nú chetixiule'e beella Stichia' Diose lubee bene.
41003015	Udete'nu nú rnibiya'nu lubeella para nú ri'iyeca beella bee bene enu riti cuna nú lua beella benechiqui' arqui' bee bene.
41003016	Bee ningiue' neca chi'chiucu bee bene enu ucañi Jesuse tuculla lee Simón enu le'ca uhualenu, Pedro.
41003017	Stuculla lee Jacobo, nu stuculla lee Juan, neca rucu benequie' lliana' bene enu lee Zebedeo. Uhualee Jesuse rucu lliana' Zebedeo, Boanerges, nu rni nucua' bee lli'ñi beziyu'.
41003018	Le'ca ucañi Jesuse Andrés, Felipe, Bartolomé, Mateo, Tomás, Tadeo, Simón, enu ulletse leta tucu partido nú lee cananista,
41003019	cuna Judas Iscariote enu udete' cuenda Jesuse.
41003020	Chenu ulaxu nú ucañinu chi'chiucu bee benecua' uriñayunu li'ibeella ru'u tucu ni'i, ru'u ni'i ze'e stucua'la bese uyetesa' huaxi bee bene lubeella. Hasta nú né llu'cha'nu acununu cuna bee bene'nu.
41003021	Chenu ungabiya' bee sa'a Jesuse nú reca ze'e. Nzetucu beella li'inu leta bee bene ze'e, xne rni bee bene nú secanu ichia loco.
41003022	Pero bee ulaxcuela enu reca ley' Moisés, nze'ta beei enza Jerusalén nu unibeei lusa'beei: ―Benequie' rlua benechiqui' arqui' bee bene cuna poder nú rlu'cu beze'lu enu rnibiya' lubee benechiqui'.
41003023	Che ubixia Jesuse li'ibeei nu uninu lubeei: ―¿Xa modo nú hua beze'lu le'ca sa' bee beze'lu?
41003024	Tucu ubiernu enu rle'e sa'a siempre rliunu sa'a beei nu tunu rliunu sa'beei, laxu nú rnibiya' ubiernu quie' che.
41003025	Le'ca esquie bee bene tucu ni'i tunu liunu sa'a beella laxu bee bene quie' che.
41003026	Le'ca esquie tunu tiliaca' beze'lu le'ca sa' beze'lu ulaxu nú rnibiya' beze'lu che.
41003027	’Nu lecati aca chu'u ni' tucu bene enu naaqui para nú cachi' beei stene'lla, tunu la llica'cuxu beei li'illa. Scua si ri'i beei ana nú cachi' beei stene'lla che.
41003028	’Ixiule'a luhua nú ye bee dula nú rri'i bee bene, nu' perdona' bee dula cua'. Le'ca nu' perdona' ye bee bedichia' chi'qui' nú rni bee bene.
41003029	Pero tatse bee bene enu nichi'qui' lu Espíritu Santo, leca' perdona para bee benecua'. Nzuquietsia beei castiya' beei nú leca xunga laxu.
41003030	Uni Jesuse scua xne unibeei nú nchiñi benechiqui' arqui'nu.
41003031	Hora ze'e uriña na' Jesuse, cuna bee bichinu elu nzunu. Pero uya'natsia beella eli'ya' nu uni beella lubee bene enu nucua'a ze'e nú nibeei lu Jesuse para nú ye'tanu rixia beella.
41003032	Nu unibee bene enu nucua'a abenchila' lunu: ―Nzu na'lu cuna bee bichilu eli'ya' rla'na beella li'ilu.
41003033	Pero uninu lubeei: ―¿Ti neca naa nu ti neca bee bichia?
41003034	Chequie ubi'yanu lubee bene enu nucua'a diqui abenchila'nu nu uninu: ―Ca'a nucua'a bee bichia cuna naa.
41003035	Puese tatse bene enu sucu' lunú riu' arqui' Diose, neca bene ze'e bichia cuna zanaa cuna naa.
41004001	Stucu bese uquixie Jesuse sete'nu bee bene ru'u inzatu' Galilea. Lunú uyetesa' huaxi bee bene lunu, enze'e uyu'unu liñi tucu barco nú nzu lu inzatu' ze'e, nu chu uzucunu liñii, diqui nú nucua'a ye bee bene ru'u inzatu' ze'e.
41004002	Che uzete'nu huaxi bee ejemplu lubee bene ze'e. Chenu uzete'nu bee bene uninu lubeei:
41004003	―Uquie'e diacahua ninguie'. Tucu bichia uchiu'u tucu niyu nzetu' nii lu yu'lla.
41004004	Chenu rdu' niyu quie' nii uzana' lle'na ebichi lu inziu nu chu ulaca bee iñi udacue.
41004005	Lle'na ebichi uzana' leta quiee, elu leca huaxi yuu. Enze'e yexetsia uliñi ebichi quie' xne leca huaxi yuu ze'e.
41004006	Pero chenu unga nelee uri'i be' bichia nú ungu'lune. Lunú la aca aquié nzene lue enze'e ubichii.
41004007	Lle'na ebichi uzana' leta aca eche, chenu uru'cu aca eche. Nézela aca eche cua' nú aru'cue enze'e né ayue.
41004008	Pero ebichi nú uzana' lu yuu nze'ca, uru'cu nze'cae nu chiqui' ñia unguyu'e. Texcua'a bee ebichi cua' unguyu' ala llichi'i ebichi nu texcua'e unguyu' sesenta ebichi nu texcua'e unguyu' tucu ayu'u ebichi.
41004009	Le'ca uni Jesuse lubee bene ze'e: ―Tatse bene enu niarqui' nú yene' nú rnia quie'e diaca nze'e che.
41004010	Chequie chenu uya'nasca lle'na bee bene cuna Jesuse cuna chi'chiucu bee bene'nu, unidichia' beei lunu: ―Xa rni bee ejemplu nú uninu.
41004011	Che ucuaquinu nu uninu lubeei: ―Li'ihua uliqui' Diose nú ri'ihua beya' xa neca nu rnibiya'nu lunú lasca' ri'ihua beya'. Pero bee bene enu la chili arqui' Diose, setea li'ibeei puro tsia ejemplu.
41004012	Xne mase ri'ya beei, nu mase riene' beei. Pero leca xunga ri'i beei beya'. Scua la benchila' arqui'beei lu Diose, nu la ri'inu perdona stula beei che.
41004013	Le'ca uni Jesuse lubeei: ―¿Xie' la ri'ihua beya' xa neca lunú rnia scua la? ¿Xa ri'ihua beya' beela bedichia' nú niilá luhua che?
41004014	Bene enu udu'u nii neca xi neca tucu bene enu rixiule'e Stichia' Diose lubee bene,
41004015	nu nu' bee bene enu riene' Stichia' Diose, pero la zela beze'lu nú chenala beei Stichia' Diose. Neca bee bene quie' xi neca ebichi nú uzana' ru'u inziu.
41004016	Texcua'a bee bene neca xi neca ebichi nú uzana' leta quiee. Riene' beei Stichia' Diose nu ñia uyucu arqui'beei.
41004017	Pero li'ibeei neca beei xi neca ebichi nú leca huaxi luu. Chequie chenu si'i beei lunú seca beei, urre chenu se'ta bee bene li'ibeei sana' arqui'beei Stichia' Diose.
41004018	Texcua'a bee bene neca xi neca ebichi nú uzana' leta aca eche, riene' beei Stichia' Diose.
41004019	Pero máse nzenu arqui'beei lunú nu' lu iliulabe. Sequienu beei le'catsia li'ibeei, xne niarqui' beei nú lu'cu beei yeene. Chequie chenu nchiñi ye bee nucua' elliebacu' beei, sana' arqui' beei nú riene' beei Stichia' Diose. Lecaxi zibi' nú ubene' beei Stichia' Diose che.
41004020	Pero nu' bee bene enu riene' Stichia' Diose, cuna nú sucu' beei nú rnii, li'ibeei neca beei xi neca ebichi nú uzana' lu yuu nze'ca. Texcua'a beei chenu rixiule'e beei Stichia' Diose lubee bene rri'i beei ana huaxi bee bene. Neca beei xi neca ebichi nú unguyu' ala llichi'i ebichi urre xi neca ebichi nú unguyu' sesenta ebichi urre xi neca ebichi nú unguyu' tucu ayu'u ebichi.
41004021	Le'ca uni Jesuse lubeei: ―¿Leca modo nú du' llie'e tucu quinqué, tunu tsacu' bene tucu caja equiee, urre tsu benene liñi luna? Rqui'ña, nú zucu quinqué cua' elu ayaa, para nú du' llie'e diqui luhuare.
41004022	Le'ca scua, ni' tucu beenú a'chi neca la ya'na nucua' scuatsia riña nú aca che ye bee nucua', nu ni' tucu beenú a'chi' neca la ya'na nucua' scuatsia riña nú acabiya' ye bee nucua'.
41004023	Tatse bee bene enu niarqui' nú yene' nú rnia quie'e diaca nze'e che.
41004024	Le'ca uni Jesuse lubeei: ―Uri'ihua elliebacu' equie bee bedichia' nú riene'hua. Xne tunu rri'ihua caso Stichia' Diose. Le'ca liqui'nu nú maselá ri'ihua beya' stichia'nu.
41004025	Xne bee bene enu rri'i beya' Stichia' Diose riña nú maselá ri'i nze'e beya' stichia'nu pero bee bene enu lle'natsia rri'i beya' Stichia' Diose, cuna nu la ri'i caso beei stichia'nu. Hasta lunú uri'i beei beya' lle'na niti nucua' arqui'beei.
41004026	Le'ca uni Jesuse lubeei: ―Elurnibiya' Diose, neca xi neca nú secaa tucu bene chenu nze tu'lla nii lu yu'ulla.
41004027	Xne mase ra'tse bene quie' rula' nu bichia rri'illa riña'. Bichia si rula' rliñi ebichi cuna nú enta ru'cue, pero la ri'illa beya' xa enta ru'cue.
41004028	Xne li'i yuu ze'e rri'i nu enta ru'cu ebichi, rluti rliñii nu recae huañi, cheelá enta tuu lue nu cheelá rayue.
41004029	Nu chenu necane ula'cu, che xiecu' bee benene xne necala tiembu nú yete' sa'e.
41004030	Le'ca uni Jesuse lubeei: ―¿Xa nia luhua para nú ri'ihua beya' xa neca lunú rnibiya' Diose? ¿Nu xi lubea luhua para nú ri'i nze'cahua beya' xa necane?
41004031	Ixiule'a luhua xa neca nú rnibiya' Diose. Necane xi neca ebichi' mestaza. Ebichi quie' chenu riu'e lu yuu, me'elae lu ye bee ebichi nú nu' lu iliulabe.
41004032	Pero chenu uyu'u niila ebichi cua', chequie enta ru'cue nu máse rru'cue lu ye bee huañi hasta bee iñi nu' modo nú rreche'e beeí exlia'tse' beeí lu ellutsa lue cuna nú sulachi beeí lu xca'la'e.
41004033	Scua uzete' Jesuse Stichia' Diose lubee bene. Uninu huaxi bee ejemplu, hasta lunú uri'itsia beei beya'.
41004034	Siempre uninu bee ejemplu chenu uzete'nu bee bene. Pero chenu nzu li'itsianu cuna bee bene'nu udixiule'enu lubeella xa neca lunú uninu lubee bene scua.
41004035	Le'ca bichia ze'e chenu uyu'u rula' uni Jesuse lubee bene'nu nu uninu: ―Cha'ahua stucu chu inzatu'quie'.
41004036	Che utsa'na bee bene'nu bee bene ze'e nu uyu'u beella liñi barco cuna Jesuse. Le'ca nza texcua'a bee barco cuna li'ibeella.
41004037	Chequie unga tucu bii juerte lu inzatu' nu utsuli lu inza ze'e nu uquixie uyu'e hasta liñi barco' beella.
41004038	Pero ra'tse Jesuse nuxunu enza rqui' barco ze'e nu necu'cunu tucu almohada. Che ucua'ñi beella li'inu nu uni beella lunu: ―¡Maestro! ¿Xinu la ri'i casolo lunú se'ca'ahua nzee chatse'ahua lu inza?
41004039	Chequie uzetee Jesuse nu utsuxenu bii, nu uninu lu inzatu' ze'e: ―¡Aca xee! Nu chu unga xee bii cuna inzatu' ze'e.
41004040	Cheelá uninu lubee bene'nu: ―¿Xinu chiqui' xiquihua? ¿Xie'lasca' chili arqui'hua li'á la?
41004041	Pero chiqui' ulliqui beella nu unidichia' beella lusa' beella: ―¿Ti neca niyu quie' nú hasta bii cuna inzatu' sucu' nú rni nucua'?
41005001	Chenu uriña beella stucu chú inzatu' ze'e, lu yu'u bee bene eyeche Gadara.
41005002	Hora nú uchiu'u Jesuse liñi barco ze'e uyacha'calu tucu niyu enu nchiñi benechiqui' arqui' li'inu, uchiu'u niyu quie' liñi pantiuñi.
41005003	Xne siempre nehuañi niyuquie' leta bee eluhua' bee bene nguti. Nu lecati ri'i ana lui, mase nú ullica'cuu bee bene li'i cuna cadena.
41005004	Huaxi bese ullica'cuu bee bene cadena yai cuna cuchiu'i, pero chu uchiecu'i cadena nu unga pedasue, nu lecati ri'i ana lui.
41005005	Bichia si rula' enzei leta bee eluhua' bee bene nguti cuna liñi dañi, rixialii nu uchiecu'i li'i cuna quiee.
41005006	Pero chenu ulañi'i Jesuse, nú entanu istusca' chequie xexu'i nze cha'calui li'inu, nu chu utsulliquii lunu.
41005007	Che juerte urixialii nu uni: ―¿Xinu riu'ulu cuna li'á Jesuse lliñi Diose liñibe? Ziquia lulu nú la du'lu nú nehuana zecaa.
41005008	Uni niyucua' scua, xne rnila Jesuse nú rninu: ―¡Benechiqui' uchiu'u arqui' niyu cua'!
41005009	Chequie unidichia' Jesuse lu niyu ze'e nú uninu: ―¿Ti leelu? Che ucuaqui niyu ze'e: ―Li'á lea Legión xne huaxi necaru.
41005010	Chiqui' uziquiee niyu ze'e lu Jesuse, para nú la xe'lanu bee benechiqui' ze'e enza istu luhuare ze'e.
41005011	Axu dañi ze'e nucua'a huaxi bee cuchi enu racu bee huañi.
41005012	Chequie uziquiee bee benechiqui' ze'e lu Jesuse nú unibeei, uzela nú chu'uru arqui' bee cuchi cua'.
41005013	Che uzela Jesuse nú uchiu'u bee benechiqui' arqui' niyu ze'e, nu uyu'u beei arqui' bee cuchi. Neca bee cuchi quie' tucu chiucu mili beeí. Nu uyecaxu'u beeí nu utsundiqui beeí ru'u qiuee laa nu uzana' beeí hasta lu inza nu chu unguti beeí lu inza ze'e.
41005014	Hora ze'e uyecaxu'u bee bene enu rriucu bee cuchi ze'e nzetixiule'e beei lubee bene eyeche ze'e cuna lu ye bee bene enza ze'e lunú unga. Che uyabi'ya huaxi bee bene lunú unga ze'e.
41005015	Chenu uriña bee bene ze'e elu nzu Jesuse, ulañi' beei nú uyeca'la' niyu enu ulletse benechiqui' arqui' cuna nú nutulai xucui nzucui ze'e. Nu chiqui' ulliqui bee bene ze'e.
41005016	Che bee bene enu ulañi' nú xa unga lu niyu enu ulletse benechiqui' arqui' cuna nú xa unga lubee cuchi, udixiule'e beei nucua' lu beelá bee bene.
41005017	Chequie uquixie beei nú uziquiee beei lu Jesuse para nú chiu'unu lu iliu'beei.
41005018	Chenu nze chu'u Jesuse liñi barco uyabica niyu enu ulletse benechiqui' arqui' lunu, nu uziquiei lunu para nú chenunu li'i.
41005019	Pero né zela Jesuse nú chenunu niyu ze'e nu uninu lui: ―Uya'a ni'ilu para nú zucunulu bee bene'lu, nu ixiule'elu lubeei lu ye nú uri'i Diose cuna li'ilu, nu cuna nú uhua'a arqui'nu li'ilu.
41005020	Chequie chu nza niyu ze'e, nu uquixiei udixiule'i lubee bene lu iliu Decápolis, lu ye nú uri'i Jesuse lui. Che ye bee bene ze'e uyanu arqui' lu cuenda' nucua'.
41005021	Chenu uriña zeca Jesuse stucu chu inzatu' ze'e liñi barco, uyetesa' huaxi bee bene lunu ze'e. Che uya'nanu ru'u inzatu' ze'e.
41005022	Chequie uriña tucu bene enu rnibiya' liñi indu' bee bene Israel lunu, leella Jairo. Chenu ulañi'lla Jesuse utsu lliquilla lunu.
41005023	Nu chiqui' uziquieella lunu nú unilla lunu: ―Mero ati endua chaa nee ricu'lu yalu equie endua para nú yeca'nchu nu la atinchu.
41005024	Che nzenu Jesuse li'illa enza ni'lla nu nzequiee huaxi bee bene li'inu hasta nú uta'cu bee bene li'inu ze'e.
41005025	Leta bee bene ze'e nza tucu una'a enu riti, ungala chi'chiucu lana nú rlaca rene li'inchu.
41005026	Chiqui' nehuana ulle'ca una'a quie' nu uyanchu lu huaxi bee doctor, hasta nú ula'xunchu ye bee stene'nchu ungüitinchu. Pero né aca bee doctor a ri'iyeca li'inchu, a'la mase rri'i elichia'nchu.
41005027	Enze'e chenu ubene' una'a quie' lu cuenda' Jesuse, che uyabicanchu di'chinu leta bee bene nu uti'nchu yanchu tsu' xucunu.
41005028	Xne uri'inchu elliebacu': “Tunu ti'yaa tsu' xucunu, scua yecaa uri'inchu elliebacu'.”
41005029	Hora ze'e utsuxee nú rlaca rene li'inchu nu utsi'nchu nú uyeca'la'nchu.
41005030	Che uri'i Jesuse beya' nú uriyecanu tucu bene cuna poder'nu, nu ubelletanu ubi'yanu lubee bene ze'e nu uninu: ―¿Ti uti' yaa tetsu' xucua?
41005031	Nu uni bee bene' Jesuse lunu: ―Nediya'lu nú nucua'a huaxi bee bene ca'a rta'cu li'ilu: ¿Xinu rnidichia'lu nú tii uti' yaa tsu' xuculu?
41005032	Pero ri'yasca' Jesuse diqui abenchila'nu para nú lañi'nu tii uti'yaa tsu' xucunu.
41005033	Chequie chiqui' reca tse'tse una'a ze'e nú xiquinchu xne nediya'nchu lunú uri'inchu, nu uyabicanchu lu Jesuse, che chu utsu lliquinchu lunu, nu uninchu ye nú ulle'canchu lunu.
41005034	Che uni Jesuse lunchu: ―Endua lunú uchili arqui'lu li'á enze'e uyeca'lu, uquia'a nu la lliquilu uyeca'li'lu elichia nú ulle'calu nee.
41005035	Rnisca'la Jesuse lu una'a ze'e chenu uriña bee bene enu nucua'a ni'i Jairo nu unibeei lu Jairo: ―Unguutila endu'lu nee. La nia'lu lu maestro.
41005036	Pero chenu ubene' Jesuse lunú uni bee bene ze'e. Che uninu lu Jairo: ―La lliquilu uchilitsia arqui' li'á.
41005037	Pero né zela Jesuse a chaa bee bene ze'e cuna li'inu ni' Jairo. Nzenutsianu Pedro, cuna Jacobo cuna Juan bichi Jacobo.
41005038	Chenu uriña beella ni'i Jairo, ulañi' Jesuse nú nixi bee bene nu rixiali beei cuna nú runa' beei.
41005039	Chequie uyu'u Jesuse liñi ni'i Jairo nu uninu lubee bene ze'e: ―¿Xinu nixihua cuna nú runa'hua? Né ati endu' quie' ratse tsianchu.
41005040	Pero ulli'chinuu bee bene ze'e li'inu, nu unibiya'nu nú chiu'u ye bee bene ze'e eli'ya', nu uyu'u nutsianu pa' endu' ze'e cuna na'nchu cuna bee bene'nu elu nchiucu'nchu.
41005041	Che una'tse Jesuse ya endu' ze'e, nu uninu lunchu: ―Talita, cumi ―rni bedichia' quie': Endu', nia lulu nú, uzetee nee.
41005042	Hora ze'e uzetee endu' ze'e nu utseenchu, nza endu' quie' chi'chiucu lana, che chiqui' uyanu arqui' yebee bene ze'e nucua'.
41005043	Pero unibiya' Jesuse nú la ixiule'e beella lu ni' tucu bee bene nú ungae scua. Le'ca unibiya'nu nú dete' beella nú acu endu' cua'.
41006001	Chequie uchiu'u Jesuse ze'e, nu ubenchila'nu lachinu cuna bee bene'nu.
41006002	Chenu uriña bichia nú sulachi bee bene uquixie Jesuse nú sete'nu bee bene liñi indu' bee bene Israel, che ye bee bene enu riene' nú rninu, chiqui' uyanu arqui'beei nu unibeei lu sa'beei: ―¿Cá unga nucua' huaxi nú sete' nucua' scua? ¿Nu cá uhua nucua' nú reca elliebacu' nucua' scua cuna bee milagro nú rri'i nucua'?
41006003	¿La nu nucua' neca enu rri'i riña' ru'u bangu nu neca nucua' lliana' María, nu neca bichi nucua' Jacobo, cuna José, cuna Judas cuna Simón la? ¿Le'ca esquie nucua'a bee zana nucua' eyeche quie'? Enze'e lá chili arqui'beei li'inu.
41006004	Che uninu lubee bene ze'e: ―Catse rlu'cu bee bene ula'na lu tucu profeta. Pero la lu'cu bee bene lachilla ula'na lulla, cuna bee bene ni'illa cuna bee sa'lla.
41006005	Enze'e né aca a ri'inu huaxi milagro lachinu uricu'tsianu yanu equie chiucu chuna bee bene enu riti nu uri'iyecanu bee bene ze'e.
41006006	Chiqui' uyanu arqui' Jesuse, nú né chili arqui' bee bene lachinu li'inu. Che chu uyanu bee eyeche axu ze'e nu uzete'nu bee bene ze'e.
41006007	Chequie ubixia Jesuse chi'chiucu bee bene'nu, nu uxe'lanu chiucua chiucua beella. Nu udete'nu poder lubeella para nú aca beella hua beella bee benechiqui' arqui' bee bene.
41006008	Che unibiya'nu nú lecaxi uya' beella para lu inziu, la uya' beella biti nu la uya' beella pá nú acu beella nu la uya' beella dimi, uya'tsia beella tucutsia xca beella.
41006009	Cuna lucutsia beella nú niquie'e beella nu cuna xucu beella nú nutu tsia beella.
41006010	Le'ca uni Jesuse lubeella: ―Chenu riñahua ni'i tucu bene uya'natsiahua ni'i bene ze'e hasta nú chiu'uhua eyeche ze'e.
41006011	Tunu tucu eyeche la yucu arqui' bee bene li'ihua cuna nú la niarqui'beei yene' beei nú rnihua, uchiu'uhua eyeche ze'e nu ri'quihua yuu be'cha' nú nu' cuchiu'hua, xi neca tucu seña nú lá zucu'beei nú unihua. Ixiule'a luhua nú bichia chenu dete' bee bene cuenda lu Diose másela dete' Diose castiya lubee bene cua' lunú dete'nue lubee bene eyeche Sodoma cuna Gomorra.
41006012	Che chu nzue bee bene'nu nu nzetixiule'e beella lubee bene nú che'e arqui' bee bene lu cuenda' stulabeei.
41006013	Le'ca uhua beella huaxi bee benechiqui' arqui' bee bene cuna nú udu' beella aceite equie bee bene enu riti nu uri'iyeca beella bee bene ze'e.
41006014	Chequie ubene' arre Herodes nú chiqui' rni bee bene lu cuenda' Jesuse, catse bee luhuare ze'e. Nu uni Herodes: ―Pia nú Juan Bautista uhuañi zeca nee, enze'e rlu'culla poder nú rri'illa bee milagro scua.
41006015	Pero texcua'a bee bene rni: ―Neca nucua' profeta Elías. Nu texcua'a bee bene rni: ―Neca nucua' tucu bee profeta hua'tu.
41006016	Chenu ubene' arre Herodes nucua' unilla: ―Juan Bautista nucua' li'á unibiya'a nú uru'u lluca equiella nu uhuañi zecalla nee.
41006017	Uni Herodes scua xne unibiya'lla nú ulluna Juan nu uyaca'cuulla cuna cadena nu uyu'ulla ni'cu' equie cuenda' Herodías una'a Felipe bichi Herodes. Pero uyucu Herodes una'a Felipe bichilla.
41006018	Nu unilá Juan lu Herodes: ―La neca nze'ca nú yuculu una'a bichilu.
41006019	Chequie chiqui' uhuana arqui' Herodías Juan, nu niarqui'nchu nú útinchu li'illa pero leca modoe.
41006020	Xne nediya' Herodes nú neca Juan tucu bene enu neli rri'i tucu nú necane cuna nú necalla tucu bene enu nehuañi nze'ca lu Diose, enze'e ulliqui Herodes Juan. Nu né zelalla nú ri'i Herodías lunú niarqui'nchu lu Juan, nu añinzuca nú chiqui' riu' arqui'lla lunú rni Juan pero la ri'illa beya' xa ri'illa.
41006021	Pero chenu uriña bichia nú uyu'u modo nú niarqui' Herodías nú ri'inchu, unga nucua' chenu ullu'cu arre Herodes lana, chequie uri'i arre Herodes tucu eliñi'lla nu udete'lla nú udacu bee bene enu rnibiya' cuna bee bene enu rnibiya' lubee sundado, cuna beelá bee bene enu neca equie lubee bene Galilea.
41006022	Che uyu'u xinchiu'cu Herodías elu reca eliñi ze'e nu chu uye'enchu. Chiqui' uyu' arqui' Herodes cuna bee bene enu nezene' ze'e nú xa uye'enchu nu uni arre Herodes ze'e lunchu: ―Una'cu' tatse lunú niarqui'lu lua, nu li'á liquine.
41006023	Chequie uquie'e arre Herodes diose'lla nú dete'lla lunchu lunú nacu'nchu mase arli'ti lunú rnibiya'lla lu.
41006024	Nu chu uchiu'unchu eli'ya' nu unidichia'nchu lu na'nchu Herodías nú uninchu: ―¿Xi nacua lu arre quie'? Che uni na'nchu Herodías: ―Una'cu' lluca equie Juan Bautista.
41006025	Nu yexetsia uyu'u zecanchu elu nzucu arre Herodes nu uninchu lulla: ―Niarquia nú nee inza liqui'lu lu tucu pliatu lluca equie Juan Bautista.
41006026	Che chiqui' nehuana utsu arqui' arre Herodes. Pero lu nú uquie'elalla diose'lla lu ye bee bene enu nezene' ze'e, leca' modo nú acaalla lunú unacu'nchu.
41006027	Chequie unibiya' arre Herodes lu tucu sundado nú ye'tayui lluca equie Juan Bautista.
41006028	Nu chu nza sundado ze'e liñi ni'cu' nu uchiecu'i lluca equie Juan uricu'i lu tucu pliatu nu unguya'i nu udete'i yanchu nu chu udete'nchue ya na'nchu Herodías.
41006029	Chequie chenu ubene' bee bene enu uyaquie Juan nucua', uya beei uya tucu beei cuerpo' Juan nu ucachi' beei cuerpo'lla liñi tucu eluhua.
41006030	Cheelá chenu ubenchila' chi'chiucu bee bene' Jesuse, udixiule'e beella lunu lu ye nú uri'i beella cuna nú uzete' beella bee bene.
41006031	Nu uni Jesuse lubee bene'nu: ―Uteehua, ne cha'ahua tucu luhuare elu lecati nu' para nú tsulachia'ahua ze'e lle'na. Uninu scua xne huaxi bee bene rriña lunu nu xiu'u beei nziue beei hasta nú né llu'cha acununu bee bene'nu.
41006032	Che uyu'u Jesuse cuna bee bene'nu liñi tucu barco nu nzuebeella tucu luhuare elu lecalí ti nu'.
41006033	Pero ulañi' huaxi bee bene nú uchiu'u barco' beella nza nu uyu'ulu bee bene cua' li'ibeella. Che uchiu'u ye bee bene eyeche ze'e nu nzue e'ya tsia beei nu uriña rlutia'la beei elu riña Jesuse cuna bee bene'nu.
41006034	Chenu ulaca Jesuse liñi barco ze'e ulañi'nu nú nucua'ala huaxi bee bene ze'e. Chiqui' uhua'a arqui'nu li'ibeei xne neca beei xi neca bee sanchi enu lecati ri'i ucu nu uquixienu nú uzete'nu li'ibeei huaxi bee bedichia'.
41006035	Chenu unga uchee, uyabica bee bene' Jesuse lunu nu uni beella: ―Ucheela nee, nu leca ni'tucu ni' bee bene ca'a.
41006036	Uni'i lubee benecua' nú yue beei lubee ranchu cuna lubee eyeche axu ca'a, para nú tsii beei lle'na nú acubeei.
41006037	Pero uni Jesuse lubee bene'nu: ―Li'ihua de'tehua nú acu bee bene quie' Che uni bee bene'nu lunu: ―¿Pero xie' che tsia'hua chiucu ayu'u dimi denario pá, acu bee bene quie' la?
41006038	Chequie uni Jesuse lubeella: ―¿Xala pá rlu'cuhua? Uya bi'yahua xala pá nu'. Chenu uri'i beella beya' nú xala pá nu' uni beella lunu: ―Nu' ayu' pá cuna chiucu bela.
41006039	Che unibiya' Jesuse nú cua'a bee bene ze'e texcua'a texcua'a beei lu ixi xata niye'e ze'e.
41006040	Chequie ucua'a tucu ayua tucu ayua beei luhuare ze'e nu ucua'a se cincuentaa se cincuentaa beei.
41006041	Nu una'tse Jesuse ayu' pá ze'e cuna rucu bela ze'e nu ubi'yanu enza liñibe nu udete'nu che'tsala lu Diose, nu chu ule'enu ayu' pá ze'e cuna rucu bela ze'e udete'nu ya bee bene'nu para nú ritsi' beella bee pá cua' cuna bee bela lu ye bee bene ze'e.
41006042	Udacu ye bee benecua' hasta nú ubela' beei.
41006043	Nu urichesca' beella chi'chiucu llume bee pedaso bee pá cuna bee pedaso bee bela enu uya'na lunú udacu beei.
41006044	Leta ye bee bene enu udacu ze'e nucua'a ayu' mili bee niyu.
41006045	Chequie unibiya' Jesuse nú uyu'u bee bene'nu liñi barco para nú chu chue beella stucu chú inzatu' elu nchiucu' eyeche nú lee Betsaida. Pero uya'nasca'nu ze'e para nú ninu lubee bene enu nucua'a ze'e nú nzanu.
41006046	Chenu ulaxu nú uninu lubee bene ze'e nú nzanu, che chu nzanu tucu dañi nu unacu'nu lu Diose ze'e.
41006047	Pero chenu uyu'u rula', nzusca' Jesuse dañi ze'e. Nu nzala barco' bee bene'nu labe inzatu',
41006048	chenu ulañi'nu nú chiqui' neriña' tsenuu bee bene'nu barco' beella xne reca bii enza lubeella. Che uchiu'unu ellicabe ze'e nu utsenu lu inzatu' ze'e, nu uri'inu tucu nú nze detenu lubeella.
41006049	Pero chenu ulañi' bee bene'nu nú seenu nze'tanu lu inzatu' ze'e, uri'i beella elliebacu' nú necanu tucu arma' bene unguti nu urixialibeella.
41006050	Xne ulañi' ye beella li'inu nu ulliqui beella, pero chu uninu lubeella: ―¡Utsu naaqui arqui'hua li'á nucua' la lliquihua!
41006051	Che uyu'u Jesuse liñi barco' beella nu chu ungaxee bii. Chiqui' uyanu arqui' bee bene'nu nucua'.
41006052	Xne ni'lá ri'i beella elliebacu' equie milagro nú uri'inu chenu uritsi'nu bee pá lubee bene lunú nacu'sca' nchiñi elliebacu' beella.
41006053	Chequie udete beella stucu chú inzatu' ze'e nu uriña beella lu iliu Genezaret nu ullica'cuu beella barco' beella ru'u inzatu' ze'e.
41006054	Hora chenu uchiu'u beella liñi barco' beella uyu'ulu bee bene Jesuse.
41006055	Che uya bee bene ze'e nu udixiule'e beei lubee bene diqui bee luhuare enza ze'e, nu uquixie bee bene uyayu bee bene, bene enu riti nchiucu' lu camiya elu riene' beei nú nzu Jesuse.
41006056	Catse elu uya Jesuse sianu necane bee eyeche lla'na urre necane bee eyeche llene urre necane bee ranchu udixiu bee bene cua' bee bene enu riti elu udete Jesuse. Chequie uziquie bee bene enu riti ze'e lunu nú zelanu nú ti'yabeei masia ru'u xucunu; nu ye bee bene enu uti'ya ru'u xucu Jesuse uyeca' bee bene ze'e.
41007001	Tucu bichia uyabica bee fariseo cuna bee ulaxcuela enu reca ley' Moisés lu Jesuse, nze'ta bee benequie' enza Jerusalén.
41007002	Chequie chenu ulañi' bee benecua' nu nu' chiucu chuna bee bene' Jesuse enu ne naa chenu udacu beella tucu nú neca costumbre' bee ulaxcuela cua', che uze'ta bee benecua' bee bene' Jesuse.
41007003	(Xne nzequie bee fariseo cuna bee bene Israel costumbre' bee bene' beei enu udetela, nú la acu beei tunu la naa beei ya beei huaxi bese.
41007004	Le'ca chenu ubenchila' beei nú uya beei ru'u i'ya la acu beei tunu la naa beei ya beei, tucu nú neca costumbre' beei. Le'ca nzequie beei huaxilá bee costumbre' beei, nú xa rquiee beei bee vaso cuna bee situ cuna bee exqui'ña nú necache' icu' cuna luna nú ra'tse beei.)
41007005	Enze'e unidichia' bee fariseo cuna bee ulaxcuela enu reca ley' Moisés lu Jesuse nú unibeei: ―¿Xinu la chequiee bee bene'lu tucu nú neca bee costumbre' bee benea'ahua enu udetela, xinu la naa bee bene'lu yabeei chenu racu beei tucu nú riala nú ri'i beei?
41007006	Chequie ucuaqui Jesuse lubee benecua' nú uninu: ―Rri'ihua tucu nú rlube'hua nú rri'i nze'cahua, pero lia rri'ihua nucua'. Neli neca nú uni profeta Isaías chenu uquie'ella lunú uni Diose lu cuenda'hua nú uninu: Bee benequie' rri'i beei tucu nú chiqui' rlu'cu beei ula'na lua, pero istu nzu arqui'beei lua.
41007007	Lecaxi zibi' nú rnibeei nú rlu'cu beei ula'na lua, xne sete' beei bee bene tucu nú necatsia elliebacu' bee bene.
41007008	Li'ihua sana' arqui'hua Stichia' Diose para nú nzequiehua bee costumbre'tsia' bee bene nú xa rquiehua bee situ cuna bee vaso cuna beelá nú neca xi neca bee nucua'.
41007009	Le'ca uni Jesuse lubeei: ―Sana' arqui'hua Stichia' Diose para nú sucu'tsiahua nú neca bee costumbre'hua.
41007010	Nu uni Moisés: “Lu'cu bee bene ula'na lu pa'lla cuna lu na'lla”, nu “Bee bene enu ri'ña nú zeca pa' cuna nú zeca na' ati bene ze'e che.”
41007011	Pero li'ihua rnihua nú nu' modo ni tucu bene lu pa'lla cuna lu na'lla: “Leca modo nú ri'á elietsa luhua, xne ye lunú rlucua neca nucua' Corbán” (rni bedichia' Corbán nú necala nucua' cuenda' Diose).
41007012	Che rnihua nú bee bene enu rni scua la qui'ña nú ri'i nze'e elietsa lu pa' nze'e cuna lu na' nze'e.
41007013	Scua neca nú la zucu'hua Stichia' Diose, xne nzequiehua bee costumbre'hua nu sete'hua bee sa'hua nu rri'ihua huaxilá beenú neca scua.
41007014	Che ubixia Jesuse bee bene, nu uninu lubeei: ―Uquie'e diacahua nu uri'ihua beya' lunú rnia:
41007015	La ri'i bee bene dula equie cuenda' nú racu bee bene, pero rri'i bee bene dula lunú xiu'u ru'u bee bene, cuna lunú rri'i bee bene, nucua' neca nú rri'i nú rlu'cu bee bene dula.
41007016	Tatse bee bene enu niarqui' nú yene' nú rnia, quie'e diaca nze'e nucua' che.
41007017	Chenu utsa'na Jesuse bee bene ze'e nu uyu'unu liñi tucu ni'i nu unidichia' bee bene'nu lunu nú xa neca lunú uzete'nu scua.
41007018	Che uninu lubeella: ―¿Xie' le'ca nuuhua ne ri'ihua beya' lunú unia scua la? ¿Xie' la ri'ihua beya' nú la ri'i bee bene dula equie cuenda' nú racu bee bene,
41007019	xne lunú racu bee bene la chu'u nucua' liñi arqui' bee bene riu'utsia nucua' xla'cu bee bene nu chu xiu'u zecae? Scua udixiule'enu nú ye bee elubacu la ri'i bee nucua' nú rlu'cu bee bene dula.
41007020	Le'ca uni Jesuse lubeei: ―Lunú xiu'u ru'u bee bene cuna lunú rri'i bee bene, nucua' neca nú rri'i nú rri'i bee bene dula.
41007021	Xne liñi arqui' bee bene rliñi nú necha nchiñi elliebacu' bee bene nú rri'i bee bene eluhuexe cuna nú rri'i bee bene eluhuana' cuna nú ruuti sa'a bee bene,
41007022	cuna nú rlu'cu niyu stucu una'a urre rlu'cu una'a stucu niyu, cuna nú rle' bee bene lu'culla stene' sa'alla, cuna nú rri'i bee bene nú necha neca, cuna nú sequienu bee bene sa'a bee bene, cuna nú rlu'cu bee bene bee vicio, cuna nu riea arqui' bee bene lu sa'a bee bene, cuna nú rni bee bene eluquichia', cuna nú ruti' bee bene, cuna nú rri'i bee bene beenú la zibi'.
41007023	Ye beenú necha neca cua' nze'ta liñi arqui' bee bene nu rri'i bee nucua' nú rri'i bee bene dula.
41007024	Chenu uchiu'u Jesuse ze'e nú nzanu lu iliu Tiro cuna lu iliu Sidón, che uyu'unu liñi tucu ni'i xne la niarqui'nu nú acabiya' bee bene nú nzucunu ze'e, pero ne aca nú acachi'lunu ze'e.
41007025	Xne luego chu ubene' tucu una'a nú nzucunu ze'e nu uyanchu elu nzucunu, xne rlu'cunchu tucu xinchiu'cunchu enu nchiñi benechiqui' arqui' nu chu utsu lliquinchu lunu.
41007026	La neca una'a quie bene Israel, necanchu bene Sirofenicia. nu uziquienchu lu Jesuse para nú huanu benechiqui' arqui' xinchiu'cunchu.
41007027	Pero uni Jesuse lu una'a ze'e: ―Uzela nú acuxu bee endu' xne la neca nze'ca nú axi bene pá ru'u bee endu' dete' bene acu bee nicu.
41007028	Che uninchu lunu: ―Nelí'lu nú unilu scua. Pero hasta bee nicu racu pá ubee nú sana' ru'u endu' liñi mexa.
41007029	Chequie uni Jesuse lunchu: ―Uni nze'calu nú unilu scua, uquia'a ni'lu uchiu'ula benechiqui' arqui' xinchiu'culu nee.
41007030	Chenu uriñanchu ni'inchu ulañi'nchu xinchiu'cunchu nuxu lu luna, pero uchiu'ula benechiqui' arqui'nchu che.
41007031	Che uchiu'u zeca Jesuse lu iliu Tiro nu udetenu eyeche Sidón cuna bee eyeche lu iliu Decápolis nu uriñanu ru'u inzatu' Galilea.
41007032	Ze'e uriñayuu bee bene tucu niyu enu nenguata' lunu cuna nú la ni nze'cai nu unacu' bee bene ze'e lunu nú ricu'nu yanu equiei.
41007033	Chequie unguya' Jesuse niyu ze'e tucu chú, nu udu'nu cuene yanu liñi rucu diacai nu uti'nu xenenu lu lu'chii.
41007034	Che ubi'yanu enza liñibe nu utsii arqui'nu nú uninu: ―¡Efata! ―rni bedichia' quie': ¡Uya'la!
41007035	Hora ze'e, uya'la rucu diaca niyu ze'e nu uyeca' lu'chii nu uquixie uni nze'cai.
41007036	Nu unibiya' Jesuse nú la ixiule'e bee bene ze'e lu ni' tucu bee bene lunú unga ze'e, pero añinzuca nú unibiya' Jesuse nú la ni bee bene nucua' a'la mase uni bee bene nucua'.
41007037	Chiqui' uyanu arqui' bee bene ze'e, nu unibeei: ―Ñia neca lu ye nú rri'inu hasta nú rri'inu nú uye'e diaca bene enu nenguata' nu rri'inu nú rni bene enu la aca nii.
41008001	Tucu bichia uyetesa' zeca huaxi bee bene lu Jesuse nu lecaxi lu'cu beei acu beei, che ubixia Jesuse bee bene'nu nu uninu lubeella:
41008002	―Ru'u arquia bee benequie', xne nucua'a labeei chuna bichia cuna li'á nu lecaxi lu'cu beei ca'a acu beei.
41008003	Tunu xe'laa beei nú yue beei enza ni' beei nu la acu beei nu' modo nú chiula' beei lu inziu xne nu' beei enu nze'ta enza istu.
41008004	Chequie ucuaqui bee bene'nu nu uni beella lunu: ―¿Cá chiu'u nú acu bee benequie' ca'a luhuare elu lecalí ti nu'?
41008005	Che unidichia' Jesuse lubeella nú uninu: ―¿Xala pá rlu'cuhua? Nu ucuaqui beella: ―Rlucuru achine.
41008006	Chequie unibiya' Jesuse nú cua'a bee bene ze'e lu yuu nu una'tsenu achi pá ze'e, nu udete'nu che'tsalá lu Diose equie cuenda' pá cua', nu chu udete'nue ya bee bene'nu para nú ritsi' beellae lubee bene ze'e.
41008007	Le'ca rlu'cu bee bene'nu lle'na bee bela nu udete'nu che'tsalá lu Diose equie cuenda' bela ze'e, nu unibiya'nu nú ritsi' bee bene'nu bee bela cua' lubee bene ze'e.
41008008	Ye bee bene ze'e udacu beei hasta nú ubela' beei nu uzucu sobrasca' achi llume bee pedaso nú uya'na udacu beei.
41008009	Neca tucu tacu mili bee bene enu udacu ze'e nu chu uni Jesuse lubee bene ze'e nú nzanu.
41008010	Che chu uyu'u Jesuse liñi barco cuna bee bene'nu nu nzuebeella lu iliu Dalmanuta.
41008011	Ze'e uriña bee fariseo nu uquixie beei rnixuu beei cuna Jesuse, para nú ri'i beei preo li'inu, che unacu'beei nú ri'inu tucu milagro nú lube' nú nze'tanu lu cuenda' Diose.
41008012	Nu hasta aquié utsii arqui' Jesuse nú uninu: ―¿Xi nú niarqui'hua nú ri'á tucu milagro? Neli nia luhua nú la ri'á ni' tucu milagro luhua.
41008013	Chequie utsa'nanu bee bene ze'e nu uyu'u zecanu liñi barco cuna bee bene'nu nu chu nzuebeella stucu chú inzatu'.
41008014	Uzañi' bee bene' Jesuse a uya' beella nú acu beella nuya'tsia beella tucu pá liñi barco ze'e.
41008015	Che uni Jesuse lubeella: ―Ubi'yahua li'ihua, lu levadura' bee fariseo cuna levadura' Herodes.
41008016	Nu uquixie beella uni beella lusa'beella: ―Uninu scua xne la lu'cua'ahua pá.
41008017	Pero uri'i Jesuse beya' lunú rni beella, nu uninu lubeella: ―¿Xi nú rnihua nú la lu'cuhua pá? ¿Xie' lasca'lí ri'ihua beya' la? ¿Xie' ni' teme' la ri'ihua beya' la?
41008018	Nzucu i'culuhua pero pianu la lañi'hua, nzucu diacahua pero pianu la yene'hua ¿Xie' la llucu' arqui'hua,
41008019	chenu uritsia ayu' pá lu ayu' mili bee bene la? ¿Nu xala llume lunú uzucu sobra uquiete'sa'hua? Nu ucuaqui beella: ―Chi'chiucune.
41008020	Che uni Jesuse lubeella: ―Chenu uritsia achi pá lu tacu mili bee bene, ¿xala llume uri'ichehua lunú uquiete'sa'hua? Nu ucuaqui beella: ―Achi llumene.
41008021	Chequie uninu lubeella: ―¿Xie' lasca' ri'ihua beya' nee la?
41008022	Chenu uriña beella eyeche Betsaida, uriñayu bee bene tucu niyu enu niquie'lu lu Jesuse, nu uziquie bee bene ze'e lunu nú ti'nu yanu lu niyu ze'e.
41008023	Che una'tse Jesuse ya niyu ze'e nu unguya'nu li'i ru'u eyeche ze'e. Nu uti'nu xenenu i'cului, nu uricu'nu yanu equiei nu unidichia'nu lui tunu ri'yalai lle'na.
41008024	Nu uquixie nú ri'ya, niyu ze'e nu uni: ―Rlañia bee bene nú sebeei. Pero rnaa beei xi rnaa aca.
41008025	Chequie uti' zeca Jesuse yanu i'cului, nu uninu lui nú bi'yai tucutsia luhuare nu uquixie nú ulañi' nze'ca'i yeene.
41008026	Che uni Jesuse lu niyu ze'e nú yai enza ni'i, nu unibiya'nu nú la chu'i eyeche ze'e cuna nú la ixiule'i lu ni' tucu bee bene nú xa uyeca i'cului.
41008027	Lu lá bee nucua', nza Jesuse cuna bee bene'nu lubee eyeche lu iliu Cesarea de Filipo. Chenu nzuebeella lu inziu, unidichia' Jesuse lubee bene'nu nú uninu: ―¿Ti rni bee bene nú necaa?
41008028	Chequie ucuaqui beella nú uni beella: ―Nu' bee bene enu rni nú necalu Juan Bautista, nu nu' bee bene enu rni nú necalu profeta Elías, nu nu' bee bene enu rni nú necalu tucu bee profeta hua'tu.
41008029	Che uninu lubeella: ―Li'i quiehua, ¿ti rnihua nú necaa? Nu ucuaqui Pedro nú unilla: ―Li'ilu necalu Cristo enu uxe'la Diose.
41008030	Pero unibiya' Jesuse nú la ni beella nú ti necanu lu ni' tucu bee bene
41008031	Chequie uquixienu nú udixiule'enu lubee bene'nu nú uninu: ―Li'á Bene enu uxe'la Diose chiqui' nze'ta nú nehuana zecaa, cuna nú la yu' arqui' bee usticia' bee bene Israel li'á, ni'bee ule'ya enu rnibiya' lu beelá bee ule'ya ni'bee ulaxcuela enu reca ley' Moisés, úti bee benecua' li'á, pero bichia rriuna huañi zecaa.
41008032	Chiqui' neli udixiule'e nze'canu lubeella lu cuenda' nucua'. Chequie unguya' Pedro li'inu tucu chu ze'e nu unilla lunu nú la nia'nu scua.
41008033	Che ubelleta Jesuse nu ubi'yanu lubee bene'nu, nu uqui'ya' Pedro uri'inu, nú uninu lulla: ―¡Ulluna' lua beze'lu! Xne elliebacu' nú rri'ilu scua la ye'ta nucua' lu Diose, rri'i tsialu elliebacu' tucu nú neca elliebacu' bee bene iliulabe.
41008034	Chequie ubixia Jesuse bee bene'nu cuna beelá bee bene enu nucua'a ze'e, nu uninu lubeei: ―Tunu nu' bee bene enu niarqui' nú aca benea, la ri'illa tucu nú necatsia elliebacu'lla, rqui'ña nú riqui'lla beenú nehuana zecalla che chu ye'ta quieella li'á.
41008035	Xne bee bene enu niarqui' másela lunú nehuañi lu iliulabe quie' enta bichia nú nitilu nucua', pero bee bene enu ati equie nú neca beei benea cuna equie nú uzucu'beei nú rni Stichia' Diose, lu'cu nze'e nú huañi nze'e lu Diose.
41008036	Lecaxi zibi' nú ri'i bee bene ana ye lunú nu' lu iliulabe, tunu unitilulla lu Diose.
41008037	Xne leca modo, nú tsi bee bene nú huañilla liñibe.
41008038	Tunu tu' tucu bene li'á cuna nú rni stichia'a lubee bene enu rlu'cu dula, cuna nú la chequiee beei inziu' Diose le'ca Li'á Bene enu uxe'la Diose tua bee benecua' chenu riña zecaa cuna lunú rnibiya' Pa liñibe cuna bee ángele'nu.
41009001	Le'ca uni Jesuse lubee bene ze'e nú uninu: ―Ixiule'a luhua nú nu'hua enu nucua'a ca'a lá atisca' hasta nú lañi'hua poder' Diose cuna lu ye nú recanu.
41009002	Chenu udete xu'cu bichia, che unguya' Jesuse Pedro, cuna Jacobo cuna Juan. Equie tucu dañi llene, ze'e uche'e nú rnaa Jesuse lubeella.
41009003	Nu chiqui' uyu'ullie'e xucunu nu unga niquichiua'quie'e nu lecati aca quié laquie nú niquichiu scua lu iliulabequie'.
41009004	Hora ze'e ulañi' beella nú rdichia'nu Jesuse, Elías cuna Moisés enu uhuañi hua'tu.
41009005	Nu uni Pedro lu Jesuse: ―Maestro, ¡neca nze'ca nú nellua'hua ca'a! Para nú reche'eru chuna ranchu: tucue para li'ilu, nu stucue para Moisés, nu stucue para Elías.
41009006	Uni Pedro scua xne chiqui' xiqui beella, nu la ri'illa beya' xi unilla.
41009007	Hora ze'e, ulaca tucu xcabe nú udu' xca'la' equie beella. Nu liñi xcabe ze'e, ubene' beella tucu chi nu uni chi ze'e: ―Neca nucua' lli'ñia enu chiqui' se'caa, uzu'cu'hua lunú rninu.
41009008	Che ubi'ya beella diqui abenchila' ze'e, nu leca' tinu' ze'e stucu li'tsia Jesuse nzu ze'e.
41009009	Chenu enta laca beella dañi ze'e, uni Jesuse lubeella nú la ixiule'e beella lu ni'tucu bee bene lunú ulañi' beella ze'e, hasta bichia nú huañi zeca Li'á Bene enu uxe'la Diose.
41009010	Chequie li'itsia beella nediya' beella nucua', añinzuca nú rnidichia' beella lu sa'a beella xa neca equie nú huañi zecanu.
41009011	Nu unidichia' beella lu Jesuse nú unibeella: ―¿Xi nú rni bee ulaxcuela enu reca ley' Moisés nú enta rluti Elías?
41009012	Che ucuaquinu lubeella: ―Neli nú nze'ta rluti Elías, para nú tsúche'ella yeene. ¿Nu xinu rni lu ichi' Stichia' Diose nú chiqui' nehuana zeca li'inu enu uxe'la Diose cuna nú nibee bene nú lecati necanu?
41009013	Pero nia luhua nú ube'tala Elías, nu uri'i bee bene ye nú niarqui'beei lulla, tucu nú niquie lu ichi' Stichia' Diose nú zecalla.
41009014	Chequie chenu ubenchila' beella elu nucua'a beelá bee bene' Jesuse, ulañi' beella nú nucua'a huaxi bee bene ze'e, cuna bee bene'nu nu rni xuu chiucu chuna bee ulaxcuela enu reca ley' Moisés lubee bene'nu ze'e.
41009015	Chenu ulañi' bee bene ze'e nú nze'ta Jesuse, chiqui' uyanu arqui'beei nu xexu'u beei uya ni'beei malune lunu.
41009016	Che unidichia' Jesuse lubee bene'nu nú uninu: ―¿Xi rdichia'nuhua bee benecua'?
41009017	Nu ucuaqui tucu bene leta bee bene enu nucua'a ze'e nú unilla: ―Maestro, ca'a nzelayua endua lulu, xne secai ichia' benechiqui' nu rri'i benechiqui' nu la nii.
41009018	Catse elu nzu endua, si'qui benechiqui' li'i lu yuu nu xiu'u lliña ru'i, cuna nú tu'na racu xa'layai cuna nú xungai. Unia lubee bene'lu nú huabeella benechiqui' arqui' endua pero né aca beella.
41009019	Chequie ucuaqui Jesuse nú uninu: ―¡Chiqui' nziti arqui'hua nu la chili arqui'hua li'á! ¿Se xala tiembu rqui'ña nú tsunua li'ihua? ¿Nu xa riquilá cuna li'ihua? Uteyuhua endu' cua' ca'a.
41009020	Che uriñayu bee bene endu' ze'e lu Jesuse. Pero chenu ulañi' benechiqui' Jesuse, uri'i benechiqui' tucu ichia ziña lu endu' ze'e, nu uzana'i lu yuu nu nzendulai nu xiu'u lliña ru'i.
41009021	Chequie unidichia' Jesuse lu pa' endu' ze'e: ―¿Hasta xunga seca endu'lu scua? Nu ucuaqui pa' endu' ze'e: ―Hasta chenu lle'nai secai scua.
41009022	Huaxi bese utsi'qui benechiqui' endua luquii cuna lu inza, para nú atii. Enze'e tunu nu' modo nú acalu uri'i elietsa luru, nu uhua'a arqui' li'iru.
41009023	Che uni Jesuse: ―¿Xinú rnilu tunu acaa? ¡Yeene acane para bee bene enu chili arqui' li'á!
41009024	Chequie urixiali pa' endu' ze'e nú unilla: ―Chili arquia li'ilu. ¡Uri'i elietsa lua para nú chililá arquia li'ilu!
41009025	Chenu ulañi' Jesuse nú riete'sa'lá huaxi bee bene ze'e, che uqui'ya' benechiqui' ze'e uri'inu, nu uninu lui: ―Benechiqui' enu rri'i nú la nii bene cuna nú rri'i nú nenguata' bene, nibiya'a nú chiu'ulu arqui' endu' quie' nu la benchila'lu stucu bese arqui'i.
41009026	Chequie ubixialí benechiqui' ze'e, nu uri'i ichia ziñia lu endu' ze'e. Nu chu uchiu'i arqui' endu' ze'e, utsa'nai endu ze'e xi neca tucu bene enu unguti, che uni bee bene nú ungutila endu' cua' nee.
41009027	Pero chu una'tse Jesuse ya endu' ze'e, nu uletsanui nu chu utsulii.
41009028	Che uyu'u Jesuse cuna bee bene'nu liñi ni'i, nu unidichia' beella lunu: ―¿Xinu né acaru ahuaru benechiqui' arqui' endu' cua'?
41009029	Nu ucuaqui Jesuse lubeella: ―Para nú chiu'u clasia' benechiqui' cua' rqui'ña nú dete'hua bichia nú la acuhua nu nacu'hua lu Diose.
41009030	Chenu uchiu'u beella ze'e, udete beella lu iliu Galilea. Pero la niarqui' Jesuse nú acabiya' bee bene nú udete beella enza ze'e,
41009031	xne rixiule'etsianu lubee bene'nu nú uninu lubeella: ―Li'á Bene enu uxe'la Diose dete' cuenda bee bene li'á lubee bene, para nú úti beei li'á, pero acatsia bichia rriuna huañi zecaa.
41009032	Lá ri'i bee bene'nu beya' lunú uninu scua, nu ulliqui beella a nacu' dichia' beella lunu.
41009033	Chenu uriña beella Capernaum. Uriña beella tucu ni'i, che unedichia' Jesuse lubee bene'nu: ―Xi rdichia'hua chenu nzela'ahua lu inziu.
41009034	Pero ne cuaqui beella, xne chenu enta beella lu inziu unibeella lu sa'a beella nú taa beella enu máse neca equie.
41009035	Chequie uzucu Jesuse, nu ubixianu chi'chiucu bee bene'nu nu uninu lubeella: ―Tunu nu'ta tucuhua enu niarqui' nú aca neca equie letahua, rqui'ña nú aca nze'e tucu bene enu lecati neca cuna nú zibi' nze'e lu yehua.
41009036	Nu chu una'tsenu tucu endu' utsunu labe beella, nu uchi'chinu endu' ze'e nu uninu lubeella:
41009037	―Tatse bee bene enu ri'i elietsa lu tucu endu' equie cuenda' li'á, neca xi neca nú rri'i nze'e elietsa lua, nu la ri'illa elietsa lu li'itsia, le'ca rri'illa elietsa lu li'inu enu uxe'la li'á.
41009038	Che uni Juan lu Jesuse: ―Maestro, ulañi'ru tucu bene rlua benechiqui' arqui' tucu bene equie nú recalu, pero ucaru nú ri'illa scua xne la acalla bene leta'ahua.
41009039	Chequie ucuaquinu nú uninu: ―La cáhua nucua', xne bene enu rri'i milagro equie nú recaa la ze'ta nze'e li'á.
41009040	Bene enu lani condra lia'ahua, nzu nze'e chua'ahua.
41009041	Tatse bee bene enu liqui' masia tucu basu inza luhua lunú necahua bene' Cristo, neli nia luhua nú yucu bene ze'e lunú dete' Diose lulla.
41009042	’Tatse bene enu ri'i nú ri'i tucu bene dula enu apenatsia nzeli arqui' li'á, máse neca nze'ca lu cuenda' bene ze'e nú quie'e bene tucu quiee molino añilla nu tsi'qui bee bene li'illa lu inzatu'.
41009043	Tunu rri'i yalu nú rri'ilu dula, mejora uchie'cu'e, máse neca nze'ca nú chu'ulu liñibe cuna tucutsia yalu, tunu chu'ulu ebila cuna rucu yalu, elu leca modo nú yala quii.
41009044	Ze'e la ati bee berecu', cuna nú leca xunga yala quii ze'e.
41009045	Tunu rri'i cuchiu'lu nú rri'ilu dula, mejora uchie'cu'e xne máse neca nze'ca nú chu'ulu liñibe cuna tucutsia cuchiu'lu, tunu chu'ulu ebila cuna rucu cuchiu'lu elu leca modo nú yala quii.
41009046	Elu la ati bee berecu' nu leca xunga yala quii ze'e.
41009047	Le'ca tunu rri'i i'cululu nú rri'ilu dula, mejora uhuane, xne máse neca nze'ca nú chu'lu liñibe cuna tucutsia i'cu'lulu, nú chu'ulu ebila cuna rucu i'cu'lulu,
41009048	elu la ati bee berecu' nu leca xunga yala quii ze'e.
41009049	’Tucu nú sibi' zete nú riu'e equie elubacu le'ca esquie sibi' nú nehuana zeca bee bene enu nzeli arqui' li'á.
41009050	Zete neca nze'cae; pero tunu niti nú neri'i, ¿xa ri'ihua para nú aca zecae tucu nú necane para nú zibi'i? Uri'ihua tucu nú neli neca para nú la zecahua xi neca zete nú la zibi', nu uhuañi nze'cahua cuna bee sa'hua.
41010001	Che uchiu'u Jesuse Capernaum nu uyanu lu iliu Judea cuna stucu chú re'cu Jordán. Ze'e uyetesa' zeca huaxi bee bene lunu, nu uquixienu sete'nu li'ibeei tucu nú neca costumbre'nu nú rri'inu.
41010002	Che uyabica chiucu chuna bee fariseo lu Jesuse, para nú ri'i beei preo li'inu, nu unidichia' beei lunu tunu nu' modo le'e tucu niyu una'i.
41010003	Chequie ucuaqui Jesuse nú uninu lubeei: ―¿Xa unibiya' Moisés nú ri'ihua?
41010004	Nu unibeei lunu: ―Uni Moisés nú nu' modo le'e tucu niyu una'i tunu acache' tucu ichi' elu rni nú ule'e sa'beei.
41010005	Che uni Jesuse lubeei: ―Uni Moisés nú acane scua xne chiqui' nziti arqui'hua.
41010006	Pero chenu uquixie Diose ureche' yeene, “ureche'nu niyu cuna una'a”.
41010007	“Enze'e chenu uyucu niyu tucu una'a tsa'nai pa'i cuna na'i, para nú huañii cuna una'tsiai.
41010008	Che rucu beei aca beei xi neca tucutsia bene.” Scua la neca beei xi neca chiucu bene necatsia beei tucu bene.
41010009	Enze'e la qui'ña nú le'e bene lunú uri'i Diose nú uyetesa'.
41010010	Chenu uyu'u beella liñi tucu ni'i, unidichia' zeca bee bene' Jesuse lunu equie nú uninu scua lubee fariseo.
41010011	Nu uni Jesuse lubeella: ―Tatse niyu enu le'e una'a nu yucui stucu una'a, rri'i dula.
41010012	Le'ca esquie tunu le'e tucu una'a niyunchu nu yucunchu stucu niyu, rri'inchu dula.
41010013	Uyayu bee bene bee endu' lu Jesuse, para nú ricu'nu yanu equie bee endu', pero uqui'ya' bee bene enu ube'tayu bee endu' ze'e uri'i bee bene'nu.
41010014	Chenu ulañi' Jesuse nucua', uleenu nu uninu: ―Utsana'hua nú ye'ta bee endu' lua, nu la cáhua nú ye'ta beei lua, xne lunú rnibiya' Diose neca para bee bene enu neca xi neca bee endu' quie'.
41010015	Ixiule'a luhua tunu la chili arqui' bene lunú rnibiya' Diose xi nzeli arqui' tucu endu, la chu'u bene cua' lunú rnibiya' Diose.
41010016	Che uchi'chinu bee endu' ze'e, nu uricu'nu yanu equie beei nu uri'ile'yanu li'ibeei.
41010017	Chenu uchiu'u Jesuse nú nzanu, uriña xu'u tucu niyu lunu, nu utsulliquii lunu nu unidichia'i: ―Maestro enu neca bene nze'ca, ¿xi rqui'ña ri'á para nú lu'cua elunehuañi nú leca xunga laxu liñibe?
41010018	Chequie ucuaqui Jesuse nú uninu: ―¿Xinu rnilu nú neca bene nze'ca? Leca ni'tucu bene nze'ca tucutsia Diose neca bene nze'ca.
41010019	Nediya'la'lu bee mandamiento: “La útilu bene, nu la lu'culu stucu una'a, la ri'ilu eluhuana', la ta'lu eluquichia' bene, nu la zequienúlu bene, lu'culu ula'na lu pa'lu cuna lu na'lu.”
41010020	Che ucuaqui niyu ze'e nú uni: ―Maestro, ye bee nucua' sucua hasta chenu neca endu'.
41010021	Chequie ubi'ya Jesuse lu niyu ze'e nu uzecanui, nu uninu lui: ―Pero rri'itsia tucu nú ri'ilu nee, uquia tuti ye beenú rlu'culu nu dete'lu dimi cua' lubee bene enu seca elitsi. Nu scua lu'culu eluxene liñibe. Nu chu ye'talu cuna li'á mase ulle'calu lunú ulle'calu.
41010022	Chenu ubene' niyu ze'e nucua', chiqui' utsu nehuana arqui'i nziai, xne necai tucu bene enu chiqui' xene.
41010023	Che ubi'ya Jesuse luye bee bene ze'e, nu uninu lubee bene'nu: ―¡Chiqui' neriñá nú chu'u bee bene xene lunú rnibiya' Diose!
41010024	Chiqui' uyanu arqui' bee bene'nu nu uninu scua, pero uni zecanu lubeella stucu bese nú uninu: ―Bee lliana'a, ¡tucu bene enu mase nchiñi arqui' lubee eluxene', chiqui' neriña' nú chu'ulla lunú rnibiya' Diose!
41010025	La aca neriña' nú dete tucu camello tucu i'chiu' eche dicu, luquela nú chu'u tucu bene xene lunú rnibiya' Diose.
41010026	Pero chenu ubene' bee bene'nu nucua', masesca'lá uyanu arqui'beella, nu unidichia' beella lu sa'beella: ―¿Ti ri'i Diose perdona, che?
41010027	Chequie ubi'ya Jesuse lubeella nu uninu lubeella: ―Para bee bene neriña' neca nucua', pero para Diose la neriña' neca nucua', xne yeene recanu rri'inu.
41010028	Che uni Pedro lu Jesuse nú unilla: ―Utsa'naru ye nú rlu'curu, para nú nzela quieeru li'ilu.
41010029	Nu ucuaqui Jesuse nú uninu: ―Ixiule'a luhua nú tatse bene enu tsa'na ni'i, urre bichilla, urre zanalla, urre pa'lla, urre na'lla, urre niyu'lla, urre una'lla, urre bee endu'lla, urre bee yu'lla, equie cuenda' li'á cuna equie cuenda' bedichia' nze'ca' Diose,
41010030	yucu bene ze'e lu iliulabe quie' tucu ayu'u bese mase lunú utsa'nalalla, tunu necane ni'lla, urre bichilla, urre zanalla, urre na'lla, urre bee endu'lla, urre bee yu'lla, añinzuca nú tsi'lla lunú zecalla, pero yuculla bee nucua' nu lu'culla elunehuañi nú leca xunga laxu liñibe.
41010031	Pero huaxi bee bene enu chiqui' neca equie nee, aca bee nze'e enu lecati neca, nu bee bene enu lecati neca, aca bee nze'e enu chiqui' aca neca equie.
41010032	Chenu nzuebeella enza Jerusalén, nzuculu Jesuse lubee bene'nu. Nu chiqui' nzenu arqui'beella, nú nzanu Jerusalén, pero beelá bee bene enu nzequie li'inu, chiqui' xiqui beella. Che ubixia Jesuse chi'chiucu bee bene'tsianu, nu udixiule'enu lubeella lunú zecanu.
41010033	Nu uninu lubeella: ―Nediya'hua nú nza'ahua enza Jerusalén nee, ze'e li'á Bene enu uxe'la Diose dete' cuenda bee bene li'á lubee ule'ya enu rnibiya' lu beelá bee ule'ya, cuna lubee ulaxcuela enu reca ley' Moisés nu nibiya' bee benequie' nú atia, cuna nú dete' cuenda bee bene cua' li'á lubee bene enu la neca bee bene Israel.
41010034	Che lli'chinu bee bene li'á, cuna nú zete'che' beei li'á, cuna nú tsuxene beei lua, cuna nú úti beei li'á, pero acatsia bichia rriuna huañi zecaa.
41010035	Chequie uyabica Jacobo cuna Juan lu Jesuse, neca beella lliana' Zebedeo, nu unibeella lu Jesuse: ―Maestro, niarqui'ru nú ri'ilu tucu faura nú nacu'ru lulu.
41010036	Nu ucuaqui Jesuse lubeella: ―¿Xi niarqui'hua nú ri'á luhua?
41010037	Nu uni beella: ―Niarqui'ru nú liqui'lu nú zucu tucuru cue'tselu chubee cuna nú zucu stucuru cue'tselu chubeca chenu quixie nú nibiya'lu.
41010038	Pero ucuaqui Jesuse lubeella: ―La ri'ihua beya' lunú rnacu'hua. ¿Xie' riqui'hua nehuana zecahua tucu nú nehuana zeca la? ¿Nu xie' zelahua atihua tucu nú atia la?
41010039	Nu ucuaqui beella lunu: ―Riqui'ru nucua'. Che uninu lubeella: ―Neli nú nehuana zecahua tucu nú nehuana zecaa nu atihua tucu nú atia.
41010040	Pero lunú ti zucu cue'tsea chúbee cuna cue'tsea chúbeca la lu'cua cuendaa nú liquia nucua' luhua, xne necatsia nucua' para bee bene enu rialane.
41010041	Chenu ubene' se xi'i bee bene'nu nucua', ulee beella lu Jacobo cuna lu Juan.
41010042	Che ubixia Jesuse li'ibeella, nu uninu lubeella: ―Nediya'hua nú bee bene enu rnibiya' lu iliulabe rnibiya' beei tucu nú niarqui'tsia beei, nu bee bene enu chiqui' neca equie scua rri'i beei lubee bene tucu nú niarqui'tsia beei, equie nú rnibiya' beei.
41010043	Pero letahua la yala nú acane scua. Enu niarqui' nú nibiya' luhua, rqui'ña nú zibi' nze'e lu yehua.
41010044	Tatsehua enu niarqui' nú mase aca neca equie letahua, rqui'ña nú aca nze'e xi neca muso' lu yehua.
41010045	Xne ni' li'á Bene enu uxe'la Diose né yela para nú zibi' bee bene lua, ubela para nú zibia'a lubee bene cuna nú atia para nú ixiua stula huaxi bee bene.
41010046	Chequie uriña Jesuse cuna bee bene'nu eyeche Jericó. Chenu nzechiu'u beella eyeche cua', cuna huaxilá bee bene, che nzucu tucu niyu enu niquie'lu ru'u inziu ze'e rnacu'i carida nu Bartimeo leei, necai lliana' tucu bene enu lee Timeo.
41010047	Chenu ubene'i nú axula enta Jesuse bene eyeche Nazaret, uquixiei urixialii nú uni: ―¡Jesuse enu neca lliana' David, uhua'a arqui' li'á!
41010048	Huaxi bee bene rri'i nú rqui'ya'i para nú zacai, pero a'la mase rixialii nú uni: ―¡Lliana' David, uhua'a arqui' li'á!
41010049	Chequie utsuxe Jesuse, nu uninu lubeella: ―Ubixiahua benecua' nú ye'talla. Che ubixia beella niyu enu niquie'e lu ze'e, nu unibeella lui: ―Ñia utsu arqui', nu utsuli, xne rixianu li'ilu nee.
41010050	Nu chu utsi'quii llu'chai, rtetsai uyabicai lu Jesuse.
41010051	Chequie unidichia' Jesuse nú uninu lui: ―¿Xi niarqui'lu nú ri'á lulu? Nu ucuaqui niyu enu niquie'lu ze'e nú uni: ―Maestro, niarquia nú ri'ilu nú ya'la nú bi'ya zecaa.
41010052	Che uni Jesuse lui: ―Nu' modo nú yalu nee, uyeca'la'lu equie nú utsu tenelí arqui'lu lua. Hora ze'e uye'e lu niyu enu niquie'lu ze'e, nu chu nzequiei Jesuse lu inziu nú nzanu.
41011001	Chenu nzeriña beella axu Jerusalén, elu nchiucu' bee eyeche nú lee Betfagé cuna Betania, e'ya dañi nú lee Olivos, uxe'la Jesuse chiucu bene'nu,
41011002	nu uninu lubeella: ―Uquiahua eyeche axu nú nchiucu' enza lua'ahua, chenu riñahua eyeche cua', ze'e nequietu tucu burro, enu lasca' ricu bee bene. Uxe'chehuaií nu ye'ta yuhuaí ca'a.
41011003	Tunu nu' enu nedichia' luhua xi nu xe'chehuaí, uni'hua lu bene ze'e nú Jesuse enu rnibiya' luru rqui'ñanuí nu nee chu nzela yuzecaruí.
41011004	Chequie nzuebeella, nu ullela' beella elu nequietu tucu burro ru'u inziu, axu ru'u puerta' tucu ni'i, nu chu uxe'che beellaí.
41011005	Texcua'a bee bene enu ulañi' nucua' ze'e unidichia'beei lubee bene' Jesuse nu unibeei: ―¿Xi rri'ihua ca'a? ¿Xi nú xe'chehua burro cua'?
41011006	Che ucuaqui beella lubee bene ze'e tucu nú uni Jesuse lubeella nú nibeella, esquie uzela bee bene ze'e nú unguya' beella burro ze'e.
41011007	Che uriñayu beella burro ze'e lu Jesuse. Nu uricu' beella xucu beellaequieí, nu chu uricu Jesuse equieí
41011008	Le'ca ucua'a huaxi bee bene xucu beei lu inziu elu detenu, nu texcua'a beei uchiecu' leca ucua'a beei lu inziu elu detenu.
41011009	Chequie bee bene enu nzuculu lunu cuna bee bene enu nze'taquie li'inu, rixiali beei nú unibeei: ―¡Chiqui' neca equie nú rri'i Diose! ¡Che'tsalá Diose equie cuenda' li'inu enu nze'ta lu cuenda' Diose!
41011010	¡Che'tsalá Diose equie cuenda' li'inu enu nze'ta nú nibiya', tucu nú unibiya' arre David bene'ahua enu udetela! ¡Chiqui' neca equie nú rri'i Diose li'inu enu nzucu liñibe!
41011011	Che uyu'u Jesuse eyeche Jerusalén nu uyu'unu liñi indu llene Jerusalén. Chenu ulaxu nú ubi'yanu ye nú nu' ze'e chu nzanu eyeche Betania cuna chi'chiucu bee bene'nu, xne ucheela bichia ze'e.
41011012	Bichia rrucu, chenu nze chiu'u beella eyeche Betania, uquixie nú uliana' Jesuse.
41011013	Istu ulañi'nu tucu aca higuera nu nu' leca niye'e lue, nu chu uyabicanu lue tunu ca nu' higo lue acunu, pero leca ndixi lue nu'tsia leca lue, xne la aca tiembu nú rayue.
41011014	Chequie uni Jesuse lu aca higuera ze'e: ―¡Leca' xunga acu bene ndixi nú rayu lulu! Ubene' bee bene'nu nú uninu scua.
41011015	Chenu uriña beella eyeche Jerusalén, uyu'u Jesuse ru'u ele'ya' Indu llene Jerusalén nu uquixienu uluanu bee bene enu ruti cuna bee bene enu sii ze'e. Nu utelletanu mexa' bee bene enu xi'la dimi cuna nú utsi'quinu xleta' bee bene enu ruti bee paloma ze'e,
41011016	né zelanu nú achu'u nulá bee bene stene' beei ru'u ele'ya' indu ze'e.
41011017	Che uquixie Jesuse nú uzete'nu bee bene, nu uninu lubeei: ―Lu ichi' Stichia' Diose rni: “Nia neca elu chiu'ulee elu nacu' ye bee bene iliulabe lu Diose”; pero li'ihua rri'ihua nia xineca yube' elu rcua'a bee huana'.
41011018	Chenu ubene' bee ule'ya enu rnibiya' lu beelá bee ule'ya cuna bee ulaxcuela enu reca ley' Moisés nucua', uquixie rla'na beei xa modo útibeei Jesuse xne xiqui beei li'inu lunú rri'inu, xne chiqui' nzenu arqui' ye bee bene lunú sete'nu li'ibeei.
41011019	Pero chenu nze'ta chu'u rula', uchiu'u Jesuse cuna bee bene'nu eyeche Jerusalén.
41011020	Stucu bichia sila' udete beella elu nzucu aca higuera ze'e, nu ulañi' beella nú ubichi aca ze'e hasta luue.
41011021	Chequie ullu'cu arqui' Pedro, nu unilla lu Jesuse: ―Maestro, ubi'yacuru, ubichila aca higuera nú unilu nú bichi.
41011022	Nu ucuaqui Jesuse nú uninu: ―Uchili arqui'hua Diose.
41011023	Xne neli nia luhua, nú tatse bene enu ni lu dañi quie': “¡Ulluna' ca'a nu uzana' lu inzatu'!”, tunu la za' arqui'lla chenu nilla scua, aca nú unilla scua che.
41011024	Enze'e nia luhua nú ye nú nacu'hua lu Diose, nu uchili arqui'hua nú liqui'nu nucua' che yucuhuane.
41011025	Chenu rnacu'hua lu Diose, tunu nu' tucu bene enu rleehua lu uri'ihua perdona li'illa, para nú le'ca esquie Diose Pa'ahua enu nzucu liñibe ri'inu perdona li'ihua equie cuenda' stulahua.
41011026	Xne tunu la ri'ihua perdona bee bene, le'ca la ri'i Diose Pa'ahua enu nzucu liñibe perdona li'ihua equie cuenda' stulahua.
41011027	Chenu uriña beella eyeche Jerusalén. Diqui nú enzee Jesuse liñi Indu llene Jerusalén, uriña bee ule'ya enu rnibiya' lu beelá bee ule'ya lunu, cuna bee ulaxcuela enu reca ley' Moisés cuna bee usticia' bee bene Israel,
41011028	nu unidichia' beei lunu: ―¿Ti uliqui' elu usticia nú rri'ilu scua? ¿Nu ti uliqui' elu rnibiya' nú rri'ilu scua?
41011029	Che ucuaqui Jesuse nú uninu: ―Le'ca nidichia'a luhua tucu bedichia' tunu cuaquihua nucua', che ixiule'a luhua ti uliqui' elurnibiya' nú rri'á scua.
41011030	¿Ti uxe'la Juan Bautista? ¿Uxe'la Diosella la urre uxe'la bee benella la? Ucuaquihua nee.
41011031	Che uquixie beei nú ubedichia'nu sa'beei nú unibeei: ―Tunu nia'ahua nu Diose uxe'la Juan Bautista, che ni nucua': “¿Xinu né chili arqui'hua li'illa che?”
41011032	¿Leca modo nú nia'ahua nú bene uxe'la li'illa? Unibeei scua xne xiqui beei bee bene, xne ye bee bene nzeli arqui' nú unga Juan tucu profeta enu neli udixiule'e Stichia' Diose.
41011033	Nu ucuaqui beei lu Jesuse: ―La ri'iru beya' ti uxe'lalla. Che ucuaqui Jesuse nú uninu lubeei: ―Le'ca la ixiule'a ti uliqui' elurnibiya' nú rri'á scua che.
41012001	Chequie uquixie Jesuse nú uninu puro bee ejemplu lubee bene ze'e. Nu uninu: ―Tucu niyu uquienii bee aca uva lu yu'lla nu udu'lla elu' diqui abenchila'e, nu ureche'ella tucu elu tsi'illa bee uva, nu ureche'ella tucu elu ayaa zucu bene enu ri'i ucu yeene. ’Che udete'lla yuu ze'e lle'la lubee bene, enu ri'i riña' lue, nu chu nzalla enza istu zuculla.
41012002	Chequie chenu uriña tiembu nú aca ula'cu bee uva, uxe'la niyu ze'e tucu moso'lla nze tucu lunú rialalla.
41012003	Pero una'tse bee bene ze'e moso' ze'e, nu udiñi beei li'illa nu uxe'la beei li'illa scuatsia.
41012004	Che uxe'la bene enu neca stene' yuu ze'e stucu moso'lla lubee bene ze'e, pero moso' ze'e uti'qui beei cuna nú udiquichi'qui' beei li'illa.
41012005	Uxe'lalla stucu moso'lla lubee bene ze'e, pero moso' quie' unguuti beei. Huaxi bee moso' uxe'lalálla, texcua'a bee moso' quie' uzete'che' beei nu texcua'a beella unguuti beei.
41012006	’Chequie bene enu neca stene yuu ze'e, rri'itsia nú xe'lalla lliana'lla, enu chiqui' secaalla. Xne uri'illa elliebacu' nú unilla: “Neli nzu arquia nú lu'cu bee benecua' ula'na lu lliana'a.”
41012007	Pero uni bee bene ze'e lu sa'beei: “Bene quie' neca enu ya'nanu yuu quie', té utia'ahua li'i, para nú ya'na nua'ahua yuu quie'.”
41012008	Che una'tse beei lliana' bene enu neca stene yuu ze'e, nu unguuti beei lliana'lla nu utsi'qui beei lliana'lla stucu luhuare.
41012009	Nu unidichia' Jesuse nú uninu: ―¿Xa rri'ihua elliebacu' nú ri'i bene enu neca stene yuu ze'e? Puese nia luhua nú nze'talla nu útilla bee benecua' nu dete'lla yu'lla lu texcua'a bee bene.
41012010	’¿Xie' lasca' ulahua lu ichi' Stichia' Diose elu rni? Quiee nú uhua u'na bee bene enu rreche'e ni'i, quiee quie' neca nú mase uzibi' ungache' ni'i ze'e.
41012011	Nucua' neca nú uri'i Diose, nu chiqui' nzenu arqui'ru nucua'.
41012012	Chequie chenu ubene' bee bene enu rnibiya' lunú uni Jesuse scua, niarqui'beei nú na'tse beei li'inu para nú chánu ni'cu', pero lunú xiqui beei bee bene utsana' beei li'inu nu chu nzuebeei.
41012013	Che uxe'la bee bene, enu rnibiya' ze'e chiucu chuna bee fariseo cuna chiucu chuna bee bene' Herodes lu Jesuse, para nú la'na beei xa modo ninu tucu bedichia' para nú nu' modo ri'i condra beei li'inu.
41012014	Chenu uriña bee benequie' lu Jesuse unibeei lunu: ―Maestro, nediya'ru nú rnilu nú neli neca, nu la ri'ilu caso nú xa neca bee bene, xne lulu neca tucu necatse bee bene. Nu neli sete'lu bee bene lunú rnibiya' Diose nú xa huañi bee bene. Enze'e rnidichia'ru lulu. ¿Neca nze'ca nú dixiuru impuesto lu arre César la?, urre ¿la neca nze'cae la? ¿Dixiuru la urre la dixiuru la?
41012015	Pero uri'i Jesuse beya', lunú lia unitsia beei scua, nu uninu lubeei: ―¿Xi nú rri'ihua preo li'á scua? Uli'quihua tucu melu para nú lañine.
41012016	Che uriñayuu bee bene ze'e tucu melu lu Jesuse, nu uninu lubeei: ―¿Tiluu nzucu lu melu quie' nu ti lee enu nzucu lue? Nu ucuaqui beei nú unibeei lunu: ―Lu arre César.
41012017	Chequie ucuaqui Jesuse nú uninu: ―Ude'te'hua lunú neca cuenda' César lu César, nu ude'te'hua lunú neca cuenda' Diose lu Diose. Nu chiqui' uyanu arqui'beei chenu ucuaquinu scua.
41012018	Che uya texcua'a bee saduceo lu Jesuse. Xne rnibeei nú la huañi zeca bee bene enu unguti nu unidichia' beei lunu:
41012019	―Maestro, rni ley' Moisés nú tunu ati tucu niyu nu utsa'nalla una'alla nu né lu'cu beella endu', che yucu bichi tuxie ze'e una'a zaqui ze'e, para nú lu'cu beei endu' enu neca xi neca endu' tuxie ze'e.
41012020	Ucua'a achi bichi bene, bichi rlu beei uyucu una'a, pero ungutilla, nu né lu'cu una'lla endu'.
41012021	Chequie uyucu bichi rrucu beei una'a zaqui ze'e, pero le'ca esquie ungutilla, nu né lu'cu una'a ze'e endu'lla, le'ca esquie ulle'ca bichi rriuna beei.
41012022	Scua unga lu achi beei, uyucu beei una'a ze'e, pero ni' tucu beei né lu'cu beei endu' cuna una'a ze'e, che unguti una'a ze'e.
41012023	Puese chenu huañi zeca bee bene enu unguti, lu achi bichi beei, ¿ta beei neca niyu' una'a cua' xne lu achi bichi beei uyucu beei una'a cua'?
41012024	Nu ucuaqui Jesuse lubeei nú uninu: ―Lixiu nchiñi elliebacu'hua, xne la acahua Stichia' Diose nu la chuluhua xa neca lunú rnibiya' Diose.
41012025	Xne chenu huañi zeca bee bene enu unguti, la yucua' bee bene sa' bee bene nu leca' eluxia ze'e. Acatsia bee bene xi neca bee ángele liñibe.
41012026	Equie nú huañi zeca bee bene enu unguti, ¿xie' lasca' ulahua lu libro' Moisés elu rni nú ulañi'lla tucu aca nú riqui la? Ze'e ubene'lla chii Diose nú uninu: “Li'á neca Diose, lu Abraham, cuna lu Isaac, cuna lu Jacob.”
41012027	¡Enze'e nia luhua núla necanu Diose lubee bene enu unguti! Necanu Diose' bee bene enu nehuañi. Xne para li'inu ye bee bene nehuañi. Chiqui' lixiu nchiñi elliebacu'hua.
41012028	Chenu ubene' tucu bee ulaxcuela enu reca ley' Moisés nú ucuaqui nze'ca Jesuse, lubee benecua' uyabicai lu Jesuse nu unidichia'i lunu: ―¿Ta mandamiento nú máse neca equie?
41012029	Che ucuaqui Jesuse nú uninu: ―Mandamiento nú máse neca equie rni: “Ubene'hua bee bene Israel, li'inu enu neca Diose'ahua tucutsia necanu.
41012030	Uzeca li'inu enu neca Diose'lu diquinu' arqui'lu, cuna diquinu' lunú necalu, cuna diquinu' elliebacu'lu cuna diqui nu' juerza'lu.” Ninguie' neca mandamiento nú máse neca equie.
41012031	Nu mandamiento rrucu neca: “Zecalu sa'lu tucu nú secalu li'ilu.” Lu rucu bee mandamiento quie', leca stucu mandamiento nú máse neca equie.
41012032	Chequie ucuaqui ulaxcuela enu reca ley' Moisés ze'e nú uni: ―Maestro, uni nze'calu. Nú unilu scua. Neli nú unilu nú nu' tucutsia Diose, leca' stucu Diose.
41012033	Nu zeca bee bene li'inu diquinu' arqui'lla, cuna diquinu' elliebacu'lla cuna diquinu' juerza'lla, cuna diqui nu' lunú necalla, nu zeca bee bene sa' bene tucu nú secalla li'illa, ninguie' neca nú máse seca lu ye bee u'na nú rdete' bee bene lu Diose.
41012034	Chenu ulañi' Jesuse nú ucuaqui nze'ca ulaxcuela enu reca ley' Moisés uninu lui: ―La nzulu istu para nú chu'ulu lunú rnibiya' Diose. Che leca' ti alaca arqui' a nacu'dichia'lá lunu.
41012035	Chenu sete' Jesuse bee bene liñi indu llene Jerusalén, unidichia'nu lubeei nú uninu: ―¿Xinu rnibee ulaxcuela enu reca ley' Moisés nú neca Cristo lli'ñi David?
41012036	Nu le'ca li'i David unilla bedichia' quie', tucu nú udete' Espíritu Santo lulla nú unilla: Diose uni lu li'inu enu rnibiya' lua: “Uzucu cue'tsea chúbee, hasta nú ri'á nú nibiya'lu lubee bene enu rlee lulu.”
41012037	¿Enze'e tunu neca Cristo, lli'ñi David, xinu rni David li'inu lunu? Ye bee bene enu nucua'a ze'e ñia uyu' arqui'beei lunú uninu.
41012038	Chenu uzete' Jesuse bee bene uninu lubeei: ―Ubi'yahua li'ihua lubee ulaxcuela enu reca ley' Moisés, xne riu' arqui'beei nú rutu beei xucu nze'ca beei, cuna nú riu' arqui'beei nú lu'cu bee bene ula'na lubeei lu inziu,
41012039	nu rla'na beei nú sucu beei lu xleta nú máse neca equie liñibe indu, le'ca scua rri'i beei sucu beei elu máse neca equie chenu nze tacu beei.
41012040	Le'ca raxi beei ni'i bee una'a zaqui, rri'ibeei nú xee rnacu' beei lu Diose, para nú ri'i bee bene elliebacu' nú neca beei bene nze'ca pero máse dete' Diose castiya lubeei.
41012041	Tucu bese chenu nzucu Jesuse liñi indu llene Jerusalén axu elu nchiucu' bee alcancia elu rdu' bee bene u'na, ulañi'nu nú rdu' bee bene u'na liñibe alcancia ze'e. Le'ca huaxi bee bene xene rdu' beei huaxi dimi liñibe alcancia ze'e.
41012042	Che uriña tucu una'a zaqui elitsí ze'e, nu udu'nchu chiucu melu nú lle'natsia seca liñi tucu bee alcancia ze'e.
41012043	Nu chu ubixia Jesuse bee bene'nu, nu uninu lubeella: ―Neli nia luhua nú u'na nú udu' una'a zaqui elitsí quie' maselá seca nucua' lunú udu' beelá bee bene.
41012044	Xne yebee bene rdu'tsia beei lunú sucu sobra equie dimi'beei, pero una'a zaqui quie', añinzuca nú secanchu elitsi udu'nchu ye nú neca diminchu liñi alcancia ze'e, nu añinzuca nú nucua'tsia neca nú rlu'cunchu.
41013001	Chenu uchiu'u Jesuse liñi indu llene Jerusalén, che uni tucu bene'nu lunu: ―¡Maestro, ubi'yacuru chiqui' ñia rnaa bee quiee quie' cuna ni'i llene quie'!
41013002	Chequie ucuaqui Jesuse nú uninu: ―Tucu nú rlañi'lu ni'i llene quie', riña bichia nú la ya'na' ni' stucu quiee quie' equie sa'e yeene rilae.
41013003	Che chu nzuebeella lu tucu dañi nú lee Olivos nzucu dañi quie' enza rna lu indu llene Jerusalén, chenu uzucu Jesuse equie dañi ze'e, che uyabica Pedro cuna Jacobo cuna Juan cuna Andrés nu unidichia' li'itsia beella lunu nú unibeella:
41013004	―Udixiule'e luru, ¿xunga aca bee nucua'? ¿Nu xa neca bee seña nú lube' nú nzula nú aca ye bee nucua'?
41013005	Chequie ucuaqui Jesuse lubeella nú uninu: ―Ubi'yahua li'ihua, para nú lecati zequienu li'ihua.
41013006	Xne nze'ta huaxi bee bene enu ni nú nze'ta beei equie cuenda' li'á nu nibeei luhua: “Li'á neca Cristo”; nu scua zequienu beei huaxi bee bene.
41013007	’Pero li'ihua chenu yene'hua nú reca xuu urre rni bee bene nú enta nú aca xuu, la lliquihua xne scua nze'ta nú acane, pero la laxusca' iliulabe.
41013008	Xne liunu tucu nación cuna stucu nación, nu liunu tucu país cuna stucu país, cuna liunu texcua'a bee bene enu rnibiya', cuna texcua'a bee bene enu rnibiya', nu aca xú cuna nú aca biña huaxi bee luhuare lu iliulabe. Nucua' neca nú apenatsia uquixie lunú enta nehuana zeca bee bene.
41013009	’Pero ubi'yahua li'ihua xne dete' cuenda bee bene li'ihua lubee usticia, cuna nú zeteche' beei li'ihua liñi bee indu, nu dete' cuenda beei li'ihua lubee gubierno cuna lubee arre equie nú nzeli arqui'hua li'á, pero scua nu' modo nú nihua lubeei equie cuenda' li'á.
41013010	Xne rqui'ña nú ixiule'exu bee bene bedichia' nze'ca' Diose lu ye bee bene iliulabe, ante nú laxu iliulabe.
41013011	Nu chenu dete' cuenda bee bene li'ihua lubee usticia, la chenu arqui'hua lunú xa nihua, uni'tsiahua bee bedichia' nú liqui' Diose nú nihua xne laca li'ihua enu ni hora ze'e, Espíritu Santo neca enu ni hora ze'e.
41013012	Enta bichia chenu dete' cuenda bee bene le'ca bichi beei para nú atilla, nu dete' cuenda bee pa' bee bene endu'lla, le'ca dete' cuenda bee endu' bee pa' beei cuna na'beei para nú atilla.
41013013	Ye bee bene iliulabe chana arqui' li'ihua equie nú necahua bee benea; pero bene enu tsuta' arqui' lua hasta bichia chenu laxu yeene, benequie' tsila'a Diose.
41013014	’Chenu lañi'hua nú nzucu tucu cosa chi'qui' liñi indu llene Jerusalén, tucu nú uni profeta Daniel hasta hua'tu, (bee bene enu rula ichi' quie', uri'ihua beya') nú bee bene enu nucua'a Judea, rqui'ña nú yeca xu'u bee bene ze'e enza dañi.
41013015	Nu bee bene enu nchiucu' equie ni'i bichia ze'e, la llu'cha' lacalla para nú chu'ulla liñi ni'illa na'tsella stene'lla.
41013016	Nu bene enu nzu dañi, la benchila'lla ni'lla para nú ye'ta chiya'lla xuculla.
41013017	¡Cue'e bee una'a enu nu' endu' xla'cu, cuna bee una'a enu nuu bee endu' enu rachi bichia ze'e!
41013018	Una'cu'hua lu Diose nú la aca bee nucua' chenu neca tiembu nú nucuaa.
41013019	Xne chiqui' nehuana zeca bee bene bichia ze'e, hasta chenu ungache' iliulabe lá aca bee nucua' scua, nu leca' xunga acalá bee nucua' scua ni' stucu bese.
41013020	Tunu la tsuxe Diose nú reca bee bichia ze'e, la tsila'a ni' tucu bee bene; pero tsuxe Diose nú reca bee bichia ze'e, equie cuenda' nú secanu bee bene'nu cuna nú ucañinu li'ibeei para li'inu.
41013021	’Tunu bee bichia ze'e nu' enu ni luhua: “Ubi'yacuruhua ca'a nzucu Cristo”, urre “Ni bee nze'e ubi'yacuruhua nguiee nzucu Cristo”, la chili arqui'hua nucua'.
41013022	Xne nze'ta huaxi bee bene enu ni nú li'ibeei neca beei Cristo, urre nibeei nú li'ibeei neca beei bee profeta' Diose, ri'i beei huaxi bee milagro, cuna huaxilá beenú chenu arqui' bee bene, para nú scua zequienu beei bee bene nu rri'i beei elliebacu' tunu nu' modo hasta bee bene enu ucañi Diose, zequienu beei.
41013023	Enze'e nia luhua, nú ubi'yahua li'ihua, xne udixiule'exulá ye bee nucua' luhua.
41013024	’Pero bee bichia ze'e, chenu udetela nú nehuana ulle'ca bee bene cabelí lu bichia, nu la du'llea' ellie' guu,
41013025	nu zana' bee belaa enu nchiucu' liñibe lu yuu cuna cuñi ye beenu nchiucu' liñibe.
41013026	Chequie lañi' bee bene iliulabe, Bene enu uxe'la Diose, nú tu'na rulu siqui'nu nze'tanu liñi xcabe cuna ye poder nú rlu'cunu.
41013027	Che xe'lanu bee ángele'nu diqui lu iliulabe para nú quiete'sa' beenu, ye bee bene' Diose catse elu nucua'a beella.
41013028	’Ulu'cuhua cuenda lunú nia luhua, chenu riye' ellutsa lu aca higuera, cuna nú enta ye' leca e'ne' lue, nediya'hua nú enta riñala tsibee che.
41013029	Le'ca scua chenu lañi'hua nú recala ye bee nucua' uri'ihua beya' nú axula nzu lunú nze'ta aca tucu nú unia luhua.
41013030	Ixiule'a luhua nú acaxu ye bee nucua', ante nú ati bee bene enu nehuañi nee.
41013031	Iliulabe cuna liñibe nitilu bee nucua' pero stichia'a la dete nú yalu yeene.
41013032	’Pero lecati ri'i beya' xi bichia nu xi hora nú aca ye bee nucua', nu ni'bee ángele liñibe nu ni' Lli'ñi Diose la ri'i beya' nucua', nediya'tsia Diose Pa liñibe nucua'.
41013033	’Enze'e nia luhua nú ubi'yahua li'ihua nu utsu tsiñiahua cuna nú una'cuhua lu Diose, xne la ri'ihua beya' xunga aca bee nucua'.
41013034	Aca nucua' xi neca chenu xiu'u bene tucu biaji. Ante nú chiu'ulla rnilla xi riña' ri'i bee moso'lla. Le'ca unibiya'lla nú tsu tsiña bene enu rriucu ru'u puerta ni'illa.
41013035	Le'ca esquie li'ihua, ucua'a tsiñahua, xne la ri'ihua beya' xunga nu xiura nzelaa, tunu nzelaa chenu nze'ta chu'u rula', urre tunu necane ulela' rula' urre tunu necane ellicabe chenu rixia tiula urre sila'.
41013036	Enze'e ucua'a tsiñahua xne ca tu'natsia riñaa, nu la niarquia nú lluna li'ihua nú la ri'ihua tucu nú riala nú ri'ihua.
41013037	Nu lunú rnia luhua nee, rnia lu ye bee bene: Uhuañihua tucu nú riala nú huañihua, ¡ucua'a tsiñahua para bichia ze'e!
41014001	Rri'itsia xiucu bichia nú aca eliñi baxcu, chenu racu bee bene Israel pá nú la chu'u levadura equie, che bee ule'ya enu rnibiya' lubee ule'ya cuna bee ulaxcuela enu reca ley' Moisés, rla'na beei xa modo zequienu beei Jesuse para nú na'tse beei li'inu nu úti beei li'inu.
41014002	Che unibeei: ―Pero la ria'ahua scua diqui nú reca eliñi, para nú la tsu reche bee bene.
41014003	Chequie chenu nzu Jesuse eyeche Betania ni'i Simón enu ulle'ca elichia nú lee lepra, chenu nzucu Jesuse lumexa racunu, uriña tucu una'a nuya' tucu frasco nú achee nu' perfume nú huaxi secaa, xne necache'e puro nardo, nu chu uxa'lanchu frasco ze'e nu udunchu perfume ze'e equie Jesuse.
41014004	Che bee bene enu nucua'a ze'e ulee beei nú unibeei lu sa'beei: ―¿Xinu uti'chianchu perfume cua' scua?
41014005	Ala' aiqui perfume cua' tucu chuna ayu'u dimi denario para nú ari'inchu elietsa lubee bene enu seca elitsi, nu uqui'ya' una'a ze'e uri'i beei.
41014006	Pero uni Jesuse lubeei: ―La ri'chiahua li'inchu; ¿xinu rqui'yanchu rri'ihua? Xne lunú uri'inchu lua, neca nze'ca nucua'.
41014007	Bee bene elitsi siempre nucua'a cuna li'ihua, nu nu' modo ri'ihua elietsa lubeei xitse bichia. Pero li'á la tsua'a cuna li'ihua diqui tiembu.
41014008	Una'a quie' uri'inchu lunú unganchu, udu'xulanchu perfume cua' cuerpoa para nú necalane bichia chenu achi'a.
41014009	Ixiule'a luhua, nú diqui lu iliulabe elu ixiule'e bee bene bedichia' nze'ca' Diose, le'ca ni bee bene lunú uri'i una'a quie' lua para nú ellu'cu' arqui' bee bene lunú uri'inchu lua.
41014010	Chequie uya Judas Iscariote enu neca lu chi'chiucu bee bene' Jesuse, lubee ule'ya enu rnibiya' lubee lá bee ule'ya para nú dete' cuendai Jesuse lubeei.
41014011	Chenu ubene' bee ule'ya ze'e nucua', ñia utsu arqui'beei nu unibeei nú dete' beei dimi ya Judas, che uquixie Judas ucua'ana xa modo dete' cuendai Jesuse lubeei.
41014012	Chequie bichia nú uquixie nú reca eliñi chenu racu bee bene Israel pá nú la chu'u levadura equie, chenu le'ca ruuti bee bene tucu sanchi eliñi baxcu ze'e che unidichia' bee bene'nu lunu: ―¿Cá niarqui'lu nú nze reche'ru nú da'cuxe'ahua reché baxcu?
41014013	Che uxe'la Jesuse chiucu bene'nu nu uninu lubeella: ―Uquiahua eyeche Jerusalén, ze'e lla'cahua tucu niyu enu nuya' tucu ere'e inza nu chu chequiehua li'illa.
41014014	Elu chu'u bene ze'e, nihua lu bene enu neca stene ni'i ze'e: “Singuie rni Maestro: ¿Ca nzucu cuarto elu acuxeenua bee benea reché baxcu quie'?”
41014015	Che lube' bene ze'e tucu cuarto elu ayaa nú nzu che'ela liñi, ze'e reche'hua nú da'cuxe'ahua.
41014016	Chequie nzuebeella eyeche llene ze'e, nu ullela' beella tucu nú uninu lubeella nu ureche'e beella nú acuxee beella reché baxcu.
41014017	Chenu uyu'u rula' uriñayuu Jesuse chi'chiucu bee bene'nu ze'e.
41014018	Diqui nú nucua'a beella lu mexa racu beella uni Jesuse lubeella: ―Ixiule'a luhua nú tucuhua enu racunu li'á dete'cuenda li'á lubee bene enu uti li'á.
41014019	Chequie nehuana utsu arqui'beella, nu unidichia' tucua tucua beella lunu: ―¿Li'á nze'e la? Nu uni stucu beella: ―¿Li'á nze'e la?
41014020	Nu ucuaqui Jesuse lubeella: ―Tucu lu chi'chiucuhua enu se'e pá le'ca liñi pliato elu se'a pá nze'ella.
41014021	Neli nú li'á Bene enu uxe'la Diose, zecaa tucu nú rni lu ichi' Stichia' Diose; pero ¿cue'e bene enu dete' cuenda li'á? Máse neca nze'ca lu cuenda' bene ze'e nú né aláxulla lu iliulabe quie'.
41014022	Diqui nú racu beella, una'tse Jesuse tucu pá nu udete'nu che'tsa lu Diose nu chu ule'enu pá ze'e udete'nu yabeella nu uninu: ―Udacuhua pá quie', ninguie' neca cuerpoa.
41014023	Che una'tsenu tucu copa viñu, chenu ulaxu nú udete'nu che'tsa lu Diose, che chu udete'nu vaso cua' ya beella nu ungue' ye beella biñu cua'.
41014024	Nu uninu lubeella: ―Biñu quie' neca renea nú ri'chia chenu atia para nú tsila'a huaxi bee bene, xne equie cuenda' nú atia ya'la tucu inziu cuqui nú lu'cu bee bene nú xa ri'i Diose perdona li'ibeei.
41014025	Ixiule'a luhua nú leca' xunga hue'elá biñu nú necache' uva, hasta bichia nú hua'a biñu cuqui elu rnibiya' Diose.
41014026	Chenu ulaxu nú ungula beella tucu canto lu Diose, chu nzuebeella dañi nú lee Olivos.
41014027	Che uni Jesuse lubeella: ―Yehua tsana' arqui'hua li'á rula' quie'; tucu nú nequie lu ichi' Stichia' Diose elu rni: “Utia bene enu rriucu bee sanchi, nu ri'chia letse beeí.”
41014028	Pero chenu huañi zecaa rlutia nza'a Galilea, cheela riñahua ze'e.
41014029	Chequie uni Pedro lu Jesuse: ―Añinzuca nú tsana' arqui' ye beella li'ilu, pero li'á la tsana arquia li'ilu.
41014030	Nu ucuaqui Jesuse lu Pedro nú uninu: ―Ixiule'a lulu nú rula' quie' ante nú bixia tiula chiucu bese, unilalu chuna bese nú la chululu li'á.
41014031	Pero unila Pedro nú uni: ―Mase atia cuna li'ilu, la cachia nú nu'lua li'ilu. Le'ca scua uni ye beella.
41014032	Chenu uriña beella tucu luhuare elu lee Getsemaní uni Jesuse lubee bene'nu: ―Ucua'asca'hua ca'a, nze nacutsia lu Diose.
41014033	Che unguya'tsianu Pedro cuna Jacobo cuna Juan, nu uquixie nú chiqui' nehuana nzu arqui'nu, hasta nú lixiua' nzu arqui'nu.
41014034	Nu uninu lubeella: ―Chiqui' nehuana nzu arquia, hasta nú se'ca nú atia, uya'nasca'hua ca'a nu la a'tsehua.
41014035	Che chu nza Jesuse lle'na enza lu ze'e, nu utsulliquinu hasta nú uti'nu tequieenu lu yuu, nu unacu'nu lu Diose tunu nu' modo nú la zecanu lunú enta zecanu.
41014036	Chenu rnacu'nu lu Diose uninu: ―Paa, yeene recalu rri'ilu; utsila'a li'á lunú chiqui' juerte enta nú zecaa, pero la acane tucu nú niarquia, uri'itsia tucu nú niarqui'lu.
41014037	Che chu nza Jesuse elu uya'na chuna bene'nu nu ulluna'nu li'ibeella nú ra'tse beella nu uninu lu Pedro: ―Simón, ¿xie' ra'tselu la? ¿Xie' né riqui'lu azucu naalu masia tucu hora la?
41014038	Uzucunahua, nu una'cuhua lu Diose para nú la ri'i beze'lu ana luhua, xne nu' ana arqui'hua nú ri'ihua nú neca nze'ca, pero la riqui' cuerpo'hua.
41014039	Chequie nza zeca Jesuse, nze nacu'nu lu Diose nu uninu lu Diose tucu nú uninu bese rluu.
41014040	Chenu ubenchila' zecanu elu uya'na chuna bene'nu ulluna'nu li'ibeella nú stucua'la bese ra'tse beella, xne chiqui' riu'u cala' lubeella nu lá ri'i beella beya' xi cuaqui beella lunu.
41014041	Bese rriuna chenu ubenchila'nu elu nucua'a beella uninu lubeella: ―¿Xie' ratsesca'hua nu sulachi sca'hua la? Pero uhuahua cala' cua' luhua, xne li'á Bene enu uxe'la Diose uriñala hora nú dete' cuenda bene li'á lubee bene enu rri'i dula.
41014042	Uzetehua ne cha'ahua. Nze'ta bicala bene enu dete' cuenda li'á nee.
41014043	Rnisca'lá, Jesuse cuna li'ibeella chenu uriña Judas enu unga tucu lu chi'chiucu bee bene'nu, uriña yui huaxi bee bene enu nzene espada cuna bee acarute. Nú nze'ta na'tse beei Jesuse lunú unibiya' bee ule'ya enu rnibiya' lubee ule'ya cuna bee ulaxcuela enu reca ley' Moisés cuna nú rnibiya' bee usticia' bee bene Israel.
41014044	Chequie Judas enu udete' cuenda Jesuse lubee bene ze'e, unilai lubee bene ze'e nú uni lubeella: ―Bene enu acua tucu bichiu' xeca, nze'e na'tsehua nu chiuca uya'hua li'illa.
41014045	Nu chenu uriña Judas lu Jesuse uyabicai lunu nú uni: ―Maestro, Maestro. Nu chu udacui tucu bichiu' xecanu.
41014046	Che una'tse bee bene ze'e Jesuse nu unguya' beei li'inu.
41014047	Pero tucu bee bene' Jesuse enu nzu ze'e uhualla espada nu uchiecu'lílla diaca tucu bene enu neca moso' ule'ya enu rnibiya' lu ye bee ule'ya.
41014048	Nu uni Jesuse lubee bene ze'e: ―¿Xinu entahua cuna espada cuna acarute para nú na'tsehua li'á xineca tucu huana'?
41014049	Ye bichia nzua cuna li'ihua liñi indu llene Jerusalén elu uzetea Stichia' Diose nu né na'tsehua li'á ze'e. Pero scua acane para nú yalu nú rni Stichia' Diose.
41014050	Che ye bee bene' Jesuse uyecaxu'u beella nu utsana' arqui'beella li'inu.
41014051	Chequie nzequie tucu niyu e'ne' Jesuse nu nutui tucutsia sábana. Pero chenu una'tse bee bene ze'e li'i,
41014052	chu uchiu'u xqui' xu'i liñi sábana, nú nutui nu e'cu etui uyecaxu'i nzai.
41014053	Che uyayu bee bene ze'e Jesuse lu ule'ya enu rnibiya' lu ye bee ule'ya, nu uyetesa' ye bee ule'ya enu rnibiya' lubee ule'ya, cuna bee usticia' bee bene Israel cuna bee ulaxcuela enu reca ley' Moisés.
41014054	Nu istu istu uyaquie Pedro Jesuse hasta ru'u ni'i ule'ya enu rnibiya' luye bee ule'ya, nu chu uzucu Pedro ru'u quii cuna bee bene enu rriucu ru'u ni'i ule'ya ze'e.
41014055	Bee ule'ya enu rnibiya' lubee ule'ya cuna ye bee usticia' bee bene Israel, ucua'na beella xi ricu' quiya beella Jesuse para nú scua nu' modo nú utibeella li'inu. Pero né llela' beella xi aricu' quiya beella li'inu.
41014056	Xne añinzuca nú huaxi eluquichia' uricu' quiya beella Jesuse, pero urene uni tucu beella nu urene uni stucu beella.
41014057	Chequie utsuli chiucu chuna beella nu uricu' quiya beella tucu eluquichia' Jesuse nu unibeella:
41014058	―Li'iru ubene'ru nú uni nucua': Li'á nitilua indu llene Jerusalén nú ureche'e bee bene, nu chunatsia bichia reche'a stucu indu nú lá reche' bee bene.
41014059	Pero ni' scua la neca tucu necatse lunú rni beella urene urene uni beella.
41014060	Che utsuli ule'ya enu rnibiya' lu ye bee ule'ya labe bee bene enu nucua'a ze'e nu unidichia'lla lu Jesuse: ―¿Xinu la cuaquilílu? ¿Xie' neli neca nú rnibeei lulu scua la?
41014061	Pero la nili Jesuse nu né cuaquilínu che unidichia' zeca'la ule'ya ze'e lunu: ―¿Xie' li'ilu necalu Cristo lli'ñi Diose liñibe la?
41014062	Che ucuaqui Jesuse nú uninu: ―Li'á nze'e nu lañi'hua li'á Bene enu uxe'la Diose nú nzucua'a cue'tse Diose chúbee li'inu enu chiqui' reca yeene, nu le'ca lañi'hua nú nzela liñi xcabe enza liñibe.
41014063	Chenu ubene' ule'ya ze'e nucua'a, che utsalla xuculla nu unilla: ―¿Xinu la'nala'ahua testigo nee?
41014064	Ubene'la'hua nú xa uni nucua'a bedichia' nú necha neca lu Diose; ¿xa nihua nee? Chequie uni ye bee bene ze'e nú ati Jesuse.
41014065	Xiucu xuna beei utsu xene lunu nu utsacu' beei lunu nu udiñi beei li'inu nu unibeei lunu: ―¡Uni'ti udiñi li'ilu! Che bee sundado enu rriucu indu llene Jerusalén le'ca uxutse beei nda'gu lunu.
41014066	Chenu uzucu Pedro ru'u eli'ya' ni'i ule'ya enu rnibiya' luye bee ule'ya, che uriña tucu criada' ule'ya ze'e.
41014067	Chenu ulañi'nchu nú nzucu Pedro ru'u quii ze'e ubi'yanchu lulla nu uninchu lulla: ―Le'ca nuulu enzenuulu Jesuse bene eyeche Nazaret.
41014068	Pero ucachi' Pedro nú unilla: ―La chu'lua benecua', nu la ri'á beya' xi rnilu. Che uchiu'u Pedro ze'e nu utsulla ru'u puerta nu chu ubixia tiula.
41014069	Chenu ulañi' zeca criada ze'e Pedro stucu bese, che uquixienchu nú uninchu lubee bene enu nucua'a ze'e: ―Le'ca nuu nucua' neca nucua' tucu bene' Jesuse.
41014070	Pero ucachi' zeca Pedro nú la chululla Jesuse. Che lu ze'e tsia unia'ala bee bene enu nucua'a ze'e lu Pedro: ―Che rlube' nú necalu tucu bene' benecua', xne necalu bene Galilea nu rdichia'lu tucu nú rdichia'beei.
41014071	Che uquixie Pedro nú utsuta'lla lu stichia'lla nú unilla: Dete' Diose castiya li'á tunu la nia nú neli neca. ―¡La chulua bene enu rnihua!
41014072	Hora ze'e ubixia tiula stucu bese nu ullu'cu arqui' Pedro lunú uni Jesuse lulla: “Ante nú bixia tiula chiucu bese, unilálu chuna bese nú la chululu li'á.” Chenu ullu'cu arqui' Pedro nucua' uquixiella nú runa'lla.
41015001	Chenu uye'e lu yuu uyetesa' bee ule'ya enu rnibiya' lubee ule'ya cuna bee usticia' bee bene Israel cuna bee ulaxcuela enu reca ley' Moisés cuna bee usticia enu mase rnibiya' ubedichia' beella nú xa ri'i beella. Che ullica'cuu beella Jesuse nu udete' cuenda beella li'inu lu Pilato.
41015002	Che unidichia' Pilato lu Jesuse: ―¿Necalu Arre' bee bene Israel la? Nu ucuaqui Jesuse nú uninu: ―Li'á nze'e.
41015003	Equie nú huaxi nú rricu'quiya bee ule'ya enu rnibiya' lubee ule'ya li'inu.
41015004	Enze'e unidichia' Pilato lu Jesuse stucu bese: ―¿Xinu la cuaquilílu? Ubi'yacuru huaxi nú rni bee bene lu cuenda'lu.
41015005	Pero lecaxi ucuaqui Jesuse, che chiqui' uyanu arqui' Pilato.
41015006	Cada chenu reca eliñi baxcu, rla'a Pilato tucu bene enu nchiñi ni'cu', tatse enu nacu' bee bene nú la'a.
41015007	Bee bichia ze'e nchiñi Barrabás ni'cu' cuna beelá bee bene enu neyete'i, xne unguuti beei bee bene chenu uliunu beei bee bene' gobierno.
41015008	Chenu uyetesa' bee bene para nú nibeei lu Pilato nú ri'illa tucu nú neca costumbre'lla,
41015009	che uni Pilato lubeei: ―¿Niarqui'hua nú la'a Arre' bee bene Israel la?
41015010	Uni Pilato scua xne uri'illa beya' nú equie nú ria arqui' bee ule'ya enu rnibiya' lubee ule'ya, enze'e udete' cuenda beei Jesuse lulla.
41015011	Pero bee ule'ya enu rnibiya' lubee ule'ya udu'beei arqui' bee bene ze'e para nú ni bee bene ze'e lu Pilato nú la'alla Barrabás.
41015012	Chequie unidichia' Pilato lubeei: ―¿Xi niarqui'hua nú ri'inua enu rnihua nú neca arre' bee bene Israel?
41015013	Nu ucuaqui beei nú urixialibeei: ―¡Uquie'e nucua'a lu cruse!
41015014	Nu uni Pilato lubeei: ―Pero ¿ta nú necha neca uri'i nucua'? Nu masesca'lá juerte ubixialí beei: ―¡Uquie'e nucua' lu cruse!
41015015	Chequie lunú niarqui' Pilato nú ya'na nze'calla lubeei, ula'alla Barrabás. Nu unibiya'lla nú uzete'che' bee sundado Jesuse, nu chu udete' cuendalla li'inu lubee sundado para nú quie'e beei li'inu lu cruse.
41015016	Unguya' bee sundado ze'e Jesuse labe eli'ya' ru'u palacio, elu uyetesa' ye bee sundado.
41015017	Che ungutu beei tucu laquie morado Jesuse, nu ureche'e beei tucu ellu'ñi' nú necache'e eche uzucu' beei equienu.
41015018	Nu uquixie beei nú rixiali beei lunu: ―¡La laxua' nú nehuañi Arre' bee bene Israel!
41015019	Chequie udu'beei tucu ixi' equienu, nu utsu xene beei lunu, cuna nú utsu lliqui beei lunu, xi neca nú chiqui' rlu'cu beei ula'na lunu.
41015020	Chenu ulaxu nú xitse uri'inu beei li'inu, uhuabeei laquie morado nú nutunu nu ungutu beei nú neca xucunu li'inu, che unguya' beei li'inu para nú quieenu lu cruse.
41015021	Chequie chenu nzeyu beei Jesuse, ulla'ca beei tucu bene eyeche Cirene enu lee Simón necalla pa' Alejandro cuna Rufo nze'talla enza dañi. Che uri'i bee sundado juerza li'illa para nú uya'lla cruse' Jesuse.
41015022	Nu chu unguya' beei Jesuse tucu luhuare elu lee Gólgota, nu rni nucua': lluca equie bene nguti.
41015023	Nu udete' beei biñu nú nucha inza nú nelaa nú lee mirra, para nú hue'nue pero lá hue'nue.
41015024	Chequie uquie'e bee sundado ze'e li'inu lu cruse. Nu urita beei tucu rifa equie cuenda' xucunu bi'ya tane ri'i cada tucua beei ana.
41015025	Rquie quie' sila' uquie'e beei Jesuse lu cruse.
41015026	Equie cruse'nu uquie'e beei tucu letrero nú rixiule'e xi nú uquie'e beei li'inu lu cruse, cuna nú rni lu letrero ze'e nú necanu: “Arre' bee bene Israel.”
41015027	Le'ca uquie'e beei chiucu huana' lu tucua cruse, tucu nze'e cue'tsenu chúbee nu stucu nze'e cue'tsenu chubeca.
41015028	Scua uyalu lunú rni lu ichi' Stichia' Diose nú rni: “Ubacu' beei li'inu leta bee bene enu necha rri'i.”
41015029	Chequie bee bene enu udete ze'e unibeei huaxi bedichia' nú necha neca lunu, cuna nú rcuñi beei equie beei xi'chinu beei li'inu nú rnibeei: ―¡Manú! Rnilu nú chilalu indu llene Jerusalén nu lu chunatsia bichia reche' zecalue,
41015030	utsila'a li'ilu nu ulaca lu cruse cua'.
41015031	Le'ca bee ule'ya enu rnibiya' lubee ule'ya cuna bee ulaxcuela enu reca ley Moisés, unibeei huaxi bedichia' nú necha neca lunu nu unibeei: ―Utsila'a nucua' bee bene, pero la aca nucua' tsila'a nucua' li'i nucua'.
41015032	¡Tunu neca nucua' Cristo puese láca Cristo enu neca arre' bee bene Israel lu cruse para nú lañia'ahua, che chili arquia'ahua nucua'! Hasta bee huana' enu nequie lu cruse cuna li'inu rnibeei bedichia' nú necha neca lunu.
41015033	Chenu unga rrebichia ucabeli diqui neca lu iliulabe hasta rquie chuna uche.
41015034	Hora ze'e chenu unga rquie chuna uche juerte urixiali Jesuse nú uninu: ―Eloi, Eloi, ¿lama sabactani? ―rni bedichia'cua': Diosea, Diosea, ¿xinu utsana' arqui'lu li'á?
41015035	Chenu ubene' chiucu chuna bee bene enu nucua'a ze'e nucua', che unibeei: ―Uquie'e diacahua rixialla profeta Elías.
41015036	Che uyaxu'u tucu beei nu ucuacha nze'e tucu esponja lu inza vinagre nu uzucu'i lli'i tucu aca nu uti'i esponja cua' ru'u Jesuse para nú hue'nu inza vinagre cua' nu uni: ―Utsana'hua li'illa bi'ya se nze'ta laca Elías li'illa lu cruse.
41015037	Pero juerte urixiali Jesuse nu ungutinu.
41015038	Chequie laquie llene nú neru'cu nzi'qui liñi indu llene Jerusalén, utsa arli'ti'llune hasta aya nu hasta aquié.
41015039	Che capitañi enu rnibiya' lubee sundado ulañi'i nú xa unguti Jesuse lunú nzui ze'e nu uni: ―Neli nú neca benequie' Lli'ñi Diose.
41015040	Le'ca istu nucua'a chiucu chuna bee una'a ri'ya, leta bee una'a quie' nzu María Magdalena, cuna Salomé cuna María enu neca na' Jacobo enu ri'chia bene Jacobo enu lle'na, cuna José.
41015041	Bee una'a quie' uyaquie Jesuse cuna nú uri'i beenchu elietsa lunu chenu nzunu Galilea. Le'ca ze'e nucua'a huaxilá bee una'a enu uyaquie li'inu hasta Jerusalén.
41015042	Bichia nú rri'iluxu bee bene Israel ye nú qui'ña beella neca bichia xee nu sulachi beella. Bichia ze'e chenu enta chu'u rula',
41015043	uriña José bene eyeche Arimatea. Ungalla tucu bee usticia lubee bene Israel, nu rlu'cu bee bene ula'na lulla. Le'ca nzuquiella nú lañi'lla lunú rnibiya' Diose, nu uyu'u valuru'lla unacu'lla cuerpo' Jesuse lu Pilato.
41015044	Chequie chiqui' uyanu arqui' Pilato chenu ubene'lla nú ungutila Jesuse, nu chu ubixialla capitañi para nú ri'illa beya' tunu neli nucua'.
41015045	Chenu uni capitañi ze'e nú neli nú ungutila Jesuse, che uzela Pilato nú unguya' José cuerpo'nu.
41015046	Chequie uya José utsii tucu sabana fiño nu chu ulacalla cuerpo' Jesuse lu cruse nu utelalla sabana ze'e cuerpo'nu nu uya ca'chi'lla cuerpo'nu liñi tucu eluhua elu neda'ñila liñi tucu quiee nu utsacu'lla ru'u eluhua ze'e cuna tucu quiee llene.
41015047	María Magdalena cuna María na' José ulañi' beenchu elu uhuachi' cuerpo' Jesuse.
41016001	Chequie chenu udete bichia nú sulachi bee bene Israel, María Magdalena, cuna Salomé, cuna María na' Jacobo, uya tsi' beenchu perfume para nú du' beenchu perfume cua' cuerpo' Jesuse.
41016002	Nu chenu uye'e lu yuu zila' domingo silatu' uya beenchu ru'u eluhua' Jesuse, chenu enta liñi bichia.
41016003	Chenu nzue beenchu lu inziu uni beenchu lu sa'beenchu: ―¿Ti yucu quiee llene nú nacu' ru'u eluhua' Jesuse nee?
41016004	Pero chenu ubi'ya beenchu ulañi' beenchu, nu la nacua' quiee llene ze'e ru'u eluhua.
41016005	Chenu uyu'u beenchu liñi eluhua ze'e, ulañi' beenchu, nú nzucu tucu niyu e'ne' chubee ru'u eluhua ze'e, nutui tucu laquie niquichi nú stuñi, nu ulliqui beenchu.
41016006	Che uni lubeenchu: ―La lliquihua. Nediyaa nú rla'nahua Jesuse bene eyeche Nazaret enu uquiee lu cruse. Pero uhuañi zecanu nú ungutinu. Leca'nu ca'a. Ubi'yacuruhua elu uricu cuerpo'nu.
41016007	Nee uquia tixiule'ehua lu Pedro cuna lu beelá bee bene' Jesuse nú rlutinu nzanu Galilea, cheela riñahua ze'e; nu lañi'hua li'inu ze'e tucu nú uninu luhua.
41016008	Chequie yexetsia uchiu'u bee una'a quie' liñi eluhua ze'e, nu reca tse'tse beenchu xiqui beenchu. Nu lecati lu udixiule'e beenchu lunú unga ze'e, equie nú xiqui beenchu.
41016009	Domingo sila' chenu uhuañi zeca Jesuse nú ungutinu, rlutilá ulube'lunu lu María Magdalena enu uhuanu achi benechiqui' arqui'.
41016010	Che uya tixiule'enchu lubee bene enu uyanzenu Jesuse, nu nehuana nzu arqui'beella cuna nú runa' beella equie cuenda' li'inu.
41016011	Pero chenu ubene' beella nú nehuañi Jesuse cuna nú ulañi' María Magdalena li'inu, né chili arqui'beella nucua'.
41016012	Lu ze'e lá ulube'lu Jesuse lu chiucu bee bene'nu enu nza enza dañi, pero urene ulube'lunu lubeella.
41016013	Che uyatixiule'e bee bene quie' lubeelá bee bene'nu, pero ni' nú uni beella né chili arqui' beelá bee bene'nu.
41016014	Lu ze'elá ulube'lu Jesuse lu chetu'cu bee bene'nu, chenu nucua'a beella lu mexa. Uqui'ya' beella uri'inu, xne nziti arqui'beella equie nú la chili arqui'beella lunú unibee bene enu ulañi'la' li'inu nú uhuañi zecanu nú ungutinu.
41016015	Chequie uninu lubeella: ―Uquiahua diqui lu iliulabe nu udixiule'ehua bedichia' nze'ca' Diose lu ye bee bene.
41016016	Nu bene enu chili arqui' bedichia' nze'ca' Diose cuna nú rinzalla tsila'a Diose li'illa, pero bene enu la chili arqui' Stichia' Diose la tsila'a Diose li'illa lu castiya'lla.
41016017	Nu bee seña quie' lu'cu bee bene enu chili arqui' Stichia' Diose. Equie nú leea hua beella bee benechiqui' arqui' bee bene. Le'ca nibeella stucu dialu rene nú la ni beella.
41016018	Nu tunu na'tse beella be'la cuna yaa beella; nu tunu hue' beella nú nucha veneno, lecaxi zeca beella; nu le'ca chenu ricu' beella ya beella equie bee bene enu riti yeca' bee bene ze'e.
41016019	Chequie chenu ulaxu nú uni Jesuse lubeella, chu uquieenu liñibe nu uzucunu cue'tse Diose chubee.
41016020	Che uchiu'u beella nú nze tixiule'e beella bedichia' nze'ca' Diose lubee bene diqui bee luhuare. Nu uri'i Jesucristo elietsa lubeella, uri'inu bee milagro para nú ri'i bee bene beya' nú neli neca Stichia' Diose nú sete' beella. Amén.
42001001	Huaxi bee bene uri'i luchia nú uquie'e xcua'a beella nú xa unga leta'ahua,
42001002	tucu nú uze'te' bee bene lia'ahua, li'ibeella enu ulañi' xa unga hasta chenu uquixie Jesuse nú udixiule'enu Stichia' Diose, nu le'ca li'ibeella uri'i beella elietsa nú udixiele'e beella stichia'nu lubee bene.
42001003	Le'ca ucua'naa para nú uri'á beya' lunú neli neca nú xa unga hasta chenu uriña Jesuse lu iliulabe. Teófilo enu chiqui' neca equie neca nze'ca para li'á nú quie'e xcua'a bee ninguie' lulu,
42001004	para nú ri'i nze'calu beya' lu ye nú neli neca uzete' bee bene li'ilu.
42001005	Chenu unga Herodes arre lu iliu Judea, uhuañi tucu ule'ya enu lee Zacarías, li'illa ullutsella leta texcua'a bee ule'ya enu unibiya' Abías lu, nu una'a Zacarías lee Elisabet, necalla enu nze'ta lubee bene' tuxie Aarón enu unga ule'ya.
42001006	Zacarías cuna una'lla uhuañi beella tucu nú neli neca lu Diose, nu uzucu' beella ley' Diose, hasta nú lecati udu' culpa' beella.
42001007	Pero né lu'cu beella endu', xne neca Elisabet bíchi nu unguxula rucu beella.
42001008	Tucu bichia uyala texcua'a bee ule'ya para nú zibi' beella lu Diose, leta bee ule'ya quie' nchiñi Zacarías.
42001009	Chequie tucu nú neca costumbre' bee ule'ya ze'e, ucañi beella bi'ya ta beella ya'na enu du' llene quiendixí ru'u ecu'cu elu necachi neca liñi indu llene Jerusalén, nu uyala Zacarías nú chu'ulla liñi indu ze'e para nú du'lla llene quiendixí ru'u ecu'cu ze'e.
42001010	Diqui nú rdu'lla llene quiendixí ru'u ecu'cu ze'e, ye bee bene rnacu' beella lu Diose labe eli'ya' indu ze'e.
42001011	Hora ze'e ulube'lu tucu ángele' Diose lu Zacarías, chúbee ru'u ecu'cu elu rdu'lla llene quiendixí.
42001012	Chenu ulañi' Zacarías ángele ze'e, chiqui' ulliquilla nu lá ri'illa beya' xa ri'illa.
42001013	Che uni ángele ze'e lulla: ―Zacarías, la lliquilu, ubene'la' Diose lunú rnacu'lu lunu, li'ilu cuna una'alu Elisabet lu'cuhua tucu endu', enu hualeehua Juan.
42001014	Chiqui' ñia tsu arqui'lu, nu le'ca esquie ñia tsu arqui' huaxi bee bene chenu ala endu' ze'e.
42001015	Xne endu'lu aca tucu bene llene lu Diose. La hue'lla biñu nu la hue'lla ni' tucu nú rri'i nú xuchi' bee bene. Ante nú alalla chiqui' nzula Espíritu Santo cuna li'illa.
42001016	Ri'illa nu huaxi bee bene Israel che'e arqui'beei lu stula beei nú benchila' beei lu inziu' Diose, li'inu enu neca Diose' beei.
42001017	Juan quie' cha rluti lu li'inu enu nze'ta, nu xe'la Diose nú huañi Espíritu Santo cuna Juan nu lu'culla nú recalla tucu nú ulu'cu profeta Elías, ri'illa nú huañi nze'ca bee paa cuna bee lli'ñilla para nú la cua'a xuulla. Le'ca zete'lla bee bene enu nziti arqui' para nú zucu' beei yeene, scua ri'illa nú cua'a tsiña bee bene para nú yucu arqui'beei li'inu enu nze'ta.
42001018	Che uni Zacarías lu ángele ze'e: ―¿Xa modo aca tucu nú rnilu? Xne unguxulá nu le'ca esquie unaa.
42001019	Nu ucuaqui ángele ze'e: ―Li'á neca ángele enu lee Gabriel, nu sibia'a lu Diose, li'inu uxe'lanu li'á para nú nzelayua bee resuna nze'ca quie' lulu.
42001020	Pero nee, equie nú la chili arqui'lu lunú unia lulu, yacu' nú rnilu, hasta nú yalu nú unia lulu, che ya'la zeca nú nilu.
42001021	Diqui nú reca bee nucua', bee bene enu nucua'a ru'u eli'ya' indu ze'e nucua'a quiee beella nú chiu'u Zacarías nu nzenu arqui'beella xi nú rle' Zacarías liñi indu ze'e.
42001022	Chenu uchiu'u Zacarías liñi indu ze'e la aca'lla nilla, che uri'i beella beya' nú nu' nú ulube' Diose lulla, nu rri'itsialla seña lubeella xne la nia'lla.
42001023	Chequie chenu ulaxu bee bichia nú uzibi' Zacarías liñi indu ze'e chu nzialla ni'illa.
42001024	Cheela bee bichia ze'e, uyu'u endu' xla'cu una'alla Elisabet, nu diqui ayu' uu né chiua'alla ni'lla, nu uri'illa elliebacu' nú unilla:
42001025	“Uri'i Diose lua scua, para nú la tsequichia' bee bene li'á.”
42001026	Chenu uza' xu'cu uu, uxe'la Diose ángele enu lee Gabriel lu tucu eyeche nú lee Nazaret nú nchiñi lu iliu Galilea.
42001027	Para nú nze bi'ya ángele quie' tucu una'a e'ne enu lee María, li'illa nzula nú yuculla tucu niyu enu lee José, nze'ta José quie' lubee bene' tuxie arre David.
42001028	Chequie uyu'u ángele ze'e liñi ni'i elu nzucu María nu uni ángele quie' lulla: ―¡Malune María, li'ilu enu ucañila Diose! Nzu Diose Paa liñibe cuna li'ilu, nu uri'i le'yalanu li'ilu lu ye bee una'a.
42001029	Chenu ulañi' María ángele ze'e, chiqui' uyanu arqui'lla bee bedichia' nú uni ángele cua', nu le'ca uri'illa elliebacu' nú xa neca bee bedichia' cua'.
42001030	Chequie uni zeca ángele ze'e lulla: ―María, la lliquilu, xne ucañila Diose li'ilu nu uri'inu nú cha nze'ca lu cuenda'lu.
42001031	Nee chu'u tucu endu' xla'culu, nu chenu ala endu' quie' hualeelunu Jesuse.
42001032	Li'inu lu'cunu nú chiqui' recanu, nu hualee bee bene li'inu Lli'ñi Diose liñibe, le'ca ri'i Diose liñibe nú acanu arre, tucu nú unga David arre, bene'nu enu udetela,
42001033	para nú nibiya'nu lubee bene Israel diqui tiembu. Nu leca xunga laxu nú rnibiya'nu.
42001034	Che uni María lu ángele ze'e: ―¿Xa modo nú aca nucua' scua, nu la nzucu'nua ni' tucu niyu?
42001035	Nu ucuaqui ángele ze'e lu María: ―Lu'culu endu' cua' equie cuenda' Espíritu Santo, hora ze'e lunú reca Diose liñibe du'nu xca'la' equielu tucu nú rdu' xcabe xca'la' equie bee bene. Enze'e endu' enu lu'culu leca xunga ri'inu dula nu hualee bee bene li'inu Lli'ñi Diose liñibe.
42001036	Le'ca enta nú lu'cu sa'lu Elisabet tucu endu', añinzuca nú unguxulalla, li'illa enu rni bee bene nú leca' modo nú lu'cu endu' pero necala xu'cu uu nú nu' endu' xla'culla.
42001037	Xne leca ni' tucu nú neriña' para Diose.
42001038	Chequie uni María lu ángele ze'e: ―Nzua para nú zibia'a lu Diose, ri'inu tucu nú niarqui'nu cuna li'á. Chenu ulaxu nú uni María scua, chu nzia ángele ze'e che.
42001039	Bee bichia ze'e, uchiu'u María nza lu tucu eyeche nú nchiucu' dañi lu iliu Judea,
42001040	nu chenu uyu'u María liñi ni' Zacarías unilla malune lu Elisabet.
42001041	Chenu ubene' Elisabet nú uni María malune lulla, ucuñi endu' enu nu' xla'cu Elisabet, scua chiqui' uya'na Espíritu Santo cuna Elisabet.
42001042	Chequie, juerte uni Elisabet lu María: ―¡Uri'i le'yala Diose li'ilu lu ye bee una'a, le'ca uri'i le'yala Diose endu'lu enu nzu nú ala!
42001043	¿Ti necaa nú nze'ta bi'ya na' Diosea li'á?
42001044	María chenu unilu malune lua, ucuñi endu' enu nu' xla'cua equie nú ñia nzu arqui'nu.
42001045	¡Neca nze'ca nú uchili arqui'lu María, xne yalu tucu nú uni Diose lulu!
42001046	Chequie uni María: Chiqui' rnia bedichia' nze'ca lu Diose.
42001047	Ñia nzu arquia lu Diose enu tsila'a li'á.
42001048	Xne ubi'yanu caa nzua, añinzuca nú necatsia tucu bene enu sibi' lunu, nu hasta nee nu diqui tiembu ni bee bene nú ñia nza nze'cae lu cuendaa.
42001049	Xne uri'i Diose enu reca yeene huaxi nú neca nze'ca lua. ¡Nu Santo neca nú leenu!
42001050	Nu la tsuxe Diose nú rlu'cu arqui'nu ye bee bene enu rlu'cu ula'na lunu.
42001051	Huaxi nú uri'inu equie nú recanu. Nu ulliti'nu elliebacu' bee bene enu nelliña.
42001052	Le'ca unguxi Diose nú rnibiya' bee bene enu rnibiya', nu udete'nu nú reca bee bene enu lle'na arqui'.
42001053	Udete'nu lunú secala'cha' bee bene enu seca elitsi nu lecaxi udete'nu lubee bene xene.
42001054	Uri'inu elietsa lubee bene Israel, enu neca bene'nu, nu lá zañi'nu nú ulu'cu arqui'nu li'ibeella.
42001055	Tucu nú uninu lubee benea'hua enu udetela lu Abraham cuna lubee bene enu nze'ta lu Famili'lla. Nu leca xunga tsana' arqui'nu li'ibeella.
42001056	Uya'na María ni'i Elisabet tucu chuna uu, cheela nzia María ni'lla.
42001057	Chequie chenu uza' bichia nú ungula endu' Elisabet, ungula tucu endu' niyu'lla.
42001058	Che bee besiñu'lla cuna bee sa'lla uya bi'ya beella li'illa nu ñia utsu arqui'beella, xne uri'i beella beya' nú ñia uhua'a arqui' Diose li'illa.
42001059	Chenu uza' endu' ze'e xunu bichia, uya beella para nú quie seña elu necachi'nu, tucu nú rquie seña bee niyu enu neca bee bene Israel. Nu niarqui' beella nú achiu'ulee endu ze'e Zacarías tucu nú lee pa'nu.
42001060	Pero uni na'nu lubee bene ze'e: ―La chiu'uleenu scua. Juan chiu'uleenu.
42001061	Che uni beella lulla: ―¿Xinú chiulee endu'lu Juan nu ni' tucu bee sa'hua la lee Juan?
42001062	Chequie cuna seña unidichia' beella lu pa' endu' ze'e, para nú ri'i beella beya' xa niarqui'lla nú chiu'lee endu'lla.
42001063	Nu unacu' pa' endu' ze'e tele'e ala para nú quie'ella lu ala xa chiu'ulee endu'lla, nu uquie'ella lu ala ze'e: “Juan chiu'leenu.” Chiqui' uyanu arqui' bee bene ze'e nú uri'illa scua.
42001064	Hora ze'e uya'la zeca nú uni Zacarías, nu unilla bedichia' nze'ca lu Diose.
42001065	Chequie ye bee besiñu' beella chiqui' uyanu arqui'beella, nu ye bee bene bee eyeche nú nchiucu dañi Judea ubene' beella lunú ungae scua.
42001066	Ye bee bene enu ungabiya' nucua' unibeei lu sa'beei: ―¿Xi nze'ta nú aca endu' cua'? Xne che rlube' nú nzu Diose cuna endu' cua'.
42001067	Chequie Zacarías pa' endu' ze'e, chiqui' nzu Espíritu Santo cuna li'illa, nu uquixiella unilla bedichia' nú uliqui' Diose nú unilla:
42001068	¡Che'tsalá Diose liñibe li'inu enu neca Diose lubee bene Israel, xne uriñanu para nú tsila'anu lia'ahua enu neca bee bene'nu!
42001069	Uxe'la Diose lu'ahua tucu enu chiqui' reca para nú tsila'a lia'ahua, necanu enu nze'ta lubee bene' arre David enu uzibi' lu Diose.
42001070	Scua neca nú ucuaqui u'na Diose hasta hua'tu tucu nú udixiule'e bee profeta'nu enu uhuañi nze'ca lunu:
42001071	Nu tsila'anu lia'ahua lubee bene enu rlee lua'ahua cuna lubee bene enu rana arqui' lia'ahua,
42001072	cuna nú hua'a arqui'nu bee bene'ahua enu udetela nu la zañi'nu lunú ucuaqui u'nanu.
42001073	Ninguie' neca nú ucuaqui u'na Diose lu Abraham bene'ahua enu udetela:
42001074	Nú tsila'anu lia'hua lubee bene enu rlee lua'ahua, para nú aca'ahua zibia'ahua lunu nu la lliquia'ahua,
42001075	para nú huañia'ahua tucu nú niarqui'nu, cuna nú ria'ahua tucu nú neli neca lunu, diqui tiembu lunú nehuañia'ahua.
42001076	Nu li'ilu endua, chiu'uleelu profeta' Diose liñibe, xne li'ilu cha rlutilu, para nú tsúche'lu inziu nú riña li'inu.
42001077	Nu ixiule'elu lubee bene para nú ri'i beella beya' nú xa ri'i Diose perdona stula beella cuna nú tsila'anu li'ibeella.
42001078	Xne seca Diose'ahua lia'ahua cuna nú uhua'a arqui'nu lia'ahua, enze'e xe'lanu Lli'ñinu xi neca ellie' bichia lua'ahua,
42001079	para nú xa'lanu elliebacu' bee bene enu nchiñi arqui' lunú necha neca, cuna lubee bene enu nza lu inziu nú nze nitilu beei, nu lube'nu lia'ahua para nú huañia'ahua tucu nú riala nú huañia'hua lunu.
42001080	Ube'taru'cu endu' Zacarías cuna nú naaqui utsuta' arqui'lla lunú neca cuenda' Diose, nu uhuañilla lu dañi achi elu la nucua'a bene, desde bichia nú uquixiella nú udixiule'ella Stichia' Diose lubee bene Israel.
42002001	Bee bichia ze'e, unibiya' arre César Augusto nú sucu ichi ye bee bene iliulabe.
42002002	Nu bese rlu nú uzucu ichi bee bene che neca Cirenio gobernador lu iliu Siria.
42002003	Chequie ye bee bene rqui'ña nú nza beella lachi beella para nú zucu ichi beella ze'e.
42002004	Enze'e, uchiu'u José eyeche Nazaret, nú nchiñi lu iliu Galilea, nu uyalla lu iliu Judea eyeche Belén, elu ungula tuxie arre David, xne lubee famili' tuxie arre David nze'ta José.
42002005	Uya José eyeche Belén para nú zucu ichilla cuna María, enu nzula nú yuculla nu nu'la endu' xla'cu María.
42002006	Chequie diqui nú nucua'a beella eyeche Belén, uriña bichia nú ala endu' María.
42002007	Ze'e ungula endu' rlu'lla liñi ni' bee nañi nu utelalla tucu laquie li'inu nu chu udixiulla li'inu liñi tucu cajón elu riu'u nú racu bee nañi, xne leca' luhuare elu ya'na beella liñi ni'i elu ria'na bee bene.
42002008	Axu eyeche Belén ze'e nucua'a chiucu chuna bene enu rriucu bee sanchi nu ria'na beella dañi rula cuna bee sanchi.
42002009	Che tu'natsia ulube'lu tucu ángele' Diose lubeella, nu udu'llie'e ellie'e Diose diqui abenchila' beella, nu chiqui' ulliqui beella.
42002010	Nu uni ángele ze'e lubeella: ―La lliquihua, xne uriñayua tucu resuna nze'ca luhua, nu equie cuenda' resuna quie' tsu nze'ca arqui' ye bee bene.
42002011	Nee lachi David ungula tucu enu tsila'a li'ihua, necanu Cristo, enu rlu'cu nú rnibiya'.
42002012	Nu para nú chuluhua endu' quie', llela'hua li'inu liñi ni'i bee nañi nebelanu tucu laquie nu nchiucu'nu liñi tucu cajón elu riu'u nú racu bee nañi.
42002013	Hora ze'e ulube'lu huaxilá bee ángele liñibe elu nzu ángele ze'e, nu rni bee ángele cua' bedichia' nze'ca lu Diose nú uni beenu:
42002014	¡Che'tsalá Diose enu nzucu liñibe! ¡Chu'u nú nzuxee lu iliulabe, para bee bene enu rri'i tucu nú riu' arqui'nu!
42002015	Chequie chenu uquie bee ángele ze'e liñibe, bee bene enu rriucu bee sanchi ze'e uni beella lusa'beella: ―Chaahua eyeche Belén, che bi'ya'ahua lunú unga ze'e tucu nú udixiule'e Diose Pa liñibe lua'ahua.
42002016	Nu yexetsia nzuebeella nu ullela' beella María cuna José liñi ni' bee nañi cuna endu' me' ze'e, nu nchiucu'nu liñi tucu cajón elu riu'u nú racu bee nañi.
42002017	Chenu ulañi' beella nucua', uni beella lunú udixiule'e ángele lubeella equie cuenda' endu' ze'e,
42002018	che uyanu arqui' ye bee bene enu ubene' lunú uni bee bene enu rriucu bee sanchi.
42002019	Pero uduche'tsia María ye bee bedichia' cua' arqui'lla, cuna nú rri'illa elliebacu' lu cuenda' nucua'.
42002020	Chequie chenu ubenchila' bee bene enu rriucu bee sanchi chiqui' ñia nzu arqui' beella rdete' beella che'tsa lu Diose, cuna nú rni beella bedichia' nze'ca lunu lu ye nú ulañi' beella cuna nú ubene' beella, xne unga ye tucu nú udixiule'e ángele lubeella.
42002021	Chenu uza' xunu bichia nú ungula Jesuse uquie seña elu necachi'nu, tucu nú rquie seña elu necachi' bee niyu enu neca bee bene Israel, nu uhualee beella li'inu Jesuse, tucu nú udixiule'e ángele lu María ante nú chu'unu xla'culla.
42002022	Chenu uza' bee bichia nú uri'i María tucu nú rnibiya' ley' Moisés nú rri'i bee una'a chenu rala endu' beenchu, che unguya' beella Jesuse liñi indu llene Jerusalén lu Diose Paa liñibe.
42002023	Uri'i beella scua, xne rni ley' Diose: “Ye bee endu' niyu enu neca endu' rlu necala beei para Diose.”
42002024	Che uyayu beella u'na lu Diose tucu nú rnibiya' ley' Diose, chiucu cu'cu urre chiucu paloma.
42002025	Tiembu ze'e uhuañi tucu bene eyeche Jerusalén enu lee Simeón. Ungalla tucu bene nze'ca, nu chiqui' rlu'culla ula'na lu Diose nzuquieella lañi'lla bene enu tsila'a bee bene Israel. Nu nzu Espíritu Santo cuna li'illa,
42002026	equie cuenda' Espíritu Santo ungabiya' Simeón nú la atisca'lla hasta nú lañi'lla Cristo, enu xe'la Diose enu rlu'cu nú rnibiya'.
42002027	Le'ca udu' Espíritu Santo arqui' Simeón nú uyalla liñi indu llene Jerusalén. Nu chenu uyanu pa' Jesuse li'inu cuna na'nu li'inu liñi indu ze'e para nú uya ri'i beella tucu nú rnibiya' ley' Moisés nú ri'i bee bene,
42002028	che una'tse Simeón Jesuse nu uchi'chilla li'inu nu unilla bedichia' nze'ca lu Diose, nú unilla:
42002029	Diose Paa liñibe nu' modo zelalu nú atia leca' xi chenuarquia nee, xne uza'la lunú ucuaqui u'nalu lua.
42002030	Nee si ulañilá bene enu tsila'a li'iru nee,
42002031	li'inu necanu, enu uxe'lalu lu ye bee bene iliulabe,
42002032	Li'inu necanu xi neca ellie'e nú xa'la elliebacu' bee bene enu la neca bee bene Israel. Nu chiqui' aca neca equienu lubee bene'lu enu neca bee bene Israel.
42002033	Chiqui' uyanu arqui' José cuna María na' Jesuse chenu ubene' beella lunú uni Simeón scua equie cuenda' Jesuse.
42002034	Chequie uri'i le'ya Simeón beella, nu unilla lu María, na' Jesuse: ―Ixiule'a lulu María nú utsula Diose endu' quie', nú huaxi bee bene Israel la chili arqui' li'inu, nu le'ca huaxi bee bene chili arqui' li'inu, nu uriñanu para nú zete'nu bee bene xa niarqui' Diose nú huañi beei, pero huaxi bee bene la yucu arqui' li'inu.
42002035	Nu scua ri'inu beya' xa neca elliebacu' cada tucua bee bene. Pero li'ilu María xi neca chenu rdete tucu espada arqui' tucu bene scua tsi'lu chenu aca bee nucua'.
42002036	Le'ca liñi indu ze'e nzucu tucu una'a enu neca profeta. Li'illa leella Ana, nu necalla xinchiu'cu Fanuel enu nze'ta lu famili' Aser, unguxulalla. Nu chiqui' nere'ne'lla chenu uchialla nu uzucunulla niyu'lla achi lana,
42002037	nu ungala ochenta y cuatro lana nú uya'na zaquilla. Ni' tucu bichia la dete seella indu, ye bichia nzuculla liñi indu rnacu'lla lu Diose, nu rdete'lla bichia nú la aculla equie nú rlu'culla ula'na lu Diose.
42002038	Chenu rdichia'nu María Simeón, hora ze'e uriña Ana, chenu ulaxu nú udete'lla che'tsa lu Diose uquixiella nú unilla equie cuenda' Jesuse lu ye bee bene enu nzuquie nú riña bene enu tsila'a Jerusalén.
42002039	Chequie chenu ulaxu nú uri'i José cuna María lu ye nú rnibiya' ley' Diose, ubenchila' zeca beella lachi beella Nazaret nú nchiucu' lu iliu Galilea.
42002040	Diqui nú nze'ta ru'cu Jesuse, nze aca naaquinu cuna nú chiqui' reca elliebacu'nu nu chiqui' uri'ile'ya Diose li'inu.
42002041	Za'lana se José cuna María eliñi baxcu eyeche Jerusalén.
42002042	Chenu uza' Jesuse chi'chiucu lana, uya ye beella Jerusalén, tucu nú neca costumbre' beella nú see beella eliñi baxcu ze'e.
42002043	Pero chenu ubenchila' beella nú ulaxu eliñi ze'e, né ri'i José cuna María beya' nú uya'na Jesuse Jerusalén.
42002044	Uri'i beella elliebacu' nú tia nze'tanu leta bee bene, nu utsela beella tucu bichia lu inziu, pero chenu ucua'na beella li'inu leta bee bene' beella, cuna leta bee bene enu nu'lu beella,
42002045	né llela' beella li'inu leta bee bene ze'e. Che ubenchila' zeca beella Jerusalén nze la'na beella li'inu.
42002046	Chenu udete chuna bichia ullela' beella li'inu liñi indu llene Jerusalén, nzucunu leta bee ulaxcuela enu reca ley' Moisés, nu sucu' diacanu nú rni beella nu rdichia'nunu beella.
42002047	Che ye bee bene enu riene' nú rninu, chiqui' uyanu arqui'beella lunú chiqui' recanu, nu le'ca nzenu arqui'beella lunú xa ucuaquinu lubeella.
42002048	Chenu ulañi' José cuna María li'inu, uyanu arqui'beella, nu uni María na'nu lunu: ―Endua, ¿xinu uri'ilu scua? Pa'lu cuna li'á chiqui' nzenu arqui'ru rla'naru li'ilu.
42002049	Che ucuaqui Jesuse lubeella: ―¿Xinu rla'nahua li'á? ¿Xie' la ri'ihua beya' nú rqui'ña nú ri'á riña' paa la?
42002050	Pero lá ri'i beella beya' xinu uninu scua.
42002051	Che ubenchila'nunu li'ibeella eyeche Nazaret, nu uzucu'nu ye nú rni beella, pero María na'nu uduche'tsialla ye bee nucua' arqui'lla.
42002052	Nu nze'ta ru'culá Jesuse cuna nú chiqui' nze aca elliebacu'nu, nu ñia nzu arqui' Diose lunu. Le'ca ñia nzu arqui' bee bene lunu.
42003001	Chenu unga chiñu' lana nú rnibiya' arre Tiberio César diqui lu iliulabe, che neca Poncio Pilato gobernador Judea, nu neca Herodes gobernador Galilea, nu bichilla Felipe neca gobernador Iturea cuna lu iliu Traconite, nu Lisanias neca gobernador Abilinia.
42003002	Chequie Anás cuna Caifás unga ule'ya enu mase rnibiya' lu beelá bee ule'ya. Bee bichia ze'e uni Diose lu Juan lliana' Zacarías lu dañi achi elu la nucua'a bee bene.
42003003	Nu uya Juan lu ye bee eyeche nú nchiucu' axu re'cu Jordán, nu unilla lubee bene nú che'e arqui' bee bene lu stula beei cuna nú rinza beei, para nú ri'i Diose perdona li'ibeei.
42003004	Scua uyalu tucu nú uquie'e profeta Isaías hua'tu, xne li'illa uquie'ella nucua' nú rni: Lu tucu dañi achi elu la nucua'a bee bene, riene tucu chii bene nu rixialilla nú nilla: “Utsu tsiñahua arqui'hua xne nze'ta li'inu enu neca Diose'ahua; utsana' arqui'hua stulahua para nú yucu arqui'hua stichia'nu.
42003005	Utsuche' nze'cahua arqui'hua tucu nú reca teriallu tucu erluu, nu utsana' arqui'hua elulliña cuna eluruti' tucu nú reca teriallu elu neca loma cuna dañi, ubenchila' arqui'hua lu inziu' Diose tucu nú rlí inziu nú nerenguie, nu utsuche' nze'cahua arqui'hua tucu nú neca inziu nú necache' nze'ca.
42003006	Chequie ye bee bene iliulabe lañi' li'inu enu tsila'a bee bene, enu xe'la Diose.”
42003007	Chenu uriña bee bene para nú rinza Juan li'ibeei unilla lubeei: ―¡Li'i sihua netsiñahua xi netsiña bee be'la! ¿Ti udixiule'e luhua nú tsila'ahua lu castiya juerte nú nzula?
42003008	Uhuañi nze'cahua para nú acachee nú neli nú uche'e arqui'hua lu stulahua, nu la nihua: “Li'iru necaru enu nze'ta lubee bene' tuxie Abraham”; xne nia luhua nú hasta bee quiee quie' aca Diose ri'i nú aca bee bene' tuxie Abraham.
42003009	Pero bee bene enu la nehuañi nze'ca tucu nú rnibiya' Diose, ri'inu lubeei tucu nú rri'inu bee bene aca ndixi chenu la ayua' ndixí lue. Xiecu' beei aca ze'e nu siqui' beeii lu quii.
42003010	Chequie unidichia' bee bene lu Juan: ―¿Xi riala ri'iru che?
42003011	Nu ucuaqui Juan lubeei: ―Enu rlu'cu chiucu xucu, dete'nze'e tucue utu bene enu la lu'cune, nu enu nu' nú racu dete' nze'e lle'nae lubee bene enu seca la'cha'e.
42003012	Le'ca uriña chiucu chuna bee bene enu rri'i cubre impuestos lu Juan para nú rinza Juan li'ibeei, nu unidichia' beei lu Juan: ―Maestro, li'iquieru ¿xi riala ri'iru?
42003013	Che uni Juan lubeei: ―La ri'ihua cubre maselá lunú riala rri'ihua cubre.
42003014	Le'ca unidichia' chiucu chuna bee sundado lu Juan: ―¿Nu li'iquieru xi riala ri'iru? Nu uni Juan lubeei: ―La axihua stene' bee bene, nu la ta'hua eluquichia' bee bene enu lecaxi uri'i para nú nu' xi liqui' beei luhua, nu uri'ihua conforme lunú riaxutsiahua.
42003015	Bee bene ze'e niarqui' beei nú ala' ri'ixu beei beya' tunu neca Juan Cristo,
42003016	pero uni Juan lubeei: ―Li'á rrinza li'ihua cuna inza. Pero nze'ta li'inu enu rinza bee bene cuna Espíritu Santo nu cuna quii. Li'inu necanu enu chiqui' nibiya' luquelá li'á, nu ni' nú hua lucunu la yala xne neca equielánu lua.
42003017	Tucu nú rcui bee bene trigo, scua ri'inu lubee bene, bee bene enu nehuañi tucu nú rialane, dete'nu nú huañi bee bene ze'e elu rnibiya'nu, nu bee bene enu la nehuañi tucu nú rialane, xe'lanu li'ibeei lu quii nú leca xunga yala.
42003018	Scua neca nú uni Juan lubeei, nu cuna huaxilá bee bedichia' nze'ca unilla bezete' lubeei, nu udixiule'ella bedichia' nze'ca' Diose lubeei.
42003019	Le'ca uqui'ya' arre Herodes uri'i Juan, xne nzucunu Herodes Herodías una'a bichilla Felipe, cuna equie huaxilá beenú necha neca uri'i Herodes.
42003020	Pero Herodes luhuare nú zucu'lla lunú uni Juan, uri'i Herodes stucu nú necha neca: Nú udu'lla Juan ni'cu'.
42003021	Chequie chenu urinza Juan bee bene, le'ca urinzalla Jesuse, diqui nú rnacu' Jesuse lu Diose uya'la liñibe.
42003022	Nu ulaca Espíritu Santo equienu xi neca tucu paloma, nu ubene tucu chii enza liñibe nu uni chii ze'e: ―Li'ilu necalu Lli'ñia nu chiqui' se'ca li'ilu nu ñia nzu arquia lulu.
42003023	Nza Jesuse tucu ala llichi'i lana chenu uquixienu uzete'nu Stichia' Diose lubee bene. Nu nzeli arqui' bee bene nú unga Jesuse xi neca lli'ñi José. Nu unga José, lliñi Elí,
42003024	Elí unga lli'ñi Matat, Matat unga lli'ñi Leví, Leví unga lli'ñi Melqui, Melqui unga lli'ñi Jana, Jana unga lli'ñi José,
42003025	José unga lli'ñi Matatías, Matatías unga lli'ñi Amós, Amós unga lli'ñi Nahum, Nahum unga lli'ñi Esli, Esli unga lli'ñi Nagai.
42003026	Nagai unga lli'ñi Maat, Maat unga lli'ñi Matatías, Matatías unga lli'ñi Semei, Semei unga lli'ñi José, José unga lli'ñi Judá.
42003027	Judá unga lliñi Joanán, Joanán unga lli'ñi Resa, Resa unga lli'ñi Zorobabel, Zorobabel unga lli'ñi Salatiel, Salatiel unga lli'ñi Neri.
42003028	Neri unga lli'ñi Melqui, Melqui unga lli'ñi Adi, Adi unga lli'ñi Cosam, Cosam unga lli'ñi Elmodam, Elmodam unga lli'ñi Er.
42003029	Er unga lli'ñi Josué, Josué unga lli'ñi Eliezer, Eliezer unga lli'ñi Jorim, Jorim unga lli'ñi Matat.
42003030	Matat unga lli'ñi Leví, Leví unga lli'ñi Simeón, Simeón unga lli'ñi Judá, Judá unga lli'ñi José, José unga lli'ñi Jonán, Jonán unga lli'ñi Eliaquim,
42003031	Eliaquim unga lli'ñi Melea, Melea unga lli'ñi Mainán, Mainán unga lli'ñi Matata, Matata unga lli'ñi Natán,
42003032	Natán unga lli'ñi David, David unga lli'ñi Isaí, Isaí unga lli'ñi Obed, Obed unga lli'ñi Booz, Booz unga lli'ñi Salmón, Salmón unga lliñi Naasón,
42003033	Naasón unga lli'ñi Aminadab, Aminadab unga lli'ñi Aram, Aram unga lli'ñi Esrom, Esrom unga lli'ñi Fares, Fares unga lli'ñi Judá,
42003034	Judá unga lli'ñi Jacob, Jacob unga lli'ñi Isaac, Isaac unga lli'ñi Abraham, Abraham unga lli'ñi Taré, Taré unga lli'ñi Nacor,
42003035	Nacor unga lli'ñi Serug, Serug unga lli'ñi Ragau, Ragau unga lli'ñi Peleg, Peleg unga lli'ñi Heber, Heber unga lli'ñi Sala,
42003036	Sala unga lli'ñi Cainán, Cainán unga lli'ñi Arfaxad, Arfaxad unga lli'ñi Sem, Sem unga lli'ñi Noé, Noé unga lli'ñi Lamec,
42003037	Lamec unga lli'ñi Matusalén, Matusalén unga lli'ñi Enoc, Enoc unga lli'ñi Jared, Jared unga lli'ñi Mahalaleel, Mahalaleel unga lli'ñi Cainán,
42003038	Cainán unga lli'ñi Enós, Enós unga lli'ñi Set, Set unga lli'ñi Adán, Adán unga lli'ñi Diose.
42004001	Chiqui' nzu Espíritu Santo cuna Jesuse, chenu uchiu'nu re'cu Jordán, nu unguya' Espíritu Santo li'inu lu tucu dañi achi elu la nucua'a bee bene.
42004002	Ze'e uya'nanu chiua'a bichia cuna rula', nu né acunu ye bee bichia ze'e. Che ulia'na'nu nu uri'i beze'lu preo li'inu.
42004003	Chequie uni beze'lu lunu: ―Tunu neli nú necalu Lli'ñi Diose, unibiya' nú aca quiee quie' pá.
42004004	Nu ucuaqui Jesuse lu beze'lu: ―Lu ichi' Stichia' Diose rni: “La huañi bee bene lu cuenda' pá tsia, le'ca huañi bee bene lunú neca Stichia' Diose.”
42004005	Che uyanu beze'lu li'inu equie tucu dañi elu ayaa, nu hora ze'e ulube' beze'lu lunu nzie' bee nación iliulabe,
42004006	nu uni beze'lu lunu: ―Liquia lulu ye elurnibiya' nú nu' lubee nación quie' cuna ye bee eluxene nú nu' lue. Xne ye bee nucua' neca stenea, nu detea bee nucua' lu enu niarquia.
42004007	Tunu tsu lliquilu lua nu chiqui' lu'culu ula'na lua, che ye bee nucua' aca stene'lu.
42004008	Pero ucuaqui Jesuse nú uninu: ―Lu ichi' Stichia' Diose rni: “Ulu'cu ula'na lu tucutsia Diose Pa liñibe, nu tucutsia lunu zibi'lu.”
42004009	Chequie uyanu beze'lu li'inu eyeche Jerusalén, nu uquienuu beze'lu li'inu equie indu llene Jerusalén nu uni lunu: ―Tunu neli nú necalu Lli'ñi Diose, utsana' li'ilu hasta ca'a nu hasta lu yuu.
42004010	Xne rni lu ichi' Stichia' Diose: Xe'la Diose bee ángele'nu para nú ri'i ucu beenu li'ilu.
42004011	Cuna nú na'tse beenu li'ilu, para nú la ti'qui bee quiee cuchiu'lu.
42004012	Che ucuaqui Jesuse lu beze'lu: ―Le'ca rni lu ichi' Stichia' Diose: “La ri'ilu preo Diose Pa liñibe.”
42004013	Chequie chenu né llela' beze'lu xa ri'i preo Jesuse, utsana'i li'inu lle'na tiembu.
42004014	Ubenchila' zeca Jesuse lu iliu Galilea, nu chiqui' nzu lunú reca Espíritu Santo cuna li'inu, cuna nú chiqui' rni bee bene lu cuenda'nu ye bee luhuare ze'e.
42004015	Sete'nu bee bene liñi indu' bee bene Israel cada bee luhuare, nu rni nze'ca bee bene lu cuenda'nu.
42004016	Uya Jesuse eyeche Nazaret, elu ube'ta ru'cunu. Chequie bichia nú sulachi bee bene Israel, uyu'unu liñi indu' beella tucu nú neca costumbre'nu, nu utsulínu nu ungulanu lu ichi' Stichia' Diose.
42004017	Udete' beella ichi' nú uquie'e profeta Isaías yanu, nu chenu uxa'lanu lu ichi' ze'e uxa'lanu tucu luhuare elu rni:
42004018	Nzu Espíritu' Diose Pa liñibe cuna li'á, xne uri'i le'yalanu li'á para nú ixiule'a bedichia' nze'ca' Diose lubee bene elitsí; uxe'lanu li'á para nú ri'á elietsa lubee bene enu nehuana nzu arqui', cuna nú ixiule'a lubee bene nú xa tsila'a beei lu dula nú rnibiya' lubeei, cuna nú ri'iyecaa iculu bee bene enu niquie'lu, cuna nú ri'á elietsa lubee bene enu nehuana seca.
42004019	Nu para nú ixiule'a lubee bene nú uriñala bichia nú tsila'a Diose bee bene enu rcua'na nú zucu' nú rninu.
42004020	Che chu utsacu' Jesuse lu ichi' ze'e, nu udete' cuendanue ya bene enu rri'i elietsa liñi indu ze'e nu chu uzucunu. Pero ye bee bene enu nucua'a liñi indu ze'e ri'yalí beei lunu.
42004021	Nu uquixienu nú uninu, lubeei: ―Bichia quie' uyalu lunú rni lu ichi' Stichia' Diose nú ubene' inza'hua.
42004022	Chequie ye bee bene ze'e uni nze'ca beei lu cuenda' Jesuse, nu chiqui' nzenu arqui'beei nú ñia uninu bee bedichia' nze'ca lubeei. Nu unidichia' beei lu sa'beei: ―¿Lanú nucua' neca lli'ñi José la?
42004023	Nu uni Jesuse lubeei: ―Nediyaa nú nihua lua bedichia' nú rni: “Doctor uri'iyeca le'catsia li'ilu.” Nu le'ca nihua: “Lunú ubene'ru nú uri'ilu eyeche Capernaúm, uri'i le'ca scua lachilu ca'a nee.”
42004024	Chequie unilá Jesuse lubeei: ―Nia luhua nú ni'tucu profeta la yucu nze'ca arqui' bee bene lachilla li'illa.
42004025	Li'á nia luhua, nú tiembu nú uhuañi profeta Elías, ucua'a huaxi bee una'a zaqui diqui bee lu iliu Israel, chenu né laca quiu chuna lana arula' nu unga biñia diqui bee luhuare enza ze'e.
42004026	Pero né xe'la Diose Elías, para nú ri'illa elietsa lu tucu una'a zaqui Israel, uxe'la tsianu Elías para nú ri'illa elietsa lu tucu una'a zaqui eyeche Sarepta, axu eyeche Sidón.
42004027	Le'ca ucua'a huaxi bee bene Israel enu ulle'ca elichia nú lee lepra tiembu nú unga Eliseo profeta, pero né ri'iyecalla ni' tucu bee bene cua', uriyeca tsialla Naamán, enu neca bene Siria.
42004028	Chenu ubene' ye bee bene enu nucua'a liñi indu ze'e bedichia' cua', chiqui' ulee beei.
42004029	Nu chu utsuli beei nu uhua beei Jesuse eyeche ze'e, nchiucu' eyeche ze'e equie tucu dañi, che unguya' beei li'inu ru'u eyeche ze'e para nú nze tsi'qui beei li'inu hasta quierquie.
42004030	Pero udetetsia Jesuse labe beei nu chu nzanu.
42004031	Che uya Jesuse eyeche Capernaúm nú nchiucu' lu iliu Galilea, nu ze'e uzete'nu bee bene Satu' bichia nú sulachi beei.
42004032	Chiqui' nzenu arqui' bee bene lunú xa uzete'nu li'ibeei, xne uninu lubeei xi rni tucu bene enu chiqui' rnibiya'.
42004033	Liñi indu ze'e nzucu tucu niyu enu nchiñi benechiqui' arqui', nu juerte urixiali niyu ze'e nú uni:
42004034	―¡Utsana' li'iru! Jesuse bene eyeche Nazaret. ¿Xinu ri'chialu li'iru? ¿Nze'talu para nú nitilulu li'iru la? Nu'lua li'ilu nú necalu Bene' Diose nu la lu'culu dula.
42004035	Chequie uqui'ya' benechiqui' ze'e uri'i Jesuse nú uninu: ―¡Uzaca nu uchiu'u arqui' niyu quie'! Che utsi'qui benechiqui' niyu ze'e lu yuu ante lu ye bee bene, nu chu uchiu'i arqui' niyu ze'e nu né ri'chia'i niyu ze'e che.
42004036	Ye bee bene ze'e chiqui' uyanu arqui'beei nú unibeei lu sa'beei: ―¿Xi bedichia' neca bee nucua'? Chiqui' reca benequie' nu rnibiya'lla nú chiu'u bee benechiqui'. ¡Nu xiu'u beei!
42004037	Nu diqui bee luhuare enza ze'e uni bee bene lu cuenda' Jesuse.
42004038	Chequie chenu uchiu'u Jesuse liñi indu chu nzanu ni'i Simón. Nu riti suegra' Simón, nu chiqui' nu'lla xlee, che uzequiee beella lu Jesuse para nú ri'yecanu li'illa.
42004039	Nu uya bica Jesuse elu nuxulla nu unibiya'nu nú chiu'u xlee ze'e, nu chu uchiu'u xlee nú nu'lla. Hora ze'e uzetella, nu udete'lla nú udacu beella.
42004040	Chenu uhuatse' bichia, ye bee bene enu rlu'cu bee bene enu riti lu ye bee clasia' bee elichia nú seca beei uyanu beella li'ibeei lu Jesuse, nu uricu'nu yanu equie cada tucua beei, nu scua uriyecanu li'ibeei.
42004041	Le'ca leta bee bene enu riti ze'e huaxi beei uchiu'u bee benechiqui' arqui'beei, nu urixialibeei nú unibeei: ―¡Li'ilu necalu Lli'ñi Diose! Pero uqui'ya' bee benechiqui' uri'i Jesuse nu lá zelanu nú anibeei, xne nediya'beei nú li'inu necanu Cristo.
42004042	Chenu uye'e lu yuu, uchiu'u Jesuse eyeche ze'e nu nzanu tucu luhuare elu lecati nu'. Pero ucua'na bee bene li'inu, nu uriña beei elu nzucunu. Nu unibeei lunu nú la chanu,
42004043	pero uninu lubeei: ―Le'ca rqui'ña nú nzetixiule'a lunú xa neca elurnibiya' Diose lubee bene stucu eyeche, xne enze'e uxe'la Diose li'á.
42004044	Scua unzee Jesuse udixiule'enu Stichia' Diose liñi bee indu lubee bene lu iliu Galilea.
42005001	Tucu bese chenu nzu Jesuse ru'u inzatu' Genesaret, uriña huaxi bee bene lunu xne niarqui' beei nú yene' beei Stichia' Diose nu hasta nú uta'cu beei Jesuse.
42005002	Nu ulañi' Jesuse chiucu barco ru'u inzatu' ze'e. Nu nelata liñii xne bee bene enu rucu bela ulacala beei equiee xne rquie beei ixiu nú rucu beei bela.
42005003	Che uyu'u Jesuse liñi tucu bee barco ze'e, neca tucu barco ze'e barco' Simón, nu unacu'nu lu Simón nú laca quieella barco ze'e lle'na enza lu inzatu' ze'e. Nu uzucunu liñi barco ze'e nu uquiexienu sete'nu bee bene.
42005004	Chenu ulaxu nú uninu lubee bene ze'e, uninu lu Simón: ―Uya' barco quie' elu mase aquié lu inzatu' quie', nu du'hua ixiu lu inza para nú ucuhua bee bela.
42005005	Nu ucuaqui Simón lu Jesuse: ―Maestro, diquillu rula' quie' rucu'ru bela nu ni' tucuí lá ri'iru ana alluna, pero tunu rnilu nú du'uru ixiu nú rucu'ru bela lu inza scua ri'á che.
42005006	Chenu udu' beella ixiu nú rucu beella bela lu inza, uducu beella huaxi bee bela hasta nú uquixie nú saa ixiu ze'e.
42005007	Chequie uri'i beella seña lu sa' beella enu nucua'a liñi stucu barco, para nú ri'i bee nze'e elietsa lubeella. Che uya beella nu urichee beella rucu barco ze'e bee bela hasta nú lle'natsia achatse' bee barco ze'e lu inza.
42005008	Chenu ulañi' Simón Pedro nú unga scua utsu lliquilla lu Jesuse nu unilla lunu: ―¡La yala nú tsua lulu Jesuse, xne necaa bene enu rlu'cu dula!
42005009	Unilla scua xne chiqui' uyanu arqui'lla cuna beelá bee sa'lla nú huaxi bee bela uducu beella.
42005010	Le'ca uyanu arqui' Jacobo cuna Juan, enu neca bee lliana' Zebedeo, nu neca beella mbañeru' Simón. Pero uni Jesuse lu Simón: ―La lliquilu xne hasta nee quixiélu nú nilu lubee bene para nú aca beei bee benea luhuare nú ruculu bela.
42005011	Che uhua beella barco' beella ru'u inzatu' ze'e, nu utsa'na beella ye bee nucua' ze'e nu chu nzenu beella Jesuse.
42005012	Tucu bichia nzu Jesuse tucu eyeche, nu uriña tucu bene enu seca elichia nú lee lepra lunu, chenu ulañi'lla li'inu, utsu lliquilla lunu hasta nú uti'lla tequieella lu yuu, nu uziquieella lunu nú unilla: ―Detá, Jesuse tunu laca arqui'lu nu' beya' nú ri'iyecalu li'á.
42005013	Che uricu' Jesuse yanu equie niyu ze'e, nu uninu: ―Niarquia nú yeca'lu. ¡Uyeca' nee! Hora ze'e uyeca' niyu ze'e.
42005014	Nu uni Jesuse lulla: ―La ixiule'elu lu ni'tucu bee bene nú xa uyeca'lu, lu ule'yatsia uquia tixiule'e nú uyeca'la'lu. Che dete'lu tucu u'na lu Diose tucu nú rnibiya' ley' Moisés, para nú ri'i ye bee bene beya' nú uyeca'la'lu.
42005015	Pero cada bichia masela uri'chia bee bedichia' lunú rri'i Jesuse, nu riete' sa' huaxi bee bene para nú riene' beei lunú rninu cuna nú rri'iyecanu li'ibeei lubee elichia nú seca beei.
42005016	Nu nza Jesuse bee luhuare elu lecalí ti nu' para nú rnacu'nu lu Diose.
42005017	Tucu bichia chenu sete' Jesuse bee bene, ze'e nucua'a chiucu chuna bee fariseo cuna bee ulaxcuela enu reca ley' Moisés nze'ta beella diqui lu iliu Galilea, cuna lu iliu Judea cuna lu eyeche Jerusalén. Ulube' Jesuse lubeella nú rlucu'nu poder' Diose, nu rriyecanu bee bene enu riti.
42005018	Che uriñayuu chiucu chuna bee bene tucu niyu enu neati be'la' nchiucu' lu camilla, niarqui' beei nú chu'unuu beei niyu quie' liñi ni'i hasta lu Jesuse.
42005019	Pero leca modo chu'nuu beei niyu quie' liñi ni'i ze'e xne nucua'a huaxi bee bene ze'e. Che uquie beei equie ni'i ze'e nu uxa'la beei equiee, nu ulaca beei niyu enu riti ze'e labe bee bene elu nzu Jesuse.
42005020	Chenu ulañi' Jesuse nú nzeli arqui'beei li'inu, uninu lu bene enu riti ze'e: ―Lliana'a uri'á perdona stulalu nee.
42005021	Che bee ulaxcuela enu reca ley' Moisés cuna bee fariseo uquixie beella uri'i beella elliebacu' nú uni beella: “¿Ti neca nucua' nú rni nucua' nú neca nucua' Diose? Xne tucutsia Diose reca rri'i perdona stula bee bene.”
42005022	Pero uri'i Jesuse beya' lunú xa rri'i beella elliebacu' nu uninu lubeella: ―¿Xinu rri'ihua elliebacu' scua?
42005023	¿Ta nú mase neriña' nú aca: “Nú nia lu niyu quie' uri'á perdona stulalu”, urre nia lulla: “Uzetee nu utse'”?
42005024	Pero nee lubea luhua nú li'á Bene enu uxe'la Diose rlu'cua nú rnibiya'a lu iliulabe para nú ri'á perdona stula bee bene. Che uni Jesuse lu niyu enu riti ze'e: ―Nia lulu nú uzetee una'tse camiya'lu nu uquia'a ni'lu.
42005025	Hora ze'e utsuli niyu ze'e lu ye bee bene nu chu una'tsella camilla nú uriculla lu, nu chu nzialla enza ni'lla nu chiqui' udete'lla che'tsa lu Diose.
42005026	Ye bee bene enu nucua'a ze'e chiqui' uyanu arqui'beei nú unibeei bedichia' nze'ca lu Diose, nu chiqui' ulliqui beei nú unibeei: ―Bichia quie' ulañia'ahua tucu milagro nú lasca' lañia'ahua.
42005027	Lulá bee nucua' uchiu'u Jesuse eyeche ze'e, nu ulañi'nu tucu bene enu rri'i cubre bee impuesto leella Leví. Nzuculla elu rixiu bee bene bee impuesto. Nu uninu lulla: ―Utequie li'á.
42005028	Nu chu utsuli Leví, nu utsa'nalla ye bee stene'lla nu nzequieella Jesuse.
42005029	Chequie uri'i Leví tucu eliñi llene ni'lla para Jesuse, nu nucua'a huaxi bee bene enu rri'i cubre bee impuesto cuna huaxilá bee bene, enu nucua'anu beella lu mexa.
42005030	Pero bee fariseo cuna bee ulaxcuela enu reca ley' Moisés, uquixie beella nú se'ta beella bee bene' Jesuse, nu uni beella: ―¿Xinu racunuhua nu rue'nuhua bee bene enu rri'i cubre bee impuesto cuna bee bene enu rlu'cu dula?
42005031	Nu ucuaqui Jesuse lubeella: ―Bee bene enu la aca riti la qui'ña bee nze'e doctor, pero bee bene enu riti rqui'ña bee nze'e doctor.
42005032	Lá yela lubee bene nze'ca, pero uriña lubee bene enu rlu'cu dula, para nú che'e arqui'beei lu cuenda' stula beei.
42005033	Che uni beella lu Jesuse: ―Bee bene' Juan Bautista cuna bee fariseo huaxi bese lá acu beella, equie nú rlu'cu beella ula'na lu Diose nu le'ca chiqui' rnacu' beella lu Diose. ¿Xiquie nú racutsia bee bene'lu nu rue'tsia beella?
42005034	Nu ucuaqui Jesuse lubeella: ―¿Xie' nu' modo nú nihua lubee bene enu nezene' lu tucu tsa'a chia, nu la acu beei chenu nucua'a beei cuna niyu enu xia la?
42005035	Pero riña bichia chenu la nzua' bene enu xia ze'e cuna bee bene, che si dete' beella bichia nú la acu beella, equie nú rlu'cu beella ula'na lu Diose.
42005036	Le'ca uninu lubeella: ―Lecati chiecu' te pedazo laquie cuqui para nú quiela'lla lu tucu laquie uxu. Xne tunu ri'i bee bene scua, ri'i laquie cuqui nú mase tsaa laquie uxu, le'ca la ya'na nze'ca laquie cuqui lu laquie uxu.
42005037	Le'ca la chu'u biñu cuqui liñi iti uxu, xne ri'i biñu cuqui nú tsaa iti uxu, che nitilu biñu cua' cuna iti.
42005038	Enze'e rqui'ña nú chu'u biñu cuqui liñi iti cuqui para nú la nitilu rucune.
42005039	Nu ni' tucu bene enu rue' biñu uxu la yu' arqui' biñu cuqui, xne rnibeei: “Máse neca nze'ca biñu uxu.”
42006001	Tucu bichia nú sulachi bee bene Israel udetenu Jesuse bee bene'nu lu yuu elu nu' trigo nu uquixie bee bene'nu unguxi beella túu lu trigo, nu uzu'cu beella ebichi'i liñi ya beella nu udacu beellae.
42006002	Chequie unidichia' chiucu chuna bee fariseo lubeella: ―¿Xinu rri'ihua lunú la yala ri'ihua bichia nú sulachi bee bene?
42006003	Nu ucuaqui Jesuse: ―¿Xie' lasca' ulahua elu rni nú xa uri'i David cuna bee bene enu nuulla tucu bese chenu ulia'na beella la?
42006004	Uyu'u David liñi indu' Diose nu udete' ule'ya pá nú necale'ya yalla, nu udacullae nu le'ca udete'lla pá cua' udacu bee bene enu nuulla, añinzuca nú bee ule'yatsia nu' modo acu bee pá cua'.
42006005	Le'ca uni Jesuse lubeella: ―Nu li'á Bene enu uxe'la Diose, le'ca rlu'cua nú rnibiya'a lu bichia nú sulachi bee bene.
42006006	Stucu bichia nú sulachi bee bene uyu'u Jesuse liñi tucu indu' bee bene Israel, nu uquixienu uzete'nu bee bene. Ze'e nzucu tucu niyu enu ubichi cu' ya chubee.
42006007	Chequie bee ulaxcuela enu reca ley' Moisés cuna bee fariseo, nucua'a tsi'ña beella tunu ri'iyeca Jesuse bene ze'e bichia nú sulachi beella, para nú scua lu'cu beella xa ricu' quiya beella li'inu.
42006008	Pero li'inu nediya'la'nu xi elliebacu' rri'i beella, che uninu lu bene enu ubichicu' ya: ―Utsuli nu utsu labe quie'. Nu chu utsuli bene cua' nu uya tsulla ze'e.
42006009	Chequie uni Jesuse lubeella: ―Nidichia'a tucu luhua: ¿Xi riala ri'i bee bene bichia nú sulachi bee bene? ¿Nú neca nze'ca la urre nú necha neca la? ¿Tsila'a bene nú la ati tucu bene la urre tsana' arqui' bene nú ati tucu bene la?
42006010	Nú chu ubi'ya Jesuse lu ye bee bene enu nucua'a ze'e nu uninu lu niyu ze'e: ―Ulí yalu. Che uri'i niyu ze'e scua nu uyeca' yaalla.
42006011	Pero nu' bee bene enu nucua'a ze'e, chiqui' ulee beei nu uquixie beei unibeei lu sa' beei nú xa ri'i condra beei Jesuse.
42006012	Bee bichia ze'e uya Jesuse dañi nu unacu'nu lu Diose, nu diquillu rula' unacu'nu lu Diose ze'e.
42006013	Chenu uye'e lu yuu ubixianu ye bee bene'nu nu ucañinu chi'chiucu beella, nu uhua leenu li'ibeella apóstoles.
42006014	Bee benequie' neca enu ucañinu: Simón enu le'ca uhualeenu Pedro, Andrés bichi Simón, Jacobo, Juan, Felipe, Bartolomé,
42006015	Mateo, Tomás, Jacobo lliana' bene enu lee Alfeo; Simón enu ullutse leta tucu partido nu lee cananista;
42006016	Judas bichi Jacobo; nu cuna Judas Iscariote, enu udete' cuenda Jesuse.
42006017	Chequie ulaca Jesuse dañi ze'e cuna bee apóstol'nu nu ucua'axe beella lu tucu lichi cuna huaxi bee bene enu nzequie li'inu; cuna huaxilá bee bene enu nze'ta diqui bee luhuare lu iliu Judea, cuna bee bene Jerusalén cuna bee bene enu nze'ta ru'u inzatu' eyeche Tiro cuna Sidón. Ube'ta bee benequie' para nú ubene' beei lunú rni Jesuse cuna nú uri'iyecanu li'ibeei lubee elichia nú seca beei.
42006018	Le'ca uri'iyecanu bee bene enu nchiñi bee benechiqui' arqui'.
42006019	Ye bee bene ze'e niarqui' beei ti'ya beei Jesuse, xne rri'iyecanu ye beei cuna poder nú rlu'cunu.
42006020	Che ubi'ya Jesuse lubee bene'nu nu uninu lubeella: ―Ñia nza lu cuenda'hua li'ihua enu neca bene elitsi, xne rialahua elurnibiya' Diose.
42006021	’Ñia nza lu cuenda'hua li'ihua enu rlia'na' nee, xne riña bichia nú aca neela'hua, nu ñia nza lu cuenda'hua li'ihua enu runa' nee, xne riña bichia nú llila' arqui'hua.
42006022	’Ñia nza lu cuenda'hua chenu rana arqui' bee bene li'ihua, cuna chenu rtiliaca' bee bene li'ihua cuna chenu rquiexuu bee bene li'ihua, cuna chenu rluachú bee bene li'ihua xi neca beenú lecaxi zibi' equie nú nzeli arqui'hua li'á Bene enu uxe'la Diose.
42006023	Chiqui' ñia utsu arqui'hua chenu rri'inu bee bene li'ihua scua, xne li'ihua lu'cuhua tucu premio nú llene neca liñibe, xne le'ca scua uri'inú bee bene' bee benecua' bee profeta' Diose.
42006024	’Pero cue'hua bee bene xene, xne ulu'culahua nú ñia utsu arqui'hua.
42006025	’Cue'hua bee bene enu neela' nee, xne enta nú lia'na'hua. Cue'hua bee enu xi'chi nee, xne enta nú una'hua nu nehuana tsu arqui'hua.
42006026	’Nu cue'hua bee bene enu riu' arqui' nú sucu' aya bee bene li'ihua, xne le'ca scua uzucu' aya bee bene'ahua hua'tu bee profeta enu né ni tucu nú neli neca.
42006027	’Pero li'ihua enu riene' lunú rnia, nia luhua: Uzecahua bee bene enu rlee luhua, nu uri'i nze'cahua lubee bene enu rana arqui' li'ihua,
42006028	uni'hua nú cha nze'ca lu cuenda' bee bene enu ri'ña nú zecahua, nu una'cuhua lu Diose equie cuenda' bee bene enu rquiexuu li'ihua.
42006029	Tunu nu' enu du' tucue lulu, ude'te' stucu chú lulu du'lla stucue, nu tunu nu' enu raxi chamarra'lu le'ca utsana' nú uya'lla cuna lliaca'lu.
42006030	Titse enu rnacu' xi rnacu' lulu ude'te' nucua' lulla, nu enu raxi stene'lu la nacu' quiyalue.
42006031	Uri'ihua lubee bene tucu nú niarqui'hua nú ri'i beei luhua.
42006032	’Tunu secatsiahua bee bene enu seca li'ihua, lecaxi sibi' nucua', xne hasta bee bene enu necha neca rri'i scua.
42006033	Nu tunu rri'i nze'catsiahua lubee bene enu rri'i nze'ca luhua, lecaxi sibi' nucua' xne hasta bee bene enu necha neca rri'i scua.
42006034	Tunu sana'tsiahua dimi lubee bene enu nzu arqui'hua nú ixiuca dimi'hua lecaxi zibi' nucua'. Xne hasta bee bene enu necha neca sana' beei dimi lubee bene enu nzu arqui'beei nú ixiuca dimi' beei.
42006035	Pero li'ihua rqui'ña nú zecahua bee bene enu rlee luhua, nu ri'i nze'cahua lubeei. Tsana'hua nú rnacu' beei nu la tsuquiehua nú liqui' beei xi liqui' beei luhua equie bee nucua'. Scua máse huaxi eluxene nú ati'hua liñibe nu le'ca scua acahua lli'ñi Diose liñibe, xne li'inu le'ca rri'i nze'canu lubee bene enu ni' lle'na la dete' che'tsa lunu, cuna lubee bene enu necha neca.
42006036	Uhua'a arqui'hua bee bene tucu nú rua'a arqui' Diose Pa liñibe li'ihua.
42006037	’La ze'tahua nu la ta'quiyahua bee bene eluquichia' para nú la ri'inu bee bene li'ihua scua. Uri'ihua perdona bee bene para nú le'ca ri'i Diose perdona li'ihua.
42006038	Ude'te'hua lubee bene lunú secala'cha' beei, nu Diose liqui'nu luhua lunú secala'cha'hua. Li'inu másela liqui'nu luhua lunú dete'hua. Xne li'inu liqui'nu luhua tucu nú dete'hua lubee bene.
42006039	Le'ca uni Jesuse lubeella: ―Li'ihua nediya'hua nú tucu bene enu niquie'lu leca modo nú chenala stucu bene enu le'ca niquie'lu, xne rucu beella nu' modo nú zana' beella tucu ichiu.
42006040	Ni' tucu enu sete' la acalla másela tucu nú reca ulaxcuela'lla, tunu riqui'lla la'xulla lunú sete'lla, che acalla tucu nú reca ulaxcuela'lla.
42006041	’La ze'talu bee bene bee falta nú lle'natsia nú rri'i beei, mejora uyanutsia arqui' bee falta llene nú rri'ilu.
42006042	Nu tunu llenelá neca bee falta nú rri'ilu, ¿xa modo nilu lu bene nú la neca nze'ca nú rri'ibeei? ¡Bene enu niquichia'! Rluti uri'i lunú riala nú ri'ilu, che nu' modo nilu lu bene nú la neca nze'ca nú rri'ibeei.
42006043	’Leca aca nze'ca nú ayu ndixi nú la zibi' lu, le'ca leca aca nú la zibi' nú ayu ndixi nze'ca lu.
42006044	Cada aca nu'lu bee bene ndixi nú rayu lue. La ayu higo lu aca eche, le'ca la ayu uva lubee huañi dañi.
42006045	Bene nze'ca rni bee bedichia' nze'ca, xne nucua' neca nú nu' arqui'lla, nu bene enu necha neca rnilla bee bedichia' nú necha neca. Xne nucua' neca nú nu' arqui'lla. Xne hasta liñi arqui' bene xiu'u nú rnilla.
42006046	’¿Xinu rnihua lua, “Detá, Detá” nu la ri'ihua tucu nú rnia?
42006047	Nia luhua xa neca bene enu nze'ta lua, nú riene'lla lunú rnia, nu sucu'lla stichia'a:
42006048	Li'illa necalla xi neca tucu bene enu ureche'e tucu ni'i. Rluti uda'ñilla aquié lu yuu hasta nú uriñalla elu nu' quiee, che uquixiella uricu'lla simiendu lu quiee ze'e. Chenu ulaca huaxi inza mase uyu'e tsu' ni'i ze'e, pero ni' teme' lá cuñi ni'i ze'e, xne nchiucu' simiendu'e lu quiee.
42006049	Pero bene enu riene' lunú rnia nu la zucu'lla stichia'a, li'illa necalla xi neca tucu bene enu rreche' tucu ni'i nu la reche'lla simiendu'e. Chequie chenu ulaca huaxi inza nu uyu'e tsu' ni'i ze'e, hora ze'e uluquiee nu leca' modo nú acache' zecae.
42007001	Chenu ulaxu nú uni Jesuse lubee bene, chú nzanu eyeche Capernaum.
42007002	Ze'e uhuañi tucu capitán romano, nu ulu'culla tucu moso'lla enu chiqui' secalla, nu riti moso' quie', nu steme'tsia rri'i nú atii.
42007003	Chenu ubene' capitán ze'e lu cuenda' Jesuse, uxe'lalla chiucu chuna bene uxu enu neca equie lubee bene Israel, para nú chábeella nu ziquiee beella lu Jesuse nú chanu ri'iyecanu moso' capitán ze'e.
42007004	Uya bee benequie' elu nzu Jesuse nu chiqui' uziquiee beella lunu nú uni beella lunu: ―Riala nú ri'ilu elietsa lu Capitán quie'.
42007005	Xne secalla bee bene Israel, nu le'ca uri'illa elietsa nú ungache' indua'ahua.
42007006	Chequie nza Jesuse cuna li'ibeella, pero chenu nze riña beella axu ni'i capitán ze'e, uxe'lalla chiucu chuna bene enu rquiete'lla para nú ni beella lu Jesuse: ―Detá, Jesuse mase la riñalu hasta ru'u nia xne la neca equiea para nú chu'ulu nia.
42007007	Enze'e lá niarquia nú achela'na li'ilu, pero unibiya'tsia hasta elu nzulu para nú yeca' mosoa.
42007008	Xne le'ca sucua stichia' bee bene enu rnibiya' lua, nu le'ca sucu' bee sondadua stichia'a. Chenu nia lu tucui nú chai chu nzai, nu chenu nia lu stucui nú ye'tai chu nzetai, nu chenu nia lu mosoa nú xi ri'illa chu rri'illa lunú nia lulla.
42007009	Chenu ubene' Jesuse nucua', chiqui' uyanu arqui'nu stichia' capitán ze'e, nu ubi'yanu lubee bene enu nzequie li'inu nu uninu lubeei: ―Nia luhua nú ni' eyeche Israel lasca' llelá tucu bene enu nzeli arqui' tucu nú nzeli arqui' benequie'.
42007010	Chequie chenu ubenchila' bee bene enu uxe'la capitán ze'e ni'illa, ulañi' beella nú uyeca'la' moso'lla.
42007011	Cheela chu nza Jesuse cuna bee bene'nu cuna huaxilá bee bene tucu eyeche nú lee Naín.
42007012	Chenu uriñanu axu ru'u eyeche ze'e, ulañi'nu nú nze cachi' bee bene tucu bene nguti. Neca bene nguti quie' lliana' tucu una'a enu unguti niyu', nu tucu li'itsialla necalla lliana' una'a ze'e. Nu huaxi bee bene eyeche ze'e nzenulla nze cachi' beella lliana'lla.
42007013	Chenu ulañi' Jesuse una'a cua', uhua'a arqui'nu li'illa nu uninu lulla: ―La una'lu.
42007014	Chequie uyabica Jesuse, nu uti'nu yanu tsu' camiya' bene nguti ze'e nu chu ucua'axe bee bene enu nuya' li'illa. Nu uni Jesuse lu bene nguti ze'e: ―Niyu e'ne', li'á nia lulu: ¡Uzetee!
42007015	Nu chu uzuculí bene nguti ze'e nu uquixiei nú rdichia'i. Nu chu udete' cuenda Jesuse li'i lu na'i.
42007016	Chenu ulañi' bee bene ze'e nucua', ye beei ulliqui beei nu uquixie beei unibeei bedichia' nze'ca lu Diose, nú unibeei: ―Tucu profeta enu chiqui' reca uriña lua'ahua. Le'ca unibeei: ―Uriñala Diose para nú ri'inu elietsa lubee bene'nu.
42007017	Diqui lu iliu Judea, cuna ye bee eyeche enza ze'e ungabiya' bee bene lunú uri'i Jesuse.
42007018	Ungabiya' Juan ye beenú unga scua, xne udixiule'e bee bene enu nzequie li'illa nucua' lulla. Chequie ubixia Juan chiucu bee bene'lla,
42007019	nu uxe'lalla li'ibeei nú nedichia' beei lu Jesuse tunu li'inu necanu Cristo enu nzu nú nze'ta, urre rqui'ña nú nzuquiee beella stucu enu rene.
42007020	Chequie bee bene enu uxe'la Juan uya beei elu nzu Jesuse nu unibeei lunu: ―Uxe'la Juan Bautista li'iru para nú nidichia'ru lulu tunu li'ilu necalu Cristo enu nzu nú nze'ta, urre nellua'aquieeru stucu enu rene.
42007021	Hora ze'e uri'iyeca Jesuse huaxi bee bene enu riti, nu uhuanu benechiqui' arqui' bee bene, le'ca uri'iyecanu i'culu huaxi bee bene enu niquie'lu.
42007022	Che uni Jesuse lubeei: ―Uquiahua nu udixiule'ehua lu Juan lunú ulañi'hua cuna lunú ubene'hua. Uni'hua lulla nú ri'yala bee bene enu niquie'lu, nu seela bee bene enu necuxu, nu le'ca uyeca'la' bee bene enu seca elichia nú lee lepra, nu riene'la bee bene enu nenguata', nu bee bene nguti uhuañi zeca, nu bee bene elitsi riene'la' beei bedichia' nze'ca' Diose para nú tsila'a beei.
42007023	¡Nu ñia nza lu cuenda' bee bene enu la tsana' arqui' nú nzeli arqui' li'á!
42007024	Chenu nzia bee bene enu uxe'la Juan, chu uquixie Jesuse nú uninu lubee bene equie cuenda' Juan, nu uninu lubeei: ―¿Ti rri'ihua beya' nú neca bene enu uyabi'yahua lu dañi achi elu la nucua'a bee bene? ¿Nzelí arqui'hua nú necalla xi neca tucu etaa nú rcuñi bi la?
42007025	Urre, ¿xa rnaa bene enu uyabi'yahua? ¿Necalla tucu bene enu nutu laquie fiñu la? Nediya'hua nú bee bene enu rutu laquie fiñu nehuañi nze'ca beella nu liñi bee ni'i nze'ca nucua'a beella.
42007026	Enze'e, ¿Ti uyabi'yahua che? ¿Tucu profeta la? Pero nia luhua, nú li'ihua uyabi'yahua tucu bene enu másela neca equie lunú neca tucu profeta.
42007027	Juan Bautista quie' neca enu rni lu ichi' Stichia' Diose elu rni: Xe'la tucu bene enu cha rluti lulu, para nú tsúche'lla inziu nú riñalu.
42007028	Nia luhua nú lu ye bee bene iliulabe, lá chiu'u ni' tucu bene enu máse neca equie tucu nú neca equie Juan Bautista, pero añinzuca nú necane scua, bene enu lle'natsia neca equie elurnibiya' Diose, li'illa másela neca equiella luquela Juan.
42007029	Ye bee bene cuna bee enu rri'i cubre equie bee impuesto chenu ubene'beei lunú uni Juan, urinzalla li'ibeei, xne uri'ibeei beya' nú rri'i Diose tucu nú rialane,
42007030	pero bee fariseo cuna bee ulaxcuela enu reca ley' Moises, né zela beella nú arinza Juan li'ibeella, nu scua uhuachu beei lunú niarqui' Diose ri'inu li'ibeei.
42007031	Che unilá Jesuse lubeei: ―¿Xa nia luhua nú xa neca bee bene enu nehuañi lu iliulabe quie' nee? ¿Ti neca tucu nú neca beei?
42007032	Nia luhua: Nú li'ibeei neca beei xi neca bee endu' enu rita ru'u i'ya nu rixiali beei lu sa'beei nú rnibeei: “Chenu ungularu chii para nú ye'ehua né ye'ehua. Nu chenu ungularu canción nú nehuana se né una'hua.”
42007033	Scua necahua, xne ube'ta Juan Bautista nu li'illa la aculla pá, nú la hua'lla biñu, nu rnihua nú nchiñi benechiqui' arqui'lla.
42007034	Nee quie uriña li'á Bene enu uxe'la Diose, nú racua pá nu rue'a biñu, nu rnihua nú racu xeta'a nu riu' arquia rua'a biñu nu rquietea bee bene enu rri'i dula cuna bee bene enu rri'i cubre equie bee impuesto.
42007035	Pero ye bee enu rri'i beya', li'ibeella nediya' beella nú neca nze'ca lunú rri'i Diose.
42007036	Tucu bee fariseo uzene' Jesuse nú chanu para nú acununu li'illa ni'lla, che uya Jesuse ni'lla nu uzucunu lu mexa,
42007037	chequie tucu una'a huexe enu nzucu eyeche ze'e, chenu ubene'nchu nú nze tacuxe Jesuse ni'i fariseo ze'e, che unguya'nchu tucu frasco perfume nú chiqui' huaxi seca.
42007038	Nu runa'nchu uzucunchu lu Jesuse, nu uquienchu cuchiu'nu cuna inza nú runa'nchu. Nu ucui'chinchu cuchiu'nu cuna ichia equienchu, nu chu utsuluru'nchu cuchiu'nu nu udu'nchu perfumee.
42007039	Chenu ulañi' fariseo ze'e nucua', uri'i elliebacu': “Tunu neli nú neca benequie' tucu profeta, ri'illa beya' ti neca una'a enu rti'ya li'illa nu xa nehuañinchu, xne necanchu tucu una'a enu rri'i dula.”
42007040	Che uni Jesuse lu fariseo ze'e: ―Simón, nia tucu nú nia lulu. Nu ucuaqui fariseo ze'e: ―Uni'i Maestro.
42007041	Nu uni Jesuse lulla: ―Tucu bene utsana' dimi lu chiucu bene, tucu lu nze'e utsana'lla quiniento denario, nu lu stuculla utsana'lla cincuenta denario.
42007042	Pero rucu bee benequie' né ri'i beei ana aixiu beei dimi cua' lulla, che unilla lubeei nú la ixiua' beei dimi cua' lulla. Neequie uni'i, ¿Ta lu rucu bee benecua' máse seca li'illa?
42007043	Nu ucuaqui Simón: ―Pianu bene enu huaxilá nezi'qui lulla. Nu uni Jesuse lulla: ―Scua necane.
42007044	Che ubi'ya Jesuse lu una'a ze'e, nu uninu lu Simón: ―Bi'yacuru una'a quie' chenu uriña ni'ilu né liqui'lu inza para nú quia cuchiu'a, pero una'a quie' uquie cuchiu'a cuna inza nú unguna'nchu nu ucui'chinchue cuna ichia equienchu.
42007045	Né tsuluru'ulu li'á, pero li'inchu desde nú uyu'a ca'a la tsuxenchu nú suluru'unchu cuchiu'a.
42007046	Né du'lu perfume equiea, pero li'inchu udu'nchu perfume cuchiu'a.
42007047	Enze'e nia lulu, equie nú chiqui' seca una'a quie' li'á, neca perdonala ye stulanchu. Pero bene enu si' nú la lu'cu huaxi dula, bene ze'e lle'natsia secalla li'á.
42007048	Nu chu uninu lu una'a ze'e: ―Uri'ilá perdona bee stulalu nee.
42007049	Chequie bee bene enu nucua'a cuna li'inu ze'e, uquixie beei nú unidichia' beei lu sa'beei: ―¿Ti neca benequie', nú hasta bee dula rri'illa perdona?
42007050	Pero uni Jesuse lu una'a ze'e: ―Neca perdona bee stulalu, xne uchili arqui'lu li'á, uquia nze'ca nee.
42008001	Lulá bee nucua', uya Jesuse lu huaxi bee eyeche llene cuna lubee eyeche lla'na, uzete'nu nu udixiule'enu xa neca lunú rnibiya' Diose. Nu uyanunu ye chi'chiucu bee bene'nu.
42008002	Le'ca chiucu chuna bee una'a enu uhuanu bee benechiqui' arqui' cuna bee enu uri'iyecanu bee elichia nú seca beenchu, uyabeenchu cuna li'inu. Leta bee una'a cua' nchiñi María enu le'ca lee Magdalena, li'inchu necanchu enu uhuanu achi benechiqui' arqui'.
42008003	Le'ca uya Juana, una'a bene enu lee Chuza, nu Chuza quie' unga enu uri'iucu stene' arre Herodes, le'ca uya Susana cuna huaxilá bee una'a enu uri'i elietsa lunu cuna xitse lunú rlu'cu beenchu.
42008004	Huaxi bee bene uchiu'u bee eyeche nu uyabi'ya beei Jesuse. Nu chenu uyetesa' huaxi bee bene lunu, che uninu tucu ejemplu lubeella:
42008005	―Tucu bichia uchiu'u tucu niyu nze tu' nii lu yu'lla. Chenu rdu'lla nii lu yu'lla, uzana' lle'na ebichi inziu nu uta' bee bene equiee, nu chu udacu bee iñii.
42008006	Lle'na ebichi uzana' leta quiee, chenu uliñi bee ebichi ze'e ubichi bee xne la nu' ucu luyuu ze'e.
42008007	Lle'na ebichi ze'e uzana' leta bee eche, nu equie nú tucutse uliñi bee uri'i bee huañi eche ana lu ebichi ze'e.
42008008	Lle'na ebichi uzana' lu yuu nze'ca, chenu uru'cu ebichi quie', chiqui' unguyu'e, hasta tucu ayu'u ebichi unguyu' lu cada tucuae. Chenu uni Jesuse scua, che chiqui' juerte uninu lubeei: ―¡Tatse bene enu niarqui' nú yene' lunú rnia, quie' diaca nze'e!
42008009	Chequie unidichia' bee bene' Jesuse lunu, xi rni ejemplu nú uninu.
42008010	Nu uninu lubeella: ―Diose uliqui'la nú rri'ihua beya' nú a'chi neca lunú rnibiya'nu. Pero lu beela bee bene puro tsia bee ejemplu rnia lubeei, xne mase ri'ya beei, pero neca xi neca nú la lañi' beei, nu mase riene' beei pero la ri'i beei beya' nucua'.
42008011	’Ninguie' neca nú rni ejemplu cua': Ebichi ze'e neca xi neca Stichia' Diose.
42008012	Nu ebichi nú uzana' inziu neca xi neca bee bene enu riene' Stichia' Diose, pero chu nze'ta taxi beze'lu Stichia' Diose arqui'beei para nú la chili arqui'beei Stichia' Diose, nu la tsila'a beei.
42008013	Ebichi nú uzana' leta bee quiee neca xi neca bee bene enu riene' Stichia' Diose cuna nú ñia riucu arqui'beeii, pero la tsuta' arqui'beei lue. Nzelí arqui'beei Stichia' Diose lle'na tiembu, pero chenu xitse rri'chia bee bene li'ibeei rtu' beei nu chu sana' arqui' beei Stichia' Diose.
42008014	Ebichi nú uzana' leta huañi eche neca xi neca bee bene enu riene' Stichia' Diose, pero lle'naa lle'naa sana' arqui'beei stichia'nu, xne máse nzenu arqui'beei bee eluxene cuna beenú nu' lu iliulabe, scua la ri'i beei tucu nú niarqui' Diose nú ri'i beei.
42008015	Pero ebichi nú uzana' lu yuu nze'ca neca xi neca bee bene enu riene' Stichia' Diose, nu nzequiee beella tucu nú rialane nu nzuta' arqui'beella lue, nu equie nú nzuta' arqui' beella scua, rri'i beella tucu nú niarqui' Diose.
42008016	’Lecati quie'e quii tucu quinqué nu tsacu'lla equiee urre tsullae liñi luna, rqui'ña nú quie quii nu zucune elu aya para nú du'llie'e lu ye bee bene enu chu'u ze'e.
42008017	Le'ca scua, ni' tucu beenú a'chi neca la ya'na nucua' scuatsia, riña nú acachee ye bee nucua', nu ni' tucu beenú neca a'chi' la ya'na nucua' scuatsia riña nú acabiya' ye bee nucua'.
42008018	’Enze'e uquie'e diacahua, xne bee bene enu nzeli arqui' Diose tucu nú rialane, cada bichia máse nzuta' arqui'beei lu stichia'nu, pero bee bene enu la chili arqui' Stichia' Diose tucu nú rialane, riña bichia nú la chilia' arqui'beei li'inu.
42008019	Chenu uya na' Jesuse cuna bee bichinu elu nzunu, nu né aca ariña beella hasta elu nzunu, xne nucua'a huaxi bee bene ze'e.
42008020	Che uya tucu bene enu udixiule'e lu Jesuse, nu unilla lunu: ―Na'lu cuna bee bichilu nucua'a beella eli'ya', nú niarqui' beella nú ni beella lulu.
42008021	Che uni Jesuse lubee bene ze'e: ―Bee bene enu sucu' Stichia' Diose nu rri'i tucu nú riu' arqui'nu, li'ibeella neca beella xi neca naa cuna bee bichia.
42008022	Tucu bichia uyu'u Jesuse cuna bee bene'nu liñi barco, nu uninu lubeella: ―Chahua stucu chú inzatu' quie'. Nu chu nzuebeella.
42008023	Diqui nú nze dete beella lu inzatu', uda'tse Jesuse, nu uquixie tucu bii juerte lu inzatu' ze'e. Che uquixie nú uyu'u inza liñi barco' beella hasta nú nze chatse'la barco' beella lu inzatu' ze'e.
42008024	Chequie uya cua'ñi beella Jesuse, nu unibeella lunu: ―¡Maestro! ¡Maestro! ¡Nze chatse'ahua lu inza quie'! Che chu uzetee Jesuse, nu unibiya'nu lu bii cuna lu inzatu' nú aca xeene, nu chu ungaxe ye bee nucua', nu unga chii.
42008025	Chequie uni Jesuse lubee bene'nu: ―¿Cá nza nú nzeli arqui'hua li'á? Pero li'ibeella chiqui' ulliqui beella, nu uyanu arqui'beella nu uquixie beella unidichia' beella lu sa'beella: ―¿Ti neca benecua' nú rnibiya'lla lu bii cuna lu inzatu' nu sucu' bee nucua' stichia'lla?
42008026	Che uriña beella stucu chú inzatu' Galilea, lu iliu Gadara.
42008027	Chenu uchiu'u Jesuse liñi barco uyabica tucu bene Gadara lunu. Necala huaxi tiembu nú nchiñi benechiqui' arqui' benecua', la utua'i xucui nu la zucua'i ni'i, enzetsiai leta bee eluhua' bee bene nguti.
42008028	Chenu ulañi'i Jesuse, utsu lliquii lunu nu urixialii nú uni: ―¿Xinu ri'chialu li'á Jesuse Lli'ñi Diose liñibe? Zequiaa lulu nú la ri'ilu nú nehuana zecaa.
42008029	Uni benecua' scua xne rnibiya'la Jesuse lu benechiqui' nú chiu'i arqui' bene ze'e. Huaxi bese una'tse benechiqui' ze'e li'i, nu ullica'cuu bee bene cadena yai cuna cuchiu'i para nú la chai ni' tucu bee luhuare, pero uchiecu'i cadena ze'e, nu rlua benechiqui' ze'e li'i bee luhuare elu la nucua'a bee bene.
42008030	Che unidichia' Jesuse lu niyu ze'e: ―¿Ti leelu? Nu ucuaquii: ―Legión lea. Uni scua xne huaxi bee benechiqui' neca enu nchiñi arqui'i.
42008031	Nu uziquiee bee benechiqui' ze'e lu Jesuse, nú la xe'lanu li'ibeei ebila.
42008032	Nu lunú nucua'a huaxi bee cuchi liñi dañi ze'e racu, che unacu' bee benechiqui' ze'e lu Jesuse nú chu'u beeii arqui' bee cuchi ze'e, nu uzelanu.
42008033	Chequie uchiu'u bee benechiqui' arqui' bene ze'e nu uyu'u beei arqui' bee cuchi, nu uyecaxu'u beeí nu utsundiqui beeí ru'u quieelaa nu uzana' beeí hasta lu inzatu' nu uni'chi chii beeí lu inza ze'e, nu unguti beeí.
42008034	Bee bene enu rri'iucu bee cuchi ze'e chenu ulañi' beei lunú unga scua, uyecaxu'u beei nú nzetixiule'e beei lubee bene eyeche ze'e cuna lubee bene enu nucua'a dañi.
42008035	Che uchiu'u bee bene ze'e nu uyabi'ya beei lunú unga ze'e. Chenu uriña beei elu nzu Jesuse, ulañi' beei bene enu uchiu'u bee benechiqui' arqui' nú nzucui tucu chú lu Jesuse, nu nutulai xucui nu uyeca'la'i lunú ulle'cai, che chiqui' ulliqui bee bene ze'e.
42008036	Nu bee bene enu ulañi' lunú unga ze'e, udixiule'e beei lunú xa uyeca' niyu enu ullutse bee benechiqui' arqui'.
42008037	Enze'e, ye bee bene lu iliu Gadara uquixie beei nú uziquie beei lu Jesuse para nú chiu'unu ze'e, xne chiqui' xiqui beei. Che uyu'u Jesuse liñi barco nu chu nzanu.
42008038	Ante nú chanu bene enu uchiu'u bee benechiqui' ze'e arqui', uzequiei lu Jesuse nú chenui li'inu, pero uni Jesuse nú ya'nai, nu uninu lui:
42008039	―Ubenchila' ni'ilu, nu uquiatixiule'e luye nú uri'i Diose lulu. Che chu nzai nu udixiule'i lu ye bee bene eyeche ze'e lunú uri'iyeca Jesuse li'i.
42008040	Chenu ubenchila' zeca Jesuse stucu chú inzatu', chiqui' ñia nzu arqui' bee bene uya cha'calu beei li'inu, xne ye beei nucua'a quie beei li'inu.
42008041	Chequie uriña tucu bene enu lee Jairo lu Jesuse, neca Jairo quie' enu rnibiya' liñi indu' bee bene Israel. Nu utsu lliquilla lu Jesuse nu uziquieella lunu para nú chanu ni'lla,
42008042	xne rlu'culla tucutsia endu'lla, nu nzanchu chi'chiucu lana, nu steme'tsia rri'i nú atinchu. Chenu nza Jesuse enza ni' Jairo nzequie huaxi bee bene li'inu, hasta nú uta'cu bee bene li'inu.
42008043	Leta bee bene ze'e nza tucu una'a enu riti, nu necala chi'chiucu lana nú rlaca rene li'illa, nu ula'xulalla ye bee stene'lla ungüitilla nú uyaxu bee doctor, pero ni' tucu beei né ri'iyeca beei li'illa.
42008044	Che uyabica una'a quie' di'chi Jesuse nu uti'lla yalla ru'u xucunu, hora ze'e utsuxe nú rlaca rene li'illa.
42008045	Nu unidichia' Jesuse lubee bene: ―¿Ti uti'ya li'á? Nu uni yebeei lunu nú né ti'ya beei li'inu, che uni Pedro cuna beelá bee sa'lla lunu: ―Maestro, huaxi bee bene rta'cu lia'ahua nu chuquie' churquie si'ña beei lia'ahua, nu rnidichia'sca'lu: “¿Nú ti uti'ya li'ilu?”
42008046	Pero uni Jesuse lubeella: ―Nu' enu uti'ya li'á, xne uri'á beya' nú uri'iyeca tucu enu uri'iyeca cuna nú recaa.
42008047	Chenu uri'i una'a ze'e beya' nú uri'inu beya', che chu uyabicalla nu recatse'tsella utsulliquilla lu Jesuse. Nu uxucu' dulalla luye bee bene xinu uti'yalla ru'u xucunu, cuna nú xa uyeca'lla.
42008048	Che uni Jesuse lulla: ―Xinchiu'cua equie nú uchili arqui'lu li'á enze'e uyeca'lu. Uquia'a nze'ca nee.
42008049	Rdichia'nusca' Jesuse una'a ze'e, chenu uriña tucu bee bene' Jairo nu unilla lu Jairo: ―Ungutila endu'lu. La ri'i xia'lu lu Maestro nee.
42008050	Pero chenu ubene' Jesuse nucua' uninu lu Jairo: ―La lliquilu, uchilitsia arqui'lu li'á yeca' endu'lu.
42008051	Chequie chenu uriña Jesuse ni'i Jairo, lá zelanu nú achu'ununu beelá bee bene, uyu'unutsianu Pedro, cuna Jacobo, cuna Juan cuna pa'nchu cuna na'nchu liñi ni'i ze'e.
42008052	Ye bee bene runa', nu nehuana nzu arqui'beei equie cuenda'nchu, pero uni Jesuse lubeei: ―La una'hua. Lá ati endu' quie', ra'tsetsianchu.
42008053	Pero ulli'chinu beei li'inu, xne nediya' beei nú ungutilanchu.
42008054	Che chu una'tse Jesuse yanchu, nu juerte uninu lunchu: ―¡Endu', uzetee!
42008055	Nu uhuañi zecanchu, nu hora ze'e uzeteenchu nu unibiya' Jesuse nú dete' beella nú acunchu.
42008056	Chequie chiqui' uyanu arqui' pa'nchu cuna na'nchu nucua'. Pero uni Jesuse lubeella nú la ixiule'e beella lu ni' tucu bee bene lunú ungae scua.
42009001	Uquiete'sa' Jesuse chi'chiucu bee bene'nu, nu udete'nu poder lubeella para nú hua beella ye clasia' bee benechiqui' arqui' bee bene cuna nú ri'iyeca beella bee bene enu riti.
42009002	Uxe'lanu li'ibeella para nú ixiule'e beella xa neca lunú rnibiya' Diose, cuna nú ri'iyeca beella bee bene enu riti.
42009003	Nu uninu lubeella: ―Lecaxi uya'hua para inziu, ni' xcahua ni' biti, ni' pá nu acuhua, ni' dimi, ni' xucuhua para nú che'ehua la uya'hua.
42009004	Tatse ni'i bee bene elu riñahua, uya'natsiahua ni'i ze'e, hasta nú chiu'uhua eyeche ze'e.
42009005	Nu tunu nu' tucu eyeche elu la zela bene nú ya'nahua ni'lla, uchiu'uhua eyeche ze'e nu ri'quihua yuu be'cha' nú nu' cuchiu'hua xi neca tucu seña nú lá yucu arqui'beei Stichia' Diose.
42009006	Chequie uchiu'u beella nu nzuebeella cada tucua eyeche udixiule'e beella bedichia' nze'ca' Diose lubee bene, nu uri'iyeca beella bee bene enu riti.
42009007	Chenu ubene' arre Herodes ye bee milagro nú rri'i Jesuse, la ri'illa beya' ti necanu. Xne nu' bee bene enu rni nú uhuañi zeca Juan Bautista.
42009008	Nu nu' bee bene rni nú profeta Elías ulube'lu. Nu nu' bee bene rni nú necanu tucu bee profeta hua'tu enu uhuañi zeca.
42009009	Pero uni Herodes: ―Li'á unibiya'a nú uru'u lluca equie Juan Bautista. ¿Ti benecua' nú rienea nú rri'illa huaxi bee milagro scua? Nu chiqui' niarqui' Herodes nú lañi'lla Jesuse.
42009010	Chenu ubenchila' bee apóstol' Jesuse, udixiule'e beella lunu beenú uri'i beella. Che unguya'nu beella tucu luhuare elu la nucua'a bee bene axu eyeche Betsaida.
42009011	Pero chenu uri'i bee bene beya', chu nzequie beei li'inu. Nu uya cha'calu Jesuse li'ibeei nu udixiule'enu lubeei xa neca nú rnibiya' Diose, nu uri'iyecanu bee bene enu riti.
42009012	Chenu nze cheela, uyabica chi'chiucu bee bene' Jesuse lunu nu uni beella lunu: ―Uni' lubee benequie' nú yue beei para nú chetsulachi beei nu chéla'na beei nú acu beei lubee eyeche axu ca'a, xne elu nellua'ahua ca'a lecalí xinu'.
42009013	Pero uni Jesuse lubeella: ―Li'ihua ude'tehua nú acubeei. Nu ucuaqui beella lunu: ―Rlu'cutsiaru ayu' pá cuna chiucu bela. Mejora chatsia'ahua nú acu ye bee benequie'.
42009014	Neca tucu ayu' mili bee niyu ze'e. Pero uni Jesuse lubee bene'nu: ―Uni'hua lubeei nú cua'a cincuentaa cincuentaa beei cada tucu luhuare.
42009015	Scua uri'i beella, nu chu ucua'a ye bee bene ze'e.
42009016	Chequie una'tse Jesuse ayu' pá ze'e cuna chiucu bela ze'e, nu ubi'yanu enza liñibe nu udete'nu che'tsa lu Diose, nu ule'enu bee pá ze'e cuna bee bela ze'e nu udete'nu nucua' lubee bene'nu para nú ritsi' beellae lubee bene ze'e.
42009017	Ye bee bene ze'e udacu beei hasta nú ubela' beei. Chenu ulaxu nú udacu beei, uquietesa'sca' beella chi'chiucu llume bee pedaso bee pá le'e cuna bee bela lunú uya'na udacu beella.
42009018	Tucu bichia chenu unacu' li'itsia Jesuse lu Diose nzununu bee bene'nu ze'e. Che unidichia'nu lubeella: ―¿Ti rni bee bene nú necaa?
42009019	Nu ucuaqui beella lunu: ―Nu' bee bene rni nú necalu Juan Bautista. Nu le'ca nu' bee bene rni nú necalu profeta Elías, nu le'ca nu' bee bene rni nú necalu tucu bee profeta hua'tu enu uhuañi zeca.
42009020	Che uninu lubeella: ―¿Nu li'iquieehua ti rnihua nú necaa? Nu ucuaqui Pedro lunu: ―Li'ilu necalu Cristo enu uxe'la Diose.
42009021	Pero uni Jesuse lubeella nú la ixiule'e beella nucua' lu ni' tucu bee bene.
42009022	Nu uninu lubeella: ―Li'á Bene enu uxe'la Diose chiqui' nehuana zecaa, nu lee bee usticia' bee bene Israel lua, cuna bee ule'ya enu rnibiya' lubee ule'ya, cuna bee ulaxcuela enu reca ley' Moisés, uti beei li'á, pero bichia rriuna huañi zecaa stucu bese.
42009023	Che uninu lu ye bee bene: ―Tunu nu' bee bene enu niarqui' nú aca benea, la yala nú ri'itsialla tucu nú necatsia elliebacu'lla. Nu ye bichia riqui'lla lubee nú xi zecalla equie nú necalla benea, nu chu ye'ta quieella li'á.
42009024	Xne bee bene enu másela niarqui' huañi lu iliulabe quie' enta bichia nú laxu nucua'. Pero bene enu ati equie nú necalla benea, lu'culla elunehuañi lu Diose.
42009025	Lecaxi zibi' nú ri'i bene ana ye beenú nu' lu iliulabe, tunu le'ca li'itsialla nze nitilulla li'illa.
42009026	Tunu nu' bene enu tu' li'á cuna stichia'a, le'ca li'á Bene enu uxe'la Diose tua li'illa chenu nzela nú necaa arre cuna lunú rnibiya' paa cuna lunú rnibiya' bee ángele'nu.
42009027	Ixiule'a luhua nu nu' bee bene enu nucua'a ca'a lá atisca', hasta nú lañi' beei xa neca lunú rnibiya' Diose.
42009028	Chenu udete xi neca tucu xmana nú uni Jesuse bee bedichia' cua', uyanu equie tucu dañi unacu'nu lu Diose, nu unguya'nu Pedro, cuna Jacobo, cuna Juan.
42009029	Pero diqui nú rnacu' Jesuse lu Diose uche'e xa rnaa lunu, nu chiqui' unga niquichiu xucunu nu tu'na rulu siqui'i.
42009030	Nu ulube'lu chiucu niyu enu rdichia'nu li'inu ze'e. Bee bene ze'e neca Moisés cuna Elías.
42009031	Nu chiqui' rulu siqui' beella nu rdichia'nu beella Jesuse equie nú atinu nu nehuana zecanu eyeche Jerusalén.
42009032	Añinzuca nú chiqui' riu'u cala' lu Pedro cuna lubee sa'lla, pero né a'tse beella, nu ulañi' beella nú rulu siqui' Jesuse cuna rucu bene enu nzununu ze'e.
42009033	Chenu leca' rucu benecua' elu nzu Jesuse, uni Pedro lunu: ―Maestro, ¡neca nze'ca nú nellua'ahua ca'a para nú reche'ru chuna ranchu, tucue para li'ilu nu stucue para Moisés, nu stucue para Elías! Pero la ri'i Pedro beya' xinu rnilla scua.
42009034	Diqui nú rnilla scua, ulaca tucu xcabe nú utsacu' equie beella, nu ulliqui beella chenu nchiñi beella liñi xcabe ze'e.
42009035	Nu liñi xcabe ze'e uyene tucu chii enu uni: ―Benequie' neca Lli'ñia enu chiqui' se'ca, uzu'cu'hua stichia'nu.
42009036	Chenu ulaxu nú ubene' beella chi enu uni ze'e, ulañi' beella nú stucu li'i Jesuse nzunu ze'e nu né nilí beella. Bee bichia ze'e ni' tucu leca tilu udixiule'e beella lunú ulañi' beella.
42009037	Chenu uye'e lu yuu stucu bichia, nú ulaca beella equie dañi ze'e, huaxi bee bene uchiu'u uya cha'calu Jesuse.
42009038	Chequie tucu bene enu nze'ta leta bee bene ze'e urixialii nú uni: ―Maestro, ubi'yacuru endua, tucutsia li'i necai endua.
42009039	Nu nchiñi benechiqui' arqui'i nu rri'i nze'e nú rixialii, nu secai ichia ziña nu xiu'u lliña ru'i, rti'qui benechiqui' cua' li'i nu la tsana' nucua' li'i.
42009040	Uzequieelá lubee bene'lu nú hua beella benechiqui' cua' arqui' endua, pero lá aca beella.
42009041	Nu ucuaqui Jesuse nú uninu: ―¡Cue'hua bee bene enu rlu'cu dula nú la chili arqui'hua li'á! ¿Se xala tiembu rqui'ña nú tsunua li'ihua nu xa riquilá li'ihua? Uteyuu endu'lu ca'a.
42009042	Pero chenu nzebica endu' ze'e lu Jesuse, utsi'qui benechiqui' li'i lu yuu nu ulle'ca zecai ichia ziña stucu bese, pero unibiya' Jesuse lu benechiqui' nú chiu'i arqui' endu' ze'e nu uri'iyecanu li'i, che udete' cuendanu li'i lu pa'i.
42009043	Ye bee bene enu nucua'a ze'e chiqui' uyanu arqui'beei chenu ulañi' beei lunú llene neca nú reca Diose. Diqui nú nzenu arqui'beei lunú rri'i Jesuse, uninu lubee bene'nu:
42009044	―Uquie'e nze'ca diacahua lunú nia luhua nu la zañi'hua nucua'. Li'á Bene enu uxe'la Diose dete' cuenda bee bene li'á lubee bene enu rnibiya'.
42009045	Pero lá ri'i bee bene'nu beya' lunú rninu, xne lasca' dete'nu nú rri'i beella beya', nu le'ca xiqui beella nedichia' beella lu Jesuse xi rni lunú uninu.
42009046	Chequie uquixie bee bene'nu nú rni beella lusa'beella nú tá beella neca enu máse neca equie.
42009047	Pero uri'i Jesuse beya' lunú xa rri'i beella elliebacu' nu una'tsenu tucu endu' utsunu elu nzunu,
42009048	nu uninu lubeella: ―Tatse bene enu ri'i elietsa lu endu' quie' equie cuenda' li'á, neca xi neca nú rri'i nze'e elietsa lua, nu tatse bee bene enu rri'i caso li'á, le'ca rri'i caso nze'e bene enu uxe'la li'á. Enze'e enu máse lecati neca letahua, neca nze'e enu máse neca equie.
42009049	Chequie uni Juan lunu: ―Maestro, ulañi'ru tucu bene enu rlua benechiqui' arqui' bee bene equie nú leelu, pero uniru lulla nu la ria'lla scua xne la acalla bene leta'ahua.
42009050	Pero uni Jesuse lubeella: ―La cáhua nucua', xne enu la ri'i condra lia'ahua nzu nze'e chu'ahua.
42009051	Chenu nze'ta riña bichia nú nzia Jesuse liñibe, che utsu naaqui arqui'nu nu nzanu Jerusalén.
42009052	Uxe'lanu bee bene enu uriculu para nú chue beei tucu eyeche nú nchiucu' lu iliu Samaria para nú cua'na beei elu ya'na beella ze'e.
42009053	Pero lá zela bee bene eyeche ze'e aya'nanu eyeche ze'e, xne uri'i beei beya' nú nzanu Jerusalén.
42009054	Chenu ulañi' Juan cuna Jacobo nucua', che uni beella lunu: ―Detá Jesuse, ¿niarqui'lu nú nibiya'ahua nú laca quii enza liñibe para nú la'xue bee bene cua' tucu nú uri'i profeta Elías la?
42009055	Chequie ubi'ya Jesuse lubeella, nu uqui'ya' beella uri'inu nú uninu lubeella: ―¿Xie' la ri'ihua beya' nú lu beze'lu nze'ta nú rnihua scua la?
42009056	Xne li'á Bene enu uxe'la Diose, lá yela para nú ri'á nú ati bee bene, nzela para nú tsila'a li'ibeei lu dula. Che chu nzuebeella stucu eyeche.
42009057	Diqui nu nzuebeella inziu, uni tucu niyu lu Jesuse: ―Niarquia nu nzela quiea li'ilu catse elu nzalu.
42009058	Che ucuaqui Jesuse lui: ―Bee betsa rlu'cuí bee iliu'u nú neca ni'í nu bee iñi rlu'cuí exlia'tse'í, pero li'á Bene enu uxe'la Diose ni' elu quiee nchiña' equiea la lucua.
42009059	Nu uni Jesuse lu stucu bene: ―Utequiee li'á. Pero ucuaquii lunu: ―Uzela nú bi'ya paa hasta nú atinu nu che chu nzela quiea li'ilu.
42009060	Che uni Jesuse lui: ―Utsa'na pa'lu cuna bee bene enu neca xi neca bene enu unguti, pero li'ilu uquia tixiule'e xa neca elurnibiya' Diose.
42009061	Nu uni stucu bene lu Jesuse: ―Niarquia nú nzelanala li'ilu, pero rluti uzela nú nze tixiule'exua lubee benea.
42009062	Pero uni Jesuse lui: ―Bene enu nzene ya acaratu nu belletalla enza di'chilla, leca modo nú cha neli excu'lla. Le'ca esquie bee bene enu niarqui' nú ye'ta quiee li'á, tunu la che'e arqui'beella lunú xa nehuañi beella, leca modo nú aca beella bee bene' Diose.
42010001	Lulá bee nucua', ucañi Jesuse setenta bee bene'nu, nu uxe'lanu chiucua chiucua beella nú riculu beella lunu, nú chue beella lubee eyeche cuna lubee ranchu elu chanu.
42010002	Nu uninu lubeella: ―Neli nú nucua'a huaxi bee bene enu niarqui' yene' Stichia' Diose, pero leca huaxi bee bene enu zete' li'ibeei. Enze'e una'cu'hua lu Diose para nú xe'lalánu bee bene enu zete' li'ibeei.
42010003	Uquiahua, li'á xe'la li'ihua xi neca chenu nza bee sanchi leta bee bichiu.
42010004	La uya'hua biti, nú nu' stene'hua ni' dimi, ni' steinza lucuhua nu la cua'a xehua lubee bene lu inziu.
42010005	Chenu riñahua ni'i tucu bene, rluti uri'ihua saludar bene ze'e nú nihua lulla: “Diose liqui' nú nzuxe arqui'hua.”
42010006	Nu tunu ni'i ze'e nucua'a bee bene enu riala nú nzuxe arqui' ria'na nú nzuxecua' cuna bee bene ze'e che, pero tunu la yala bee bene ni'i ze'e nucua', benchila' zeca nucua' cuna li'ihua.
42010007	Uya'natsiahua ni'i ze'e, nu la ya'nahua ni'i por ni'i bee bene, udacuhua nu hue'hua lunú liqui' beella luhua, xne bee bene enu rri'i riña' rqui'ña nú aculla.
42010008	Chenu riñahua tucu eyeche elu zela bee bene nú ria'nahua, udacuhua nú liqui' beei luhua,
42010009	uriyecahua bee bene enu riti nucua'a ze'e, nu uni'hua lubeei: “Nze'ta riñala lunú rnibiya' Diose luhua.”
42010010	Pero tunu riñahua tucu eyeche elu la zela bee bene nú ria'nahua, uchiu'hua lu inziu nu nihua lubeei:
42010011	“¡Hasta yuu be'cha lachihua nú uquie cuchiu'ru uri'quiru xi neca tucu seña nú né yucu arqui'hua Stichia' Diose! Pero uri'ihua beya' nú nze'ta axula lunú rnibiya' Diose luhua.”
42010012	Nia luhua nú bichia nú laxu iliulabe, bee eyeche elu lá zela bee bene, nú aya'nahua, zeca beei castiya nú mase juerte, lunú zeca bee bene enu ucua'a eyeche Sodoma.
42010013	’¡Cue'hua bee bene eyeche Corazín! ¡Nu cue'hua bee bene eyeche Betsaida! Xne tunu eyeche Tiro cuna eyeche Sidón aca bee milagro nú unga lachihua, xi tiembu achili arqui' bee bene ze'e Stichia' Diose, nu le'ca autu beei laquie natsa para nú lube' nú nehuana nzu arqui'beei nu aricu' beei tí equie beei xi neca seña nú uche'e arqui'beei lu stula beei.
42010014	Pero bichia chenu laxu iliulabe, másela juerte castiya nú zecahua lunú zeca bee bene eyeche Tiro cuna eyeche Sidón.
42010015	Le'ca esquie li'ihua bee bene Capernaum, la ri'ihua elliebacu' nú riala chu'uhua liñibe xne li'ihua rialahua hasta elu mase aquié rqui' ebila.
42010016	’Nu chu ubi'yanu lubee bene'nu nu uninu: ―Bene enu rri'i caso lunú rnihua, rri'i bee nze'e caso li'á, nu bene enu rluachu li'ihua li'á rluachu nze'e, nu bene enu rluachu li'á rluachu nze'e Diose enu uxe'la li'á.
42010017	Chenu ubenchila' zeca setenta bee bene' Jesuse enu uxe'lanu lubee eyeche, chiqui' ñia nzu arqui'beella nu necachi uni beella lunu: ―¡Detá, hasta bee benechiqui' sucu' stichia'ru chenu rniru lunú leelu!
42010018	Nu uni Jesuse lubeella: ―Nelí'hua nucua', li'á ulañia nú xi neca chenu ria'la lee esquie uniti lunú rnibiya' beze'lu.
42010019	Li'á uliquia lunú rnibiya'a luhua, para nú mase nú ta'hua equie bee be'la cuna equie bee nañi lliqui, nu le'ca para nú ri'ihua ana lunú rnibiya' beze'lu, nu lecaxi zecahua.
42010020	Pero la llila' arqui'hua nú sucu' bee benechiqui' stichia'hua, mejora ullila'hua nú nzucu ichila nú leehua lu ichi' liñibe.
42010021	Hora ze'e chiqui' ñia utsu arqui' Jesuse equie cuenda' Espíritu Santo, nu uninu: ―Paa li'ilu enu rnibiya' liñibe cuna lu iliulabe, zucu ayáa li'ilu xne uzete'lu bee bene enu lecaxi reca lunú ucachi'lu lubee bene enu reca cuna lubee bene enu rri'i beya'. Paa scua ungae, xne scua riu' arqui'lu nú acane.
42010022	’Uliqui'la Diose Pa liñibe ye nú nibiya'a lu ye beenú nu'. Lecati nediya' ti neca Jesucristo Lli'ñi Diose, Diose tsia nediya' nucua', le'ca tucutsia Jesucristo cuna bee bene enu nzeli arqui' li'inu nu'lu Diose.
42010023	Chequie ubi'yanu lubee bene'nu, nu uninu lu li'itsia beella: ―Ñia nza lu cuenda' bee bene enu rlañi' lunú rlañi'hua,
42010024	xne nia luhua nú huaxi bee profeta cuna bee arre uniarqui' beella nú lañi' beella lunú rlañi'hua, pero né lañi' beella nucua'. Nu uniarqui' beella nú yene' beella nú riene'hua pero né yene' beella nucua'.
42010025	Che utsuli tucu ulaxcuela enu reca ley' Moisés nu unilla lu Jesuse para nú ri'illa preo li'inu: ―Maestro, xi riala ri'á para nú lucua elunehuañi nú leca xunga laxu liñibe.
42010026	Nu ucuaqui Jesuse lulla: ―¿Xi rni ley' Moisés? ¿Nu xa rri'ilu beya' nú rnii?
42010027	Chequie uni ulaxcuela ze'e, rni ley: ―“Uzeca li'inu enu neca Diose'lu diquinu' arqui'lu, cuna diquinu' lunú necalu, cuna diquinu' juerzalu, cuna diquinu' elliebacu'lu, nu uzeca bee bene tucu nú secalu li'ilu.”
42010028	Che uni Jesuse lulla: ―Ucuaqui nze'calu, tunu ri'ilu scua, lu'culu eluhuañilílu liñibe.
42010029	Pero ulaxcuela ze'e niarqui'lla nú ya'na nze'calla lunú unidichia'lla lu Jesuse, che unilla lunu: ―¿Ta bene zecaa tucu nú se'ca li'á che?
42010030	Chequie uni Jesuse tucu ejemplu lulla: ―Tucu bene Israel uchiu'ulla eyeche Jerusalén nu nzalla eyeche Jericó, che una'tse bee huana' li'illa inziu nu udiñi beei li'illa, nu ucachi' beei ye bee stene'lla hasta xuculla. Nu utsa'na beei li'illa xi neca tucu bene enu unguti.
42010031	Che udete tucu ule'ya inziu ze'e, pero chenu ulañi' ule'ya ze'e nú nuxu bene ze'e, udete chechulla nu chu nzalla.
42010032	Le'ca enza ze'e udete tucu levita enu rri'i elietsa lubee ule'ya, nu chenu ulañi' levita cua' nú nuxu bene ze'e, udete chechulla nu chu nzalla.
42010033	Chequie udete tucu bene Samaria inziu ze'e, chenu ulañi'lla bene enu nuxu lu inziu ze'e, uhua'a arqui'lla bene ze'e.
42010034	Nu chu uyabicalla elu nuxu bene ze'e nu uri'illa remedio elu nedi'qui bene ze'e cuna aceite cuna biñu, nu ullica'cuulla elu nedi'qui bene ze'e cuna laquie. Nu chu uricu'lla bene ze'e equie burru'lla nu unguya'lla bene ze'e elu neca posada, ze'e ubi'yalla bene ze'e.
42010035	Chenu uye'e lu yuu stucu bichia nú rquiene bene Samaria nú nzialla, che udixiulla lu bene enu neca stene posada lunú seca chiucu bichia riña' bene nu unilla lu bene ze'e: “Ubi'ya benequie', tunu ri'ilu huaxilá gasto lu cuenda'lla, li'á ixiua nucua' chenu benchila' zecaa.”
42010036	Che uni Jesuse lu ulaxcuela enu reca ley' Moisés: ¿Taa lu chuna bee bene enu udete lu inziu ze'e uzeca bene enu udiñi bee huana'?
42010037	Nu ucuaqui ulaxcuela ze'e nú unilla: ―Bene enu uhua'a arqui' bene ze'e. Che uni Jesuse lulla: ―Uquia nu scua uri'i lu stucu bee bene.
42010038	Diqui nú nze ri'i Jesuse seidu inziu'nu uriñanu tucu eyeche, ze'e uyanu ni'i tucu una'a enu lee Marta.
42010039	Marta quie' rlu'cunchu tucu belanchu enu lee María, nu uzucu María lu Jesuse para nú yene'nchu lunú rninu.
42010040	Pero Marta chiqui' rliala'nchu rri'inchu beenú rri'inchu, nu uyabicanchu lu Jesuse nu uninchu lunu: ―Detá, ¿Xie' la chenu arqui'lu nú tucutsia li'á utsa'na belaa ye bee riña' nú ri'á la? Ala' uni'i lunchu nú ri'inchu elietsaa.
42010041	Nu ucuaqui Jesuse lunchu nú uninu: ―Marta, Marta, chiqui' nzenu arqui'lu lu huaxi bee riña'lu,
42010042	pero nu' tucu nú máse neca equie. Maria ucañi nú máse neca equie, nu lecati caa nucua' lunchu.
42011001	Tucu bese chenu rnacu' Jesuse lu Diose tucu luhuare, nu chenu ulaxu nú unacu'nu lu Diose, tucu bee bene'nu uni lunu: ―Detá Jesuse, uze'te' li'iru xa nacu'ru lu Diose, tucu nú uzete' Juan Bautista bee bene, enu uyaquie li'illa.
42011002	Che uni Jesuse lubeella: ―Chenu nacu'hua lu Diose uni'hua: Pa'ru Diose, li'ilu enu nzucu liñibe, chiqui' riala nú lu'curu ula'na lunú leelu. Nu ye'ta lunú rnibiya'lu luru. Aca lunú riu' arqui'lu lu iliulabe quie' tucu nú reca liñibe.
42011003	Uli'qui' nú da'curu ye bichia.
42011004	Uri'i perdona stularu, xne li'iru le'ca rri'iru perdona bee bene enu rri'i nú necha neca luru. La tsana'lu li'iru nú ri'iru dula, uri'i elietsa luru para nú la ri'iru ye beenú necha neca.
42011005	Le'ca uni Jesuse lubeella: ―Te zucua'ahua tunu tucuhua rlu'cu tucu bene enu rquiete'hua, nu riña nze'e ulela' rula' ni'hua nu ni nze'e: “Ala' zelalu utsana' chuna pá chenua,
42011006	xne uriña inza tucu bene enu rquietea nia, nu nze'talla enza istu nu lecalí xi lucua detea aculla.”
42011007	Nu cuaqui bene ze'e liñi ni'lla nú nilla: “La ri'ixi'ilu lua nacu'la nia, ra'tselá nu ra'tsela bee endua leca modo nú zetea para nú biquia lunú rnacu'lu.”
42011008	Pero nia luhua, añinzuca nú la zeteella para nú dete'lla lunú rnacu' bene enu rquiete'lla, pero ri'illa juerza nú zeteella para nú dete'lla ye nú secala'cha' bene ze'e para nú la ri'ixia' nze'e lulla.
42011009	Enze'e nia luhua: Una'cuhua lu Diose che liqui'nu luhua lunú rnacu'hua. Ula'nahua li'inu, che llela'hua li'inu. Uziquieehua lunu nu una'cuhua lunu che ri'i casonu li'ihua.
42011010	Xne bene enu rnacu' nú rnacu' lunu riucu nze'ene, nu enu rla'nae xela' nze'ene, nu enu siquiee nu rnacu' lunu rri'inu caso nze'e.
42011011	’Tunu nu'hua enu neca paa, ¿Xie' dete'hua tucu quiee lu endu'hua chenu rnacu' nze'e pá la? ¿Urre xie' dete'hua tucu be'la lu nze'e chenu rnacu' nze'e beela la?
42011012	¿Urre xie' dete'hua tucu alacrán chenu rnacu' nze'e tucu artabechiu la?
42011013	Tunu li'ihua enu necha rri'i, recahua rdete'hua beenú neca nze'ca lubee lli'ñihua, ¡Pero máselá rliqui' Pa'ahua enu nzucu liñibe Espíritu Santo lubee bene enu rnacu' lunu!
42011014	Chenu ulua Jesuse benechiqui' enu uri'i nú lá nia' tucu bene, nu chenu uchiu'u benechiqui' cua' arqui' bene ze'e, uquixie nú rnilla. Che chiqui' uyanu arqui' bee bene nucua',
42011015	pero nu' bee bene enu uni: ―Benequie' rlua benechiqui' arqui' bee bene cuna lunú rnibiya' beze'lu enu rnibiya' lubee benechiqui'.
42011016	Stucu beei unacu' tucu milagro liñibe lunu para nú ri'i beei beya' tunu neli nú Diose uxe'la li'inu.
42011017	Pero li'inu nediya'la'nu xi rri'i beei elliebacu' nu uninu lubeei: ―Tatse bee gobierno enu la neca tucu necatse rle' sa'beei, le'ca esquie bee bene tucu ni'i tunu la neca tucu necatse beei rle'e sa'beei.
42011018	Le'ca esquie tunu le'ca li'i beze'lu ri'i condrai bee benechiqui', ¿xa di'ya nú rnibiya'i che? Rnia nucua' luhua, xne rnihua nú rluaa benechiqui' arqui' bee bene cuna lunú reca beze'lu.
42011019	Pero tunu scua necane, ¿ti rliqui' lunú reca bee bene'hua rlua beella benechiqui' arqui' bee bene che? Nia luhua nú le'ca li'ibeella rni beella nú necha rri'ihua elliebacu'.
42011020	Xne li'á rlua bee benechiqui' arqui' bee bene equie nú reca Diose, nucua' rlube' nú nzula lunú rnibiya' Diose cuna li'ihua.
42011021	’Tucu bene enu naaqui nu rlu'culla nú acanu' li'illa para nú ri'iuculla ni'lla, leca modo nú cachi' bee bene stene'lla.
42011022	Pero tunu nze'ta stucu bene enu naaquilá lulla, che ri'i nze'e ana lulla nu axi nze'e lunú rlu'culla, nú rri'illa elliebacu' nú acanu' li'illa, nu le'ca axi nze'e ye bee stene'lla.
42011023	’Bene enu la nzu chua rri'i condra nze'e li'á, nu bene enu ri'i nú la quiete' bee bene li'á, rri'i nze'e nú rle'e sa' bee bene.
42011024	’Chenu xiu'u tucu benechiqui' arqui' tucu bene, enzei bee luhuare elu nebichi rla'nai elu tsulachii. Nu chenu la llela'i elu tsulachii, che rri'i elliebacu': “Mejora benchila' zecaa elu uchiu'a.”
42011025	Nu chenu benchila' zecai, llela'i arqui' bene elu uchiu'i xi neca liñi tucu ni'i nú nelucu' nu rnaa nze'cae.
42011026	Chequie nze tucui se achi benechiqui' enu másela necha rri'i luquela li'i, nu chu'u ye beei arqui' bene ze'e. Che masesca'lá necha aca bene ze'e lunú necalla hua'tu
42011027	Diqui nú rni Jesuse bedichia' cua', leta bee bene ze'e ubixialí tucu una'a nu unilla: ―¡Ñia nza lu cuenda' una'a enu ullaana li'ilu nu uri'i ru'cu li'ilu!
42011028	Pero ucuaqui Jesuse nú uninu: ―¡Maselá ñia neca lu cuenda' bee bene enu riene' Stichia' Diose nu sucu' nú rninu!
42011029	Ulla'ca'la huaxi bee bene elu nzu Jesuse, nu uquixienu uninu lubeei: ―Bee bene enu nucua'a lu iliulabe quie' necha rri'i beei nu rnacu' beei tucu milagro lua, pero la ria'a ni'tucu milagro lubeei, xne nediya'la'beei milagro nú unga lu profeta Jonás.
42011030	Tucu nú unga Jonás tucu seña lubee bene Nínive, le'ca scua li'á Bene enu uxe'la Diose aca tucu seña lubee bene enu nucua'a nee.
42011031	Bichia chenu laxu iliulabe, chenu hualu Diose lu cuenda' bee bene, chequie una'a enu unibiya' lu iliu nú lee sabá huañi zecalla nu nilla nú riala bee bene enu nucua'a nee castiya nú dete' Diose. Xne li'illa uchiu'ulla enza istu, nu ube'talla para nú ubene'lla lunú reca arre Salomón. Nu li'á Jesuse enu nzu cuna li'ihua, másela neca equia luquela arre Salomón.
42011032	Le'ca huañi zeca bee bene enu ucua'a eyeche Nínive bichia chenu laxu iliulabe, chenu hualu Diose lu cuenda' bee bene enu nehuañi nee, nu ni bee bene Nínive nú bee bene enu nehuañi nee riala beei castiya nú dete' Diose. Xne bee bene eyeche Nínive uzucu'beei nú uni Jonás chenu unilla lubeei nú huañi beei tucu nú niarqui' Diose. Nu li'á Jesuse enu nzu cuna li'ihua másela neca equiea luquela Jonás.
42011033	’Lecati quie'e quii tucu quinqué nu tsullae elu a'chi', urre tsacu'lla tucu caja equiee. Pero zucune elu ayaa para nú du' llie'e lubee bene enu chu'u ze'e.
42011034	I'culua'ahua neca xi neca ellie'e lu cuerpo'ahua, tunu rria'ahua lunú neca nze'ca diqui cuerpo'ahua nu' ellie'e. Nu tunu rri'ahua nú necha neca, diqui cuerpo'ahua neca xi neca tucu elu natsacabe.
42011035	Ubi'ya li'ilu para nú la chenu i'cululu li'ilu inziu nú necha neca.
42011036	Tunu la ri'i cuerpo'ahua ni' teme' nú necha neca, che neca cuerpo'ahua xi neca tucu qui' quinqué nú rdu'llie'e.
42011037	Chenu ulaxu nú uni Jesuse lubeei, tucu fariseo uzene' Jesuse para nú chanu acununui eta ni'i. Chenu uyu'unu liñi ni'i chu uzucunu lu mexa.
42011038	Nu chiqui' uyanu arqui' fariseo ze'e nú ne naa Jesuse ante nú acunu tucu nú neca costumbre' beei.
42011039	Pero uni Jesuse lui: ―Li'ihua necahua xi neca bee vaso cuna bee pliato nú neyequie di'chi, xne rlube' nú neca nze'cahua di'chiquie pero liñirquie nu' nú necha neca nu necahua huana'.
42011040	¡Chiqui' nziti arqui'hua! ¿Xie' la ri'ihua beya' nú le'ca li'i Diose enu ureche' be'la'hua ureche' arqui'hua la?
42011041	Uri'ihua elietsa lubee bene enu lecalí xi lu'cu, para nú scua lube' nú neli nze'cahua.
42011042	’¡Cue'hua bee fariseo!, li'ihua rdete'hua diezmo bee huañi nú neca menta, cuna rruda nu ye nú racu bee bene. Rdete'hua nucua' lu Diose tucu nú rnibiya' ley nú riala ri'ihua, pero la ri'ihua tucu nú neli neca lubee bene, nu la ri'i casohua eluseca' Diose. Uri'ihua caso elu seca'nu nu la tsana'hua nú dete'hua lunú rdete'hua lunu.
42011043	’¡Cue'hua bee fariseo!, xne riu' arqui'hua sucuhua liñi indu lu xleta elu sucu bee bene enu mase neca equie, nu riu' arqui'hua nú chiqui' lu'cu bee bene ula'na luhua ante huaxi bee bene.
42011044	’¡Cue'hua bee ulaxcuela enu reca ley' Moisés cuna bee fariseo, xne la ri'ihua tucu nú rnihua! Li'ihua necahua xi neca bee eluhua nú la lañi' bee bene, nu la ri'i beei beya' chenu rta' beei equie bee eluhua ze'e.
42011045	Nu ucuaqui tucu ulaxcuela enu reca ley' Moisés nú uni: ―Maestro, chenu rnilu bee bedichia' cua' le'ca nuu luru rnilu scua la.
42011046	Pero uni Jesuse lubeei: ―¡Le'ca cue'hua bee ulaxcuela enu reca ley' Moisés! Xne rnibiya'hua nú ri'i bee bene lunú neriña' ri'i beei, nu ni' teme' la niarqui'hua ri'ihua elietsa lubeei para nú ri'i beei tucu nú niarqui'hua.
42011047	’¡Cue'hua! Xne suche'hua equie bee eluhua' bee profeta enu unguuti bee bene'hua hua'tu.
42011048	Scua rri'i bee bene beya' nú neca tucu necatsehua lunú uri'i bee bene'hua hua'tu. Li'ibeei unguuti beei bee profeta ze'e, nu li'ihua ureche' nze'cahua equie bee eluhua' beella.
42011049	’Enze'e equie nú reca Diose uninu: “Li'á xe'la bee profeta cuna bee apóstoles, nu úti bee bene texcua'a beella, nu ri'i condra bee bene téxcua'a beella.”
42011050	Chequie bee bene enu nehuañi nee, dete' Diose castiya li'ibeei equie cuenda' rene' bee profeta nú uri'chia hasta chenu uquixie iliulabe.
42011051	Hasta rene' Abel nu hasta rene' Zacarías enu unguuti beei labe eli'ya' indu llene Jerusalén. Nia luhua nú bee bene enu nehuañi nee, li'ibeei ixiu beei equie nú unguuti bee bene' beei bee benecua'.
42011052	’¡Cue'hua bee ulaxcuela enu reca ley' Moises!, xne la zelahua nú ri'i bee bene beya' xa riala ri'i beei para nú aca beei bee bene' Diose, nu ni' li'ihua la ri'ihua nú acahua bee bene' Diose, nu rcahua nú aca bee bene enu niarqui' nú aca bee bene' Diose.
42011053	Chenu uni Jesuse bee bedichia' cua', bee ulaxcuela enu reca ley' Moisés cuna bee fariseo chiqui' ulee beei lunu, nu uquixie beei unidichia' beei huaxi nú unidichia' beei lunu.
42011054	Uri'i beei preo li'inu para nú llela' beei tucu nú ricu'quiya beei li'inu.
42012001	Diquila nú nucua'a beella esquie uyetesa' huaxi mili bee bene ze'e, nu equie nú huaxi beei rta'cu sa'beei. Chequie uquixie Jesuse uninu rluti lubee bene'nu: ―Ubi'yahua li'ihua lu levadura' bee fariseo, rni nucua' nú ubi'yahua li'ihua xne la ri'i beei tucu nú rnibeei.
42012002	Xne ni' tucu nú a'chi neca la ya'na nucua' scuatsia, riña nú acachee ye bee nucua', nu ni' tucu beenú a'chi neca la ya'na nucua' scuatsia, riña nú acabiya' ye bene nucua'.
42012003	Enze'e ye bee bedichia' nú unihua elu necabe nzu, yene' bee bene bee bedichia' cua' lu ellie'e, nu bee bedichia' nú a'chi' unihua liñi ni'ihua, nu' bene enu bixialí bedichia' cua' ante lu ye bee bene.
42012004	’Li'ihua bee bene enu rquietea, nia luhua nú la lliquihua bee bene enu niarqui' nú uti li'ihua. Xne titse bee bene nu' modo nú uti cuerpo'hua, pero espíritu'hua lecati ri'chia
42012005	Pero nia luhua nú ti rqui'ña nú lliquihua: Ulliquihua Diose, xne li'inu rlu'cunu nú rnibiya'nu nu chenu uyuculanu nú nehuañihua, li'inu recanu xe'lanu espíritu'hua ebila. Enze'e ulliquihua li'inu.
42012006	’Li'ihua nediya'hua nú bee iñi enu rcuecu' la zeca beeí huaxi, pero Diose la zañi' ni' tucu beeí.
42012007	Nu li'ihua hasta ye bee ichia equiehua nebacu' Diose. Enze'e la lliquihua, xne másela secahua lunú seca huaxi bee iñi.
42012008	’Li'á nia luhua nú titse bene enu ni lubee bene nú necalla benea, le'ca esquie li'á Bene enu uxe'la Diose nia lubee ángele'nu nú necalla benea.
42012009	Pero bene enu ni lubee bene nú la acalla benea, le'ca esquie li'á nia lubee ángele' Diose nú la necalla benea.
42012010	’Nu' perdona' titse bene enu ni condra li'á Bene enu uxe'la Diose, pero bene enu ni condra lu Espíritu Santo. Leca' perdona para bene ze'e.
42012011	’Chenu uya' bee bene li'ihua liñi bee indu, urre lubee juece, urre lubee usticia, la chenu arqui'hua xa cuaquihua lubeella cuna nú xa nihua.
42012012	Xne chenu riña hora nú nihua, Espíritu Santo neca enu du' arqui'hua xanihua.
42012013	Tucu bene enu nza leta bee bene ze'e uni lu Jesuse: ―Maestro, uni' lu bichiaa nú liqui'i rencia nú rialaa.
42012014	Nu ucuaqui Jesuse lui: ―Niyu, ¿ti uni lulu nú neca juece urre tucu enu ritsi' bee stene'hua?
42012015	Le'ca uninu lubeei: ―Ubi'yahua li'ihua para nú la le'hua eluxene nú la lu'cuhua, xne lecaxi zibi' eluxene nú rlu'cu bee bene, nu bee eluxene cua' la neca nucua' nú liqui' nú nehuañi bee bene.
42012016	Chequie uni Jesuse tucu ejemplu lubeei: ―Uhuañi tucu bene xene, nu chiqui' unguyu' nú unguyu' lu yu'lla.
42012017	Nu uquixie uri'illa elliebacu' nú rnilla: “¿Xa ri'á nee? La lucua elu duche'a ula'cua.”
42012018	Che unilla: “Nediyalá xa ri'á, chila bee ni'i elu rduche'a bee ula'cua, nu reche'a bee ni'i nú llenelá. Ze'e duche'a bee ula'cua cuna ye beenú rlu'cua.
42012019	Nu nia lu le'catsia li'á: Nee sí rlu'culu huaxi ula'cu para huaxi lana, utsulachi nu udacu nu uhue' nu ñia utsu arqui'lu.”
42012020	Pero uni Diose lulla: “Niyu chiqui' netundulu, nee rula' quie' atilu, nu beenú nu'che'elu, ¿ti ya'nanuu bee nucua' che?”
42012021	Scua seca bene enu rduche' eluxene' para li'itsia, pero lu Diose lecaxi lu'culla.
42012022	Che uni Jesuse lubee bene'nu: ―Li'á nia luhua, nú la chenu arqui'hua nú xi acuhua para nú nze nehuañihua, le'ca la chenu arqui'hua nú xi utuhua.
42012023	Nú nehuañi bene máse seca lunú racu bene, nu cuerpo' bene máse seca lu xucu bene.
42012024	Ubi'yacuruhua bee bieca. La du' beeí nii nu la quiete' sa'beeí ula'cu, nu la lu'cu beeí elu chuche' ula'cu' beeí, pero Diose lia rdete' nú racu beeí. Enzaláquie' li'ihua másela secahua lunú seca bee iñi.
42012025	Nu le'ca, ¿xie' equie nú tematsia chenu arqui' bene nú xeelá huañilla la?
42012026	Nu tunu ni' nucua' la aca bene ri'illa, ¿xiquie nú nzenu arqui' bene equie nú xi aculla cuna beelá beenú xa nze nehuañilla che?
42012027	’Ubi'yacuruhua xa rru'cu bee quie dañi, la ri'i bee riña', nu la reche' bee laquie. Pero ni' arre Salomón lá tsuche'lla tucu nú nzuche' bee quie añinzuca nú chiqui' utsuche'ella.
42012028	Enze'e, tunu bee huañi dañi suche' Diose nee, nu ye'e tsia nzula nu chiquine, ¡enza láquie' li'ihua nú la liqui'nu lunú utuhua, bene enu lle'na tsia nzeli arqui' Diose bee lee!
42012029	Enze'e la chenzehua nu la chenu arqui'hua nú xi acuhua cuna nú xi hue'hua.
42012030	Xne bee bene enu la chili arqui' Diose, li'ibeei neca beei enu nzenu arqui' bee nucua'. Pero li'ihua rlu'cuhua tucu pa'hua enu nzucu liñibe, nu li'inu nediya'la'nu lunú secala'cha'hua.
42012031	Pero uzelahua nú nibiya' Diose luhua che liqui'nu ye beenú secala'cha'hua.
42012032	’Bee benea, la lliquihua laca huaxihua, pero Pa'ahua Diose ñia nzu arqui'nu liqui'nu lunú rnibiya'nu luhua.
42012033	Utihua lunú rlu'cuhua, nu uri'ihua elietsa lubee bene enu seca elitsi. Ucua'nahua nú ri'ihua ana eluxene liñibe nú leca xunga laxu, elu la chu'u huana' ni' bee belala'.
42012034	Xne elu nu'che'e eluxene'hua ze'etsia nzu elliebacu'hua.
42012035	’Ucua'a tsiñahua, nu uri'ihua tucu nú riala ri'ihua.
42012036	Uri'ihua tucu nú rri'i bee moso' enu nucua'aquiee chenu benchila' patron'beei, nú nzalla lu tucu tsa'a para nú chu xa'la beei ru'u puerta chenu chichilla ru'u puerta.
42012037	Ñia neca lu cuenda' bee moso' enu nucua'a naa nu nucua'a quiee nú benchila' patron' beei. Xne nia luhua nú le'ca li'i patron' beei cua'a li'ibeei lu mexa nu chu che'ella xuculla para nú dete'lla nú acu beei.
42012038	Ñia neca lu cuenda' beei tunu lluna' patron' beei li'ibeei nú nucua'a naa beei, mase nú riñalla ulela' rula' urre riñalla elliecabe.
42012039	Le'ca uri'ihua beya', tunu nediya' tucu bene nú xiura riña huana' ni'illa, la zelalla nú chu'u huana' ze'e cachi' bee stene'lla.
42012040	Le'ca ucua'a tsiñahua xne li'á Bene enu uxe'la Diose, riñaa chenu la ri'ihua elliebacu' nú riñaa.
42012041	Chequie unidichia' Pedro lu Jesuse nú unilla: ―¿Unilu ejemplu cua' lu li'itsiaru la? u ¿Unilu nucua' lu ye bee bene la?
42012042	Nu uni Jesuse: ―Unia ejemplu cua' lu titse bene enu sa'alu stichia' nu rri'illa tucu nú rialane. Tucu nú rri'i tucu moso' enu ria'nanuu ni'i patron' para nú dete'lla nú acu beelá bee moso' chenu riña hora nú acu bee nze'e.
42012043	Ñia neca lu cuenda' moso' enu rri'i tucu nú rialane chenu riña zeca patron'lla.
42012044	Xne nia luhua nú tsa'na patrón ze'e ye bee stene'lla para nú ya'na cuenda' moso' ze'e bee nucua'.
42012045	Pero tunu ri'i moso' ze'e elliebacu' nú rle'lá nú riña patrón'lla, che quixiella nú xitserinulla beelá bee moso' cuna bee criada. Nu quixiella nú acutsialla cuna nú hue'tsialla hasta nú lluchi'lla,
42012046	chequie riña patrón'lla tucu bichia nú la zucu'lla, nú riña patron ze'e tucu hora nú la ri'lla beya'. Che chiqui' juerte dete' patrón ze'e castiya li'illa, nu xe'la patron ze'e li'illa elu riala bee bene enu la zucu' nú rni bee bene.
42012047	’Xne moso' enu nediya' nú xa niarqui' patrón'lla nú ri'illa pero la tsu tsiñalla, nu le'ca la zucu'lla stichia' patrón'lla, li'illa rialalla castiya nú chiqui' juerte.
42012048	Pero moso' enu la ri'i beya' xa niarqui' patrón' nú ri'i, nu rri'illa tucu nú yalalla castiya'lla, zecalla castiya'lla pero menola. Enze'e bene enu lia udete' Diose huaxi lunú recalla, rqui'ña nú máse ri'illa lunú udete' Diose lunú recalla. Le'ca esquie bene enu lia udete' Diose nú rnibiya' rqui'ña nú máse ri'illa equie nú udete' Diose nu rnibiya'lla.
42012049	’Li'á nzela lu iliulabe xi neca tucu quii, nu ala' recala lunú nzu nú aca.
42012050	Nze'ta nú chiqui' nehuana zecaa nu nzula nú zeca scua, ¡nu desde nee chiqui' nehuana nzu arquia hasta nú yalu ye bee nucua'!
42012051	La ri'ihua elliebacu' nú tia uriña lu iliulabe para nú ri'á nú aca tucunecatse arqui' bee bene lu sa' beei. Xne equie nú chili arqui' bee bene li'á le'e sa' bee bene cuna bee bene enu la chili arqui' li'á.
42012052	Xne desde nee elu nucua'a ayu' bene liñi tucu ni'i, liunu chunalla cuna chiuculla, nu liunu chiuculla cuna chunalla.
42012053	Bee paa ri'i condralla bee lli'ñilla, nu bee lli'ñilla ri'i condra li'ibeella. Le'ca esquie bee naa ri'i condra beella xinchiu'cu beella nu xinchiu'cu beella ri'i condra li'ibeella, nu bee suegra ri'i condralla bee llixilla, nu bee llixilla ri'i condra li'ibeella.
42012054	Chequie uni Jesuse lubee bene: ―Chenu rlañi'hua nú rliñi xcabe enza ratse' bichia, che rnihua nú laca quiu nu rlaca quiu.
42012055	Nu chenu rlañihua nú xiu'u bii enza sur, che rnihua nú aca nelee nu esquie recae.
42012056	Bene enu niquichia' bee lee. Rri'ihua beya' xa neca bee seña liñibe cuna lu iliulabe, nu ¿xiquie nú la ri'ihua beya' xa neca lunú reca nee?
42012057	’¿Xiquie nú la ri'ihua elliebacu' le'ca li'itsiahua ta nú neca nze'ca riala nú ri'i bene?
42012058	Tunu nu' enu nze dete' cuenda li'ilu lubee usticia, nu lla'calu li'illa labe inziu chenu nzalálu lubee usticia ucua'na nú tsúche'lu nucua' cuna li'illa ante nú riñalu lubee usticia. Xne tunu riñalu lu enu hualue lu cuenda'lu, che dete' cuenda nze'e li'ilu lubee sundado nu du' beei li'ilu ni'cu'.
42012059	Li'á nia lulu, nú la chiu'ulu ni'cu' hasta nú ixiulu ye nú nacu' juece lulu.
42013001	Bee bichia ze'e, uya chiucu chuna bee bene lu Jesuse, nu ubedichia'nu beei li'inu nú xa unibiya' Pilato nú unguti chiucu chuna bee bene Galilea, nu ucuchalla rene' bee benecua' cuna rene' bee nañi enu unguti beei xi neca u'na lu Diose.
42013002	Nu uni Jesuse lubeei: ―La ri'ihua elliebacu' nú bee bene Galilea cua', equie nú másela rlu'cu beei dula lu ye bee bene Galilea enze'e ulle'ca beei scua.
42013003	Li'á nia luhua nú la acane scua, nu tunu la tsana' arqui'hua stulahua, le'ca nitiluhua che.
42013004	Le'ca la ri'ihua elliebacu' nú ye chiñu' chechuna bee bene enu unguti chenu uzana' torre nú lee Siloé equie beei, másela rlu'cu beei dula lubeelá bee bene enu nucua'a eyeche Jerusalén.
42013005	Pero nia luhua nú la acane scua. Tunu la tsana' arqui'hua stulahua le'ca nitiluhua.
42013006	Chequie uni Jesuse tucu ejemplu lubeei: ―Tucu bene ulu'cu tucu aca higo lu yu'lla, nu uyabi'yalla tunu nu' higo lu aca ze'e, pero né llela'lla ni' tucu higo lu aca ze'e.
42013007	Nu unilla lu bene enu rriucu lu yuu ze'e: “Ubi'yacuru necala chuna lana seidu nú nzela cua'na higo lu aca quie', pero leca xunga xela ni' tucu higo lue. Mejora uchie'cu'e xne rri'ixi'itsiae lu yua.”
42013008	Pero bene enu rriucu yuu ze'e necachi ucuaquilla nú unilla: “Detá, utsa'nasca'e lana quietsia, li'á le'a yuu rqui'i nu du'a abonoe,
42013009	bi'ya se tunu scua ayu ndixí lue, nu tunu la ayu ndixí lue, che chu chiecune.”
42013010	Tucu bichia nú sulachi bee bene Israel, chenu sete' Jesuse Stichia' Diose liñi tucu indu' bee bene Israel,
42013011	ze'e nzucu tucu una'a, nu necala chiñu'chechuna lana nú ritilla. Tucu benechiqui' uri'i nú nzucu tucu lu'u tetsu'lla nu leca modo nú lílla.
42013012	Chenu ulañi' Jesuse li'illa ubixianu li'illa nu uninu lulla: ―Una'a, uyeca'la'lu lu elichia nú secalu nee.
42013013	Chequie uricu'nu yanu equiella nu hora ze'e ulí tetsu'lla, nu uquixiella unilla bedichia' nze'ca lu Diose.
42013014	Pero chiqui' ulee bene enu rnibiya' liñi indu ze'e, nú uri'iyeca Jesuse una'a ze'e bichia nú sulachi bee bene, nu uni bene ze'e: ―Nu' xu'cu bichia para nú ri'i bee bene riña', bee bichia cua' ye'tahua para nú yeca'hua, pero la ye'tahua bichia nú sulachi bee bene.
42013015	Chequie ucuaqui Jesuse nú uninu: ―Li'ihua necahua bene enu nequichia', xne li'ihua rri'ihua riña' bichia nú sulachi bee bene. ¿Xie' la la'ahua u'nahua, urre burro'hua para nú hue'í inza bichia nú sulachi bee bene la?
42013016	Nu una'a quie' nze'ta lu famili' tuxie Abraham, nu necala chiñu' chechuna lana nú uri'i beze'lu nú secalla elichia cua', ¿xie' leca modo nú ri'iyecaa una'a quie' bichia nú sulachi bee bene la?
42013017	Chenu uninu bee bedichia' cua', ye bee bene enu ulee lunu chiqui' utu' beei. Pero beelá bee bene ñia utsu arqui'beei equie ye bee milagro nú uri'inu.
42013018	Le'ca uni Jesuse lubeei: ―¿Xa nia luhua para nú ri'ihua beya' xa neca lunú rnibiya' Diose urre xi lubea luhua para nú ri'i nze'cahua beya' xa necane?
42013019	Necane xi neca tucu ebichi' mestaza nú rquienii bene lu yu'lla, nu rru'cue hasta nú recae xi neca tucu aca llene, nu rreche'e bee iñi exlia'tse' beeí lu ellutsa lue.
42013020	Le'ca unilá Jesuse lubeei: ―¿Xa nia luhua para nú ri'ihua beya lunú rnibiya' Diose?
42013021	Necane xi neca levadura nú rcucha tucu una'a chuna medida harina, xne añinzuca nú teme'tsia levadura pero rri'i nú sebichi ye ecucu harina ze'e.
42013022	Chenu nza Jesuse enza Jerusalén, uzete'nu bee bene lubee eyeche cuna lubee ranchu elu udetenu.
42013023	Che necachi unedichia' tucu bene lunu: ―¿Detá, lle'natsia bee bene enu tsila'a la? Nu ucuaquinu:
42013024	―Uri'ihua juerza nú chu'uhua ru'u puerta elu nuxu', xne nia luhua nú nu' huaxi bee bene enu niarqui' nú chu'u ze'e, pero la ri'i beei ana nú chu'u beei ze'e.
42013025	Xne chenu tsulí bene enu neca lluana' ni'i ze'e para nú tsacu'lla ru'u puerta, nu li'ihua enu uya'na nucua'a eli'ya' chichihua ru'u puerta nu nihua: “Uxa'la ru'u puerta para nú chu'uru.” Pero li'illa nilla luhua: “La ri'á beya' cá enza nze'tahua.”
42013026	Chequie quixiehua nú nihua: “Li'iru uda'curu nu udiya'ru cuna li'ilu, nu uzete'lu li'iru lachiru.”
42013027	Pero li'illa nilla luhua: “Unilá luhua nú la ri'á beya' ca enza nze'tahua. ¡Ulluna'hua lua ca'a li'ihua enu necha rri'i!”
42013028	Ze'e una'hua nu acuxa' layahua, chenu lañi'hua Abraham, cuna Isaac, cuna Jacob cuna ye bee profeta' Diose enu nucua'a elu rnibiya'nu, nu li'ihua uya'nahua eli'ya'.
42013029	Xne nze'ta bee bene diqui lu iliulabe, bee bene enu nze'ta enza norte, cuna bee bene enu nze'ta enza sur, cuna bee bene enu nze'ta enza este, cuna bee bene enu nze'ta enza oeste, para nú cua'a beei acu beei elurnibiya' Diose.
42013030	Chequie huaxi bee bene enu la neca equie nee, aca bee nze'e enu aca neca equie bichia ze'e, nu bee enu neca equie nee, aca bee nze'e enu la aca neca equie bichia ze'e.
42013031	Hora ze'e uriña chiucu chuna bee fariseo lu Jesuse nu unibeei lunu: ―Uquia enza rene, xne niarqui' arre Herodes uti li'ilu.
42013032	Pero ucuaquinu lubeei: ―Uquiahua nu uni'hua lu enu sequienu cua': “Ubi'yacuru nee nu ye'e, li'á rlua bee benechiqui' arqui' bee bene cuna nú rri'iyeca bee bene enu riti, nu detetsia ye'e la'xua.”
42013033	Pero rqui'ña nú nze ri'á seidu inziua nee nu ye'e nu detetsia ye'e, xne leca modo nú ati tucu profeta stucu eyeche enza rene lu eyeche Jerusalén.
42013034	’Bee bene Jerusalén, bee bene Jerusalén, li'ihua ruutihua bee profeta, nu rdu'hua quiee bee Bene enu uxe'la Diose luhua. Huaxi bese uniarquia nú quietesa'ahua tucu nú rquiete'sa' lli'ti ti'ñi'í liñi cuacaí pero né zelahua.
42013035	Enze'e nia luhua nú enta bichia nú tsana' arqui' Diose lachihua. Le'ca nia luhua nú leca' bichia nú lañi'hua li'á, hasta nú riña bichia nú nihua. Ñia nze'ta li'inu enu nze'ta equie cuenda' Pa'ahua Diose.
42014001	Tucu bichia nú sulachi bee bene Israel, uya Jesuse udacucheca ni'i tucu fariseo enu rnibiya', nu texcua'a beei nucua'a tsi'ña li'inu.
42014002	Chequie lunu ze'e, nzu tucu niyu enu nu' quii diqui be'la'.
42014003	Nu unidichia' Jesuse lubee ulaxcuela enu reca ley Moisés cuna lubee fariseo nu uninu: ―¿Nu' modo ri'iyeca tucu bene enu riti bichia nú sulachi bee bene la? urre ¿leca modue la?
42014004	Pero lecalí xi ucuaqui beella, chequie uricu'nu yanu equie niyu enu riti ze'e, nu uri'iyecanu li'i nu uninu lui nu yai.
42014005	Chequie uninu lubee fariseo: ―Tunu zana' tucu burro'hua urre tucu u'na'hua liñi tucu i'chiu bichia nú sulachi bee bene, ¿xie' la chehuahuaí hora ze'e la?
42014006	Pero lecaxi ullela arqui'beella acuaqui beella lunu.
42014007	Chenu ulañi' Jesuse nú rla'na bee bene enu nezene' lu tsa'a ze'e elu neca equie cua'a beei. Che uninu lubeei:
42014008	―Chenu sene' bene li'ilu chalu lu tsa'a chia, la zuculu luhuare elu mase neca equie, xne tunu riña stucu bene enu nezene' enu masela neca equie lulu,
42014009	che bene enu uzene' rucuhua, nze'talla nu nilla lulu: “Ude'te' elu nzuculu zucu benequie'.” Chequie ya'na netúlu tsulílu luhuare ze'e, nu zuculu hasta último xleta.
42014010	Enze'e chenu sene' tucu bene li'ilu lu tsa'a zucu lu xleta nú nzu hasta último, para nú chenu nze'ta bene enu uzene' li'ilu nu nilla lulu: “Amigo, utee ca'a zuculu elu máse neca equie.” Nu scua zucu' aya beei li'ilu lubee bene enu nucua'a lu mexa cuna li'ilu.
42014011	Xne enu sucu' aya le'catsia li'i, aca lle'na nze'e, nu enu reca lle'na zucu' aya bee bene li'illa.
42014012	Chequie uni Jesuse lu bene enu uzene' li'inu: ―Chenu sene'lu bee bene nú acucheca beei urre nú acuxee beei, la zene'lu bee bene enu rquiete'lu, ni' bee bichilu, ni' bee famili'lu, ni' bee besiñu'lu enu neca xene. Xne le'ca tucu bichia zene' beella li'ilu ni' beella, nu scua ixiu beella lunú udacu beella ni'lu.
42014013	Mejora chenu rri'ilu tucu eliñi, zene'lu bee bene enu seca elitsi, cuna bee bene enu neca mangu, cuna bee bene enu necuxu, cuna bee bene enu niquie'lu.
42014014	Che ñia nza lu cuenda'lu, xne añinzuca nu la gusea' beei nucua' lulu. Pero Diose neca enu guse'e nucua' lulu bichia nú huañi zeca bee bene enu neli uri'i tucu nú necane lu Diose.
42014015	Chenu ubene' tucu bene enu nzucu lu mexa cuna Jesuse nucua', unilla lunu: ―Ñia nza lu cuenda' bene enu riala acu pá elurnibiya' Diose.
42014016	Che uni Jesuse lui: ―Tucu niyu uri'illa elliebacu' nú dete'lla tucu exee llene para nú acu xee bee bene, nu uzene'lla huaxi bee bene.
42014017	Chequie chenu uriña hora' exee, uxe'la bene ze'e moso'lla nze ni lubee bene enu uzene'lla para nú ye'ta beei xne necalula exee.
42014018	Pero ye bee bene ze'e uquixie beei nú unacu' beei disculpa lulla nu uni tucui: “Uni'i lu benecua' nú ri'illa disculpa li'á, xne apenatsia utsia tucu yuu nu rqui'ña nú nzebi'yane.”
42014019	Stucui uni: “Apenatsia utsia ayu' inza u'na', nu rqui'ña nú nze ri'á preo beeí bi'ya xa rri'i beei riña'. Uni' lu benecua' nú ri'illa disculpa li'á.”
42014020	Stucui uni: “Li'á apenatsia uchiaa. Enze'e leca modo nú tsea nee.”
42014021	Chenu ubenchila' moso' ze'e udixiule'ella lu patrón'lla ye lunú unga. Chequie ulee patrón ze'e, nú unilla lu moso'lla: “Uquia yexetsia lu eyeche cua' lubee inziu llene cuna lubee inziu lla'na, uteyuu bee bene enu seca elitsi, cuna bee bene enu neca mangu, cuna bee bene enu necuxu, cuna bee bene enu niquie'lu.”
42014022	Chenu ulaxu nú uri'i moso' ze'e scua, necachi unilla lu patrón'lla: “Uri'ilá tucu nú unibiya'lu nú ri'á, pero nu'sca' luhuare elu cua'a bee bene.”
42014023	Che uni patrón ze'e lu moso'lla: “Uquia lubee calle cuna lubee inziu. Uri'i Juerza bee bene enu lla'calu ze'e, nú ye'ta beei nia para nú cheene.
42014024	Xne nia lulu nú ni' tucu bee bene enu rluti uzenea la acu exee nú uri'ilua.”
42014025	Huaxi bee bene uyaquie Jesuse, nu ubelletanu nú uninu lubeei:
42014026	―Tunu nu' enu niarqui' nú ye'ta quie li'á, rqui'ña nú másela zecalla li'á lunú secalla pa'lla, na'lla, una'alla, endu'lla, bichilla, zanalla, nu rqui'ña nú másela zecalla li'á lunú secalla lunú nehuañilla. Tunu la ri'illa scua leca modo nú acalla benea.
42014027	Nu bene enu entaquie li'á nu la niarqui'lla nú nehuana zecalla equie cuenda' li'á, leca modo nú acalla benea.
42014028	Tunu tucuhua niarqui' nú reche'e tucu ni'i nze'ca, ¿xie' la zuculla nu rluti ri'illa elliebacu' calu yalu gasto nú acache' ni'i ze'e nu tunu riqui' dimi'lla la'xulla reche'ellae la?
42014029	Xne tunu reche'tsialla puro simiendu' ni'i nu la la'xulla reche'ella diquine, che ye bee bene enu lañi' nucua' tsequichia' li'illa,
42014030	nu ni bee bene: “Benequie' uquixie rreche' ni'i pero lá la'xulla a reche'ellae xne la riqui' dimi'lla.”
42014031	Nu tunu tucu arre niarqui' ri'i xuu cuna stucu arre, ¿xie' la zuculla rluti ri'illa elliebacu' tunu riqui' chi'i mili bee sundado'lla ri'i xuu cuna ala mili bee sundado' stucu arre la?
42014032	Pero tunu ri'illa beya' nú la ri'illa ana lu arre ze'e, chequie ante nú riña arre ze'e lulla, xe'lalla chiucu chuna bee bene'lla para nú ni bee nze'e lu arre ze'e nú tsuxee xuu para nú scua huañi beei sin xuu.
42014033	Le'ca esquie tatse bene enu la tsa'na ye bee stene'lla nú rlu'culla, leca modo nú acalla benea.
42014034	’Zete neca nze'cae. Pero tunu niti nú neri'i, ¿xa sibi' zecae stucu bese che?
42014035	La zibi'i ni' nú ri'chiane leta yuu nu ni' nú acane abono, ti'chiatsia bee benene. Enu niarqui' nú yene', quie'e diaca nze'e.
42015001	Ye bee bene enu rri'i cubre equie bee impuesto cuna bee bene enu rlu'cu dula, uyabica beei lu Jesuse para nú yene' beei lunú rninu.
42015002	Chequie bee fariseo cuna bee ulaxcuela enu reca ley' Moisés, uquixie beei nú se'ta beei Jesuse nú unibeei: ―Benequie' rquiete' bee bene enu rri'i dula nu racunulla bee benecua'.
42015003	Che uni Jesuse ejemplu quie' lubeei:
42015004	―Tunu nu' tátucuhua rlu'cu tucu ayu'u sanchi nu nitihua tucui, ¿xie' la tsa'nasca'lla noventa y nueve bee sanchi ze'e dañi nu che cua'nalla sanchi enu uniiti hasta nú llela'llaí la?
42015005	Nu chenu ullela'llaí, ñia nzu arqui'lla uricu'llaí añilla.
42015006	Chequie chenu riñalla ni'lla quiete'sa'lla bee bene enu rquiete'lla cuna bee besiñu'lla, nu nilla lubee bene ze'e: “Ñia utsu arqui'hua cuna li'á, xne ullelalá sanchia enu uniti.”
42015007	Nee nia luhua, nú le'ca scua nu' nú ñia nzu arqui' li'i beenu enu nucua'a liñibe chenu tsana' arqui' tucu bene stulalla luquela se noventa y nueve bee bene enu neli neca enu la qui'ña nú che'e arqui' lu stula.
42015008	’Le'ca esquie tunu tucu una'a enu rlu'cu chi'i melu plata nu nitilla tucue, ¿xie' la quie'ella quii nu lucu'lla liñi ni'lla nu cua'nalla dimi'lla xuxuu hasta nú llela'llae la?
42015009	Nu chenu llela'lla dimi'lla, quiete'sa'lla bee una'a enu rquiete'lla cuna bee besiñu'lla, nu nilla lubee nze'e: “Ñia utsu arqui'hua cuna li'á xne ullelalá dimia nú unitia.”
42015010	Nee nia luhua, le'ca scua ñia nzu arqui' bee ángele' Diose liñibe chenu tsana' arqui' tucu bene stulalla.
42015011	Le'ca uni Jesuse stucu ejemplu lubeei: ―Tucu bene ulu'cu chiucu lliana',
42015012	chequie uni lliana'lla enu lle'nalá lulla: “Paa uli'qui' rencia nú rialaa.” Nu chu uritsi' pa' beei bee rencia'lla lu rucu beei.
42015013	Xiucu xuna bichia lu ze'e lliana'lla enu lle'nalá ungüiti ye bee rencia nú uyucui. Che unguya'i dimi cua' nzai enza istu elu ula'xui yeene, xne uri'i ye nú niarqui'i.
42015014	Pero chenu ulaxu dimi'i unga biñia elu nzucui, nu uquixie nú uri'i falta nú acui.
42015015	Nu chu uya na'cui riña' ri'i ni' tucu bene enza ze'e, nu uxe'la bene ze'e li'i nú ri'i ucui bee cuchi enza dañi.
42015016	Nu equie nú chiqui' rlia'na'i ala' nú raculai beenú racu bee cuchi nú secai, pero lecati udete' nú udacui.
42015017	Chequie uri'i elliebacu' nú uni: “¡Ni' paa nucua'a huaxi bee moso' nu hasta nú sucu sobra nú racu beei, nu li'á nzucua'a ca'a ya mero atia nú rlia'naa!
42015018	Nee benchila' zecaa ni' paa nu nia lunu: Paa, uri'ila dula lu Diose nu uri'ila dula lulu,
42015019	la yala' nú nilu lua nú neca lliana'lu. Uri'itsia lua xi neca tucu moso'lu.”
42015020	Chequie uyu'u nziui nu ubenchila' zecai ni' pa'i. ’Pero chenu nze'tasca'i istu ulañi' pa'i li'i, nu uhua'a arqui'lla li'i. Che uyaxu'ulla ucha'calulla li'i, nu uchi'chilla li'i nu udaculla bichiu' xecai.
42015021	Nu chu uni lu pa'i: “Paa uri'ila dula lu Diose, nu uri'ila dula lulu, la yala' nú nilu lua nú neca lliana'lu.”
42015022	Pero chu uni pa'i lubee moso'lla: “Yexetsia uquia chiya'hua laquie nú máse rnaa nze'ca utu'hua lliana'a, nu udu'hua tucu bi'i cuenei nu quie'ehua subatu cuchiu'i.
42015023	Nu uteyuhua tucu becerro enu máse neru'cu nu útihuaí para nú da'cua'ahuaí, nu ri'ahua tucu eliñi.
42015024	Xne para li'á ungutila lliana'a ninguie', nu uhuañi zecai. Uniiti, pero ullela zecai.” Nu uquiexie beella nú rri'i beella eliñi'i.
42015025	’Diqui nú nucua'a beella esquie, lliana' rlu'lla nzusca'i dañi. Chequie chenu ubenchila'i nú nze'ta riñai axu ni'beella, chenu ubene'i nú rula bee musica nu rie'e beella,
42015026	Chequie ubixiai tucu moso' ni'beella nu unidichia'i lu nze'e nú xi reca ni' beella.
42015027	Nu uni moso' ze'e lui: “Nú ubenchila' zeca bichilu nu unibiya' pa'lu nú unguti becerro enu máse neru'cu xne uriña nze'cai nu uriña naaquii.”
42015028	Pero chiqui' ulee lliana' rlu'lla nze'e nu la zelai chu'i ni'i, che chu uchiu'u pa'i uya ziquie lui para nú chu'i.
42015029	Che uni lu pa'i: “Li'ilu nediya'lu xala lana rri'á riña' cuna li'ilu, nu leca xunga unga nzitia lulu, nu leca xunga ubiqui'lu masia tucu chipa lla'na para nú ri'á tucu eliñi cuna bee enu rquietea.
42015030	Pero nee nú uriña lliana'lu ninguie', enu uya la'xu dimi'lu cuna bee una'a huexe. Para li'i sí unibiya'lu nú unguti becerro enu máse neru'cu.”
42015031	Che uni pa'i lui: “Lliana'a li'ilu nzuculu cuna li'á ye bichia, nu ye nú rlucua neca stene'lu.
42015032	Pero nee rqui'ña nú aca tucu eliñi cuna nú ñia tsu arquia'ahua, xne para li'á neca xi neca nú unguti bichilu nu nee uhuañi zecai, unitii, nu ullela' zeca'ahuai.”
42016001	Le'ca uni Jesuse lubee bene'nu: ―Uhuañi tucu bene xene, nu ulu'culla tucu moso'lla enu uya'nanu ye bee stene'lla, cheela uyatixiule'e bee bene lulla nú lia rla'xu moso' ze'e ye bee stene'lla.
42016002	Nu chu ubixialla moso' ze'e nu unilla lui: “¿Xa neca lunú rni bee bene lu cuenda'lu scua? Uli'qui' cuenda beenú rri'ilu, xne la liquia'a riña' ri'ilu.”
42016003	Chequie uquixie moso' ze'e nú rri'i elliebacu': “¿Xa ri'á nee nu la liquia' patrón'a riña' ri'á? Leca juerzaa para nú ri'á riña' dañi, nu rtua nú nacua caridad.
42016004	Nediyala xa ri'á para nú nu' ti yucu li'á ni'i chenu la lu'cua'a riña'.”
42016005	Che ubixiai tucua tucua bene enu nezi'qui lu patrón'i, nu uni lu enu uriña rluti: “¿Calu nezi'quilu lu patron'a?”
42016006	Nu ucuaqui bene ze'e nú unilla: “Li'á nezi'quia tucu ayu'u barrili aceite de olivo.” Che uni moso' ze'e lulla: “Nguie ichi' nú udu'lu firma uzucu nu yexetsia uche'e lunú nezi'quilu, nu uzu'cu' ichitsia nú nezi'quilu cincuenta barrili aceite.”
42016007	Nu unedichia'i lu stucu bene ze'e: “¿Calu nezi'quilu lu patrón'a?” Nu uni bene ze'e lui: “Tucu ayu'u medida trigo.” Che uni lu bene ze'e: “Nguie ichi' nú udu'lu firma. Uche'e lunú nezi'quilu nu uzu'cu' ichitsia nú nezi'quilu ochenta medidae.”
42016008	Chequie chiqui' uyanu arqui' patrón ze'e nú netsiña moso' enu necha neca esquie lunú uri'i. Neli nú mase netsiña bee bene enu la chequie inziu' Diose cuna bee sa'beei, luquelá bee bene enu nzequie inziu' Diose.
42016009	’Enze'e nia luhua: “Nú uqui'ñahua bee eluxene nú rlu'cuhua lu iliulabe quie' para nú ri'ihua elietsa lubee bene, nu scua nu' enu yucu li'ihua elu huañilíhua chenu laxu bee stene'hua.”
42016010	’Bene enu rri'i tucu nú rialane cuna lu lle'natsia nú ria'nanulla, le'ca rri'illa tucu nú rialane cuna lu huaxi nú ria'nanulla, nu bene enu la ri'i tucu nú rialane cuna lu lle'na tsia nú ria'nanulla, le'ca la ri'illa tucu nú rialane cuna lu huaxi nú ria'nanulla.
42016011	Nee le'ca scua tunu la ri'ihua tucu nú rialane cuna lubee eluxene nú nu' lu iliulabe quie', ¿ti lu'cu confianza luhua cuna bee eluxene nú nu' liñibe che?
42016012	Nu tunu la ri'ihua tucu nú rialane cuna lunú la neca bee stene'hua, ¿ti liqui' luhua lunú rialahua che?
42016013	’Ni' tucu moso' leca modo ri'i riña' lu chiucu patrón, xne leei lu tuculla, nu stuculla zecai, urre ri'i nze'cai lu tuculla, nu lu stuculla la ri'i nze'cai. Enze'e leca modo nú zibi'hua lu Diose nu tsu arqui'hua lu dimi.
42016014	Nu lunú máse rle' bee fariseo dimi, chequie chenu ubene' beei nú uni Jesuse scua uquixie beei nú uze'ta beei li'inu.
42016015	Nu uni Jesuse lubeei: ―Li'ihua rri'ihua nú necahua xi neca bene nze'ca lubee bene. Pero Diose nu'lu xa nchiñi arqui'hua. Mase rri'ihua ana nú nzeli arqui' bee bene nú necahua enu neca equie, pero lu Diose lecati necahua.
42016016	’Hasta chenu ube'ta Juan Bautista. Nu'la ley' Moisés cuna bee bedichia' nú uquie'e bee profeta, pero hasta che uquixie nú udixiule'e bee bene nú xa neca lunú rnibiya' Diose, nu huaxi bee bene rri'i juerza nú chu'u elu rnibiya'nu.
42016017	’Másela fácil nú nitilu liñibe nu lu yuu, pero la dete nú yalu ni' tucu bedichia' nú nze'ta lu ley' Diose.
42016018	’Tunu tucu niyu le'i una'i nu yucui stucu una'a, ri'i dula, nu le'ca tunu yucu tucu bene una'a enu ule'e niyu', le'ca ri'i nze'e dula che.
42016019	’Uhuañi tucu bene xene nu chiqui' utsuche'ella cuna bee laquie fiñu nú ñia rnaa nu ye bichia rri'illa nú neca xi neca tucu eliñi ni'illa, equie nú chiqui' necalla bene xene nu racu nze'calla.
42016020	Le'ca uhuañi tucu bene elitsi enu lee Lázaro, nu diqui be'la'lla nchiucu' bechu' nú ruchulu nu suculla ru'u ni' bene xene ze'e.
42016021	Niarqui' Lázaro cua' nú aculla masia bee ube nú sana' liñi mexa' bene xene ze'e, nu hasta bee nicu rriña rñie'e lu beechu' nú nchiucu' li'illa.
42016022	Chenu uriña bichia nú unguti Lázaro, nu unguya' bee ángele' Diose li'illa liñibe elu nzucu Abraham. Nu le'ca unguti bene xene ze'e, nu ucachi' bee bene li'illa.
42016023	Diqui nú nehuana seca bene xene ze'e nchiñi ebila, uletsai lui nu istu ulañi'i Lázaro nzu cuna Abraham.
42016024	Nu urixialii nú uni: “¡Paa Abraham, uhua'a arqui' li'á! Uxe'la Lázaro nú cuachai lli'i cuene yai para nú ye'tai nu ri'i nú a'la' lu'chia, xne chiqui' nehuana se'ca nchiñia lu quii quie'.”
42016025	Pero ucuaqui Abraham lu bene xene nú unilla: “Lli'ñia ullu'cu arqui' nú chiqui' ñia uhuañilu lu iliulabe, nu Lázaro nehuana uhuañii. Pero nee rialai elu ñia tsu arqui'i, nu li'ilu rialalu elu nehuana zecalu.”
42016026	Nu le'ca nia lulu: “Nú arli'ti' nu' tucu errubee llene. Enze'e ni' tucu bee enu nucua'a ca'a leca modo nú dete elu nzulu, nu ni' tucu bee enu nucua'a elu nzulu leca modo nú ye'ta ca'a.”
42016027	Chequie uni bene xene ze'e: “Ziquia lulu paa Abraham, uxe'la Lázaro ni' paa,
42016028	xne rlucua ayu' bichia, para nú ixiule'ella lubeei nú la ye'ta beei ca'a elu chiqui' nehuana seca bene.”
42016029	Che uni Abraham lui: “Li'ibeei rlu'cu beei bee ichi' nú uquie'e Moisés cuna beenú uquie'e bee profeta, mejora nú ri'i beei caso lunú niquie lubee ichi' cua'.”
42016030	Nu ucuaqui bene xene ze'e: “Leca modoe paa Abraham, pero tunu huañi zeca tucu bene enu unguti, nu lube'lu nze'e lubeei, che si tsana' arqui'beei stula beei.”
42016031	Pero uni Abraham lui: “Tunu la ri'i beei caso stichia' Moisés cuna stichia' bee profeta, le'ca la chili arqui'beei mase nú huañi tucu bene enu unguti.”
42017001	Uni Jesuse lubee bene'nu: ―Siempre nu' beenú rri'i nú rri'i bee bene dula, pero ¡cue' bene enu ri'i nú ri'i stucu bene dula!
42017002	Máse neca nze'ca para bene ze'e nú llica'cuu bene quie molino añilla nu tsi'qui beei li'illa lu inzatu', luhuare nú ri'illa nú sana' bene lu dula enu apenatsia uyalí arqui' li'á.
42017003	¡Ubi'yahua li'ihua! ’Tunu nu' ta tucu enu rri'i dula, uri'ihua nú qui'yalla, nu tunu che'e arqui'lla lu dula nú uri'illa, uri'ihua perdona li'illa.
42017004	Mase achi bese tucu bichia ri'illa urre nilla bee nú necha neca lulu, nu tunu achi bese le'ca entalla nu nilla lulu uri'i perdona li'á: “La ri'á scua stucu bese.” Rqui'ña nú ri'ilu perdona li'illa.
42017005	Chequie uni bee bene' Jesuse lunu: ―Uri'i elietsa luru para nú tsu tenelílá arqui'ru lu Diose.
42017006	Nu ucuaqui Jesuse lubeella: ―Tunu nzu tenelí arqui'hua masia lle'na xi neca ebichi' mestaza, nu' modo nihua lu aca llene sicómoro quie': “Axi li'ilu ca'a nu uzucu lu inzatu'”, che zucu' aca cua' nú rnihua.
42017007	’Tucu ejemplu necane, tunu tucuhua rlu'cu tucu bene enu neca esclavo luhua, nu riña nze'e nú uya ungu'na nze'e u'na' urre uya nze'e ucu nañi, ¿xie' nihua lu nze'e: “Uyu'u nu uzucu para nú acuxelu”?
42017008	Pero a'la nihua lu bene ze'e: “Uche'e xuculu nu ureche'e nú acuxea nu ye'ta yulue lua, diqui nú racua nu rua'a hasta nú la'xua nú acua. Che nu' modo nú aculu nu hue'lu.”
42017009	Pero la dete'hua masia che'tsa lu bene ze'e, xne rri'itsiai lunú unibiya'hua lui nú ri'i.
42017010	Le'ca esquie li'ihua, chenu la'xuhua nú ri'ihua ye nú unibiya' Diose nú ri'ihua, chequie nihua: “Necaru moso' enu la zibi', xne uri'itsiaru lunú neca cuenda'ru nú ri'iru.”
42017011	Chenu nza Jesuse eyeche Jerusalén, udetenu lu iliu Samaria cuna lu iliu Galilea.
42017012	Nu chenu nze chu'unu tucu eyeche lla'na, uyacha'calu chi'i bee niyu enu seca elichia nú lee lepra li'inu, pero istu ucua'axe beei lunu,
42017013	nu urixialibeei nú unibeei lunu: ―¡Maestro, Jesuse, uhua'a arqui' li'iru!
42017014	Chenu ulañi' Jesuse li'ibeei, uninu lubeei: ―Uquiahua ne lañi' bee ule'ya li'ihua. Pero diquila nú nzuebeei uyeca' beei elichia nú seca beei.
42017015	Chequie tucu beei, chenu uri'i nze'e beya' nú uyeca'la' nze'e, ubenchila' nze'e nu ubixialii nú uni bedichia' nze'ca lu Diose.
42017016	Nu utsulliquii lu Jesuse hasta nú udi' tequiei lu yuu para nú udete'i che'tsa lunu, nu necai bene Samaria.
42017017	Che uni Jesuse: ―¿Xie'lanú chi'i neca bene enu uriyeca la? ¿Ma sequie beei?
42017018	¿Xie' bene rene quie'tsia ubenchila' para nú ni bedichia' nze'ca lu Diose la?
42017019	Che uni Jesuse lui: ―Utsuli, nu uquia'a nee. Uyeca'la'lu xne uchili arqui'lu li'á.
42017020	Unidichia' bee fariseo lu Jesuse xunga riña lunú rnibiya' Diose, nu ucuaquinu lubeella: ―Lunú rnibiya' Diose la neca nucua' nú lañi'hua chenu riñane.
42017021	Lecati ni: “Nú ca'a nzu lunú rnibiya' Diose”, urre “nguié nzuee”; xne lunú rnibiya' Diose nzula letahua nee.
42017022	Nu uninu lubee bene'nu: ―Riña bichia nú niarqui'hua nú lañi'hua li'á Bene enu uxe'la Diose masia tucu bichia pero la lañia'hua li'á.
42017023	Mase nu' bee bene enu ni luhua: “Ca'a nzucunu”, urre “nguié nzucunu”, pero la chequiehua beei.
42017024	Xne tucu nú neca chenu ria'la lee nu riu'u llie'e enzichiu' enzerquie, le'ca scua aca chenu riña zeca li'á Bene enu uxe'la Diose.
42017025	Pero rluti rqui'ña nú chiqui' nehuana zecaa, nu huachu bee bene enu nucua'a nee li'á.
42017026	Tucu nú unga tiembu nú uhuañi Noé, le'ca scua aca bichia chenu riña zeca li'á Bene enu uxe'la Diose.
42017027	Xne tiembu ze'e, udacutsia bee bene nu ungue'tsia beei, nu uchia beei nu udete'beei xinchiu'cu beei uchia, hasta nú uriña bichia nú uyu'u Noé liñi barco llene nú ureche'ella, nu uquixie nú ulaca tucu quiu juerte nu unguti ye beei.
42017028	Le'ca scua unga chenu uhuañi tucu bene enu lee Lot lu iliulabe: udacutsia bee bene nu ungue'tsia beei, cuna nú ruti beei nu si beei, nu rdu' beei nii nu rreche'e beei bee ni'i.
42017029	Pero chenu uchiu'u Lot eyeche Sodoma, uquixie nú ulaca quii enza liñibe cuna azufre, nu unguti ye beei.
42017030	Le'ca scua aca chenu riña zeca li'á Bene enu uxe'la Diose.
42017031	’Bichia nú aca bee nucua', bee bene enu nchiucu' equie ni'i la llu'cha' chu'u beei liñi ni'i beei para nú na'tse beei stene' beei, nu bee bene enu nucua'a dañi la llu'cha' benchila' beei ni'beei para nú uya'beei stene'beei.
42017032	Ullu'cu' arqui'hua xa ulle'ca una'a Lot.
42017033	Bene enu máse niarqui' nú huañi lu iliulabe quie' riña bichia nú laxu nucua', pero bene enu ati equie cuenda' li'á lu'culla eluhuañilílla liñibe.
42017034	’Li'á nia luhua nú rula' ze'e elu nucua'a chiucu bene lu tucu luna, tuculla uya nu stuculla ria'na.
42017035	Nu elu nucua'a chiucu una'a riu, tuculla uya nu stuculla ria'na.
42017036	Nu elu nucua'a chiucu niyu dañi, tucui uya nu stuculla ria'na.
42017037	Chenu ubene' bee bene'nu nucua' uni beella lunu: ―¿Cá aca bee nucua'? Nu ucuaqui Jesuse lubeella: ―Elu nuxu tucu nañi enu unguti ze'e riete' sa' bee ulabichi.
42018001	Uni Jesuse tucu ejemplu lubee bene'nu para nú sete'nu li'ibeella nu uninu rqui'ña nú nacu' beella lu Diose, nu la llaca' beella.
42018002	Che uninu nú lu beella: ―Tucu bene enu unga juece tucu eyeche nu la lliquilla Diose nu la ri'i casolla bee bene.
42018003	Nu le'ca eyeche ze'e nzucu tucu una'a enu unguti niyu', nu nzanchu lu juece ze'e rnacu'nchu nú ri'i juece ze'e elietsa lunchu para nú dete'lla castiya lu bene enu rlee lunchu.
42018004	Pero xee né ri'i caso juece ze'e una'a ze'e, nu chu uri'i juece ze'e elliebacu' nú unilla: “Añinzuca nú la lliquia Diose nu la ri'i casoa bee bene,
42018005	pero una'a quie' la tsuxenchu nú rri'i xi'inchu lua, mejora ri'á elietsa lunchu para nú la ye'ta'nchu ante nú laxu paciencia.”
42018006	Nu chu uni Jesuse lubeella: ―Scua uni juece enu necha neca ze'e.
42018007	Enze'e, ¿xie' la ri'i caso Diose bee bene'nu enu ucañinu chenu rnacu' beella lunu bichia si rula' la? Nu, ¿xie' le'nu para nú ri'inu elietsa lubeella la?
42018008	Li'á nia luhua nú ri'inu elietsa lubeella sin nú le'nu. Pero chenu riña zeca li'á Bene enu uxe'la Diose, la ri'á beya' tunu llelá bee bene enu nzeli arqui' Diose lu iliulabe.
42018009	Uni Jesuse stucu ejemplu para bee bene enu si' nú neca beei bene nze'ca, nu rluachu beei beelá bee bene, nu uninu:
42018010	―Uya chiucu niyu liñi Indu llene Jerusalén unacu' beei lu Diose: tucui neca fariseo, nu stucui neca enu rri'i cubre impuestos.
42018011	Nu nzulí fariseo ze'e rnacu'i lu Diose nú uni: “Che'tsalu Diose Pa liñibe, xne la necaa xi neca stucu bee bene, xi neca bee bene enu rri'i eluhuana', xi neca bee bene enu necha rri'i, xi neca bee bene enu rlu'cu stucu una'a, nu la necaa ni' xi neca benequie' enu rri'i cubre impuesto.
42018012	Chiucu bese liñi tucu xmana rdetea bichia nú la acua equie nú rlu'cua ula'na lulu Diose, le'ca rdetea diezmo equie dimi nú rri'á ana.”
42018013	Pero bene enu rri'i cubre impuesto istu utsui nu né ri'i nú aletsai lui enza liñibe, nu xutse tsiai yai latsai nu uni: “¡Diose Pa liñibe uhua'a arqui' li'á, xne neca bene enu rlu'cu dula!”
42018014	Li'á nia luhua nú bene enu rri'i cubre bee impuesto uri'ila Diose perdona li'illa chenu nzialla ni'lla, pero fariseo ze'e né ri'i Diose perdona li'illa, xne bene enu sucu' aya le'catsia li'i lecati neca nze'e lu Diose. Pero bene enu reca lle'na arqui', li'illa necalla enu máse seca lu Diose.
42018015	Le'ca uyayu bee bene bee endu' elu nzu Jesuse para nú ricu'nu yanu equie beei. Pero chenu ulañi' bee bene'nu nucua', uri'i beella nú uqui'ya' bee bene enu uyayu bee endu' ze'e lunu.
42018016	Pero ubixia Jesuse li'ibeella nu uninu lubeella: ―Uzelahua nú ye'ta bee endu' lua nu la cáhua nucua', xne lunú rnibiya' Diose neca para bee bene enu neca xi neca bee endu' quie'.
42018017	Xne li'á nia luhua nú bene enu la chili arqui' lunú rnibiya' Diose xi neca tucu endu', leca modo nú chu'ulla elurnibiya' Diose.
42018018	Tucu bene enu rnibiya' unidichia' lu Jesuse nú unilla: ―Maestro, enu neca bene nze'ca, ¿xi rqui'ña ri'á para nú lucua elunehuañi nú leca xunga laxu liñibe?
42018019	Nu uni Jesuse lui: ―¿Xinu rnilu nú neca bene nze'ca? Leca ni' tucu bene nze'ca, tucutsia Diose neca bene nze'ca.
42018020	Nediya'lá'lu bee mandamiento: “La útilu bene, nu la lu'culu stucu una'a, nu la ri'ilu eluhuana', nu la ta'lu eluquichia' stucu bene, ulu'cu ula'na lu pa'lu cuna lu na'lu.”
42018021	Che uni bene ze'e lu Jesuse: ―Ye bee nucua' sucua hasta chenu lle'na.
42018022	Chenu ubene' Jesuse nucua', uninu lui: ―Pero rri'i tucu nú ri'ilu nee. Uti ye bee stene'lu, nu ude'te' dimi cua' lubee bene enu seca elitsi. Scua lu'culu eluxene liñibe. Nu chu ye'ta quieelu li'á.
42018023	Pero chenu ubene' bene ze'e nucua', chiqui' nehuana utsuu arqui'i, xne chiqui' xenei.
42018024	Chenu ulañi' Jesuse nú chiqui' nehuana nzu arqui'i, che uninu: ―¡Chiqui' neriña' nú chu'u bee bene xene elurnibiya' Diose!
42018025	Máse facil nú dete tucu camello i'chiu' echedicu, luquela nú chu'u bee bene xene elurnibiya' Diose.
42018026	Pero bee bene enu ubene' nú uni Jesuse scua, unibeei lunu: ―¿Ti nu' modo tsila'a che?
42018027	Nu ucuaqui Jesuse lubeei: ―Nu' nú neriña' neca para bee bene iliulabe, pero para Diose leca ni' tucu nú neriña'.
42018028	Chequie necachi uni Pedro lunu: ―Li'iru utsa'naru ye beenú rlu'curu para nú nzela quieeru li'ilu.
42018029	Nu ucuaqui Jesuse nú uninu: ―Li'á nia luhua nú titse bene enu tsa'na ni'i, urre una'a, urre bichi, urre pa', urre na, urre lli'ñi, para nú ri'illa lunú rnibiya' Diose,
42018030	li'illa másela yuculla nú liqui' Diose lulla lu iliulabe quie' nu le'ca luculla elunehuañi nú leca xunga laxu liñibe.
42018031	Ubixia Jesuse chi'chiucu bee bene'nu tucu chú nu uninu lubeella: ―Nee cha'ahua Jerusalén elu yalu tucu nú uquie'e bee profeta lu cuenda' li'á Bene enu uxe'la Diose.
42018032	Dete' cuenda bee bene li'á lubee bene rene, nu tsequichia' beei li'á, ni beei huaxi bedichia' nú necha neca lua nu tsúxene beei lua.
42018033	Iñi beei li'á nu úti beei li'á, pero bichia rriuna huañi zecaa.
42018034	La ri'ilí bee bene'nu beya' lunú uninu, nu la ri'i beella beya' xa neca nú rninu, xne uninu tucu nú leca modo ri'i beella beya'.
42018035	Chenu nze riña Jesuse axu eyeche Jericó, nzucu tucu niyu enu niquie'lu ru'u inziu rnacu' carida,
42018036	chenu ubene'i nú rdete huaxi bee bene inziu ze'e unidichia'i xi reca.
42018037	Che uni bee bene lui nú Jesuse bene eyeche Nazaret rdete lu inziu ze'e,
42018038	nu ubixialí nú uni: ―¡Jesuse lli'ñi David uhua'a arqui' li'á!
42018039	Bee bene enu nzuculu rqui'yalla rri'i beei para nú zacalla, pero másela ubixialilla nú unilla: ―¡Lli'ñi David uhua'a arqui' li'á!
42018040	Chequie utsuxee Jesuse nu unibiya'nu nú ye'tayuu bee bene li'illa lunu. Chenu uriñalla axu lunu unidichia'nu lulla:
42018041	―¿Xi niarqui'lu nú ri'á lulu? Nu ucuaqui niyu enu niquie'lu ze'e nu necachi unilla lunu: ―Niarquia nú ye'e i'culua nu bi'ya zecaa.
42018042	Nu uni Jesuse lulla: ―Ri'yalálu nee, nu uyeca'la'lu xne uchili arqui'lu li'á.
42018043	Hora ze'e chu uye'e i'culu niyu ze'e, nu nzequiei Jesuse nu uni bedichia' nze'ca lu Diose. Nu ye bee bene enu ulañi' nú unga scua, le'ca unibeei bedichia' nze'ca lu Diose.
42019001	Uyu'u Jesuse eyeche Jericó, nu chu udetenu eyeche ze'e.
42019002	Ze'e nzucu tucu bene xene enu lee Zaqueo nu rnibiya'lla lubee bene enu rri'i cubre impuesto.
42019003	Niarqui' Zaqueo quie' nú chululla Jesuse, pero leca modo nú lañi'lla li'inu xne nze'tanala huaxi bee bene li'inu, nu nerungulla.
42019004	Enze'e uyecaxu'ulla nu uricululla, para nú lañi'lla Jesuse, chequie uquiella lu tucu aca nú lee sicómoro axu elu detenu.
42019005	Chenu udete Jesuse ze'e, ubi'yanu enzeya nu uninu lulla: ―Zaqueo yexetsia ulaca, xne nee ria'na ni'lu.
42019006	Che yexetsia ulaca Zaqueo, nu ñia nzu arqui'lla nú uriña Jesuse ni'lla.
42019007	Chenu ulañi' bee bene nú uriñanu ni'i Zaqueo, ye beei uquixie beei nú se'ta beei Jesuse nu rnibeei xinú nzanu ya'nanu ni' bene enu rlu'cu dula.
42019008	Nu utsuli Zaqueo nu necachi unilla lu Jesuse: ―Ubi'yacuru, ritsia arli'ti' lunú rlucua lubee bene enu seca elitsi. Nu tunu nu' bene enu uri'á cubre de mase lu, nee detea lulla tacu bese mase lunú ucachia lulla.
42019009	Che uni Jesuse lulla: ―Bichia quie' uriña nú tsila'a bee bene enu nucua'a ni' Zaqueo, xne uchili arqui'lla Diose, li'illa necalla enu mero nze'ta lu famili' tuxie Abraham.
42019010	Nu li'á Bene enu uxe'la Diose, nzela para nú la'na bee bene enu nza inziu nú necha neca, nu tsila'a li'ibeei lu dula.
42019011	Bee bene enu riene' lunú rni Jesuse, uninu tucu ejemplu lubeei, xne axula nzunu Jerusalén, nu li'ibeei rri'i beei elliebacu' nu hora ze'e nze riñala lunú rnibiya' Diose.
42019012	Nu uninu lubeei: ―Uhuañi tucu niyu enu nze'ta lu tucu famili enu chiqui' neca equie, nu nzalla istu stucu nación para nú yuculla nú nibiya'lla, nú acalla arre nu chu benchila' zecalla para nú nibiya'lla lachilla.
42019013	Ante nú chiu'ulla, ubixialla chi'i bee moso'lla nu udete'lla lu cada tucua beei tucu dimi nú huaxi seca, nu unilla lubeei: “Uri'ihua berexe cuna dimi cua' hasta chenu benchila' zecaa.”
42019014	Pero bee bene lachilla, chiqui' rana arqui'beei li'illa, nu uxe'la beei texcua'a bee bene nzequie li'illa nu uya ni' beei lubee bene elu nzalla nú la niarqui'beei nú aca bene cua' arre lubeei.
42019015	Pero uya'nalla nú ungalla arre, nu ubenchila' zecalla lachilla. Chenu uriñalla ubixialla bee moso'lla enu udete'lla dimi'lla ya para nú ri'illa beya' calu uri'i cada tucua beei ana.
42019016	Moso' enu rluti uya uni lulla: “Detá, dimi nú uliqui'lu lua, uri'i ana chi'i bese mase lunú necane.”
42019017	Nu uni arre ze'e lulla: “Uri'i nze'calu, tucu nú rialane. Nu lunú uri'ilu tucu nú rialane cuna lu lle'na nú utsa'na lulu, nee liquia lulu nú nibiya'lu lu chi'i eyeche.”
42019018	Chenu uya moso' rrucu unilla lu arre ze'e: “Detá, dimi nú uliqui'lu ya uri'i ana ayu' bese mase lunú necane.”
42019019	Le'ca esquie uni arre ze'e lu benecua': “Li'ilu nibiya'lu lu ayu' eyeche.”
42019020	Nu uya stucu moso' lulla nu uni nze'e lulla: “Detá, nguie dimi'lu. Uduche'ne liñi tucu panitu,
42019021	xne ulliquia li'ilu nú la hua'a arqui'lu bee bene, nu riuculu lunú né tsa'nalu, nu riuculu ula'cu elu la du'lu nii.”
42019022	Chequie uni arre ze'e lui: “Moso' enu necha neca, equie nú unilu scua enze'e rialálu castiya'lu. Tunu nediya'lu nú la hua'a arquia bee bene nu riucu'a lunú né tsa'na nu riucu'a ula'cu elu la ri'á riña',
42019023	bueno che, ¿xiquie nú né du'lu dimia banco para nú chenu ubenchila' zecaa ayucu'ne cuna lli'ñine?”
42019024	Nu chu uni arre ze'e lubee bene enu nucua'a ze'e: “Axihua melu cua' yai, nu udete'huane ya bene enu nzene chi'i.”
42019025	Che necachi uni bee benecua' lu arre ze'e: “Pero li'illa rlu'culalla chi'i melu.”
42019026	Nu ucuaqui arre ze'e: “Li'á nia luhua nu bene enu rlu'culane, rqui'ña nú yuculá nze'ene; pero bene enu rlu'cu lle'natsiae, hasta lu lle'na nú rlu'culla ducu' enze'e yalla.
42019027	Nu bee bene enu rlee lua nu la niarqui' beei nu aca arre, uteyuhua bee nze'e ca'a, nu útihua beei lua.”
42019028	Chenu ulaxu nú uni Jesuse ejemplu cua', uri'inu seidu nú nzanu enza Jerusalén.
42019029	Nu chenu uriñanu axu eyeche Betfagé cuna Betania axu dañi nú lee Olivos, che uxe'lanu chiucu bee bene'nu,
42019030	nu uninu lubeella: ―Uquiahua eyeche nú nchiucu' enza lucua'. Nu chenu riñahua ze'e llela'hua tucu burro enu niquietu enu lasca'lí ricu bene. Uxe'chehuaií nu ye'tayuhuaií.
42019031	Tunu nu' enu nedichia' luhua xinu xe'chehuaií, uni'hua lu bene ze'e nú Detá, Jesuse enu rnibiya' luru uni nú uya'ruií.
42019032	Che uyaa bee bene'nu nu uri'i beella tucu nú uninu lubeella.
42019033	Nu chenu xe'che beella burro ze'e, bee lluaana'í unidichia' lubeella: ―¿Xinu xe'chehua burro cua'?
42019034	Nu ucuaqui beella: ―Xne Detá, Jesuse rni nú uya'ruií.
42019035	Che unguya' beella burro ze'e elu nzu Jesuse, nu uricu' beella xucu beella equieií nu uricu Jesuse equieií.
42019036	Nu ucua'a bee bene xucu beei labe inziu elu udetenu.
42019037	Nu chenu uquixie nú nze laca beella equie dañi nú lee Olivos, ye bee bene enu nzequie Jesuse uquixie beei nú urixialibeei xne chiqui' ñia nzu arqui'beei, nu unibeei bedichia' nze'ca lu Diose, equie ye bee milagro nú ulañi' beei nú uri'inu.
42019038	Nu unibeei: ―¡Ñia nze'ta arre, li'inu enu nze'ta lu cuenda' Pa'ahua Diose! ¡Nu' nú nzuxe liñibe che'tsa Diose enu nzucu liñibe!
42019039	Chequie bee fariseo enu nze'ta leta bee bene enu nzequie li'inu unibeei lunu: ―Maestro, uqui'ya' bee bene enu nze'taquie li'ilu nú la bixialí beei scua.
42019040	Pero ucuaqui Jesuse lubeei: ―Nia luhua tunu zaca beei, bee quie neca nú bixialí scua.
42019041	Chequie chenu uriña Jesuse axu eyeche Jerusalén, chenu ulañi'nu eyeche cua' unguna'nu equie cuenda' eyeche cua',
42019042	nu uninu: ―¡Bee bene eyeche Jerusalén, ala' masia bichiaquie' uri'ihua beya' ti liqui' nú nzuxe arqui'hua! Pero a'chi neca nucua' luhua nee, nu la lañi'huane.
42019043	Riña bichia nú reche'e bee bene enu rlee luhua muro diqui abenchila' lachihua, nu diqui bee luhuare ri'i condra bee bene li'ihua,
42019044	nu úti beei li'ihua. Che nitilu beei lachihua, nu la tsa'na beei ni' stucu quiee equie sa'e, xne né ri'ihua caso Diose chenu ube'ta bi'yanu li'ihua.
42019045	Lulá bee nucua', uriña Jesuse labe eli'ya' Indu llene Jerusalén, nu uquixienu uluanu bee bene enu ruti cuna bee bene enu sii ze'e,
42019046	nu uninu lubeei: ―Lu ichi' Stichia' Diose rni: “Nia neca para nú nacu' bee bene lu Diose”, pero li'ihua rri'ihuane xi neca yube' elu rcua'a bee huana'.
42019047	Ye bichia uzete' Jesuse bee bene liñi indu llene Jerusalén, pero bee ule'ya cuna bee ulaxcuela enu reca ley' Moisés cuna bee usticia eyeche ze'e, rla'na beei xa modo úti beei li'inu.
42019048	Pero la llela' beei xa modo úti beei li'inu, xne ye bee bene chiqui' sucu' diaca lunú sete'nu.
42020001	Tucu bichia diqui nú sete' Jesuse bedichia' nze'ca' Diose lubee bene liñi Indu llene Jerusalén. Che uriña bee ule'ya enu rnibiya' lubee ule'ya cuna bee ulaxcuela enu reca ley' Moisés, cuna bee usticia Israel lunu,
42020002	nu unidichia' beella lunu: ―Uni' luru, ¿ti uliqui' elu usticia nú rri'ilu scua? Nu ¿ti uliqui' elurnibiya' nú rri'ilu nucua'?
42020003	Che ucuaqui Jesuse lubeei: ―Le'ca nidichia'a tucu luhua. Ucuaquihua lua nee:
42020004	¿Ti uxe'la Juan para nú rinzalla bee bene? ¿Diose uxe'la li'illa la urre bee bene la?
42020005	Pero uquixie beei nú ubedichia'nu sa'beei nu rnibeei: ―Tunu nia'ahua nú Diose uxe'la Juan Bautista, che ni nucua' lua'ahua: “¿Xiquie nú la chili arqui'hua nú rnilla che?”
42020006	Nu le'ca leca modo nú nia'ahua nú bee bene uxe'la li'illa, xne úti bee bene lia'ahua cuna quiee, xne ye bee bene nzeli arqui' nú Juan Bautista unga tucu profeta' Diose.
42020007	Che ucuaqui beei nú la ri'i beei beya' ti uxe'la Juan nú rrinzalla bee bene.
42020008	Nu uni Jesuse lubeei: ―Le'ca la ixiule'a luhua ti uliqui' elurnibiya' nú rri'á bee nucua'.
42020009	Nu chu uquixie Jesuse uninu lubee bene ejemplu quie': ―Tucu niyu uquienii bee aca uva lu yu'lla nu chu udete'lla yu'lla lle'la lubee bene, nu nzalla enza istu zuculla.
42020010	Chenu uriña tiembu nú aca ula'cu uva, uxe'lalla tucu moso'lla nzetucu lunú rialalla. Pero udiñi bee bene ze'e moso' cua' nu scuatsia uxe'la beei li'i.
42020011	Chequie uxe'la bene enu neca stene yuu ze'e stucu moso'lla, pero le'ca esquie udiquichi'qui' beei nze'e nu udiñi beei nze'e, nu scuatsia uxe'la beei li'i.
42020012	Nu uxe'la bene ze'e stucu moso'lla, pero udiñi beei moso' ze'e nu uti'qui beei li'i, nu uhua beei li'i lu yuu ze'e.
42020013	’Chequie uni bene enu neca stene yuu ze'e: “¿Xa ri'á nee? Xe'la endua enu chiqui' se'ca, tia a'la li'i lu'cu bee bene cua' ula'na.”
42020014	Pero chenu ulañi' bee bene ze'e endu'lla unibeei lu sa' beei: “Li'i neca enu ya'nanu yuu quie', te útia'ahua li'i para nú ya'nanua'ahua yuu quie'.”
42020015	Nu uhua beei li'i lu yuu ze'e, nu unguti bee bene ze'e li'i. Che unidichia' Jesuse lubee bene enu rdichia'nunu: ―¿Xa rri'ihua elliebacu' nú ri'i bene enu neca stene yuu ze'e cuna bee bene ze'e?
42020016	Puese nia luhua nú nze'talla nu útilla bee bene ze'e, nu dete'lla yu'lla lu stucu bee bene. Chenu ubene' beei nucua', unibeei: ―¡Ala' la acane scua!
42020017	Pero ubi'ya Jesuse lubeei nu uninu: ―Tunu la acane scua, ¿xinu rni lu ichi' Stichia' Diose elu rni?: Quiee nú uhua u'na bee bene enu rreche'e ni'i, quiee cua' neca nú máse uzibi' ungache' ni'i ze'e.
42020018	Titse bene enu llica cuchiu' cuna quiee cua' nehuana zeca bene ze'e, nu tunu zana' quiee cua' equie bene, la'xulíi li'illa che.
42020019	Bee ule'ya enu rnibiya' lubee ule'ya cuna bee ulaxcuela enu reca ley' Moisés. Hora ze'e niarqui' beei na'tse beei Jesuse, xne uri'i beei beya' nú lunú uninu scua neca nucua' contra li'ibeei, pero ulliqui beei bee bene.
42020020	Che uxe'la beei bee bene nze tsi'ña li'inu, nu rri'i bee bene quie' tucu nú neca beei bene nze'ca, para nú rla'na beei nú ni Jesuse tucu bedichia' nú ri'i nú dete' cuenda beei li'inu lu gobernador Roma.
42020021	Nu unidichia' beei lunu, nú unibeei: ―Maestro, li'iru nediya'ru nú rnilu nu rri'ilu tucu nú rialane, nu rri'ilu tucunecatse lu ye bee bene, nu neli sete'lu bee bene nú xa niarqui' Diose nú huañi bee bene.
42020022	Uni' luru: ¿Neca nze'ca nú dixiuru bee impuesto lu gobernador Roma la?, ¿urre la neca nze'cae la?
42020023	Pero chu uri'i Jesuse beya' nú lixiu neca elliebacu' beei, nu uninu lubeei:
42020024	―Ulube'hua tucu melu lua. ¿Tiluu nú nzucu lue, nu ti nombre' nequie lue? Nu ucuaqui beei: ―Neca nucua' arre César.
42020025	Che uni Jesuse lubeei: ―Ude'te'hua nú neca stene' César lu César, nu ude'te'hua nú neca stene' Diose lu Diose.
42020026	Nu lá llela' beei xi aricu'quiya beei li'inu lu ye nú uninu lubee bene. Nzenutsia arqui'beei lunú xa ucuaquinu lubeei, nu leca' xi unibeei.
42020027	Cheela uya chiucu chuna bee Saduseo lu Jesuse. Bee saduceo quie' la chili arqui'beei nú huañi zeca bee bene enu unguti. Enze'e unibeei lunu:
42020028	―Maestro, ley' Moisés rni tunu ati tucu niyu nu tsa'nalla una'alla nu lá lu'cu beei endu', che yucu bichi tuxie ze'e una'alla para nú lu'cu beella endu' enu neca xi neca endu' tuxie ze'e.
42020029	Nu ucua'a achi bichi tucu bene, bichi rluu beei uyucu una'a, pero ungutilla nu né lu'cu beella endu'.
42020030	Chequie uyucu bichi rrucu beei una'a ze'e, pero le'ca ungutilla nu né lu'cu beella endu'.
42020031	Le'ca uyucu bichi rriuna beei una'a ze'e, nu scua uyucunchu lu achi bichi beei, nu ye beei unguti beei nu né lu'cu beei endu' cuna una'a ze'e.
42020032	Cheela, le'ca unguti una'a ze'e.
42020033	Enze'e bichia nú huañi zeca bee bene enu unguti, ¿ta lu achi bee benecua' neca niyu' una'a ze'e, xne ye beei uchia beei cuna li'inchu?
42020034	Nu uni Jesuse lubeei: ―Lu iliulabe quie' xia bee bene nu rdete' beei xinchiu'cu beei para nú chia.
42020035	Pero bee bene enu riala nú lu'cu stucu elu nehuañi nú necuqui, li'ibeella enu huañi zeca, niyu si una'a la chia' beella.
42020036	Xne la atia' beella, acatsia beella xi neca bee ángele' Diose nu aca beella lli'ñinu, equie nú uhuañi zeca beella.
42020037	Li'iru nediya'ru nú huañi zeca bee bene enu unguti, xne hasta Moisés uni tucu parte lu ichi' Stichia' Diose elu rni nú ulañi'lla aca nú riqui. Nu lu ichi' ze'e rni nú li'inu necanu Diose' Abraham cuna Isaac, cuna Jacob.
42020038	¡Nu Diose la necanu Diose' bee bene enu unguti, li'inu necanu Diose' bee bene enu nehuañi, xne para li'inu ye bee bene nehuañi!
42020039	Chequie chiucu chuna bee ulaxcuela enu reca ley' Moisés unibeei lunu: ―Uni nze'calu Maestro.
42020040	Nu né laca' arqui'beei a nacu' dichia'lá beei lunu.
42020041	Pero uni Jesuse lubeei: ―¿Xinu rni bee bene nú neca Cristo lli'ñi David?
42020042	Nu le'ca li'i David uni lu libro Salmos: Diose uni lu li'inu enu rnibiya' lua: “Uzucu cue'tsea chubee,
42020043	hasta nú ri'á ana nú nibiya'lu lubee bene enu rle lulu.”
42020044	Enze'e tunu Cristo neca lli'ñi David, ¿xiquie nú rni David lunu Li'ilu rnibiya'lu lua?
42020045	Ye bee bene uquie'e diaca chenu uni Jesuse lubee bene'nu:
42020046	―Ubi'yahua li'ihua lubee ulaxcuela enu reca ley' Moisés, xne riu' arqui'beei nú enzee beei cuna xucu fiñu beei, nu le'ca riu' arqui'beei nú lu'cu bee bene ula'na lubeei labe inziu. Nu liñi bee indu rla'na beei nú zucu beei lubee xleta nú máse neca equie, le'ca scua rri'i beei elu nze tacu beei eta.
42020047	Le'ca raxi beei ni'i bee una'a enu unguti niyu', nu para nú ni bee bene nú neca beei bene nze'ca, xee rnacu' beei lu Diose. Pero li'ibeei yala beei castiya nú mase fuerte.
42021001	Chenu ulañi' Jesuse nú rdu' bee bene xene u'na liñi alcancia liñi Indu llene Jerusalén,
42021002	le'ca esquie ulañi'nu tucu una'a enu unguti niyu' nu secalla elitsi, nu udu'lla chiucu melu nú me' liñi alcancia ze'e.
42021003	Che uni Jesuse lubee bene'nu: ―Li'á nia luhua nú máse sibi' u'na nú udu'u una'a zaqui elitsi quie' lunú sibi' u'na nú udu'u beelá bee bene.
42021004	Xne ye bee bene rdu'tsia beei lunú sucu sobra equie dimi' beei, pero una'a quie' añinzuca nú secalla elitsi udu'lla ye dimi'lla liñi alcancia añinzuca nú nucua'tsia rlu'culla.
42021005	Chiucu chuna bee bene rdichia' beei equie cuenda' bee quiee nú ñia rnaa necache' Indu llene Jerusalén, cuna equie cuenda' beenu huaxi seca nú lia rdete' bee bene para nú suche'e. Nu uni Jesuse lubeei:
42021006	―Riña bichia nú ye nú rlañi'hua nee, pero ni' stucu quiee la ya'na'e equie sa'e, yeene rilae.
42021007	Nu unidichia' bee bene lunu: ―Maestro, ¿xunga aca bee nucua'? Nu ¿xi seña lube' nú nzula nú aca bee nucua'?
42021008	Chequie uni Jesuse lubeei: ―Ubi'yahua li'ihua para nú lecati zequienu li'ihua. Xne nze'ta huaxi bee bene enu ni luhua nú nze'ta beei equie cuenda' li'á, nu ni beei: “Li'á neca Cristo”; urre “Nze'ta axula bichia nú riñanu.” Pero la chili arqui'hua lunú nibeei.
42021009	Nu chenu yene'hua nú reca xuu nu rliu bee bene, la lliquihua xne rluti bee nucua' acaxu ante nú laxu iliulabe, pero la neca lu cuenda' nucua' nú ulaxu iliulabe.
42021010	Nu unilá Jesuse lubeei: ―Tucu nación liunu cuna stucu nación, nu bee gobierno liunu cuna stucu gobierno.
42021011	Nu aca bee xú nu juerte, nu aca biña, nu aca bee elichia diqui lu iliulabe, nu lañi' bee bene beenú nelliqui rnaa liñibe.
42021012	’Pero ante nú aca ye bee nucua', na'tse bee bene li'ihua, nu xitse ri'inu beei li'ihua nu ri'ibeei nú nehuana zecahua, uya' beei li'ihua liñi bee indu para nú chiu'ulue lu cuenda'hua. Du' beei li'ihua ni'cu' nu cheyubeei li'ihua lubee arre cuna lubee gobierno para nú chiu'ulue lu cuenda'hua equie nú nzeli arqui'hua li'á.
42021013	Pero scua nu' modo nú nihua stichia'a lubeei.
42021014	La qui'ña nú chenu arqui'hua, nu la qui'ña ri'ihua elliebacu' xa cuaquihua lubee bene ze'e,
42021015	xne li'á liquia elliebacu' luhua cuna bee bedichia' nú nihua. Ni' tucu bee enu rlee luhua la riqui' beei nú yene' beei bedichia' cua', nu le'ca leca modo ni condra beei li'ihua.
42021016	Pero li'ihua riña bichia nú hasta bee pa'hua cuna bee na'hua cuna bee bichihua cuna bee famili'hua cuna bee bene enu rquiete'hua dete' cuenda beei li'ihua, nu nu'hua enu uti bee bene.
42021017	Nu ye bee bene iliulabe chana arqui'beei li'ihua, equie nú necahua bee benea.
42021018	Pero ni' tucu ichia equiehua la nitihua equie bee nucua'.
42021019	Utsuta' arqui'hua lu stichia'a para nú chu'uhua liñibe elu huañilíhua.
42021020	’Chenu lañi'hua nú nucua'a bee sundado diqui abenchila' eyeche Jerusalén, uri'ihua beya' nú nzula nú laxu eyeche ze'e.
42021021	Chequie bee bene enu nucua'a bee eyeche Judea, rqui'ña nú yecaxu'u beei enza dañi, nu bee bene enu nucua'a eyeche Jerusalén, rqui'ña nú chiu'u beei eyeche cua', nu bee bene enu rri'i riña' enza ru'u eyeche la benchila' beei eyeche ze'e.
42021022	Xne bee bichia ze'e dete' Diose castiya bee bene para nú yalu ye tucu nú niquie lu ichi' Stichia' Diose.
42021023	¡Pero cue' bee una'a enu nu' endu' xla'cu cuna bee una'a enu nuu bee endu enu rachi bichia ze'e! Xne chiqui' nehuana zeca bee bene, nu yala bee bene eyeche ze'e tucu castiya nú juerte.
42021024	Texcua'a beei ati lu xuu, nu texcua'a beei uya' bee bene preso diqui lu iliulabe, nu bee bene rene nibiya' Jerusalén, hasta nú yalu bichia nú tsana' Diose nú nibiya' beei ze'e.
42021025	’Chequie lañi' bee bene seña lu bichia cuna lu uu cuna lubee belaa, nu lu iliulabe la ria' bee bene beya' xi ri'i beei, nu lliqui beei xne chiqui' juerte llichi inzatu' lunú cuñine.
42021026	Hasta nú chiula' bee bene equie nú lliqui beei chenu ri'i beei elliebacu' lunú aca lu iliulabe quie', nu hasta beenú nu' liñibe cuñi.
42021027	Chequie lañi' bee bene iliulabe Bene enu uxe'la Diose, nú tu'na rulu siqui'nu nze'tanu liñi xcabe cuna ye nú rlu'unu.
42021028	Chenu quixie nú aca bee nucua', udu'hua ana arqui'hua nu uletsahua luhua, xne axula uriña bichia nú tsila'ahua lunú nehuana zecahua.
42021029	Le'ca uni Jesuse lubeei ejemplu quie': ―Ubi'yacuruhua aca higo, urre tatse stucu bee aca.
42021030	Chenu lañi'hua nú riye' leca e'ne' lubee aca, li'ihua rri'ihua beya' nú nze'ta axula nú aca nelee.
42021031	Le'ca esquie, chenu lañi'hua nú uquixiela nú aca bee nucua', ri'ihua beya' nú nze'ta axula lunú rnibiya' Diose.
42021032	’Li'á nialuhua nú ye bee nucua' aca ante nú ati ye bee bene enu nehuañi tiembu quie'.
42021033	Liñibe cuna iliulabe laxu, pero stichia'a la dete nú yalue.
42021034	’Ubi'yahua li'ihua para nú la ri'i bee bicio ana luhua nu la ri'i úniqui ana luhua nu la acu xe'tahua nu la ri'ihua nú chenu arqui'hua nú xa huañihua para nú chenu benchila' zecaa, la aca bichia ze'e nu tu'natsia llunahua.
42021035	Xne scua aca bichia ze'e para lu ye bee bene iliulabe.
42021036	Ucua'a tsiñahua, nu ye bichia una'cu'hua lu Diose para nú nu' modo tsila'ahua lu ye beenú aca lu iliulabe, nu para nú scua nu' modo riñahua lu Bene enu uxe'la Diose.
42021037	Bichia uzete' Jesuse bee bene liñi indu llene Jerusalén, nu rula' nzanu ria'nanu dañi nú lee Olivos.
42021038	Nu ye bee bene se sila' liñi Indu Jerusalén cua' para nú riene' beei lunú rninu.
42022001	Chenu nze'ta axula eliñi baxcu, chenu racu bee bene pá nú la chu'u levadura equie,
42022002	chequie bee ule'ya enu rnibiya' lubee ule'ya cuna bee ulaxcuela enu reca ley' Moisés, rla'na beei xa modo úti beei Jesuse, xne xiqui beei bee bene.
42022003	Nu uyu'u beze'lu arqui' Judas Iscariote, li'i necai tucu lu chi'chiucu bee bene' Jesuse.
42022004	Che uya Judas lubee ule'ya enu rnibiya' lubee ule'ya cuna lubee bene enu rnibiya' liñi indu, nu uni lubeella nú xa dete' cuendai Jesuse lubeella.
42022005	Che chiqui' ñia utsu arqui'beella chenu ubene' beella nucua', nu uni beella nú dete' beella dimi yai.
42022006	Nu uzelai, che uquixiei nú ucua'nai xa modo dete' cuendai Jesuse chenu la ri'i bee bene beya'.
42022007	Chenu uriña bichia liñi baxcu nú racu bee bene Israel pá nú la nucha levadura, cuna chenu riñi bene tucu sanchi lla'na xi neca u'na lu Diose.
42022008	Chequie uxe'la Jesuse Pedro cuna Juan, nú uninu lubeella: ―Uquiahua nu ureche'hua exee nú da'cuxe'ahua reché baxcu.
42022009	Nu unidichia' beella lunu nú uni beella: ―¿Cá niarqui'lu nú ri'ilurune?
42022010	Che uni Jesuse lubeella: ―Chenu chu'uhua eyeche Jerusalén, ze'e lla'cahua tucu niyu enu nuya' tucu ere'e inza, uquia quieehualla hasta ni'i elu chu'ulla,
42022011	nu uni'hua lu bene enu neca stene ni'i ze'e: “Singuie rni Maestro, ¿Cá nzucu cuarto elu acuxénua bee benea reché baxcu?”
42022012	Che lube' bene ze'e tucu cuarto elu ayaa nú nzuche'ela liñi. Ze'e reche'ehua nú da'cuxe'ahua.
42022013	Chequie uya beella nu ullela' beella tucu nú uni Jesuse lubeella, nu ureche'e beella nú acuxee beella reché baxcu.
42022014	Chenu uriña hora, uzucu Jesuse cuna bee apóstol'nu lu mexa.
42022015	Che uni Jesuse lubeella: ―¡Chiqui' niarquia nú acuxenuahua rula' baxcu quie' ante nú enta nú chiqui' nehuana zecaa!
42022016	Xne li'á nia luhua nú leca' bichia nú acunu zeca li'ihua lu iliulabe quie' stucu bese, nu hasta elurnibiya' Diose acunu zeca li'ihua.
42022017	Che una'tsenu tucu copa biñu, nu chenu ulaxu nú udete'nu che'tsa lu Diose, uninu: ―Una'tsehua biñu quie' nu uhue'huane nu uri'tsi'huane lubee sa'hua.
42022018	Xne li'á nia luhua nú leca' bichia nú hua'a biñu hasta bichia nú riña lunú rnibiya' Diose.
42022019	Chequie una'tsenu pá, nu chenu ulaxu nú udete'nu che'tsa lu Diose, ule'enu pá ze'e nu udete'nue yabeella, nu uninu: ―Pá quie' neca cuerpoa nú detecuendaa chenu atia equie cuenda' li'ihua. Nu chenu ri'ihua scua, uri'ihuane equie nú nchiucu' arqui'hua li'á.
42022020	Le'ca scua uri'inu cuna copa biñu chenu ulaxu nú udacuxee beella, nu uninu: ―Biñu quie' neca renea nú ri'chia chenu atia para nú scua ya'la tucu inziu cuqui nú nu' modo ri'i Diose perdona bee bene.
42022021	’Pero nee enu dete' cuenda li'á nchiucu' ya lu mexa elu nchiucu' yaa.
42022022	Pero li'á Bene enu uxe'la Diose, rqui'ña nú zecaa lunú nzu nú zecaa, pero ¡cue'e bene enu dete' cuenda li'á para nú atia!
42022023	Chequie uquixie beella nú unidichia' beella lu sa'beella, ta beella neca enu dete' cuenda li'inu.
42022024	Che uquixie beella nú uni beella lu sa'beella nú ta beella neca enu mase neca equie.
42022025	Pero uni Jesuse lubeella: ―Lu iliulabe quie' bee arre chiqui' juerte rnibiya' beei lubee bene lachi beei, nu bee enu rnibiya' rni bee bene nú rri'i beei tucu nú rialane lubee bene.
42022026	Pero li'ihua la yala nú ri'ihua scua, enu máse neca equie letahua, rqui'ña nú aca nze'e enu lecati neca, nu enu rnibiya' rqui'ña nú aca nze'e xi neca tucu enu sibi'.
42022027	Lu iliulabe quie' sucu bee patrón lu mexa, nu bee moso' sibi' lubeei. Pero leta'ahua la acane scua, xne li'á nzua cuna li'ihua xi neca tucu enu sibi' luhua.
42022028	’Li'ihua necahua enu siempre nzu cuna li'á bee bichia nú nehuana ulle'caa.
42022029	Enze'e liquia luhua lunú rnibiya'a, tucu nú uliqui' paa lunú rnibiya'nu lua,
42022030	nu acuhua lu mexa elu nibiya'a nu le'ca zucuhua lu xleta para nú hualuhuane lu cuenda' ye bee bene enu nze'ta lu chi'chiucu famili' bee bene Israel.
42022031	Le'ca uni Jesuse: ―Simón, Simón, ubi'yacuru, xne unacu'la beze'lu li'ihua lua para nú ri'inui li'ihua tucu nú rri'inu bene trigo chenu rcuillae.
42022032	Pero uziquieelá lu Diose lu cuenda'lu para nú la tsana'arqui'lu nú nzeli arqui'lu li'á. Nu chenu chili zeca arqui'lu li'á stucu bese, uri'i elietsa lubee sa'lu para nú tsuta' arqui'beella lunú nzeli arqui' beella li'á.
42022033	Chequie uni Pedro lunu: ―Detá, nzua para nú cha'a ni'cu' cuna li'ilu, nu hasta nú atia cuna li'ilu.
42022034	Nu uni Jesuse lulla: ―Li'á nia lulu Pedro, nú rula' quie', ante nú bixia tiula, li'ilu unilálu chuna bese nú la chululu li'á.
42022035	Che uni Jesuse lubeella: ―Chenu uxe'la li'ihua né uya'hua ni' tucu bolsa, ni' dimi ni' stucu para lucuhua, ¿nu xie' nu' nú uri'i falta li'ihua la? Nu uni beella: ―Lecaxi uri'i falta li'iru.
42022036	Chequie uninu lubeella: ―Pero nee enu rlu'cu dimi nu rlu'cu biti, rqui'ña nú uya' nze'e nucua'. Nu enu la lu'cu espada, uti nze'e xucu nze'e para nú tsi nze'e tucue.
42022037	Xne rqui'ña nú yalu tucu nú niquiee lu ichi' Stichia' Diose equie cuenda' li'á elu rni: “Nu ubacu' bee bene li'inu leta bee bene enu necha rri'i.” Ye nú nequie lu ichi' Stichia' Diose equie cuenda' li'á, rqui'ña nú yalu nucua'.
42022038	Chequie uni beella lunu: ―Ca'a rlu'curu chiucu espada. Nu ucuaquinu lubeella: ―Cuna nucua'tsia zibi' qui'ñia'ahua.
42022039	Nu chu uchiu'u Jesuse nu nzanu dañi nú lee Olivos tucu nú neca costumbre'nu, nu nziquie bee bene'nu li'inu.
42022040	Chenu uriña beella dañi ze'e uninu lubeella: ―Una'cuhua lu Diose, para nú la ri'i beze'lu ana luhua.
42022041	Che uchiu'u chunu lubeella nu nzanu xi neca tucu nú si'qui bene tucu quiee, nu chu utsulliquinu ze'e nu unacu'nu lu Diose.
42022042	Nu uninu: ―Paa, tunu laca arqui'lu, utsila'a li'á lunú nehuana enta zecaa. Pero la ri'ilu tucu nú niarquia, uri'itsia tucu nú niarqui'lu.
42022043	Che ulube'lu tucu ángele' Diose liñibe lunu, nu udu' nze'e juerza'nu.
42022044	Nu chenu chiqui' nehuana secanu, másela juerte rnacu'nu lu Diose, nu sana' inza nú suinzanu hasta lu yuu xi neca tucu gota réne.
42022045	Chenu utsulínu elu unacu'nu lu Diose, nzanu lubee bene'nu nu ulluna'nu li'ibeella nú ra'tse beella, xne néhuana nzu arqui'beella.
42022046	Nu uninu lubeella: ―¿Xinu ra'tsehua? Uzetehua nu unacu'hua lu Diose para nú la ri'i beze'lu ana luhua.
42022047	Rnisca'lá Jesuse lubeella, chenu uriña huaxi bee bene. Nu enu lee Judas, enu unga tucu bee bene'nu, li'i nzucului lu ye bee bene ze'e, nu chu uyabicai lu Jesuse para nú udacui bichiu' xecanu.
42022048	Nu uni Jesuse lui: ―Judas, ¿xie' cuna tucu bichiu'tsia dete' cuendalu li'á Bene enu uxe'la Diose la?
42022049	Che bee bene enu nucua'a cuna Jesuse, chenu ulañi' beella nú reca, necachi uni beella lunu: ―¿Detá, huaru espada para nú liunu'ahua li'ibeei la?
42022050	Chequie tucu bee bene'nu uchiecu' diaca chubee tucu moso' ule'ya enu rnibiya' lubeelá bee ule'ya.
42022051	Pero uni Jesuse lubeella: ―Necane nee, utsana'hua beei. Che uti'nu yanu diaca bene ze'e nu uri'iyecanue.
42022052	Nu chu uninu lubee ule'ya enu rnibiya' lubee ule'ya, cuna lubee bene enu rnibiya' lubee bene enu rri'i ucu Indu llene Jerusalén, cuna lubee usticia' bee bene Israel, enu uriña nú uya' li'inu: ―¿Xinu nze'tahua cuna espada nu cuna acarute para nú uya'hua li'á xi neca tucu huana'?
42022053	Ye bichia nzua cuna li'ihua liñi Indu llene Jerusalén nu ne na'tsehua li'á, pero nee uriña hora nú rnibiya' beze'lu luhua.
42022054	Nu chenu una'tse beei Jesuse, unguya' beei li'inu ni'i ule'ya enu rnibiya' lu beelá bee ule'ya, nu istu nzequie Pedro li'inu.
42022055	Che ucua'a bee bene quii labe eli'ya' ze'e, nu ucua'a beei ru'u quii ze'e, nu le'ca uzucu Pedro cuna li'ibeei ze'e.
42022056	Nu chenu ulañi' tucu criada li'illa nú nzuculla ru'u quii ze'e, ri'yalinchu lulla nu uninchu: ―Le'ca nuu bene quie' enzee cuna Jesuse.
42022057	Pero ucachi' Pedro nú unilla lu una'a ze'e: ―La chulua nucua'.
42022058	Sterratutsia, chenu ulañi' stucu bene ze'e li'illa, che uni lulla: ―Le'ca nuulu necalu tucu sa' beella. Pero ucuaqui Pedro nú unilla: ―A'a déta, laca bene'lla.
42022059	Chenu udete xi neca tucu hora, uni stucu bene lulla: ―Neli nú le'ca nuu bene quie' enzee cuna Jesuse, xne necalla bene Galilea.
42022060	Nu ucuaqui Pedro: ―La ri'á beya' xi rnilu. Hora nú rni Pedro scua ubixia tiula.
42022061	Che ubelleta Jesuse nu ubi'yanu lu Pedro, nu ullu'cu arqui'lla lunú uni Jesuse lulla: “Ante nú bixia tiula unilalu chuna bese nú la chululu li'á.”
42022062	Nu chu uchiu'u Pedro ru'u eli'ya' ze'e, nu chiqui' unguna'lla.
42022063	Bee bene enu rriucu Jesuse, udiquichi'qui' beei li'inu, nu udiñi beei li'inu.
42022064	Utsacu' beei lunu, nu udiñi beei li'inu nu unibeei lunu: ―¡Uri'i beya' ti udiñi li'ilu!
42022065	Nu unibeei huaxilá bee bedichia' nú necha neca lunu.
42022066	Chenu uye'e lu yuu stucu bichia, uyetesa' bee usticia' bee bene Israel cuna bee ule'ya enu rnibiya' lubee ule'ya, cuna bee ulaxcuela enu reca ley' Moisés, nu uyayu beei Jesuse elu nucua'a yebee usticia' beei. Ze'e unidichia' beei lunu:
42022067	―Uni' luru, ¿li'ilu necalu Cristo enu uxe'la Diose la? Nu ucuaqui Jesuse lubeei: ―Tunu nia luhua nú li'á neca Cristo enu uxe'la Diose, la chili arqui'hua li'á.
42022068	Nu tunu nedichia'a luhua la cuaquihua, nu le'ca la la'ahua li'á.
42022069	Pero desde nee Bene enu uxe'la Diose zucunu cue'tse Diose chubee enu rnibiya' lu yeene.
42022070	Chequie unidichia' ye beei lu Jesuse: ―¿Li'ilu necalu Lli'ñi Diose la? Nu ucuaqui Jesuse lubeei: ―Scua necane li'á nze'e.
42022071	Che unibeei: ―¿Para qué nú la'nala'ahua máse bee testigo nee? Nu le'ca lia'ahua ubene'ahua lunú uni nucua' scua.
42023001	Che utsuli ye beei, nu uyayu beei Jesuse lu Pilato.
42023002	Ze'e uquixie beei nú rricu' quiya beei li'inu eluquichia', nu unibeei: ―Ulluna'ru benequie' nú sequienu nucua' bee bene lachia'ahua. Nu rni nucua' nú la qui'ña dixiu'ahua bee impuesto lu gobernador César, nu le'ca rni nucua' nu neca nucua' Cristo cuna arre.
42023003	Nu unidichia' Pilato lunu: ―¿Li'ilu necalu arre' bee bene Israel la? Nu ucuaqui Jesuse nú uninu: ―Li'á nze'e.
42023004	Che uni Pilato lubee ule'ya enu rnibiya' lubee ule'ya, cuna lu ye bee bene: ―La llelaa ni' tucu falta nú uri'i benequie'.
42023005	Pero li'ibeei máse juerte unibeei: ―Nucua' sequienu ye bee bene cuna lunú sete' nucua'. Uquixie nucua' nú rri'i nucua' scua desde Galilea, nu le'ca scua rri'i nucua' ca'a Judea.
42023006	Chequie chenu ubene' Pilato nucua', unidichia'lla lubeei tunu neca Jesuse bene lu iliu Galilea.
42023007	Nu chenu unibeei nú necanu bene Galilea, uxe'la Pilato li'inu lu arre Herodes enu rnibiya' lu iliu Galilea, xne bee bichia ze'e nzucu Herodes Jerusalén.
42023008	Chenu ulañi' arre Herodes Jesuse chiqui' ñia utsu arqui'lla, xne hasta hua'tu niarqui'lla nú lañi'lla li'inu. Nu ubene'la'lla nú rni bee bene lu cuenda'nu, nu nzuquiella nú ri'inu tucu milagro.
42023009	Huaxi nú unidichia'lla lu Jesuse, pero lecaxi ucuaquinu.
42023010	Le'ca ze'e nucua'a bee ule'ya enu rnibiya' lubee ule'ya, cuna bee ulaxcuela enu reca ley' Moisés, nu la tsuxe beei nú rricu'quiya beei li'inu eluquichia'.
42023011	Chequie arre Herodes cuna bee sundado'lla chiqui' necha uri'inu beei Jesuse, nu ungutu beei li'inu laquie fiñu nú rutu bee arre, nu xitse uri'chia beei li'inu, nu chu uxe'la zeca arre Herodes li'inu lu Pilato.
42023012	Bichia ze'e uyu'u nú uquiete' arre Herodes Pilato, pero ante nú aca bee nucua', rlee beella lu sa' beella.
42023013	Chequie unibiya' Pilato nú uyete sa' bee ule'ya enu rnibiya' lubee ule'ya cuna bee usticia' bee bene Israel, cuna ye bee bene yeche.
42023014	Nu unilla. ―Li'ihua uriñayuhua benequie', nu unihua nú sequienulla bee bene. Pero ante lu yehua unidichia'a lulla nu la llelaa ni' tucu nú xi uri'illa, tucu nú rnihua lu cuenda'lla.
42023015	Nu le'ca esquie arre Herodes. Enze'e uxe'la zecalla benequie' lua. Ulañi'hua nee nú la lu'culla ni'tucu equiya nú uri'illa para nú atilla.
42023016	Nee detea castiya li'illa, nu chu la'a li'illa.
42023017	Bee bichia liñi baxcu ze'e rla'a Pilato tucu bene tucu nú neca costumbre' beei.
42023018	Pero ye beei uquixie beei urixialibeei nú unibeei: ―¡Ati benecua'! ¡Nu ula'a Barrabás!
42023019	Barrabás quie' unibiya' bee usticia nú uyu'i ni'cu' equie nú uliunui bee usticia eyeche Roma nu uliunuu bee benecua' eyeche Jerusalén, cuna equie nú unguuti bene.
42023020	Niarqui' Pilato nú la'alla Jesuse, nu uni zecalla lubeei stucu bese,
42023021	pero máse juerte urixialibeei nú unibeei: ―¡Uquie'e nucua' lu cruse! ¡Uquie'e nucua' lu cruse!
42023022	Bese rriuna uni Pilato lubeei: ―Pero ¿ta nú necha neca uri'i nucua' che? La llela ni' tucu nú xi uri'i nucua' para nú yala nú ati nucua', detea castiya nucua' nu che la'alla.
42023023	Pero máse urixialibeei nú unibeei lu Pilato nú quie'ella Jesuse lu cruse. Equie nú urixiali bee benecua' scua cuna bee ule'ya enu rnibiya' lubee ule'ya, enze'e uri'i beei ana nú unga lunú niarqui' beei.
42023024	Che ulaca arqui' Pilato nú ri'illa tucu nú niarqui' beei.
42023025	Scua uri'illa tucu nú niarqui' bee bene ze'e, ula'alla Barrabás enu uyu'u ni'cu' equie nú uri'i xuu cuna nú unguuti bene, nu udete' cuendalla Jesuse lubeei para nú ri'i beei lunú niarqui' beei cuna li'inu.
42023026	Chenu unguya' beei Jesuse para nú quienu lu cruse, unibeei lu tucu bene eyeche Cirene, enu lee Simón. Nu nze'talla enza dañi, nu unibeei nú ri'illa elietsa'nu uya'lla cruse'nu nu chequiella li'inu.
42023027	Huaxi bee bene uyaquie li'inu, nu huaxi bee una'a runa' nu rixiali beenchu xne ru'a arqui' beenchu li'inu.
42023028	Pero ubi'ya Jesuse lu beenchu nu uninu: ―Bee una'a Jerusalén, la una'hua lu cuenda' li'á, una'hua equie cuenda' li'ihua cuna lu cuenda' bee lli'ñihua.
42023029	Xne nze'ta bichia nú ni bee bene: “Ñia nza lu cuenda' bee una'a enu lá lu'cu bee endu', cuna bee una'a enu la chu'u endu' xla'cu, cuna bee una'a enu lá ri'i ru'cu bee endu'.”
42023030	Chequie quixie bee bene nú ni beei lubee dañi: “¡Uzana'hua equieru!”, nu ni beei lubee loma: “¡Uca'chi'hua li'iru!”
42023031	Nu tunu li'á rri'inu beei scua, ¿enza laquie' li'ihua nú la ri'inu bee bene li'ihua scua?
42023032	Le'ca nzeyu beei chiucu huana' para nú quie'e beei bee nze'e lubee cruse, cuna Jesuse.
42023033	Chenu uriña beei luhuare elu lee calabera, uquie'e beei Jesuse lu cruse cuna rucu bee huana' ze'e lu tucua cruse. Tucu nze'e uquie'e beei cue'tsenu chúbee, nu stucu nze'e cue'tsenu chúbeca.
42023034	Nu chenu rquie'e beei Jesuse lu cruse uninu: ―Paa, uri'i perdona bee benequie' xne la ri'i beei beya' lunú rri'i beei. Che urita bee sundado tucu rifa para nú uritsi' beei xucunu lu sa' beei.
42023035	Nu nucua'a bee bene ri'ya ze'e, nu hasta bee usticia utsequichia' beei Jesuse, nu unibeei lunu: ―Utsila'a nucua' stucu bee bene, puese tsila'i li'i nee, tunu neli nú necai Cristo enu ucañi Diose.
42023036	Le'ca xitse uri'inuu bee sundado ze'e li'inu, nu uyabica beei lunu nu udete' beei vinagre para nú güe'nu.
42023037	Nu unibeei lunu: ―¡Tunu li'ilu necalu arre' bee bene Israel, utsila'a le'catsia li'ilu!
42023038	Nu niquie tucu letrero equie cruse'nu, cuna bedichia' griego cuna latín, cuna hebreo, nú rni: “Benequie' neca arre' bee bene Israel.”
42023039	Tucu bee huana' enu niquie lú cruse uni bedichia' nú necha neca lu Jesuse: ―¡Tunu li'ilu necalu Cristo, utsila'a li'ilu nu utsila'a li'iru!
42023040	Pero stucui uri'i nú uqui'ya'i nu uni lusa'i: ―¿Xie' la lliquilu Diose añinzuca nú le'ca secalu castiya cua'la?
42023041	Neli nú riala ze'ca'a castiya quie', xne scua riala nú rixiu'a beenú uri'á, pero benequie' lá ri'i ni' tucu nú necha neca.
42023042	Nu uni lu Jesuse: ―Jesuse, ullu'cu' arqui' li'á chenu quixie nú nibiya'lu.
42023043	Che uni Jesuse lui: ―Li'á nia lulu, nú nee bichiaquie' nzulu cuna li'á liñibe.
42023044	Chenu unga rebibichia, diqui lu iliulabe ucabelí hasta rquiechuna uchee.
42023045	Ucabe lu bichia, nu utsaa arli'ti'lluu cortina nú nzi'qui liñi Indu llene Jerusalén.
42023046	Nu juerte urixiali Jesuse nú uninu: ―¡Paa, yalu tsa'na espíritua! Chenu uninu scua, chu ungutinu.
42023047	Chenu ulañi' capitañi enu rnibiya' lubee sundado romano lunú unga, che uni bedichia' nze'ca lu Diose nú uni: ―Neli nú né ri'i benequie' ni' tucu nú necha neca.
42023048	Ye bee bene enu nucua'a ze'e, chenu ulañi' beei nú ungae scua, chu nziue beei nu xutse beei ya beei latsa beei.
42023049	Pero ye bee bene enu nu'lu Jesuse, cuna bee una'a enu uyaquiee li'inu desde Galilea, istu ucua'a beella ubi'ya beella lu ye nú unga scua.
42023050	Uhuañi tucu bene enu neca bene nze'ca, nu uri'illa tucu nú rialane lu Diose. Li'illa leella José. Nu lachilla lee Arimatea, nú nchiñi lu iliu Judea, nu ungalla tucu bee usticia' bee bene Israel.
42023051	José quie' nzuquiee lunú rnibiya' Diose. Enze'e la nzulla chú' bee usticia enu unibiya' nú unguti Jesuse.
42023052	Chequie uyaalla unilla lu Pilato para nú unacu'lla cuerpo' Jesuse lu Pilato.
42023053	Chenu ulaxu nú ulacalla cuerpo' Jesuse lu cruse, che utelalla tucu sabana fiñu cuerpo'nu, nu uyaca'chi' beella cuerpo'nu liñi tucu eluhua nú neda'ñi liñi tucu quiee, elu lasca' achi' bee bene.
42023054	Bichia ze'e neca bichia xee nú sulachi bee bene Israel, nu steme'tsia rri'i nú quixiee bichia nú sulachi bee bene chenu uyaca'chi' beella Jesuse.
42023055	Bee una'a enu uyaquiee Jesuse desde Galilea, uya beella nu ulañi' beella eluhua' Jesuse, nu le'ca ulañi' beella xa uricu cuerpo'nu ze'e.
42023056	Nu chenu ubenchila' beella, ureche' beella perfume nú ñia rlia cuna ungüento. Nu chu utsulachi beella bichia nú sulachi bee bene Israel, tucu nú rnibiya' ley.
42024001	Domingo sila' stucu bichia, uya bee una'a ze'e ru'u eluhua' Jesuse, nu unguya' beella perfume nú ureche' beella, nu le'ca uyanu beella xiucu xuna bee una'a.
42024002	Chenu uriña beella ze'e, ulañi' beella nú uducu'la quiee llene nú uyacu' ru'u eluhua ze'e.
42024003	Nu uyu'u beella liñi eluhua ze'e, pero né lle'la' beella cuerpo' Jesuse.
42024004	Hora ze'e chenu xiqui beella nu la ri'i beella beya' xa ri'i beella, ulañi' beella chiucu niyu enu nzulí axu lubeella, nutu bee nze'e laquie nú rulu siqui'.
42024005	Nu lunú chiqui' ulliqui beella uzi'qui ndiqui beella hasta lu yuu, nu uni bee niyu ze'e lubeella: ―¿Xinu rla'nahua tucu bene enu nehuañi leta bee bene nguti?
42024006	Leca'nu ca'a, xne uhuañi zecanu. Ullu'cu arqui'hua lunú uninu luhua chenu nzusca'nu Galilea.
42024007	Uninu luhua nú li'inu Bene enu uxe'la Diose, rqui'ña nú dete cuendanu lubee bene enu rri'i dula para nú quie'e beei li'inu lu cruse, nu acatsia bichia rriuna huañi zecanu.
42024008	Che ullu'cu' arqui'beella bedichia' nú uni Jesuse lubeella,
42024009	nu chenu nzia beella nú uchiu'u beella ru'u eluhua ze'e udixiule'e beella ye nú ulañi' beella lu se chetu'cu bee bene'nu cuna lu beelá bee bene.
42024010	María Magdalena, cuna Juana, cuna María na' Jacobo, cuna beela bee una'a, neca beella enu uyayu resuna cua' lubee apóstol'nu.
42024011	Pero né chili arqui'beella lunú uni bee una'a cua', xne seca beella nú lia rnitsia beella nucua'.
42024012	Pero xexu'u Pedro uyabi'ya ru'u eluhua ze'e, nu chenu ubi'yalla liñii, ulañi'tsialla sabana nú ubelanu nchiucu' ze'e, nu ubenchila'lla nu chiqui' nzenu arqui'lla lunú ulañi'lla nu unga scua.
42024013	Le'ca bichia ze'e, chiucu bene' Jesuse nzuebeella lu eyeche nú lee Emaús, eyeche cua' neca tucu chetu'cu kilómetro para Jerusalén.
42024014	Chenu nzuebeella lu inziu rdichia' beella lu ye nú unga.
42024015	Diqui nú rdichia' beella, uyabica Jesuse lubeella nu uquixienu nú nzenunu li'ibeella.
42024016	Añinzuca nú ri'ya beella lunu, pero la zela Diose nú luego chulu beella li'inu.
42024017	Nu unidichia' Jesuse lubeella: ―¿Xi equie rdichia'hua diqui nú nze'tahua inziu? Nu xinu nehuana nzu arqui'hua.
42024018	Tucu beella enu lee Cleofas, ucuaqui: ―Ye bee bene nediya' lunú unga eyeche Jerusalén bee bichiaquie'. ¿Xie' li'itsialu enu uzucu Jerusalén lá ri'ilu beya' lunú unga ze'e la?
42024019	Nu unidichia'nu lubeella: ―¿Xi unga che? Nu uni beella lunu: ―Lunú uri'inu bee bene Jesuse enu neca bene eyeche Nazaret, li'inu unganu tucu profeta enu chiqui' reca lunú uri'inu cuna bee bedichia' nú uninu lu Diose, cuna lubee bene.
42024020	Nu bee ule'ya enu rnibiya' lubee ule'ya cuna bee usticia'ru, udete' cuenda beella li'inu para nú atinu nu uquie'e beella li'inu lu cruse.
42024021	Li'iru nzu arqui'ru nú li'inu a tsila'anu bee bene Israel. Pero nee necala bichia rriuna nú unga ye bee nucua'.
42024022	Añinzuca nú texcua'a bee una'a enu nucua'a cuna li'iru uchiiqui beella li'iru, xne nee zila' quie' uya beella ru'u eluhua'nu,
42024023	nu lunú néllela' beella cuerpo'nu, ubenchila' beella nu uni beella nú ulube'lu bee ángele lubeella, uni bee ángele cua' lu beella nú nehuañi Jesuse.
42024024	Che uya chiucu chuna bee sa'ru uyabi'ya ru'u eluhua ze'e, nu ulañi' beella tucu nú uni bee una'a ze'e, pero né lañi' beella Jesuse.
42024025	Nu uni Jesuse lubeella: ―¡Chiqui' lle'natsia rri'ihua beya', nu rle'e nzeli arqui'hua ye bee nú uni bee profeta hasta hua'tu!
42024026	¿Xie' la qui'ña nú nehuana zeca Jesucristo ye bee nucua' nu cheelá zucunu liñibe la?
42024027	Che uquixienu udixiule'enu xi rni ye nú niquie lu ichi' Stichia' Diose lu cuenda'nu. Uquixienu cuna bee libro nú uquie'e Moisés, nu chu uquixia'lanu cuna ye bee libro nú uquie'e bee profeta.
42024028	Chenu uriña beella eyeche nú nza beella, uri'i Jesuse tucu nú nzalanu enza lu ze'e.
42024029	Pero uri'i beella juerza li'inu nú ya'nanu cuna li'ibeella, nu uni beella lunu: ―Uya'na cuna li'iru, xne ucheela nu enta chu'ula rula'. Che uyu'u Jesuse nu uya'nanunu li'i beella.
42024030	Nu chenu nzucunu lu mexa cuna li'ibeella una'tsenu pá, nu chenu ulaxu nú udete'nu che'tsa lu Diose, che ule'enu pá ze'e nu udete'nue udacubeellae.
42024031	Hora ze'e ulle'ca beella xi neca nú uya'la i'culu beella nu uyulu beella li'inu, pero tu'natsia unitinu lubeella.
42024032	Nu uni beella lu sa'beella: ―Enze'eca nú chenu nzelayua'a li'inu lu inziu ñia utsi'a chenu uninu nú xa rni lunú rni lu ichi' Stichia' Diose.
42024033	Chequie le'ca hora ze'e, chu uyu'unziu beella nu ubenchila' beella eyeche Jerusalén, elu neyete' sa' sechetu'cu bee bene'nu cuna beelá bee sa' beella.
42024034	Nu uni bee bene enu nucua'a ze'e lu rucu beella: ―Neli nú uhuañi zeca Jesuse, xne ulube'lulanu lu Simón.
42024035	Nu chu udixiule'e rucu bene ze'e lubeella lunú unga chenu nzuebeella lu inziu, cuna nú xa uyu'lu beella Jesuse chenu ule'enu pá.
42024036	Rdichia'sca' beella lunú unga, chenu ulube'lu Jesuse lubeella, nu uninu lubeella: ―La lliquihua ñia utsu arqui'hua.
42024037	Chiqui' ulliqui beella nu le'ca uyanu arqui'beella, xne uri'i beella elliebacu' nú ulañi' beella tucu espíritu' bene enu unguti.
42024038	Pero uni Jesuse lubeella: ―¿Xinu xiquihua? nu ¿xinu sa' arqui'hua?
42024039	Ubi'yacuruhua bee yaa cuna bee cuchiu'a. Li'á ninguie', una'tsehua li'á nu ubi'yahua lua xne tucu espíritu la acane arta cuna be'la tucu nú rlañi'hua li'á nee.
42024040	Chenu uninu scua, che ulube'nu bee yanu cuna bee cuchiu'nu lubeella.
42024041	Pero lá chilisca' arqui'beella nu li'inu lunú ñia nzu arqui' beella cuna nú nzenu arqui'beella, che uninu lubeella: ―¿Rlu'cuhua lle'na nú acua la?
42024042	Nu chu udete' beella tele'e bela enu uyi'i cuna tele'e lliñia,
42024043	che una'tsenu bela ze'e cuna lliñia ze'e nu udacunue ante lubeella.
42024044	Nu uninu lubeella: ―Lunú ulle'ca ye bee nucua' unia luhua chenu nzusca'a cuna li'ihua. Nu rqui'ña nú yalu ye beenú niquie lu ichi' Stichia' Diose equie cuendaa nú nequie lu libro' Moisés, cuna lu libro' bee profeta, cuna lu libro salmos.
42024045	Nu uxa'lanu elliebacu' beella para nú uri'i beella beya' lunú rni Stichia' Diose.
42024046	Che uninu lubeella: ―Lu ichi' Stichia' Diose rni nú chiqui' nehuana zeca Cristo, nu acatsia bichia rriuna huañi zecanu leta bee bene nguti.
42024047	Nu desde Jerusalén quixie bee bene ixiule'e stichia'a cuna diqui lu iliulabe, nú rqui'ña nú tsana' arqui' bee bene stula beei, nu chili arqui'beei li'á para nú ri'i Diose perdona li'ibeei.
42024048	Li'ihua ulañi'hua ye bee nucua', nu ixiule'ehua lubee bene bee nucua'.
42024049	Nu li'á xe'la luhua lunú ucuaqui u'na paa. Pero uya'nasca'hua ca'a eyeche Jerusalén hasta nú yucuhua lunú rnibiya' Diose nú nze'ta liñibe.
42024050	Che uchiu'u Jesuse cuna li'ibeella eyeche Jerusalén, nu unguya'nu li'ibeella axu Betania, nu uletsanu yanu nu uri'i le'yanu li'ibeella.
42024051	Diqui nú rri'ile'yanu li'ibeella, uyatsanu nu uquienu liñibe.
42024052	Chequie chenu ulaxu nú udete' beella ula'na lunu, chiqui' ñia nzu arqui'beella ubenchila' beella eyeche Jerusalén.
42024053	Nu ye bichia nucua'a beella liñi Indu llene Jerusalén nu rni beella bedichia' nze'ca lu Diose, nu rdete' beella che'tsa lunu. Amén.
43001001	Ante nú quixie iliulabe nzula tucu enu neca bedichia', nu li'inu nzulanu cuna Diose nu necanu Diose.
43001002	Li'inu enu neca bedichia' nzulanu cuna Diose ante nú quixie iliulabe.
43001003	Ye beenú nu' equie cuenda' li'inu ungache' bee nucua'. Nu ni'tucu bee lunú nu' lá acache' tunu leca li'inu.
43001004	Li'inu rlu'cunu elunehuañi, nu elunehuañicua' neca ellie'e para lu yebee bene iliulabe.
43001005	Nu ellie'e cua' rdu'llie'e lubee bene mase nú necabe nzu elliebacu'beei, pero lá ri'i nú natsacabecua' ana lu ellie'ecua'.
43001006	Uhuañi tucu bene enu lee Juan, enu ucañi Diose,
43001007	para nú ungalla enu udixiule'e equie cuenda' ellie' Diose nu li'illa udixiule'ella nucua' para nú chili arqui' yebee bene ellie'e cua'.
43001008	Pero la aca Juan ellie' Diose, ungatsialla enu ube'tatixiule'e lubee bene equie cuenda' ellie'ecua'.
43001009	Xne enu mero neca ellie'ecua', rdu'llie'enu elliebacu' yebee bene iliulabe, nu ube'talanu lu iliulabe quie'.
43001010	Li'inu ube'tanu lu iliulabe, nu añinzuca nú equie cuenda' li'inu ungache' iliulabe, pero né zela bee bene iliulabe achu'lubeei li'inu tucu nú riala nú achu'lubeei li'inu.
43001011	Ube'tanu lubee bene lachinu, nu né ri'ibeei caso li'inu.
43001012	Pero yebee bene enu uri'i caso li'inu cuna nú uyalí arqui' li'inu, li'inu uri'inu nú neca beella lli'ñi Diose.
43001013	Nu neca beella lli'ñi Diose, nu la necane equie cuenda' nú neca beella lli'ñi bene iliulabe, urre nú niarqui' bene urre rri'i bee bene elliebacu' nú lu'cu bene endu' sino que lunú nzelíla arqui'beella li'inu neca beella lli'ñinu.
43001014	Li'inu enu neca bedichia' unganu bene, nu uhuañinu lu iliulabe cuna lia'ahua, llene neca eluseca'nu, uninu puro nú neli neca. Li'iru ulañi'ru lunú rnibiya'nu nu uyucunu elurnibiya', xne li'itsianu necanu Lli'ñi e'cu Diose.
43001015	Chenu udixiule'e Juan equie cuenda' li'inu lubee bene, li'illa unilla: ―Jesuse quie' neca enu unia chenu unia luhua nú enu nze'ta lulá máse neca equienu luquela li'á, xne hasta hua'tu nzulanu luquela li'á.
43001016	Chiqui' llene neca eluseca'nu lua'ahua, yebichia riucua'ahua ye eluxene'nu nú rliqui'nu luyea'ahua.
43001017	Equie cuenda' Moisés uliqui' Diose ley'nu lua'ahua. Pero equie cuenda' Jesucristo uri'i nze'ca'ahua beya' xa neca eluseca'nu lua'ahua, nu uria'ahua beya' ta nú neli neca.
43001018	Ni'tucu bene leca xunga ulañi' Diose, tucutsia Lli'ñinu enu nzucu cuna li'inu ulube' lua'ahua xa neca Diose.
43001019	Chequie desde Jerusalén bee usticia' bee bene Israel, uxe'la beella bee ule'ya cuna chiucu chuna bee bene Levitas para nú uya beella lu Juan Bautista unidichia' beella nú ti necalla.
43001020	Nu li'illa unilla ye nú neli neca lubeella, nu unilla: ―Li'á la neca Cristo.
43001021	Che unidichia' zeca beella lu Juan: ―¿Ti necalu che? ¿Li'ilu necalu Elías la? Nu ucuaquilla: ―Laca bene ze'e. Nu unibeella lulla: ―¿Urre li'ilu necalu profeta enu nzu nú nze'ta la? Nu ucuaquilla lubeella: ―Laca bene ze'e.
43001022	Nu unibeella lulla: ―¿Ti necalu che? Xne rqui'ña nú nzeyuru resuna lubee bene enu uxe'la li'iru. ¿Udixiule'e luru ti necalu?
43001023	Chequie uni Juan lubeella: ―Li'á neca tucu enu juerte rixiali lu tucu dañi achi elu lecati nucua'a: “Ulihua inziu' Diose Pa liñibe” ―tucu nú uni profeta Isaías hasta hua'tu.
43001024	Chequie bee bene enu uxe'la bee fariseo para nú nzebedichia'nu Juan,
43001025	nú unedichia' beella lu Juan: ―Tunu lacalu Cristo, ni' Elías, ni' profeta enu nzu nú nze'talá, ¿xiquie nú rrinzalu bee bene che?
43001026	Che ucuaqui Juan nú unilla lubeella: ―Li'á rrinza bee bene cuna inza, pero letahua nzu tucu enu lasca' chuluhua,
43001027	nu li'inu necanu enu nze'ta lulá, nu ni' nú hua lucunu la yalaa, xne li'inu maselá neca equienu luquela li'á.
43001028	Yebee nucua' unga tucu luhuare elu lee Betábara, stucu chú re'cu Jordán, elu urinza Juan bee bene.
43001029	Chenu uye'e luyuu stucu bichia, ulañi' Juan nú nze'tabica Jesuse elu nzulla, nu unilla: ―¡Ubi'yacuruhua, benequie' neca Cordero' Diose enu chila stula bee bene iliulabe!
43001030	Equie cuenda' li'inu unia luhua chenu unia: “Lulá nze'ta tucu bene enu másela neca equie lua, xne hasta hua'tu nzulanu luquela li'á.”
43001031	Ni' li'á lá ri'á beya' nú li'inu necanu enu nzu nú nze'ta, pero li'á uriñaa para nú rinza bee bene cuna inza para nú chulu bee bene Israel li'inu.
43001032	Le'ca uni Juan lubeei: ―Li'á ulañia nú ulaca Espíritu Santo enza liñibe xi neca tucu paloma equienu.
43001033	Añinzuca nú lá chulua li'inu, pero enu uxe'la li'á para nú rinza bee bene cuna inza, li'inu uninu lua: “Chenu lañi'lu nú laca Espíritu Santo equie tucu bene nu ya'nane equiella, li'illa necalla enu rinza bee bene cuna Espíritu Santo.”
43001034	Li'á ulañilánu, nu nediya nze'ca nú li'inu necanu Lli'ñi Diose.
43001035	Chenu uye'e lu yuu stucu bichia, nzu zeca'la Juan ze'e cuna chiucu bee bene'lla.
43001036	Chenu ulañi'lla nú nzedete Jesuse ze'e, chequie unilla: ―¡Ubi'yacuruhua! Benequie' neca Cordero' Diose.
43001037	Chenu ubene' rucu bene' Juan nucua', che nzequie beella Jesuse.
43001038	Nu chenu ubelleta Jesuse, ulañi'nu nú nze'taquie beella li'inu, nu uninu lubeella: ―¿Xi rla'nahua? Nu ucuaqui beella: ―Maestro, ¿cá nzuculu?
43001039	Che ucuaqui Jesuse lubeella: ―Utehua para nú lañi'hua. Chequie uya beella nu ulañi' beella elu nzucunu, nu uya'nanu beella li'inu ze'e bichia ze'e, xne necala tucu rquietacu uchee.
43001040	Tucu lu rucu bene' Juan enu uyaquie Jesuse, enu ubene' lunú uni Juan, li'i necai Andrés bichi Simón Pedro.
43001041	Andrés quie' rluti uya la'nai bichi Simón Pedro nu uni lulla: ―Ullela'la'ru Mesías ―nu rni bedichia' cua' Cristo.
43001042	Chequie Andrés unguya' Simón elu nzu Jesuse, nu che ulañi' Jesuse li'illa nu uninu: ―Li'ilu necalu Simón, lliana' Jonás, pero nee chiu'uleelu Cefas ―nu rni bedichia' cua' Pedro.
43001043	Chenu uye'e luyuu stucu bichia uri'ila Jesuse elliebacu' nú nzanu Galilea, nu ulla'canu Felipe nu uninu lulla: ―Utequie li'á.
43001044	Felipe quie' neca bene eyeche Betsaida, elu le'ca neca lachi Andrés cuna Pedro.
43001045	Nu che uya la'na Felipe Natanael, nu unilla lui: ―Ullela'la'ru bene enu rni Moisés lu libro ley, le'ca li'illa enu uni bee profeta enu uquie'e Stichia' Diose. Li'inu necanu Jesuse lli'ñi José bene eyeche Nazaret.
43001046	Che ucuaqui Natanael: ―¿Xie' nu' bene nze'ca eyeche Nazaret la? Nu uni Felipe lulla: ―Utecuru ne lañi'lu.
43001047	Chenu ulañi' Jesuse nú nze'ta Natanael, uninu: ―Ca'a nze'ta tucu bene enu neli neca bene Israel, enu la zequiee.
43001048	Chequie unidichia' Natanael lunu: ―¿Xaquie nu'lulu li'á? Nu ucuaqui Jesuse lulla: ―Ante nú bixia Felipe li'ilu chenu nzulu rqui' tucu aca higuera, che ulañia li'ilu.
43001049	Nu uni Natanael lunu: ―Maestro, ¡li'ilu necalu Lli'ñi Diose, li'ilu necalu arre Israel!
43001050	Che ucuaqui Jesuse nú uninu: ―Li'ilu nzeli arqui'lu li'á lunú unitsia lulu nú ulañia li'ilu rqui' tucu aca higuera. Pero nze'ta nú huaxilá nú lañi'lu luquela nú ulañi'lalu.
43001051	Le'ca uni Jesuse lulla: ―Li'á nediyanze'ca nú li'ihua lañi'hua nú na'la liñibe, nu le'ca lañi'hua bee ángele' Diose, nú rquiee beenu nu rlaca beenu equie Bene enu uxe'la Diose lu iliulabe.
43002001	Bichia rriuna, unga tucu eluchia eyeche Caná nú nchiucu' lu iliu Galilea. Nu le'ca nzu na' Jesuse ze'e,
43002002	nu le'ca uzene' bee bene Jesuse cuna bee bene'nu nu uya beella lu eluchia ze'e.
43002003	Chenu ulaxu biñu, che uni na' Jesuse lunu: ―La lucua' beella biñu.
43002004	Nu ucuaqui Jesuse: ―¿Xinu rnilu nucua' lua naa? Lasca' riña hora nú ri'á lunú riala nú ri'á.
43002005	Pero María na' Jesuse chu unilla lubee bene enu rri'i elietsa ze'e: ―Uri'ihua ye nú ninu luhua.
43002006	Nu ze'e nucua'a xu'cu etsu quiee, nú riuche' inza rqui'ña bee bene Israel para nú lecaxi naa beei tucu nú neca costumbre' beei, nu riu'u como tucu ayu'u litro inza liñi cada tucua bee etsu ze'e.
43002007	Chequie uni Jesuse lubee bene enu rri'i elietsa ze'e: ―Uri'ichehua bee etsuquie' inza. Nu chenu uchela bee etsu,
43002008	uni Jesuse lubeei: ―Nee uhuahua lle'nae, ude'te'hua lubee bene enu nuya' cuenda' eliñi. Nu scua uri'i beei.
43002009	Nu bene enu nuya' cuenda eliñi ze'e uri'illa preo inza nú unga biñu, nu lá ri'illa beya' cá enza uchiu'e, nediya'tsia bee bene enu rri'i elietsa ze'e nucua', xne li'ibeei uya chiya'beeii, che ubixia bene enu nuya' cuenda eliñi ze'e niyu enu xia,
43002010	nu unilla lui: ―Ye bee bene rluti rritsi'beei biñu nze'ca, nu chenu ungue'la bee bene huaxi biñu cua', cheelá rritsi'beei biñu nú la neca nze'ca. Pero li'ilu udu'che'elu biñu nze'ca quie' para nú rritsi'lue hasta neelá.
43002011	Nucua' neca milagro rluti nú uri'i Jesuse, uri'inu milagro quie' eyeche Caná nú nchiucu' lu iliu Galilea, scua ulube'nu poder nú rlu'cunu nu uchili arqui' bee bene'nu li'inu.
43002012	Chenu ulaxu nú unga nucua' che nzanu eyeche Capernaum, cuna na'nu, cuna bee bichinu cuna bee bene'nu, nu ze'e ucua'a beella chiucu chuna bichia.
43002013	Lunú axula nzu baxcu eliñi' bee bene Israel, che uya Jesuse eyeche Jerusalén.
43002014	Nu labe ele'ya' indu llene Jerusalén ze'e ulañi'nu bee bene enu ruti bee u'na', cuna bee sanchi, cuna bee paloma, cuna bee bene enu nucua'a lu mexa xi'la dimi' bee bene.
43002015	Chenu ulañi' Jesuse nucua', che ureche'nu tucu chicuete nú neca tuu para nú uhuanu ye bee bene cuna bee u'na' beella, cuna bee sanchi' beella ru'u ele'ya' indu ze'e, nu utsi'quinu dimi' bee bene enu xi'la dimi, nu utelletanu mexa' beei.
43002016	Che uninu lubee bene enu ruti bee paloma: ―¡Uhuahua bee nucua' ca'a! ¡La ri'ihua ni'i paa xi neca tucu i'ya!
43002017	Chequie ullu'cu arqui' bee bene'nu lu ichi' Stichia' Diose elu rni: “Hasta nú atia la tsana arquia nú recanua ni'lu.”
43002018	Che uni bee bene Israel lu Jesuse: ―¿Xi milagro lube'lu luru para nú ri'iru beya' nú rlu'culu nu rnibiya'lu nú rri'ilu scua?
43002019	Nu ucuaqui Jesuse lubeei: ―Uchilahua induquie', nu lu chunatsia bichia reche' zecane.
43002020	Chequie uni bee bene Israel ze'e lunu: ―Cuarenta y seis lana ule' bee bene nú ureche'e beei indu quie', ¿nu li'ilu rnilu nú lu chunatsia bichia reche' zecalue la?
43002021	Pero li'inu rninu lu cuenda' cuerpo'nu chenu uninu lu cuenda' indu ze'e.
43002022	Enze'e chenu uhuañi zeca Jesuse nú ungutinu, ullu'cu' arqui' bee bene'nu lunú uninu, nu uchili arqui'beella stichia'nu nu le'ca uchili arqui' beella lunú niquie lu ichi' Stichia' Diose.
43002023	Diqui nú nzucu Jesuse eyeche Jerusalén eliñi baxcu, huaxi bee bene uyalí arqui' li'inu chenu ulañi' beei bee milagro nú uri'inu.
43002024	Pero la chili arqui' Jesuse lunú rnibeei, xne nu'lu nze'canu xa neca elliebacu'beei.
43002025	La qui'ñanu nú nu' enu ni lunu nú xa neca bee bene, xne li'inu nu'lu nze'canu xa neca elliebacu' ye bee bene.
43003001	Uhuañi tucu fariseo enu lee Nicodemo, li'illa ungalla usticia lubee bene Israel.
43003002	Nu uyabi'yalla Jesuse tucu rula', nu unilla lunu: ―Maestro, li'iru nediya'ru nú Diose uxe'la li'ilu para nú zete'lu li'iru, xne lecati aca ri'i sa' bee milagro nú rri'ilu tunu la nzu Diose cuna li'illa.
43003003	Nu uni Jesuse lulla: ―Li'á rixiule'e nze'ca lulu, nú enu la ala zeca stucu bese leca modo chu'u nze'e elurnibiya' Diose.
43003004	Che uni Nicodemo lunu: ―Pero ¿xa modo nú ala zeca tucu bene enu unguxula? ¿Xie' nu' modo nú chu'u zeca tucu bene xla'cu na'lla nu ala zecalla la?
43003005	Nu ucuaqui Jesuse lulla: ―Li'á rixiule'e nze'ca lulu, nú enu la rinza nu la nzu Espíritu Santo cuna li'i leca modo chu'u nze'e liñibe elurnibiya' Diose.
43003006	Ye bee bene chenu ralalla, necatsialla bene lu iliulabe quie'. Pero bee bene enu nehuañi cuna Espíritu Santo, equie cuenda' Espíritu Santo rlu'cula beella stucu elunehuañi.
43003007	La zeca lullie'lu equie nú unia lulu chenu unia lulu: “Rqui'ña nú ala zeca bee bene.”
43003008	Xne tucu nú reca bii catse bee luhuare, nu mase riene'lu chenu reca bii, pero ni'la ri'ilu beya' cá enza nze'tae, urre cá enza nzae. Scua neca Espíritu Santo luye bee bene enu nzu cuna Espíritu Santo.
43003009	Che uni Nicodemo lunu: ―¿Xa modo nú acahua' scua?
43003010	Nu ucuaqui Jesuse: ―¿Li'ilu, nú necalu ulaxcuela lubee bene Israel, nu la ri'ilu beya' bee nucua' la?
43003011	Li'á rnia lulu, nú li'iru rniru lunú nediya'ru nu lunú ulañi'la'ru. Pero li'ihua la chili arqui'hua lunú rniru.
43003012	Tunu la chili arqui'hua chenu rnia luhua equie cuenda' beenú nu' lu iliulabe quie'. ¿Xa chili arqui'hua chenu rnia luhua equie cuenda' beenú nu' liñibe?
43003013	’Lecali ti uya liñibe tucutsia enu nze'ta enza liñibe, nu li'inu necanu Bene enu uxe'la Diose.
43003014	Nu tucu nú uquie'e Moisés tucu be'la enu necache' icu' lu tucu aca lu dañi achi, le'ca esquie Bene enu uxe'la Diose quie'e bee bene li'inu lu cruse,
43003015	para nú ye bee bene enu chili arqui' li'inu, la nitilu beella, nu lu'cu beella elunehuañi nú leca xunga laxu lunu.
43003016	’Equie nú chiqui' seca Diose bee bene iliulabe, uxe'lanu Lli'ñi e'cunu lu iliulabe para nú ye bee bene enu chili arqui' li'inu la nitilubeei, sino que lu'cu beei elunehuañi nú leca xunga laxu lunu.
43003017	Xne né xe'la Diose Lli'ñinu lu iliulabe para nú dete'nu castiya bee bene, sino que ube'tanu para nú tsila'anu bee bene.
43003018	’Bene enu chili arqui' Lli'ñi Diose, la zeca' nze'e castiya' Diose. Pero enu la chilí arqui' li'inu, zeca nze'e castiya xne la chili arqui' nze'e Lli'ñi e'cu Diose.
43003019	Bee bene enu la chili arqui' li'inu zeca bee nze'e castiya, xne nee nú uriñanu lu iliulabe li'inu enu neca ellie' Diose, li'ibeei máse riu' arqui'beei inziu nú necha neca, xne rri'i beei puro lunú necha neca.
43003020	Xne ye bee enu rri'i nú necha neca, la yu'lí arqui'beei ellie'e cua', nu la chebica beei lue para nú la ya'lalu lunú necha neca rri'ibeei.
43003021	pero bee bene enu nehuañi tucu nú rialane lu Diose, li'ibeella nzequie beella ellie'nu para nú acachee nú rri'i beella lunú niarqui' Diose.
43003022	Chenu udete nú unga bee nucua', uya Jesuse cuna bee bene'nu lu iliu Judea, ze'e ucua'a beella chiucu chuna bichia nu urinza bee bene'nu bee bene.
43003023	Le'ca tucu eyeche nú lee Enón, axu eyeche nú lee Salim, ze'e uri'nza Juan bee bene xne nu' huaxi inza ze'e, nu nza bee bene para nú rinza beei ze'e.
43003024	Nucua' unga chenu lasca' chu'u Juan ni'cu'.
43003025	Chequie chiucu chuna bee bene' Juan cuna texcua'a bee bene Israel, uquixie beei nú rni xuu beei lu sa'beei equie cuenda' nú xa rnaa nze'ca beei lu Diose.
43003026	Nu uya ni' bee bene' Juan lulla: ―Maestro, bene enu nzunuulu stucu chú re'cu Jordán, li'illa enu unilu luru, rrinzalla bee bene nu ye beei nzequie beei li'illa.
43003027	Che uni Juan lubeei: ―Lecati aca lu'cu elurnibiya' nú ri'illa scua tunu la dete' Diose nucua' lulla.
43003028	Li'ihua ubenela'hua nú unila luhua nú la neca Cristo, necatsia enu uriña rluti para nú ixiule'a lu cuenda'nu.
43003029	Lu tsa'a chia nzu niyu enu xia cuna una'a enu xialla, nu bene enu rquiete' niyu enu xiacua' enu nzu cuna li'illa, chiqui' ñia nzu arqui'lla chenu riene'lla nú uquixie nú rni niyu enu xia. Nee le'ca scua chiqui' ñia nzu arquia equie cuenda' li'inu.
43003030	Li'inu chu nzeaca neca equielánu, nu li'á chu nzelacalá lunú neca equia luquela li'inu.
43003031	’Enu nze'ta enza liñibe li'inu necanu enu rnibiya' lu yeene. Pero bee bene iliulabe necatsialla bee bene iliulabe, nu rnitsialla beenú nu' lu iliulabe, pero li'inu enu nze'ta enza liñibe li'inu necanu enu rnibiya' lu yeene.
43003032	Nu li'inu rninu lunú ulañi'la'nu cuna lunú ubene'la'nu. Pero lecati nzeli arqui' lunú rninu.
43003033	Tunu nu' enu nzeli arqui' stichia'nu, scua rlube'lla nú neli neca Stichia' Diose.
43003034	Enu nze'ta lu cuenda' Diose, li'inu rninu Stichia' Diose xne chiqui' udete' Diose Espíritu Santo lunú.
43003035	Diose secanu Lli'ñinu, nu udete' cuendanu yeene lu Lli'ñinu para nú nibiya'nu lu yeene.
43003036	Nu tatse enu chili arqui' Lli'ñinu, li'illa rlu'culla elunehuañi nú leca xunga laxu, pero enu la niarqui' chili arqui' Lli'ñinu la lu'culla elunehuañi cua' sino que rialalla castiya' Diose.
43004001	Uri'i bee fariseo beya' nú nu' huaxilá bee bene' Jesuse, nu le'ca rrinzalánu bee bene luquelá Juan,
43004002	añinzuca nu la neca mero Jesuse enu rrinza bee bene, sino que bee bene'nu neca enu rri'nza bee bene.
43004003	Chenu uri'i Jesuse beya' bee nucua', uchiu'unu lu iliu Judea, nu nzanu lu iliu Galilea.
43004004	Pero chenu nzanu lu iliu Galilea, rqui'ña nú detenu enza lu iliu Samaria.
43004005	Nu uriñanu tucu eyeche nú lee Sicar, nú nchiucu' lu iliu Samaria axu lu yuu nú udete' Jacob lu lliana'lla José.
43004006	Ze'e nzucu tucu tsu nú rni bee bene tsu' Jacob, nu lunú ullacala' Jesuse nú seenu, chequie uzucunu ru'u tsu ze'e tucu rebibichia.
43004007	Hora ze'e uriña tucu una'a Samaria ru'u tsu ze'e nú nze'ta chiya'lla inza nu uni Jesuse lulla: ―I'ña lle'na inza lulu hua'a.
43004008	Nu bee bene'nu nzuela beella eyeche ze'e nzetsii beella nú acu beella.
43004009	Nu lunú la quiete' bee bene Israel bee bene Samaria, chequie ucuaqui una'a ze'e lu Jesuse: ―Li'á neca bene Samaria, nu ¿xie'lanu bene Israel necalu nu rnacu'lu inza lua la?
43004010	Nu uni Jesuse lulla: ―Tunu rri'ilu beya' lunú niarqui' Diose nú liqui'nu lulu, nu rri'ilu beya' tineca enu rnacu' inza lulu. Li'ilu nacu'lu inza lua, nu li'á liquia inza nú rliqui' elunehuañi lulu.
43004011	Chequie uni una'a ze'e lu Jesuse: ―Detá, lecaxi uya'lu para nú hualu inza, nu chiqui' aquié tsuquie', ¿cá chiya'lu inza nú rliqui' elunehuañi?
43004012	Tsuquie' neca nú utsa'na Jacob bene'ru enu udetela luru, nu le'ca inza cua' ungue'lla cuna bee endu'lla cuna bee nañi'beella. ¿Xie' másela neca equielu lulla la?
43004013	Nu uni Jesuse lulla: ―Ye bee bene enu rue' inza quie', bichi' zeca' beei stucu bese,
43004014	pero bee enu hue' inza nú detea, leca' xunga bichi' nze'e. Xne inza nú detea lulla liñii liñi arqui'lla xi neca tucu elu la tsuxe rliñi inza, nu lu'culla elunehuañi nú leca xunga laxu.
43004015	Nu uni una'a ze'e lunu: ―Detá, uli'qui' inza cua' lua para nú la bichia'a stucu bese, nu la yela'a ru'u tsuquie' huaa inza.
43004016	Che uni Jesuse lulla: ―Uquia tucu niyu'lu nu chu ye'ta zecalu.
43004017	Nu ucuaqui una'a ze'e lunu: ―La lu'cua niyu. Che ucuaqui Jesuse nú uninu lulla: ―Neli rnilu nú la lu'culu niyu,
43004018	xne uchialálu cuna ayu' niyu, nu nee niyu enu nzucunulu la nechialu cuna li'i. Enze'e neli lunú unilu scua.
43004019	Chenu ubene' una'a ze'e nucua', che unilla lunu: ―Detá, rri'á beya' nú li'ilu necalu tucu profeta' Diose.
43004020	Bee bene'ru enu udetela ulu'cu beella ula'na lu Diose equie dañi quie', pero li'ihua enu neca bee bene Israel rnihua nú eyeche Jerusalén neca elu lu'cu bee bene ula'na lu Diose.
43004021	Nu ucuaqui Jesuse: ―Una'a, uchili arqui' nú rnia, nú riña bichia nú lu'cu bee bene ula'na lu Diose Pa liñibe sin nú ye'ta beella equie dañi quie', nu ni' la qui'ña' nú chue beella eyeche Jerusalén.
43004022	Li'ihua la ri'ihua beya' ti rlu'cuhua ula'na lu. Pero li'iru nediya'ru ti rlu'curu ula'na lu, xne lubee bene Israel nze'ta enu tsila'a bee bene.
43004023	Nu nee horaquie', uriñala bichia nú ye bee bene enu neli rlu'cu ula'na lu Diose, lu'cu beella ula'na lunu tucu nú rialane equie cuenda' Espíritu Santo. Xne scua niarqui' Diose Pa liñibe nú ri'i bee bene enu rlu'cu ula'na lunu.
43004024	Diose necanu Espíritu, nu bee enu rlu'cu ula'na lunu rqui'ña nú neli lu'cu beella ula'na lunu equie cuenda' Espíritu Santo.
43004025	Chequie uni una'a ze'e lu Jesuse: ―Li'á nediyaa nú nze'ta Mesías (enu le'ca lee Cristo), nu chenu riñanu, li'inu ixiule'enu yeene lua'ahua.
43004026	Nu uni Jesuse lulla: ―Li'á neca Cristo enu rnilu, nu li'inu necanu enu rdichia'nulu nee.
43004027	Hora ze'e uriña bee bene'nu, nu nzenu arqui'beella nú rdichia'nunu tucu una'a. Pero ni' tucu beella né nedichia' beella lunu xi niarqui' una'a ze'e, urre xi rdichia'nunu li'inchu.
43004028	Chequie utsa'na una'a ze'e ere'nchu ru'u tsuu ze'e nu nzanchu eyeche ze'e elu uya ni'nchu, lubee bene:
43004029	―Utehua ne lañi'hua tucu bene enu uni lua lu ye beenú uri'á. ¿Xie' la necalla Cristo la?
43004030	Che uchiu'u beei eyeche ze'e nu uyabeei elu nzu Jesuse.
43004031	Diquila nú nza una'a ze'e eyeche ze'e, uni bee bene' Jesuse lunu: ―Maestro, udacu lle'na nú aculu.
43004032	Pero uninu lubeella: ―Li'á rlu'culá tucu elubacu nú acua, núla chuluhua.
43004033	Nu uquixie bee bene'nu unidichia' beella lu sa'beella: ―¿Xie' nu'ti ube'tayula nú udacunu la?
43004034	Chequie uni Jesuse lubeella: ―Elubacua neca nú rri'á lunú niarqui' Diose enu uxe'la li'á, nu tsalua lunú uninu lua nú ri'á.
43004035	Li'ihua rnihua: “Rri'isca'lá se stacu guu para nú aca ula'cu.” Pero li'á nia luhua: Nú uletsahua luhua nu ubi'yacuruhua lubee yuu, nú necala bee para nú aca ula'cu lubee.
43004036	Nu bene enu rquietesa' ula'cu riuculla lunú rialalla equie riña' nú rri'illa. Nu bee ula'cu nú rri'illa necalane para elu nu' elunehuañi nú leca xunga laxu, nu scua bene enu rdu' nii nu bene enu rri'i ula'cu tucutse ñia nzu arqui'beella.
43004037	Neli lunú rni bee bene: “Urene enu rdu' nii nu stucu enu rri'i ula'cu.”
43004038	Li'á uxe'la li'ihua para nú ri'ihua ula'cu elu né ri'ihua riña', urene enu uri'i riña', nu li'ihua uyari'ihua ula'cu elu uri'i beella riña'.
43004039	Huaxi bee bene lu iliu Samaria ze'e uchili arqui'beei Jesuse lunú uni una'a ze'e lubeei, chenu uninchu lubeei: “Unilanu lua luye nú uri'á.”
43004040	Enze'e chenu uriña bee bene lu iliu Samaria ze'e elu nzu Jesuse, uziquie beei lunu nú ya'nanu cuna li'ibeei. Nu uya'nanu cuna li'ibeei chiucu bichia.
43004041	Nu huaxilá bee bene uchili arqui'beei li'inu, chenu ubene'beei lunú rninu.
43004042	Chequie unibeei lu una'a ze'e: ―Nee laneca lunú unitsialu luru nzeli arqui'ru li'inu, sino que li'i e'curu ubene'la'ru lunú rninu, nu nediya' nze'caru nú li'inu necanu Cristo enu tsila'a bee bene iliulabe.
43004043	Chenu udete rucu bichia ze'e, uchiu'u Jesuse lu iliu Samaria nu nzanu enza Galilea.
43004044	Xne le'ca li'inu uninu, nú ni' tucu profeta la lu'cu bee bene ula'na lulla lachilla.
43004045	Pero chenu uriñanu lu iliu Galilea, uyucu nze'ca bee bene lu iliu ze'e li'inu, xne le'ca nu beei uya beei eliñi baxcu Jerusalén nu ulañi' beei ye bee milagro nú uri'inu lu eliñi ze'e.
43004046	Chequie uya zeca Jesuse eyeche Caná nú nchiucu' lu iliu Galilea, elu uri'inu nú unga inza biñu. Nu eyeche Capernaum ze'e nzucu tucu bene' arre enu riti lliana'.
43004047	Chenu ungabiya' bene' arre ze'e nú uriña Jesuse Galilea, nu uchiu'unu lu iliu Judea. Che uyalla elu uriña Jesuse nu uziquiella lunu nú chánu riyecanu lliana'lla enu yamero ati.
43004048	Nu uni Jesuse lulla: ―Li'ihua la chili arqui'hua li'á tunu la lañi'hua tucu seña, urre bee milagro nú rri'á.
43004049	Pero ucuaqui bene' arre ze'e nú unilla: ―Detá, yexetsia uchaa ante nú ati lliana'a.
43004050	Chequie uni Jesuse lulla: ―Ubenchila' ni'lu, nzucu nze'cala lliana'lu. Nu uchili arqui' bene ze'e lunú uni Jesuse, nu chu nzialla enza ni'illa.
43004051	Diquila nú nzialla, uyacha'calu bee moso'lla li'illa nu unibeei lulla: ―Nzucu nze'cala lliana'lu.
43004052	Chequie unidichia'lla lubeei nú xiura uquixie nú uzucu nze'ca lliana'lla, nu unibeei lulla: ―Neca' tucu rqui tucu uchee uchiu'u xle'i.
43004053	Che uri'i bene ze'e beya' nú hora ze'e neca chenu uni Jesuse lulla: “Nzucu nzecala lliana'lu”, nu uchili arqui'lla cuna ye bee bene ni'lla Jesuse.
43004054	Nucua' neca milagro rrucu nú uri'i Jesuse lu iliu Galilea, chenu ubenchila'nu nú uyanu lu iliu Judea.
43005001	Chenu udete nú unga bee nucua' che unga tucu eliñi' bee bene Israel, nu uya Jesuse eyeche Jerusalén.
43005002	Nu Jerusalén axu ru'u puerta nú lee bee sanchi, nzucu tucu estanque llene nú lee Betesda cuna dialu hebreo, nu rlu'cune ayu' curdure.
43005003	Nu liñi bee curdure ze'e nucua'a huaxi bee bene enu riti, bee bene enu niquie'lu, bee bene enu necuxu, bee bene enu neati be'la'. Nucua'a quiebeei nú cuñi lu inza nú nu' liñi estanque ze'e.
43005004	Xne nu'tsia nu'tsia chenu rlaca tucu ángele' Diose rcuñi inza ze'e. Chequie bene enu rluti riu'u lu inza ze'e chenu rcuñi lue, chu rieca' bene ze'e, lu xitse lubee elichia nú secalla.
43005005	Nu leta bee bene enu riti ze'e netse tucu niyu enu necala treinta y ocho lana nú riti.
43005006	Chenu ulañi' Jesuse li'i nú nuxui ze'e, nu uri'inu beya' nú hua'tula riti, che unidichia'nu lui: ―¿Niarqui'lu nú yeca'lu la?
43005007	Nu ucuaqui bene enu riti ze'e lunu: ―Detá, lecati lucua para nú du' li'á lu inzaquie' chenu rcuñine, cada chenu niarquia nú chu'a lu inzaquie', stucu bene rluti chu riu'u lue.
43005008	Chequie uni Jesuse lui: ―Uzetee, una'tse camiya'lu nu utse'.
43005009	Hora ze'e uyeca'i, nu una'tsei camiya'i nu uquixiei nú utsei. Pero bichia ze'e neca bichia nú sulachi bee bene,
43005010	che uni bee bene Israel lu bene enu uyeca' ze'e: ―Bichia quie' neca bichia nú sulachi bee bene, leca modo nú uya'lu camiya'lu nee.
43005011	Nu ucuaqui bene ze'e: ―Bene enu uri'iyeca li'á, li'illa unilla lua: “Una'tse camiya'lu nu uquia'a.”
43005012	Nu unidichia' beei lui: ―¿Ti uni lulu: “Una'tse camiya'lu nu uquia'a”?
43005013	Pero la ri'i bene ze'e beya' ti uri'iyeca li'i, xne uyu'u Jesuse leta huaxi bee bene enu nucua'a ze'e.
43005014	Luze'elá uchu'u zeca'la Jesuse bene ze'e liñi indu llene Jerusalén, nu uninu lui: ―Uri'i beya', nú uyeca'la'lu, la ria'lu dula para nú la zeca'lu stucu nú maselá lunú ulle'calu.
43005015	Chequie chu nza bene ze'e nu uyatixiule'i lubee bene Israel, nú Jesuse neca enu uri'iyeca li'i.
43005016	Enze'e uquixie beei nú rcua'na beei xa na'tse beei Jesuse para nú úti beei li'inu, xne rri'inu bee milagrocua' bichia nú sulachi bee bene.
43005017	Pero uni Jesuse lubeei: ―Pa Diose siempre rri'inu lunú riala ri'inu, enze'e le'ca rri'á tucu nú rri'inu.
43005018	Enze'e máse niarqui' bee bene Israel útibeei Jesuse, la necane equietsia beenú rri'inu bichia nú sulachi bee bene, le'ca necane equie nú rri'inu nú reca igualenu Diose, chenu rninu nú neca Diose mero Pa'nu.
43005019	Chequie uni Jesuse lubeei: ―Li'á neli ixiule'a luhua, nú Lli'ñi Diose lecaxi ri'i tuculi'nu, li'inu rri'inu lunú rlañi'nu nú rri'i Pa'nu. Xne ye nú rri'i Diose le'ca esquie rri'i Lli'ñinu.
43005020	Xne seca Diose Lli'ñinu nu sete'nu Lli'ñinu ye nú rri'inu, nu másesca'lá lube'lánu huaxi beenú llenesca'lá lu Lli'ñinu, nú másela chenu arqui'hua.
43005021	Xne tucu nú rri'i Diose nú rehuañi zeca bee bene enu unguti nu rdete'nu elunehuañi' beei, le'ca scua Lli'ñinu rdete' elunehuañi lu enu niarqui'nu nú dete'nue.
43005022	Nu la hualu Diose lu cuenda' bee bene, sino que utsa'nanu lu Lli'ñinu nú hualue lu cuenda' bee bene,
43005023	para nú lu'cu ye bee bene ula'na lu Lli'ñi Diose tucu nú rlu'cu beei ula'na lunu. Nu enu la lu'cu ula'na lu Lli'ñinu, le'ca la lu'cu nze'e ula'na lu Pa'nu enu uxe'la li'inu.
43005024	’Li'á neli rnia luhua: Nú bene enu sucu' stichia'a, cuna nú chili arqui' nze'e Diose, li'inu enu uxe'la li'á, li'illa rlu'culalla elunehuañi nú leca xunga laxu lu Diose. Chequie la yala'lla castiya' Diose, xne la neca'lla xi neca bene enu unguti lu Diose, li'illa rlu'culalla elunehuañi lunu.
43005025	Le'ca neli rnia luhua nú nze'tala hora, nu nee hora quie', neca chenu bee bene enu neca xi neca bee bene enu unguti lu Diose, yene' beei chii Lli'ñi Diose, nu bee bene enu zucu' stichia'nu, lu'cu beella elunehuañi lu Diose.
43005026	Xne tucu nú rlu'cu Diose elunehuañi, le'ca scua udete'lanu sa' elunehuañicua' lu Lli'ñinu,
43005027	nu le'ca udete'lanu elurnibiya' lu Lli'ñinu para nú hualunue lu cuenda' bee bene iliulabe, xne li'inu necanu Bene enu uxe'la Diose lu iliulabe.
43005028	La chenu arqui'hua lunú rnia luhua, xne riña bichia chenu ye bee bene nguti, yene' beei chi Lli'ñi Diose
43005029	nu chiu'ubeei liñi eluhua'beei. Nu bee enu uri'i tucu nú niarqui' Diose, huañi beei para nú lu'cu beei elunehuañi cuna li'inu. Pero bee bene enu necha uri'i, le'ca huañi beei para nú yala beei castiya nú riala beei.
43005030	’Nu li'á lecaxi ri'á lunú necatsia elliebacu' e'cua. Li'á rlualua lu cuenda' bee bene tucu nú rnibiya' paa, nu rri'á elu usticia tucu nú rialane, xne la ri'á tucu nú necatsia ellibacua, sino que rri'á tucu nú niarqui' Paa enu uxe'la li'á.
43005031	Tunu le'catsia li'á rnia lu cuenda' li'á, lecaxi zibi' stichia'a che.
43005032	Pero stucu enu rni lu cuenda' li'á, nu nediya nze'ca nú neli neca lunú rni nze'e lu cenda' li'á.
43005033	Li'ihua uxe'lahua bee bene enu uya nedichia' lu Juan, nu li'illa unilla puro nú neli neca luhua.
43005034	Añinzuca nú la qui'ña nú ni zecaa luhua lunú uni bene lu cuendaa, pero nia luhua lunú uni Juan para nú tsila'ahua.
43005035	Juan unga xi neca tucu quii nú rdu'llie'e, nu li'ihua chiqui' ñia utsu arqui'hua nu uri'ihua caso lunú uzete'lla li'ihua lle'na tiembu.
43005036	Pero li'á másela huaxi nú lubea luhua luquelá nú uzete' Juan li'ihua lu cuenda' li'á. Xne lunú uni Pa Diose nú ri'á neca lunú rri'á nee para nú neli acachee nú Diose uxe'la li'á.
43005037	Nu le'ca Paa enu uxe'la li'á, uninu equie cuenda' li'á, añinzuca nú leca xunga ubene'hua chiinu nu lá lañi'hua li'inu.
43005038	Nu le'ca lá zucuhua stichia'nu, enze'e la chili arqui'hua bene enu uxe'lanu.
43005039	Li'ihua chiqui' sete' nze'cahua lu Stichia' Diose chenu rulahuane, xne nzuquiehua nú scua lu'cuhua elunehuañi nú leca xunga laxu liñibe, nu añinzuca nú le'ca li'i lu ichi' Stichia' Diose rni lu cuenda' li'á,
43005040	pero li'ihua la zelahua chili arqui'hua li'á para nú lu'cuhua elunehuañicua'.
43005041	’Li'á la la'na nú zucu' ayaa bee bene li'á.
43005042	Nu nediya nze'ca nú li'ihua la zecahua Diose.
43005043	Li'á uriña lu cuenda' Pa; nu lá ri'i casohua li'á, pero tunu nze'ta stucu bene enu nze'ta lu cuenda' li'itsia, a'la nze'e si ri'i casohua.
43005044	¿Xa modo nú chili arqui'hua li'á, tunu li'ihua máse rla'nahua nú zucu' ayaa beelá bee sa'hua li'ihua, luhuare nú la'nahua nú ya'na nze'cahua lu tucutsia li'inu enu neca Diose che?
43005045	La ri'ihua elliebacu' nú tia li'á xanabitsia lu cuenda'hua lu Diose, xne enu xanabitsi lu cuenda'hua neca Moisés, enu nzuquiehua nú ri'i elietsa luhua.
43005046	Xne tunu li'ihua neli uchili arqui'hua lunú uni Moisés, le'ca chili arqui'hua li'á, xne equie cuenda' li'á uquie'e Moisés lu ichi' Stichia' Diose.
43005047	Pero tunu la chili arqui'hua lunú uquie'e Moisés, ¿xa chili arqui'hua lunú rnia luhua che?
43006001	Chenu udete nú unga bee nucua', nza Jesuse stucu chú inzatu' Galilea, elu le'ca lee Tiberias.
43006002	Huaxi bee bene uyanala li'inu, xne ulañi'beei bee milagro nú rri'inu, chenu uri'iyecanu bee bene enu riti.
43006003	Che uquie Jesuse equie tucu dañi elu uzucunu cuna bee bene'nu.
43006004	Nu bee bichia ze'e axula nzu eliñi baxcu, eliñi nú rri'i bee bene Israel.
43006005	Chenu uletsa Jesuse lunu ulañi'nu nú nze'ta riña huaxi bee bene lunu, che uninu lu Felipe: ―¿Cá chetsia'ahua nú acu ye bee benequie' nee?
43006006	Pero unitsia Jesuse scua lu Felipe bi'ya xi cuaquii, xne nediyala'nu lunú ri'inu.
43006007	Chequie ucuaqui Felipe: ―Pero ni' chiucu ayu'u denario pá la riqui' nú acu beei masia te pedasoae.
43006008	Che uni stucu bene'nu enu lee Andrés, bichi Simón Pedro:
43006009	―Ca'a nzu tucu endu' niyu enu nuya' ayu' pá cebada cuna chiucu bela, pero ¿xa riqui' nucua' para lu huaxi bee benequie'?
43006010	Chequie uni Jesuse lubeella: ―Uni'hua lu ye beei nú cua'a beei. Nu lunú nu' ixi xata ze'e ucua'a yebeei ze'e, nulu yebee bene enu nucua'a ze'e neca tucu ayu' mili puro bee niyutsia.
43006011	Che una'tse Jesuse bee pá ze'e, nu chenu ulaxu nú udete'nu che'tsa lu Diose, udete'nue ya bee bene'nu nu uritsi' beellae luye bee bene enu nucua'a ze'e. Le'ca esquie uri'inu cuna bee bela, udete'nu calutse nú uniarqui'beei acubeei nu udacu beei hasta elu ubela' beei.
43006012	Chenu ubela' beei uni Jesuse lubee bene'nu: ―Uquiete' sa'hua bee pedaso nú uya'na, para nú la nitilu ni'teme'e.
43006013	Chequie uquietesa' beellae, nu uriche beella chi'chiucu llume bee pedaso bee pá nú uya'na lu ayu' pá ze'e.
43006014	Chenu ulañi' bee bene ze'e milagro llene nú uri'i Jesuse, che unibeei: ―Neli nú li'inu necanu profeta enu nzu nú nze'ta lu iliulabe.
43006015	Pero chu uri'i Jesuse beya' nú niarqui' beei nú uya' beei li'inu ala juerza para nú ri'i beei nú acanu arre, enze'e chu nzanu elu aya equie dañi ze'e, para nú zucu tuculi'inu ze'e.
43006016	Chenu uyu'u rula', ulaca bee bene' Jesuse ru'u inzatu'.
43006017	Nu uyu'u beella liñi tucu barco nu uquixie beella rdete beella lu inzatu' ze'e para nú riña beella eyeche Capernaum. Nu ucabelila, nu lasca' benchila' Jesuse.
43006018	Che uquixie nú unga tucu bii juerte, nu uquixie nú chiqui' riatsaya inzatu' ze'e.
43006019	Chenu nzala beella tucu ayu' urre xu'cu kilometro, ulañi' beella nú see Jesuse lu inzatu' ze'e nu nzebicanu enza lu barco' beella, nu ulliqui beella.
43006020	Pero uninu lubeella: ―¡Li'á ninguie', la lliquihua!
43006021	Nu chiqui' ñia nzu arqui'beella uyucu beella li'inu liñi barco, nu chu uriña beella elu nzuebeella.
43006022	Chenu uye'e lu yuu stucu bichia, bee bene enu nucua'a stucu chu inzatu' ze'e uri'ibeei beya' nú nzue bee bene' Jesuse liñi tucu barco nú tuculi' nzu ze'e, pero né chaa Jesuse cuna li'ibeella.
43006023	Che chiucu chuna bee barco nú nze'ta enza eyeche Tiberias, uriña bee axu elu udacu bee bene pá chenu ulaxu nú udete' Jesuse che'tsa lu Diose.
43006024	Chequie chenu ulañi' bee bene ze'e nú leca' Jesuse nu ni' bee bene'nu ze'e, che uyu'u beei liñi bee barco ze'e nzuebeei eyeche Capernaum nze cua'na beei li'inu.
43006025	Chenu uriña beei stucu chú inzatu' ze'e, ulluna' beei Jesuse nu unidichia' beei lunu: ―Maestro, ¿xunga uriñalu ca'a?
43006026	Nu ucuaqui Jesuse lubeei: ―Nediya nze'caa nú rla'nahua li'á, la necane equie bee milagro nú ulañi'hua nú uri'á, li'ihua rla'nahua li'á equie nú udacuhua hasta nú ubela'hua.
43006027	La chenu arqui'hua equie bee elubacu nú rlaxu, sino que uyanu arqui'hua equie bee elubacu nú rliqui' elunehuañi nú leca xunga laxu lu Diose. Nu elunehuañi cua' neca nú rliqui' Bene enu uxe'la Diose lu iliulabe quie', nu ucañila Diose li'inu para nucua'.
43006028	Chequie unidichia' beei lunu: ―¿Xi rqui'ña ri'iru para nú ri'iru lunú niarqui' Diose nú ri'iru?
43006029	Nu ucuaqui Jesuse lubeei: ―Lunú niarqui' Diose nú ri'ihua, necane nú chili arqui'hua Bene enu uxe'lanu lu iliulabe.
43006030	Che unibeei lunu: ―¿Xi seña lube'lu luru para nú chili arqui'ru li'ilu? ¿Nu xi milagro rri'ilu?
43006031	Bee bene'ahua enu udetela udacu beella maná chenu ucua'a beella lu dañi achi elu la nuca'a bee bene, tucu nú rni lu ichi' Stichia' Diose elu rni: “Nú Diose udete' pá nú ulaca enza liñibe udacu beella.”
43006032	Chequie uni Jesuse lubeei: ―Li'á neli ixiule'a luhua nú la neca Moisés enu uliqui' pá nú ulaca enza liñibe, Pa neca enu rliqui' mero pá liñibe.
43006033	Xne pá nú rliqui' Diose, li'inu ube'tanu enza liñibe nu rliqui'nu elunehuañi' bee bene iliulabe.
43006034	Nu unibeei lunu: ―Detá, ye bichia uli'qui' pá cua' luru.
43006035	Che uni Jesuse lubeei: ―Li'á neca pá nú rliqui' elunehuañi. Nu enu ye'ta cuna li'á leca' xunga lia'na' nze'e. Nu enu chili arqui' li'á, leca' xunga bichi' nze'e.
43006036	Pero tucu nú unilá luhua, añinzuca nú ulañi'la'hua li'á pero la chili arqui'hua li'á.
43006037	Ye bee bene enu uxe'la Paa lua, nze'ta bee nze'e cuna li'á, nu bee bene enu nze'ta lua, la luachua bee nze'e.
43006038	Xne li'á nzela desde liñibe para nú ri'á tucu nú niarqui' Pa Diose enu uxe'la li'á, nu lá yela para nú ri'á tucu nú niarquitsia.
43006039	Nu Pa enu uxe'la li'á, lunú niarqui'nu necane nú ye bee bene enu uxe'lanu lua la nitia ni' tucu beei, sino que ri'á nú huañi zeca beei chenu ri'i Diose elu usticia'nu.
43006040	Xne Pa Diose niarqui'nu nú ye bee bene enu zela nú chili arqui' Lli'ñinu, lu'cu beella elunehuañi nú leca xunga laxu cuna li'inu. Nu li'á ri'á nú huañi zeca beella chenu ri'i Diose elu usticia'nu.
43006041	Che uquixie bee bene Israel nú uze'ta beei Jesuse, equie nú uninu: “Li'á neca pá nú ulaca enza liñibe.”
43006042	Nu unibeei: ―¿Xie' lacanú nucua' neca Jesuse lliana' José la? Lia'ahua nu'lu'ahua pa' nucua' cuna na' nucua'. Nu ¿xinu rni nucua' nú ulaca nucua' enza liñibe?
43006043	Chequie uni Jesuse lubeei: ―Utsana'hua nú se'tahua li'á lusa'hua.
43006044	Lecati aca ye'ta lua, tunu la xe'la Diose nze'e lua. Li'inu enu uxe'la li'á, nu li'á ri'á nú huañi zeca nze'e chenu ri'i Diose elu usticia'nu.
43006045	Lu libro nú uquie'e bee profeta' Diose rni: “Diose zete' ye bee bene.” Enze'e ye bee enu riene' stichia'nu, nu reca lunú sete'nu, li'ibeella nze'ta beella cuna li'á.
43006046	’Ni' tucu lecati lasca' lañi' Diose, enu uxe'latsia Diose lu iliulabe ulañi'la' li'inu.
43006047	Neli rnia luhua nú enu nzeli arqui' li'á, rlu'cula nze'e elunehuañi nú leca xunga laxu lu Diose.
43006048	Li'á neca pá nú rliqui' elunehuañi.
43006049	Bee bene'hua enu udetela udacu beella maná lu dañi achi elu la nucua'a bee bene, nu añica nú unguti beella;
43006050	pero li'á rnia luhua equie cuenda' pá nú ulaca enza liñibe, nu bene enu acune la atia'lla.
43006051	Li'á neca pá nú nehuañi nú ulaca enza liñibe, nu enu acu pá quie', lu'culla elunehuañi nú leca xunga laxu lu Diose. Nu pá nú rliquia necane cuerpoa. Li'á detene para nú lu'cu bee bene iliulabe elunehuañi.
43006052	Chequie uquixie bee bene Israel ze'e nú unixuu beei lu sa'beei, nú unibeei: ―¿Xamodo aca benecua' liqui' nucua' cuerpo' nucua' da'cua'ahua?
43006053	Che uni Jesuse lubeei: ―Li'á neli nia luhua nú tunu la acuhua cuerpo' Bene enu uxe'la Diose nu tunu la hue'hua rene'nu la lu'cuhua elunehuañi che.
43006054	Pero enu acu cuerpoa nu hue' renea, lu'cu nze'e elunehuañi nú leca xunga laxu lu Diose, nu li'á ri'á nú huañi zeca nze'e chenu ri'i Diose elu usticia'nu.
43006055	Xne cuerpoa neca elubacu nú neli neca, nu renea neca nú neli neca nú hue' bee bene.
43006056	Nu bene enu acu cuerpoa nu hue' renea, li'illa nehuañilla cuna li'á, nu li'á nehuañia cuna li'illa.
43006057	Pa liñibe enu uxe'la li'á rlu'cunu elunehuañi, nu li'á nehuañia equie cuenda' li'inu. Le'ca esquie enu racu cuerpoa lu'cu nze'e elunehuañi lu Diose equie cuenda' li'á.
43006058	Li'á rnia equie cuenda' pá nú ulaca enza liñibe. Nu la neca pá quie' xi neca maná nú udacu bee bene'hua enu udetela, xne añinzuca nú udacu beellae unguti beella, pero bene enu acu páquie' lu'cu nze'e elunehuañi nú leca xunga laxu lu Diose.
43006059	Bee nucua' neca nú uzete' Jesuse bee bene liñi indu Capernaum.
43006060	Chenu ubene' beei lunú uzete' Jesuse li'ibeei huaxi bee bene enu nzequie li'inu unibeei: ―Chiqui' neriña' nú ri'ahua beya' xa neca nú rni stichia'nu. ¿Ti aca ri'i caso lunú rninu?
43006061	Chenu uri'i Jesuse beya' lunú rnibeei, che uninu lubeei: ―¿Xie' rcuu arqui'hua lunú unia scua la?
43006062	¿Xa ri'ihua tunu lañi'hua nú quie zeca Bene enu uxe'la Diose elu nzucunu hua'tu?
43006063	Equie cuenda'tsia Espíritu Santo rlu'cu bene elunehuañi nú leca xunga laxu, lecaxi aca bene ri'illa le'catsia li'illa. Nu equie cuenda' Espíritu Santo nze'ta bee bedichia' nú unilá luhua, nu equie cuenda' bee bedichia' cua' rlu'cu bene elunehuañi.
43006064	Pero nu'sca'hua enu la chili arqui' li'á. Uni Jesuse scua xne nediya' nze'ca'nu desde ante nú taa bee bene enu la chili arqui' li'inu, nu ta bene enu dete' cuenda li'inu.
43006065	Nu le'ca uninu lubeei: ―Enze'e unia luhua nú lecati aca ye'ta lua, tunu la xe'la Pa liñibe nze'e lua.
43006066	Desde bichia ze'e, huaxi bee bene enu uyaquie Jesuse chu utsana' arqui'beei li'inu, nu nechenzenua'beei li'inu.
43006067	Chequie uni Jesuse lu ye chi'chiucu bee bene'nu: ―¿Le'ca nuhua niarqui'hua chuehua la?
43006068	Pero ucuaqui Simón Pedro lunu nú unilla: ―Detá, ¿tilu nza'aru che? Xne stichia'lu neca nú nze'ta yuu elunehuañi nú leca xunga laxu lu Diose.
43006069	Li'iru nzelíla arqui'ru li'ilu, nu nediya'la'ru nú necalu Cristo Lli'ñi Diose enu nehuañi.
43006070	Chequie uni Jesuse lubeella: ―Añinzuca nú li'á ucañia lu ye chi'chiucuhua, pero nu' tucuhua enu neca beze'lu.
43006071	Uni Jesuse scua, equie cuenda' Judas lliana' Simón Iscariote, xne Judas quie' neca enu udete' cuenda li'inu, añinzuca nú necai tucu lu chi'chiucu bee bene'nu.
43007001	Lulá bee nucua', uya Jesuse lu iliu Galilea. Lá niarqui'nu achaanu lu iliu Judea, xne bee bene cua' rla'na beei li'inu para nú úti beei li'inu.
43007002	Pero lunú nze'ta axula eliñi' bee bene Israel, chenu rcua'a beella liñi bee ranchu.
43007003	Che uni bee bichi Jesuse lunu: ―La ya'nalu ca'a, uquia lu iliu Judea, para nú le'ca lañi' bee bene'lu enu nucua'a ze'e bee milagro nú rri'ilu.
43007004	Xne chenu niarqui' bene nú ri'i bee bene beya' lunú rri'illa, la yala nú ri'illa nucua' a'chi'. Nee lunú rri'ilu bee milagro cua', uri'i nucua' ante lu ye bee bene iliulabe.
43007005	Uni bee bichi Jesuse scua xne ni' li'ibeei la chili arqui'beei li'inu.
43007006	Chequie uni Jesuse lubeei: ―Lasca' riña horaa, pero para li'ihua xitse hora neca nze'ca.
43007007	Leca modo chana arqui' bee bene iliulabe li'ihua, pero li'isia rana arqui'beei, xne rixiule'a lubeei nú necha neca lunú rri'i beei.
43007008	Uquiahua lu eliñi cua', xne la cha'sca'a, xne lasca' riña hora nú cha'a.
43007009	Chenu ulaxu nú uninu scua lubeei, uya'nanu Galilea.
43007010	Lulá nú nzue bee bichi Jesuse lu eliñi ze'e, cheelá nzanu para nú lecati ri'i beya' nú le'ca nunu nzanu lu eliñi ze'e.
43007011	Nu bee bene Israel rla'na li'inu lu eliñi ze'e, nu unibeei: ―¿Cáche nzu bene ze'e?
43007012	Leta huaxi bee bene enu uya lu eliñi ze'e, yelu nú rnibeei lu cuenda'nu. Nu' beei enu rni: “Ñia nze'canu”; nu nu' beei enu rni: “La ri'i nze'canu, sino que sequienunu bee bene.”
43007013	Pero ni' tucu beei né ni beei lu cuenda'nu ante luye bee bene, xne xiqui beei bee usticia Israel.
43007014	Chenu unga arula'la nú reca eliñi ze'e, uyu'u Jesuse liñi indu llene Jerusalén, nu uquixienu nú uzete'nu bee bene.
43007015	Che bee bene Israel chiqui' nzenu arqui'beei nú unibeei: ―¿Xa reca nucua' huaxi beenú reca nucua' nu lecati uzete' li'i nucua'?
43007016	Chequie uni Jesuse lubeei: ―La zetea li'ihua lunú necatsia elliebacua, sino que nze'ta nucua' lu Diose enu uxe'la li'á.
43007017	Tunu nu' enu niarqui' nú ri'i tucu nú niarqui' Diose, li'illa ri'illa beya' tunu nú setea li'ihua nze'tae lu Diose, urre necane nú necatsia elliebacua.
43007018	Enu sete' lunú necatsia elliebacu', li'illa rri'illa scua para nú zucu' aya bee bene li'illa. Pero bene enu rla'na nú zucu' aya bee bene Diose enu uxe'la li'inu, rnilla lunú neli neca, nu la zequienulla bee bene.
43007019	’Añinzuca nú utsa'na Moisés ley luhua, pero ni' tucuhua, la zucu' nú rnibiya' ley. ¿Nu xinu niarqui'hua nú útihua li'á?
43007020	Chequie ucuaqui bee bene ze'e lunu nú unibeei: ―¡Benechiqui' nu' arqui'lu! ¿Ti niarqui' úti li'ilu?
43007021	Nu uni Jesuse lubeei: ―Equie tucu milagro nú uri'á bichia nú sulachi bee bene, yehua chiqui' nzenu arqui'hua.
43007022	Pero li'ihua mase nú neca bichia nú sulachi bee bene rquie'ehua seña bee endu' me'hua para nú ri'ihua tucu nú unibiya' Moisés nú ri'ihua, añinzuca nú la neca equie cuenda' Moisés nú rquie seña bee endu' me'hua sino que bee bene'hua enu udetela rri'ila scua huatu.
43007023	Neequie, para nú la i'chiahua lunú rni ley' Moisés rquie'ehua seña bee endu' niyu masia nú necane bichia nú sulachi bee bene. Nu, ¿xiquie nú rlehua lua nú uriyeca tucu niyu bichia nú sulachi bee bene?
43007024	La nihua lu cuenda' bee bene lunú rlañi'tsiahua rri'i bee bene sino que rlutixu uri'inze'cahua beya' xi rri'illa che nihua.
43007025	Chequie chiucu chuna bee bene Jerusalén unibeei lu sa'beei: ―¿Xie' lanu benequie' neca enu rla'na bee bene para nú úti beei la?
43007026	Nu nee lu' nzulla rnilla ante lu ye bee bene, nu lecati ri'chialla. ¿Xie' uyalílaquie arqui' bee usticia nú necalla Cristo la?
43007027	Pero lia'ahua nediya' nze'ca'ahua cá enza nze'talla, nu chenu nze'ta Cristo, lecati ri'ibeya' cá enza nze'tanu.
43007028	Chenu ubene' Jesuse lunú rnibeei, diqui nú sete'nu bee bene liñi Indu llene Jerusalén, che juerte uninu lubeei: ―Li'ihua rnihua nú nu'luhua li'á, nu le'ca nediya'hua cá enza nzela, pero li'á lá yelá equie cuenda' li'itsia. Li'á uriña equie cuenda' li'inu enu rni nú neli neca, nu li'ihua la chuluhua li'inu.
43007029	Pero li'á nu'lua li'inu, xne nzela enza lunu nu li'inu uxe'lanu li'á.
43007030	Chenu ubene'beei nucua' uniarqui'beei nú na'tse beei Jesuse, pero lecati una'tse li'inu xne lasca' riña hora nú xi ri'inu beei li'inu.
43007031	Nulu huaxi añi bee bene enu nucua'a ze'e, huaxi beei uchili arqui' li'inu nu unibeei: ―Chenu ye'ta Cristo, ¿xie' ri'ilanu huaxilá bee milagro luquelá nú rri'i benequie' la?
43007032	Ubene' bee fariseo lunú rni bee bene equie cuenda' Jesuse. Che li'ibeei cuna bee ule'ya enu rnibiya', uxe'la beei bee sundadu enu rri'i ucu Indu llene Jerusalén para nú na'tse beei Jesuse cha ni'cu'.
43007033	Nu uni Jesuse lubeei: ―Lacaxea' nzula cuna li'ihua nu chu benchila' zeca elu nzucu enu uxe'la li'á.
43007034	Li'ihua la'nahua li'á pero la llela'hua li'á, xne leca modo riñahua elu nza'a.
43007035	Che bee bene Israel ze'e unibeei lu sa'beei: ―¿Cá nza nucua' nú la llela'ahualla che? ¿Xie' nzalla lubee bene Israel enu uri'chialetse leta bee bene enu la neca bee bene Israel para nú zete'lla hasta bee bene enu laca bee bene Israel la?
43007036	¿Xa neca nú uni nucua': “Nú la'nahua li'á pero la llela'hua li'á, xne leca modo riñahua elu nza'a”?
43007037	Ultimo bichia eliñi ze'e, neca bichia nú másela llene neca nu utsuli Jesuse nu juerte uninu: ―Tunu nu' enu rebichi' ye'ta nze'e lua para nú hue' nze'e inza.
43007038	Xne bee bene enu chili arqui' li'á, tucu nú rni lu ichi' Stichia' Diose, liñi arqui' nze'e liñi inza nú rliqui' elunehuañi.
43007039	Chenu uni Jesuse scua. Nu nú uninu rni, nú yebee bene enu chili arqui' li'inu huañi Espíritu Santo cuna bee nze'e, xne bee bichia ze'e lá riñasca' Espíritu Santo equie nú lecasca' Jesuse elu rnibiya'nu.
43007040	Chenu ubene' bee bene ze'e nú uni Jesuse, nu'beei enu uni: ―Neli nú benequie' neca profeta enu nzu nú nze'ta.
43007041	Nu nu'lá beei enu uni: ―Benequie' neca Cristo. Pero texcua'a beei uni: ―Laca li'illa Cristo xne necalla bene Galilea.
43007042	Lu ichi' Stichia' Diose rni nú lubee familia' arre David nze'ta Cristo, nu eyeche Belén alanu elu le'ca unga lachi arre David.
43007043	Nu scua ule'esa' bee bene equie cuenda' Jesuse.
43007044	Nu nu'beei uniarqui' nú chanu ni'cu', pero lecati ulaca arqui' ana'tse li'inu.
43007045	Chequie bee sundado enu rriucu Indu llene Jerusalén ze'e, ubenchila' zeca beei elu nucua'a bee fariseo cuna bee ule'ya enu rnibiya', nu uni bee bene cua' lubeei: ―¿Xinu lá ye'tayuhualla?
43007046	Nu ucuaqui bee sundado ze'e nú unibeei: ―Leca xunga, uyu'u tucu bene enu rni tucu nú rni benecua'.
43007047	Che uni bee fariseo ze'e lubeei: ―¿Xie' le'ca nuhua uzelahua nú uzequienu nucua' li'ihua la?
43007048	¿Xie' nu'tátucu bee usticia'ahua urre nu' tátucua'ahua bee fariseo enu uchilila arqui' li'illa la?
43007049	¿Xie' la ri'ihua beya' nú huaxi bee benequie' nenitilula beei ante Diose, equie nú la aca beei ley la?
43007050	Che fariseo enu lee Nicodemo enu uyabi'ya Jesuse tucu reché, li'illa unilla:
43007051	―Ley'ahua rni nú leca modo nia'ahua nú xi castiya riala tucu bene ante nú yene'ahua stichia'lla para nú ria'ahua beya' xi uri'illa.
43007052	Chequie ucuaqui beei lulla nú unibeei: ―¿Xie' le'ca nuulu nzulu chu' bee bene Galilea la? Uze'te' nze'ca lu ichi' Stichia' Diose, para nú ri'ilu beya' nú ni' tucu bene Galilea lá aca profeta.
43007053	Che chu nziue beei enza ni'beei.
43008001	Nu nza Jesuse enza dañi Olivos,
43008002	nu chenu uye'e lu yuu stucu bichia, ubenchila' zecanu liñi indu llene Jerusalén, che uyetesa' huaxi bee bene lunu ze'e, nu chu uzucunu nu uquixienu uzete'nu li'ibeei.
43008003	Che bee ulaxcuela enu reca ley' Moisés cuna bee fariseo, unguya'beei tucu una'a enu ullunanuu tucu niyu, nu utsu beei li'inchu arli'ti' bee bene enu nucua'a ze'e.
43008004	Nu unibeei lu Jesuse: ―Maestro, una'aquie' ullunanunchu tucu niyu mero chenu nucua'anu sa'beei.
43008005	Lu ley nú utsa'na Moisés lua'ahua rni: ―Nú sa' bee una'aquie', rqui'ña nú atinchu cuna quiee, nu li'iquielu, ¿xa nilu nee?
43008006	Li'ibeei unidichia' beei lunu scua para nú bi'ya xi ninu, nu scua lu'cu beei xi ricu'quiya beei li'inu, pero chu uzi'quindiqui Jesuse, nu uquixienu rquie'enu cuna cuene yaanu lu yuu.
43008007	Pero lunú chu rnidichia'sca'lá beei lunu, che uzucu nelínu nu uninu lubeei: ―Tatsehua enu la lu'cu dula, rlutilá nze'e du'quiee una'a quie'.
43008008	Che uzi'quindiqui zecanu núchu rquie'elánu lu yuu.
43008009	Bee bene enu uyayu una'a ze'e lu Jesuse, chenu ubene' beei nú uni Jesuse scua, che uquixie nú tucua tucua beei nziue beei, desde enu unguxu nu hasta bee enu nere'nelá, nziue ye beei nu utsa'natsia beei una'a ze'e cuna Jesuse lu ye bee bene enu nucua'a ze'e cuna li'inu.
43008010	Chequie uzucu neli Jesuse nu uninu lu una'a ze'e: ―Una'a, ¿ma bee bene enu ube'tayu li'ilu ca'a? ¿Xie' ni'tucu beei lecaxi uri'inu li'ilu la?
43008011	Nu ucuaquinchu: ―Ni'tucu beei detá. Che uni Jesuse lunchu: ―Ni'li'á lecaxi ri'inua li'ilu, uquia nee nu la ria'lu dula.
43008012	Chequie uni zeca Jesuse lubee bene enu nucua'a ze'e: ―Li'á neca ellie'e lubee bene iliulabe. Bee bene enu zucu' stichia'a, chu'u ellie'e elliebacu' beella, nú xa lu'cu beella elunehuañi ante Diose, nu leca xunga tsunecabe elliebacu' beella.
43008013	Nu uni bee fariseo lunu: ―Li'ilu rnilu le'ca lu cuenda' li'itsialu, nu lunú rnilu la zibi'i.
43008014	Nu ucuaqui Jesuse nú uninu lubeei: ―Stichia'a si zibi'i, añinzuca nú rnia lu cuenda' li'á. Xne li'á nediyaa cá enza nzela nu cá enza nza'a, pero li'ihua la ri'ihua beya' cá enza nzela nu cá enza nza'a.
43008015	Li'ihua rnihua lu cuenda' bee bene tucu nú rri'itsiahua elliebacu'. Pero li'á la nia lu cuenda' ni' tucu bee bene.
43008016	Nu li'á rnia lu cuenda' bee bene, lunú neli neca. Xne la nia tucu nú necatsia elliebacua, sino que Paa enu uxe'la li'á nediya'nu nú neli neca lunú rnia.
43008017	Lu ley'hua rni nú chenu nu' chiucu bene enu tucu nchiucu'tse stichia' neli lunú rnibeei.
43008018	Nee le'ca li'á neca tucu enu rni lu cuenda' li'á, nu Paa enu uxe'la li'á neca stuculla.
43008019	Chequie unidichia' beei lunu: ―¿Ca nzucu pa'lu che? Nu ucuaqui Jesuse lubeei: ―Li'ihua la chuluhua li'á, nu le'ca la chuluhua Paa xne tunu uyu'luhua li'á, le'ca nu'luhua Paa.
43008020	Scua uni Jesuse diqui nú sete'nu bee bene liñi Indu llene Jerusalén elu nchiucu' bee alcancía elu riu'u bee u'na. Pero ni'tucu lecati una'tse li'inu, xne lasca' riña hora nú llunanu.
43008021	Nu le'ca uninu lubeei: ―Chenu nza'a li'ihua la'nahua li'á, pero li'ihua atihua cuna stulahua, xne elu nza'a leca modo chuehua ze'e.
43008022	Nu uni bee bene Israel ze'e: ―¿Xie' le'ca li'itsialla útilla li'illa, enze'e rnilla nú leca modo cha'ahua elu nzalla la?
43008023	Chequie uni Jesuse lubeei: ―Li'ihua necahua bene lu yuu quie' pero li'á nzela enza liñibe, li'ihua necahua bee bene iliulabe, pero li'á la neca bene iliulabe.
43008024	Enze'e unia luhua nú atihua cuna stulahua. Xne tunu la chili arqui'hua nú li'á neca enu necaa, che atinuhua stulahua.
43008025	Nu unidichia' beei lunu: ―¿Ti necalu che? Nu ucuaquinu lubeei: ―¿Desde chenu uquixiea nú rnia luhua, unilá luhua nú ti necaa?
43008026	Huaxi nú rqui'ña zetea li'ihua nu nia equie cuenda'hua. Pero nee lunú rnia lubee bene iliulabe, necane nú rienea rni enu uxe'la li'á, nu lunú rninu neli necane.
43008027	Pero li'ibeei né ri'i beei beya' nú equie cuenda' Diose neca nú rninu.
43008028	Enze'e uninu lubeei: ―Chenu uri'ilahua lunú niarqui'hua cuna li'á Bene enu uxe'la Diose che ri'ihua beya' nú li'á neca enu neca, nu la ri'itsia lunú necatsia elliebacua. Sino que rnitsia lunú uzete'la Diose li'á.
43008029	Xne li'inu enu uxe'la li'á nzunu cuna li'á nu leca' bichia nu tsana' arqui'nu li'á, xne rri'á puro lunú riu'u arqui'nu.
43008030	Chenu ulaxu nú uni Jesuse scua, huaxi bee bene uyalí arqui' li'inu.
43008031	Che uni Jesuse lubee bene Israel enu uyalí arqui' li'inu: ―Tunu nzezucu'láhua stichia'a. Che si neli necahua bee benea.
43008032	Nu chuluhua nú neli neca, nu equie cuenda' nú neli neca cua', la'ahua.
43008033	Che ucuaqui beei: ―Li'iru nzelaru lu familia' tuxie Abraham, nu leca xunga unga neiquiru. ¿Xiquie nú rnilu nú aca nela'aru che?
43008034	Nu uni Jesuse lubeei: ―Neli nia luhua nú ye bee bene enu rri'i dula, neca beei xi neca esclavo lu dula.
43008035	Nu tucu esclavo la ya'nalí nze'e ni' bene enu utsi li'i, pero lliana' bene enu utsi esclavo ze'e sii nu' modo ria'nalii ni' pa'i.
43008036	Enze'e tunu Lli'ñinu tsila'a li'ihua, che si neli nela'ahua ché.
43008037	Nediyaa nú nze'tahua lu familia' tuxie Abraham. Pero li'ihua niarqui'hua nú útihua li'á, xne la yu' arqui'hua stichia'a.
43008038	Li'á rnia lunú uzete'la Paa li'á, pero li'ihua rri'ihua lunú rni pa'hua luhua.
43008039	Chequie ucuaqui beei: ―¡Pa'ru neca tuxie Abraham! Nu uni Jesuse lubeei: ―Tunu li'ihua neli necahua lliana' tuxie Abraham li'ihua, ri'ihua tucu nú uri'illa.
43008040	Pero li'ihua añinzuca nu unilá nú neli neca luhua, tucu nú uzete'la Diose li'á, nu li'ihua niarqui'hua nú útihua li'á. ¡Nu tuxie Abraham lá ri'illa scua!
43008041	Pero li'ihua rri'ihua tucu nú rri'i pa'hua. Nu unibeei lunu: ―Li'iru lecati lli'ñilá necaru, tucutsia Diose neca pa'ru.
43008042	Che ucuaqui Jesuse lubeei: ―Tunu neli nú neca Diose pa'hua secahua li'á, xne equie cuenda' li'inu nzela lu iliulabe, lá yela lu cuenda' li'itsia sino que li'inu necanu enu uxe'la li'á.
43008043	La ri'ihua beya' lunú rnia luhua, xne la niarqui'hua nú zucu' diacahua stichia'a.
43008044	Enu neca pa'hua neca beze'lu, nu rri'ihua tucu nú niarqui' beze'lu nú ri'ihua. Desde chenu uquixie iliulabe riu' arqui' beze'lu nú úti bee bene sa' bee bene. Leca xunga uyu'u bichia nú nzenalai lunú neli neca, xne la ni lunú neli neca chenu rni eluquichia', nu scua rlube' nuxa necai, xne necai enu niquichia', nu li'i necai pa' eluquichia'.
43008045	Pero li'á lunú rnia lunú neli neca, la chili arqui'hua lunú rnia.
43008046	¿Tahua nu' beya' ni nú rlu'cua dula che? Nu tunu neli neca lunú rnia luhua, ¿xiquie nu la chili arqui'hua li'á che?
43008047	Bee bene enu neca bee bene' Diose sucu' diaca beella Stichia' Diose, pero li'ihua la acahua bene' Diose, enze'e la zucu' diacahua stichia'nu.
43008048	Chequie uni bee bene Israel ze'e lunu: ―Neli lunú rniru nú benechiqui' nchiñi arqui'lu, nu bene Samaria necalu.
43008049	Che ucuaqui Jesuse lubeei: ―Ni' tucu benechiqui' leca arquia, sino que li'á sucua stichia' Paa, pero li'ihua puro bedichia' nú necha se rri'chiahua li'á.
43008050	Li'á la la'na nú zucu' aya bee bene li'á, pero nu' enu niarqui' nú zucu' aya bee bene li'á, nu li'inu necanu enu rri'i elu usticia.
43008051	Neli rnia luhua nú titse bene enu zucu' stichia'a, leca' xunga ati nze'e.
43008052	Nu uni bee bene Israel ze'e lunu: ―Nee si' neli'ru nú rniru nú nchiñi benechiqui' arqui'lu. Abraham cuna ye bee profeta unguti beella, nu li'ilu rnilu: “Titse bene enu zucu' stichia'a leca' xunga ati nze'e.”
43008053	¿Xie' másela neca equielu luquelá tuxie Abraham bene'ru enu udetela la? Li'illa ungutilla nu le'ca unguti bee profeta. Nu li'ilu. ¿Ti si'lu nú necalu?
43008054	Che ucuaqui Jesuse: ―Tunu le'catsia li'á sucu ayaa li'á, lecaxi sibi' lunú rnia lu cuenda' li'á che. Pero enu sucu' aya li'á neca Paa, li'inu enu rnihua nú neca Diose'hua.
43008055	Li'ihua la chu'luhua li'inu. Pero li'isi'a nu'lua li'inu. Nu tunu nia luhua nú la chulua li'inu, che neca tucu bene enu niquichia' tucu nú necahua. Pero li'á nu'lua li'inu nu sucua stichia'nu.
43008056	Tuxie Abraham bene'hua enu udetela ñia utsu arqui'lla nú lañi'lla bichia nú nzela lu iliulabe. Nu chenu ulañi'lla bichia cua' másela ñia utsu arqui'lla.
43008057	Nu uni bee bene Israel ze'e lunu: ―Pero ni' cincuenta lana lasca' lu'culu nu rnilu nú ulañi'la'lu Abraham.
43008058	Chequie uni Jesuse lubeei: ―Neli nialuhua nú nzulá ante nú ala Abraham.
43008059	Che una'tse beei quiee nzetu' beei li'inu, pero chu uyu'unu leta bee bene, nu udetenu labe beei uchiu'unu liñi indu ze'e nu chu nzanu.
43009001	Chenu nzedete Jesuse tucu luhuare ulañi'nu tucu niyu enu la ye'e lu desde nú ungulalla.
43009002	Chequie unedichia' bee bene'nu lunu: ―Maestro, ¿xinu laye'e lu niyu quie' desde nú ungulalla? ¿Neca nucua' equie cuenda' stula pa'lla cuna na'lla la, urre necane equie cuenda' stulalla la?
43009003	Nu ucuaqui Jesuse nú uninu: ―La nequie'lu niyuquie' equie cuenda' stulalla, ni' equie cuenda' stula pa'lla cuna na'lla. Li'illa nequie'lulla para nú lañi' bee bene lunú reca Diose rri'i equie milagro nú aca lulla.
43009004	Nee diqui nú nu'sca' tiembu, rqui'ña nú ri'ahua lunú rni enu uxe'la li'á, xne nze'ta chenu laxu tiembu cua', nú lecasca' xi aca.
43009005	Nu diqui nú nzua lu iliulabe quie', li'á neca ellie'e para lubee bene iliulabe.
43009006	Chenu ulaxu nú uni Jesuse scua, chee utsuxenenu lu yuu nu ureche'nu ebenu cuna xenenu nu udu'nu ebenu cua' i'culu niyu enu la ye'e lu ze'e.
43009007	Nu uninu lulla: ―Uquia uquiee lulu ru'u estanque nú lee Siloé ―Siloé, rni nucua'. Enu uxe'la. Che uya niyu ze'e nu uquiella lulla, nu chenu ubenchila'lla ri'yalalla.
43009008	Chequie bee besiñu'lla cuna bee bene enu nediya' nú rnacu'lla caridá unibeei: ―¿Xie' lacanu niyuquie' neca enu sucu rnacu' caridá la?
43009009	Nu' beei rni: ―Li'illa nucua'. Le'ca nu'lá beei enu rni: ―Xi rnaa nze'e rnaalla pero laca li'illa. Che uni niyu ze'e: ―Li'á nze'e.
43009010	Chequie unedichia' beei lulla: ―¿Xaquie modo uri'ilu nú uquixie ri'yalu che?
43009011	Nu ucuaquilla nú unilla: ―Bene enu lee Jesuse ureche'enu ebenu udu'nu i'culua, che uninu lua: “Uquia uquie lulu ru'u estanque Siloé.” Nu chu uya'a, nu chenu ulaxu nú uquiea lua ri'yala.
43009012	Nu unibeei lulla: ―¿Ma bene ze'e che? Nu ucuaquilla: ―La ri'á beya'.
43009013	Chequie uyayu beei niyu enu unga niquie'lu ze'e lubee fariseo.
43009014	Xne bichia nú ureche'e Jesuse ebenu nu udu'nue i'culu niyu ze'e para nú ubi'yai. Bichia ze'e neca bichia nú sulachi bee bene.
43009015	Nu unidichia' bee fariseo ze'e lulla, nú xa unga nú uquixie nú ri'yalla nu ucuaquilla lubeei: ―Bene ze'e udu' ebenu i'culua, nu chu uyaquiea lua, nu nee ri'yalá.
43009016	Nu' bee fariseo ze'e enu uni: ―Bene enu uri'iyeca i'cululu la acalla bene' Diose, xne la lu'culla ula'na bichia nú sulachi bee bene. Pero stucu beei uni: ―¿Xa aca nucua' ri'i nucua' milagro quie' tunu rlu'cu nucua' dula? Nu urene urene unibeei.
43009017	Chequie unidichia' zeca'la beei lu niyu enu unga niquie'lu ze'e: ―Nee nú uri'iyeca benecua' i'cululu, ¿ti neca nucua' secalu? Nu unilla: ―Li'á rnia nú neca nucua' tucu profeta.
43009018	Pero bee bene Israel ze'e la chili arqui'beei nú unga niquie'lu niyu ze'e, nu nee ri'yalla. Che ubixia beei pa'lla cuna na'lla,
43009019	para nú unidichia' beei lubeella: ―¿Xie' ninguie' endu'hua enu rnihua nú la ye'elu desde nú ungula la? Nee, ¿xaquie unga nú ri'yai?
43009020	Chequie ucuaqui pa'lla cuna na'lla: ―Nediya'ru nú necai lliana'ru, nu le'ca nediya'ru nú desde nú ungulai la ye'e lui.
43009021	Pero la ri'iru beya' xa unga nú ri'yai, nu le'ca la ri'iru beya' ti uri'iyeca i'cului. Mejora unidichia'hua lui unguxulacai, li'icai ixiule'i luhua xa unga nucua'.
43009022	Uni pa'lla cuna na'lla scua, equie nú xiqui beella, xne unga tucu necatsela bee bene Israel nú tatse bee enu ni nú neca Jesuse Cristo, la zela'beei nú chu'u nze'e liñi indu.
43009023	Enze'e uni pa'lla cuna na'lla: “Mejora lui nedichia'hua, unguxulacai.”
43009024	Che ubixia zeca beei niyu enu unga niquie'lu nu unibeei lulla: ―Nzucu Diose ri'ya, uni' nú neli neca, xne nediya'ru nú bene enu uri'iyeca i'cululu necalla bene enu rlu'cu dula.
43009025	Nu ucuaqui niyu ze'e: ―La ri'á beya' tunu rlu'culla dula, urre la lu'culla dula, lunú nediyatsia nú ante unga niquie'lua nu nee ri'ya.
43009026	Chequie unidichia' zeca beei lulla: ―¿Xa uri'inu nucua' lulu? ¿Xa uri'i nucua' nú reca ri'yalu?
43009027	Nu ucuaquilla: ―¿Unilá luhua, pero la chili arqui'hua nú rnia? ¿Xinu niarqui'hua nú ni zecaa luhua xa uri'illa? ¿Xie' le'ca nuhua niarqui'hua nú acahua bene'lla la?
43009028	Che uqui'ya'lla uri'i beei nu unibeei lulla: ―Li'ilu tunu necalu bene'lla. Pero li'iru necaru bene' Moisés.
43009029	Xne li'iru nediya'ru nú Diose uni lu Moisés. Pero benecua' ni'teme' la ri'iru beya' cá enza nze'talla.
43009030	Che uni niyu ze'e lubeei: ―¡Nú secalullie' bene necahua'! Li'ihua la ri'ihua beya' cá enza nze'talla pero li'illa uri'illa nú ri'ya nee.
43009031	Nediya' nze'ca'hua nú Diose la ri'i caso bee bene enu rlu'cu dula, rri'i casotsianu bee bene enu sucu' stichia'nu nu rri'i lunú niarqui'nu.
43009032	Leca xunga ubene'ahua nú nu' tucu bene enu rri'i nú ri'ya tucu bene enu la ye'elu desde nú ungula.
43009033	Tunu benecua' la ye'talla equie cuenda' Diose. Lecaxi acalla ari'illa.
43009034	Che unibeei lulla: ―Li'ilu nú ungulanúlu stulalu, ¿xie' li'ilálu zete'lu li'iru la? Nu ulua beei li'illa ze'e.
43009035	Ungabiya' Jesuse nú ulua bee bene Israel ze'e niyu enu unga niquie'lu liñi indu, nu chenu ulla'canu li'i uninu lui: ―¿Nzelí arqui'lu Bene enu uxe'la Diose la?
43009036	Nu ucuaquii nú uni: ―Detá, udixiule'e tii nze'e para nú chili arquia li'illa.
43009037	Che uni Jesuse lulla: ―Ulañi'la'lulla, nu li'illa necalla enu rdichia'nulu nee.
43009038	Chequie utsulliqui niyu ze'e lu Jesuse, nu uni: ―Nzelí arquia li'ilu Detá.
43009039	Nu chu uni Jesuse: ―Li'á ubela lu iliulabe quie' para nú ri'á elu usticia, para nú lañi' bee bene enu la lañi', nu bee enu rlañi' la lañia' bee nze'e.
43009040	Chequie chiucu chuna bee fariseo enu nucua'a lunu ze'e, chenu ubene' beei nú uninu scua, unibeei lunu: ―¿Xie' le'ca nuuru niquie'luru la?
43009041	Che uni Jesuse lubeei: ―Tunu necacla nú niquie'luhua, lecaxi equiya rlu'cuhua equie stulahua. Pero lunú rnihua nú ri'yahua enze'e rlu'cuhua equiya.
43010001	Che uni Jesuse: ―Neli nia luhua nú bene enu la chu'u enza ru'u puerta curale' sanchi sino que riu'u nze'e enza rene neca nze'e huana' nu rcachi' nze'e stene' bee bene.
43010002	Pero bene enu riu'u enza ru'u curale nze'e si' neca bene enu rri'iucu bee sanchi.
43010003	Nu bene enu rriucu ru'u curale' beeí xa'la nze'e ru'u curale' beeí para nú chu'u bene enu rri'iucu beeí nu chenu rixialla nú lee cada tucua beeí nu'lu beeí chilla. Nu rlualla beeí curale.
43010004	Nu chenu ulaxu nú uchiu'u ye bee sanchi'lla che nzucululla lubeeí nu nzenala beeí li'illa, xne nu'lu beeí chilla.
43010005	Pero la chenala beeí bene rene, sino que riecaxu'u beeí lu nze'e, xne la chulu beeí chii nze'e.
43010006	Chenu ulaxu nú uni Jesuse ejemplu cua' li'ibeei né ri'i beei beya' xi rni nú uninu.
43010007	Chequie unia'la Jesuse lubee bene ze'e: ―Neli nia luhua, li'á neca xi neca ru'u curale' bee sanchi elu riu'u beeí.
43010008	Ye bee bene enu rlutilá ube'ta luquelá li'á neca bee nze'e xi neca huana' nu rcachi' nze'e stene' bee bene pero bee enu neca bee benea né ri'i caso beella bee nze'e.
43010009	Li'á neca xi neca puerta, nu bene enu chu'u ru'u puerta quie' tsila'a nze'e, che nu'la modo nú chu'u nze'e nu chiu'u nze'e tucu nú rri'i bee sanchi, nú xela' beeí ixi acubeeí.
43010010	’Huana' nze'tatsia para nú rcachi' nu ruuti nu rnitilui bene, pero li'á nzela para nú li'ihua lu'cuhua elunehuañi, elunehuañi nú leca xunga laxu.
43010011	Li'á neca tucu bene enu rri'iucu nze'ca bee sanchi', nu tucu bene enu rri'iucu nze'ca bee sanchi' para li'illa lecaxi ri'i mase hasta nú atilla equie cuenda' bee sanchi'lla.
43010012	Pero enu riaxutsia rriucu beeí, chenu rlañi' nze'e nú nze'ta bichiu riecaxu'u nze'e sana' arqui' nze'e beeí xne la neca nze'e tucu bene enu rri'iucu nze'ca bee sanchi nu laca beeí sanchi'lla, che rucu bichiu beeí nu rti'chialetse bichiu beeí.
43010013	Bene cua' sana' arqui'lla beeí, xne riaxutsialla nequienulla beeí nu la ri'illa caso beeí.
43010014	-
43010015	’Li'á neca bene enu rri'iucu nze'ca bee sanchi', scua tucu nú nu'lu Paa li'á le'ca scua nu'lua li'inu, le'ca scua nu'lua bee sanchia nu li'ibeeí nu'lu beeí li'á. Nu lecaxi ri'i mase hasta nú atia equie cuenda' beeí.
43010016	Le'ca rlu'cua stexcua'a bee sanchi enu la chuche' liñi curale quie', rqui'ña nú nzetucua'a beeí, nu zucu'beeí nú rnia, para nú acatucunecatse beeí nu tucutsia enu ri'iucu beeí.
43010017	’Pa Diose seca li'á xne rdete cuendaa li'á nú atia, para nú huañi zecaa stucu bese.
43010018	Lecati ri'i ana nú uti li'á, tunu li'á la zela nú atia, li'á rlu'cua poder nu zela nú atia, nu huañi zecaa stucu bese xne scua unibiya' Paa lua.
43010019	Chenu ubene' bee bene Israel bee bedichia' quie', stucua'la urene urene unibeei.
43010020	Huaxi beei uni: ―¿Xinu rri'i casohua nucua' nu benechiqui' nu' arqui' nucua' nu ichia lucu seca nucua'?
43010021	Pero texcua'a beei rni: ―Ni' tucu bene enu nu' benechiqui' arqui' laca ni scua. ¿Xie' aca tucu benechiqui' ri'i nú lañi' bee bene enu niquie' i'culu la?
43010022	Tiembu iqui, chenu rri'i bee bene Israel eliñi Indu llene Jerusalén,
43010023	se Jesuse enza liñi curdure' indu ze'e elu lee curdure' Salomón.
43010024	Che uyabica bee bene Israel lunu nu unibeei lunu: ―¿Hasta xungaquie ixiule'elu luru nú ti necalu? Neli uni' luru tunu li'ilu necalu Cristo.
43010025	Nu uni Jesuse lubeei: ―Unilá luhua nú ti necaa pero li'ihua la chili arqui'hua Li'á.
43010026	Pero li'ihua la chili arqui'hua li'á, lunú la acahua bee benea. Tucu nú unilá luhua.
43010027	Bee bene enu neca bee benea nu'lu bee nze'e chia nu li'á nu'lua bee nze'e nu nze'tanala bee nze'e li'á.
43010028	Li'á rdetea elunehuañi nú leca xunga laxu lubeella, nu leca' xunga nitilu beella, le'ca lecati axi beella yaa.
43010029	Xne Pa Diose, li'inu uliqui'nu beella lua, li'inu másela rlu'cunu poder lu yeene nu lecati axi beella yanu.
43010030	Li'á nu Pa Diose tucutsia necaru.
43010031	Che una'tsea'la bee bene Israel quiee nzetu'beei li'inu.
43010032	Chequie uni Jesuse lubeei: ―Huaxi beenú neca nze'ca uri'á luhua equie poder nú rlu'cu Pa Diose, ¿ta luye bee nucua', du'hua quiee li'á?
43010033	Ucuaqui beei nú unibeei: ―La necane equie beenú neca nze'ca uri'ilu, nú du'uru quiee li'ilu. Du'uru quiee li'ilu lunú la lu'culu ula'na lu Diose, xne rri'ilu nú necalu Diose nu benetsialu.
43010034	Nu uni Jesuse lubeei: ―Xie'lanu lu ley'hua rni: “Li'á unia nú li'ihua necahua bee diose.”
43010035	Nediya'ahua nú leca modo tsacu' arquia'ahua lunú rni lu ichi' Stichia' Diose. Nú li'inu ulualenu bee diose bee bene enu uyucu stichia'nu.
43010036	Nee tunu Pa Diose utsulanu li'á para nú nzelaa lu iliulabe quie'. ¿Xinu rnihua nú la lu'cua ula'na lunu, lunú unia nú necaa lli'ñinu?
43010037	Tunu li'á la ri'á tucu nú rni Pa Diose la chili arqui'hua li'á.
43010038	Pero tunu rri'á tucu nú rninu mase la chili arqui'hua li'á, pero uyalí arqui'hua lunú rri'á, para nú ri'ihua beya' nú li'á nzua cuna Pa Diose nu li'inu nzunu cuna li'á.
43010039	Hora ze'e stucua'la bese uniarqui' beei nú na'tse beei Jesuse, pero chu ula'anu leta yaa beei nzanu.
43010040	Nu che nza zecanu stucu chú re'cu Jordán, luguare elu rluti urinza Juan bee bene, nu uya'nanu ze'e.
43010041	Nu huaxi bee bene uya lunu, nu unibeei: ―Neli, nú né ri'i Juan ni' tucu milagro. Pero ye lunú unilla equie cuenda' bene quie', neli necane.
43010042	Nu huaxi bee bene uyalí arqui' Jesucristo luhuare ze'e.
43011001	Uhuañi tucu bene enu ungariti lee Lázaro, li'illa cuna bee zanalla María nu Marta neca lachi beella Betania.
43011002	Nu María zana Lázaro, li'inchu necanchu enu udu' perfume cuchiu' Jesuse nu ucui'chinchue cuna ichia equienchu.
43011003	Che rucu bela beenchu uxe'la beenchu resuna lu Jesuse nu uni beenchu lunu: ―Detá, amigo'lu Lázaro riti.
43011004	Chenu ubene' Jesuse nucua' uninu: ―Elichia quie' lanecatsiae para nú atilla sino que necane para nú equie cuenda'e acachee poder' Diose nu para nú le'ca acachee poder nú rlu'cu lli'ñi Diose.
43011005	Añinzuca nú chiqui' seca Jesuse Marta cuna María nu Lázaro.
43011006	Chenu ungabiya'nu nú riti Lázaro uya'nasca'lánu xiucu bichia luguare elu nzucunu.
43011007	Udetetsia bee bichia ze'e uninu lubee bene'nu: ―Cha zeca'ahua lu iliu Judea.
43011008	Che uni bee bene'nu lunu: ―Maestro, lacaxeelá nú uniarqui' bee bene Israel ze'e úti li'ilu cuna quiee. ¿Nu nza'lalu ze'e stucu bese la?
43011009	Nu uninu lubeella: ―Li'ihua nediya'hua nú chi'chiucu hora nuya' tucu bichia. Nu tunu bichia see bee bene la llica cuchiu'lla, xne rlañi'lla ellie'e nú nu' lu iliulabe quie'.
43011010	Pero tunu rula' see bene xica cuchiu'lla xne leca ellie'e ye'e lulla.
43011011	Le'ca uninu lubeella: ―Amigo'ahua Lázaro ra'tselalla. Pero nee nzecua'ñialla.
43011012	Nu uni bee bene'nu lunu: ―Detá, tunu ra'tsella yeca'calla che.
43011013	Pero lunú uni Jesuse scua, rnii nú ungutila Lázaro, nu bee bene'nu ulle'ca nú li'inu rninu nú ra'tsetsialla.
43011014	Chequie udixiule'e itá Jesuse lubeella nú uninu: ―Unguti Lázaro.
43011015	Nu ñia nzu arquia nú lecá ze'e, xne scua máse neca nze'cae lu cuenda'hua para nú chili arqui'hua li'á. Nee chahua chebi'ya'ahualla.
43011016	Chequie Tomás enu ri'chia bee bene “cuachi”, unilla lubeelá bee bene' Jesuse: ―Uchahua cuna li'inu para nú atia'ahua cuna li'inu.
43011017	Che uriña Jesuse Betania, nu ungala tacu bichia nú uhuachi' Lázaro.
43011018	Betania axu ria'na Jerusalén, tucu chuna kilometro.
43011019	Nu huaxi bee bene Israel uya bi'ya Marta cuna María, para nú tsala beella arqui' beenchu equie nú unguti zana beenchu.
43011020	Chenu ungabiya' Marta nú axula nze'ta riña Jesuse che uyacha'calunchu li'inu, pero María uya'na ni'beenchu.
43011021	Chequie uni Marta lu Jesuse: ―Detá, tunu nzulu ca'a né ati zanaa.
43011022	Pero li'á nediyaa nú Diose liqui' ye nú nacu'lu lunu.
43011023	Nu uni Jesuse lunchu: ―Li'á rniaa nú huañi zeca zanalu.
43011024	Chequie uni Marta lunu: ―Neli'lu nucua', nediyaa nú huañi zecai chenu huañi zeca bee bene nguti, bichia nú laxu iliulabe.
43011025	Nu uni Jesuse lunchu: ―Li'á neca enu rri'i nú rehuañi zeca bee bene nguti nu rdetea elunehuañi' bee bene. Nu enu chili arqui' li'á mase nú atilla huañi zecalla.
43011026	Nu ye bee bene enu nehuañisca' nu nzeli arqui' li'á leca' xunga ati bee nze'e. ¿Nzelí arqui'lu nú rnia la?
43011027	Nu uninchu lunu: ―Nzelí arquia nú rnilu Detá, li'á nzeli arquia nú li'ilu necalu Cristo Lli'ñi Diose, enu nzu nú riña lu iliulabe.
43011028	Chenu ulaxu nú uni Marta scua lunu, chu uyatixianchu belanchu María, nu uni a'chi'nchu lunchu: ―Uriñala Maestro nu rixianu li'ilu.
43011029	Chenu ubene' María nucua', utsulíxu'unchu nzanchu lu Jesuse.
43011030	Nu lasca' chu'u Jesuse eyeche Betania ze'e, nu nzusca'nu luhuare elu uyacha'calu Marta li'inu.
43011031	Che bee bene Israel enu nucua'a ni'i beenchu saala arqui' beenchu, chenu ulañi' beella nú yexetsia nza María che nzenala beella li'inchu nu rni beella. Nzanchu nze una'nchu ru'u eluhua' Lázaro.
43011032	Chenu uriña María elu nzu Jesuse, utsu lliquinchu lunu nú uninchu: ―Detá, tunu nzulu ca'a né ati zanaa.
43011033	Chenu ri'yanu nú runa' María nu le'ca runa' bee bene Israel enu nuunchu, che nehuana utsi'nu, nu chiqui' nehuana utsu arqui'nu.
43011034	Nu unidichia'nu lubeella: ―¿Cá ucachi'hualla? Che unibeella: ―Utecuru ne lañi'lu Detá,
43011035	Chequie unguna' Jesuse.
43011036	Che uni bee bene Israel ze'e: ―¡Bi'yacuruhua chiqui' ulle'canu li'illa!
43011037	Pero nu' beei enu uni: ―Benequie' neca enu uriyeca i'culu bene enu unga niquie' i'culu ze'e, ¿xie' lá acaquiella ari'illa xi ari'illa para nú lá ati Lázaro la?
43011038	Chequie stucua'la bese nehuana utsu arqui' Jesuse chenu uya bicanu ru'u eluhua ze'e. Necane tucu yube', nu nacu' tucu quiee ru'e.
43011039	Nu uni Jesuse: ―Uyucuhua quiee cua'. Che Marta zana tuxie uni lunu: ―Detá, nechala rlialla xne necala tacu bichia nú ungutilla.
43011040	Nu uni Jesuse lunchu: ―¿Xie' lanu unilá lulu nú tunu chili arqui'lu, lañi'lu poder' Diose la?
43011041	Che uyucu beella quiee nú nacu' ru'u eluhua ze'e, nu ubi'ya Jesuse enza liñibe nu rninu: ―Pa Diose, che'tsalu xne uri'i casolu nú unia lulu.
43011042	Li'á nediyaa nú siempre rri'ilu caso lunú rnia pero rnine lu cuenda' bee bene quie', enu nucua'a ca'a, para nú chili arqui'beella nú li'ilu uxe'lalu li'á.
43011043	Chenu ulaxu nú uninu scua che juerte uninu: ―¡Lázaro, uchiu'u liñi cua'!
43011044	Chequie uchiu'u Lázaro liñi eluhua ze'e, nu nebelasca' venda yalla cuna cuchiu'lla. Nu le'ca nacu' tepedaso laquie lulla, che uni Jesuse lubeella: ―Uxe'chehualla nu uzelahua yaalla.
43011045	Chequie huaxi bee bene Israel enu uyanuu María uyalí arqui'beei Jesuse chenu ulañi' beei milagro nú uri'inu.
43011046	Pero nu'beei enu uyatixiule'e lubee fariseo lunú uri'i Jesuse.
43011047	Che bee fariseo quie' cuna bee ule'ya enu rnibiya' uquiete' sa'beella cuna beelá bee usticia nu uni beella: ―¿Xneca ria'ahua? Xne bene quie' rri'i huaxi bee milagro.
43011048	Nu tunu zela'ahua nú nzeri'ilá benequie' scua, ye bee bene chili arqui' li'illa, che bee usticia Roma ye'ta nitilu indu'ahua nu cuna nación'ahua.
43011049	Pero tucu beella enu lee Caifás enu neca ule'ya enu rnibiya' lu ye bee ule'ya lana ze'e uni: ―Li'ihua la biya'hua,
43011050	nu la ri'ihua beya' nú másela neca nze'ca nú ati tucutsia bene equie cuenda' ye bee bene, luquela nú nitilu diqui nación'ahua.
43011051	Pero né ni Caifás nucua' lu cuenda'tsialla. Diose udete' bee bedichia' cua' lulla, xne necalla ule'ya enu rnibiya' lu ye bee ule'ya lana ze'e, enze'e unilla nú enta nú ati Jesuse equie cuenda' bee bene Israel;
43011052	nu la necane nú equie cuenda'tsia beella atinu, sino que le'ca necane para nú acatucunecatse beella cuna bee bene' Diose enu nucua'a diqui lu iliulabe.
43011053	Enze'e desde bichia ze'e bee usticia' bee bene Israel unga tucunecatse beella nú útibeella Jesuse.
43011054	Enze'e lá lube'lua' Jesuse lubee bene Israel. Sino que uchiu'unu lu iliu Judea nu nzanu tucu eyeche nú lee Efraín axu lu tucu dañi achi, nu ze'e uya'nanu cuna bee bene'nu.
43011055	Chenu nze'ta riñala eliñi baxcu nú rri'i bee bene Israel. Huaxi bee bene bee eyeche enza ze'e nzuebeella Jerusalén para nú ri'ibeella lunú neca costumbre' beella para nú lecaxi naa beella lu Diose ante nú riña eliñi ze'e.
43011056	Che rla'na beei Jesuse nu rnedichia' beei lu sa'beei liñi Indu llene Jerusalén, nú unibeei: ―¿Xa nihua? ¿Nze'talla lu eliñi la o la ye'talla la?
43011057	Nu bee ule'ya enu rnibiya' cuna bee fariseo unibiya'la beella, nú tunu titse bee bene acabiya' cá nzunu ixiule'e beei para nú llunanu.
43012001	Sexu'cu bichia rri'i para nú aca eliñi baxcu, chenu uya Jesuse Betania, elu neca lachi Lázaro enu uri'inu nú uhuañi zeca lu eluti.
43012002	Ze'e ureche' beella tucu exee para Jesuse, Marta neca enu udete' elubacu lubeella nu Lázaro neca tucu enu nzucununu lu mexa.
43012003	Hora ze'e uriñayu María tucu arula' litro perfume nú huaxi seca xne necache'e puro nardo nu udu'nchue equie cuchiu Jesuse, nu chu ucui'chinchue cuna ichia equienchu. Nu diqui liñi ni'i ze'e ñia ulia uri'i perfume cua'.
43012004	Che uni Judas Iscariote enu neca lliana' Simón enu neca tucu lu chi'chiucu bee bene' Jesuse enu udete' cuenda li'inu, uni:
43012005	―¿Xinu lá autinchu perfume quie' chuna ayu'u dimi denario para nú aca elietsa lubee bene enu seca elitsi?
43012006	Pero né ni Judas scua lunú nzenu arqui'i lu cuenda' bee bene enu seca elitsi, uniitsiai scua xne nehuana'i nu como li'i nuya' cuendai biti nú nu'che' dimi, che rcachi'i bee dimi nú rdete' beella yai duche'i.
43012007	Chequie uni Jesuse lui: ―La ri'chialunchu, xne li'inchu udu'xulanchu perfume quie' li'á para bichia chenu achi'a.
43012008	Xne bee bene elitsi ye bichia nucua'a cuna li'ihua, pero li'á la ye tiembu nzua cuna li'ihua.
43012009	Huaxi bee bene Israel ungabiya' nú nzucu Jesuse eyeche Betania, uya beei ze'e. La necatsiae para nú lañi'beei Jesuse sino que le'ca para nú lañi' beei Lázaro enu uri'inu nú uhuañi lu eluti.
43012010	Enze'e bee ule'ya enu rnibiya' unga tucunecatse beella para nú úti beella Jesuse nu le'ca nuu Lázaro uniarqui' beella úti beella.
43012011	Xne equie cuenda'lla huaxi bee bene Israel xiu'u leta beella, nu nzeli arqui' beella Jesuse.
43012012	Chenu uye'e lu yuu stucu bichia, huaxi bee bene bee enu uriña Jerusalén lu eliñi baxcu ungabiya' beella nú riña Jesuse ze'e.
43012013	Che uchiecu' beei iña nu uya cha'calu beei li'inu, nu urixialibeei nú unibeei: ―¡Diose nzu cuna lia'ahua! ¡Ñia neca lu cuenda' li'inu enu nze'ta lu cuenda' Diose, enu neca Arre Israel!
43012014	Jesuse ullela' tucu burro e'ne' nu uricunuí, tucu nú rni lu ichi' Stichia' Diose elu rni:
43012015	Bee bene Sión la lliquihua, bi'yacuruhua nze'taquiela Arre'hua, nchiucu' equie tucu burro e'ne'.
43012016	Hora ze'e lá ri'i bee bene'nu beya' lunú reca, pero chenu uquienu liñibe che uri'ibeella beya' nú scua niquie lu ichi' Stichia' Diose equie cuenda'nu, enze'e unga scua.
43012017	Bee bene enu nucua'a cuna Jesuse chenu ubixianu Lázaro nú uchiu'ui liñi eluhua, nu uri'inu nú uhuañi lu eluti, bee bene cua' udixiule'e lubee bene lunú ulañi'beei.
43012018	Enze'e uchiu'u huaxi bee bene uyacha'calu Jesuse, xne ungabiya' beei bee milagro nú uri'inu.
43012019	Chequie uni bee fariseo lu sa'beei ulañi'huanee nú leca xa modo ria'ahua: ―Bi'yacuruhua tescuala' huaxi bee bene nzenala li'illa.
43012020	Bee bene enu uriña Jerusalén lu eliñi para nú lu'cu ula'na lu Diose, leta beei nucua'a chiucu chuna bee bene griego.
43012021	Li'ibeei uyabica beei lu Felipe, enu neca bene eyeche Betsaida, tucu eyeche lu iliu Galilea, nu uzequiee beei lulla nú unibeei: ―Detá, niarqui'ru bedichia'nuru Jesuse.
43012022	Che uyatixiule'e Felipe nucua' lu Andrés nu che rucu beella uyatixiule'e beella nucua' lu Jesuse.
43012023	Chequie uni Jesuse lubeella: ―Uriñala hora nú li'á Bene enu uxe'la Diose, zucu' aya bee bene li'á.
43012024	Xne li'á nia luhua nú tucu nú neca tucu ebichi trigo nú tunu la benii, necasca' tucutsiae, pero tunu benii che chiqui' ayune.
43012025	Xne bene enu máse niarqui' huañi lu iliulabe quie', enta bichia nú laxu nucua', pero bene enu nzenu arqui' nú ri'i lunú niarqui' Diose mase ulle'calla lunú ulle'calla lu'culla elunehuañi nú leca xunga laxu ante lu Diose.
43012026	Tunu nu' bene enu niarqui' nú zibi' lua, ye'taquie nze'e li'á, nu elu nza'a le'ca ze'e nza nze'e. Nu bene enu zibi' lua, zucu' aya Pa Diose nze'e.
43012027	’¡Chiqui' nehuana nzu arquia nee hora quie'! ¿Nu xi nia? ¿Nia “Pa Diose, utsila'a li'á lunú chiqui' nehuana se'ca”? ¡La nia scua xne para nucua' nzela!
43012028	Enze'e rnia, Pa Diose ulube' poder'lu lubeei. Che uyene tucu chii enza liñibe, nú rni: ―Ulubela poder nú rlu'cua lubee bene pero lubezecane stucu bese lubeei.
43012029	Chequie chenu ubene' bee bene enu nucua'a ze'e chii cua', uni beella nú biziyu' neca enu uni, pero nu' beella enu uni: ―Tucu ángel neca enu ni lunu.
43012030	Che uni Jesuse lubeei: ―Lá yene chiquie' lu cuenda' li'á sino que necane para li'ihua.
43012031	Nee uriñala hora nú aca elu usticia lu iliulabequie' nu nee la nibiya' beze'lu tucu nú rnibiya'i lu iliulabequie'.
43012032	Pero chenu uquieelá lu cruse, che ri'á nú yelu bee bene chili arqui' li'á.
43012033	Scua udixiule'enu xa modo atinu.
43012034	Che ucuaqui bee bene lunu: ―Li'iru nediya'ru nú lu ley rni, nú leca xunga ati Cristo. ¿Xinu rnilu nú Bene enu uxe'la Diose rqui'ña nú quiee lu cruse? ¿Ti neca Bene enu uxe'la Diose che?
43012035	Chequie uni Jesuse lubeei: ―Lacaxea' nzulá ellie'e quie' cuna li'ihua, enze'e uyaquiehuane diquila nú nzue cuna li'ihua para nú la ri'i nú necabe ana luhua xne bene enu nzenala nú necabe la ri'i nze'e beya' cá nza nze'e.
43012036	Enze'e diquila nú nzu ellie'e quie' cuna li'ihua uchili arqui'huane para nú acahua bee benea. Chenu ulaxu nú uni Jesuse bee bedichia'quie' chu nzanu nu né lañia' beei li'inu.
43012037	Pero añinzuca nú uri'i Jesuse huaxi bee milagro lubeei, né chili arqui'beei li'inu.
43012038	Nu scua uyalu nú uni profeta Isaías chenu unilla: Pa Diose, lecati nzeli arqui' beenú rniru equie cuenda'lu. Lecati rri'i beya' nú equie poder'lu huaxi beenú unga.
43012039	Enze'e né chili arqui'beei li'inu. Nu le'ca uquie'e profeta Isaías:
43012040	Diose uri'i nú neca xi neca nú la lañi'beei, nu uri'inu nú unga nziti arqui'beei, para nú la lañi'beei, nu la ri'ibeei beya', para nú la benchila'beei lua, para nú ri'á perdona stula beei.
43012041	Uni Isaías scua xne ulañi'la'lla poder nú rlu'cu Jesuse hasta hua'tu, enze'e unilla scua equie cuenda'nu.
43012042	Pero huaxi bee bene Israel uchili arqui' Jesuse, nu hasta chiucu chuna bee bene enu rnibiya' uchili arqui' li'inu. Pero lá tsiru'u beei nucua' lubee bene xne xiqui beei nú cánu la zela' bee fariseo nú chu'ulá beei liñi indu.
43012043	Xne másela uyu'u arqui'beei nú zucu' ayaa bee bene li'ibeei, luhuare nú ya'na nze'ca beei lu Diose.
43012044	Nu juerte uni Jesuse: ―Bene enu nzeli arqui' li'á, la nzeli arqui' nze'e li'itsia, le'ca nzeli arqui' nze'e Pa Diose enu uxe'la li'á.
43012045	Nu enu rlañi' li'á, le'ca rlañi'la' nze'e Pa Diose enu uxe'la li'á.
43012046	Li'á enu neca ellie'e, uriña lu iliulabe para nú bee bene enu nzeli arqui' li'á, la chenala' beei inziu nú necha neca.
43012047	Enu riene' stichia'a nu la ri'i casoe, li'á la necaa enu dete' castiya nze'e, xne lá yela lu iliulabe para nú detea castiya bee bene, sino que uriña para nú tsila'a bee bene.
43012048	Bene enu rluachu li'á, nu la ri'i caso stichia'a nzula enu dete' castiya nze'e, bee bedichia' nú unila dete' castiya nze'e bichia chenu hualu Diose lu cuenda' bee bene.
43012049	Xne bee bedichia' nú rnia la necane stichia'tsia, sino que Pa Diose enu uxe'la li'á, li'inu unibiya'nu lua nú xi nia nu xi zetea bee bene.
43012050	Nu nediyaa nú stichia' Pa Diose necane para nú lu'cu bee bene elunehuañi nú leca xunga laxu lu Diose. Enze'e rnia tucu nú unibiya'nu lua nú nia.
43013001	Ante eliñi baxcu, nediya'la' Jesuse nú entariñala hora nú tsa'nanu iliulabequie' para nú nzianu zucunu cuna pa'nu Diose. Li'inu chiqui' uzecanu bee bene'nu lu iliulabe quie' nu secasca'nu li'ibeella hasta nee.
43013002	Nu chenu racuxee beella, uyu'u beze'lu arqui' Judas Iscariote lliana' Simón Iscariote para nú dete' cuendai Jesuse.
43013003	Pero nediya'la'nu nú Pa'nu Diose utsa'nala yeene yanu, nu le'ca nediya'la'nu nú enza lu Pa'nu Diose nze'tanu nu enza lu Pa'nu Diose benchila' zecanu.
43013004	Diquila nú racuxee beella utsulínu nu uluanu laquie nú nutunu lu xucunu nu ullica'nu tucu tualla xla'cunu.
43013005	Che chu udu'nu inza liñi tucu exqui'ña, nu uquixienu rquienu cuchiu' bee bene'nu, nu rcui'chinue cuna tualla nú naca'cu xla'cunu.
43013006	Chenu nze quienu cuchiu' Simón Pedro, unilla lunu: ―Detá, la yala nú quielu cuchiu'a.
43013007	Nu ucuaqui Jesuse lulla: ―Nee la ri'ilu beya' lunú rri'á, pero enta chenu ri'ilu beya'e.
43013008	Chequie uni Pedro lunu: ―¡La zelaa nú quielu cuchiu'a! Nu uninu lulla: ―Tunu la quiea cuchiu'lu la aca'lu benea che.
43013009	Nu ucuaqui Simón Pedro lunu: ―Aa che, Detá, pero la quieelu cuchiu'tsia, le'ca uquiee ya nu u'cha' li'á che.
43013010	Pero ucuaqui Jesuse lulla: ―Enu ungutsala, cuchiu'tsia nze'e rqui'ña nú chequielá, xne leca' xi naa diquilla. Nu li'ihua leca' xi naahua, añinzuca nú laca yehua.
43013011	Li'inu uninu: “Añinzuca nú laca yehua”, xne nediya'nu nú ta enu dete' cuenda li'inu.
43013012	Chenu ulaxu nú uquieenu cuchiu' bee bene'nu, che ungutu zecanu laquie nú uluanu lu xucunu, nu chu uzucu zecanu lu mexa nu uninu lubeella: ―¿Rri'ihua beya' lunú uri'á luhua la?
43013013	Li'ihua rnihua Maestro nu Detá lua, nu neli'hua xne scua necane.
43013014	Nee li'á nú neca ulaxcuela nu Detá uquia cuchiu'hua, le'ca scua rqui'ña nú quiehua cuchiu' bee sa'hua.
43013015	Ulubela luhua xa ri'ihua para nú le'ca scua tucu nú uri'á ri'ihua.
43013016	Li'ihua nediya'hua nú ni'tucu moso' la neca equielái lu patron'i, le'ca bene enu nza luhuare' stucu bene la neca equielái lu bene enu xe'la li'i.
43013017	Ñia nza lu cuenda'hua tunu rri'ihua beya' bee nucua' nu zucu'huane.
43013018	’La nia lu cuenda' yehua, li'á nediya tahua bee enu ucañia. pero rqui'ña nú yalu tucu nú rni lu ichi' Stichia' Diose elu rni: “Li'i e'cu enu racunua, ubelleta equiea.”
43013019	Nia nucua' luhua ante nú acane para nú chenu acane, chili arqui'hua nú li'á necaa enu necaa.
43013020	Neli nia luhua: Nú bene enu ri'i caso bene enu xe'laa, rri'i caso nze'e li'á, nu enu rri'i caso li'á, li'illa rri'i casolla enu uxe'la li'á.
43013021	Chenu ulaxu nú uni Jesuse scua, chiqui' nehuana utsu arqui'nu, che udixiule'e nze'canu lubeella nú uninu: ―Neli nia luhua nú tucuhua dete' cuenda li'á.
43013022	Chequie uquixie ubi'ya bee bene'nu lu sa'beella, nu la ri'i beella beya' tabeella neca enu uninu lu cuenda'.
43013023	Nu tucu bene' Jesuse enu chiqui' secanu enu nzucu cue'tsenu diqui nú racuxe beella,
43013024	uri'i Simón Pedro seña lulla para nú nedichia'lla lunu, núti lu cuenda' rninu.
43013025	Che bene'nu enu nzucu cue'tsenu unedichia'lla lunu: ―Detá, ¿Taru enu dete' cuenda li'ilu?
43013026	Nu ucuaqui Jesuse, nu uninu: ―Cuachaa tele'e pá nu ya enu detene nze'ella. Che ucuachanu tele'e pá udete'nu ya Judas Iscariote, lliana' Simón Iscariote.
43013027	Hora nú una'tse Judas pá ze'e chu uyu'u beze'lu arquii, nu uni Jesuse lui: ―Lunú niarqui'lu ri'ilu, yexetsia uri'i.
43013028	Nu ni' tucu beella enu nzucununu lu mexa ze'e né ri'ibeella beya' xinu uninu lui scua.
43013029	Nu lunú Judas nuya' cuenda biti nú nu'che' melu, che nu' beella enu uri'i elliebacu', nú uni Jesuse lui nú chetsii xi chetsii para eliñi, urre dete'i xi dete'i lubee bene enu seca. elitsi.
43013030	Chenu ulaxu udacu Judas pa ze'e chu uchiu'ui nzai nu uyu'ula rula' che.
43013031	Chenu uchiu'u Judas uni Jesuse: ―Nee aca achee poder nú rlu'cu Bene enu uxe'la Diose lu iliulabe, nu equie cuenda' li'inu aca achee poder nú rlu'cu Diose.
43013032	Nu scua tucu nú lube' Bene enu uxe'la Diose, xa neca poder nú rlu'cu Diose, le'ca scua lube' Diose poder nú rlu'cu bene enu uxe'lanu, nu la lea' nú acane scua.
43013033	Bee lli'ñia, lle'natsia nzula cuna li'ihua. La'nahua li'á pero tucu nú unila lubee bene Israel, le'ca scua nia luhua nee. Leca modo tsehua elu nza'a.
43013034	Nee liquia tucu mandamiento cuqui luhua: Uzecahua bee sa'hua. Tucu nú se'ca li'ihua, le'ca scua uzecahua bee sa'hua.
43013035	Tunu secahua bee sa'hua, scua ri'i ye bee bene beya' nú li'ihua necahua bee benea.
43013036	Nu uni Simón Pedro lu Jesuse: ―Detá, ¿ca nzalu? Nu uni Jesuse: ―Elu nza'a leca modo tselu nee, pero enta bichia nú ye'tanalalu li'á.
43013037	Che uni Pedro lunu: ―Detá, ¿xiquie nú leca modo tsea cuna li'ilu nee? ¡Nu li'á lecaxi ri'i mase nú atia lu cuenda'lu!
43013038	Nu ucuaqui Jesuse nú uninu: ―¿Neli'lu nú atilu lu cuenda la? Li'á nia lulu nú ante nú bixia tiula, li'ilu chunala bese unilálu nú la chululu li'á.
43014001	’Chequie uni Jesuse lubeella: ―La chenu arqui'hua, uchili arqui'hua Diose, nu uchili arqui'hua li'á.
43014002	Elu nzucu Pa Diose chiqui' nu' luguare elu cua'a bee bene nu', xne tunu leca luhuare li'á lá ania luhua nú nze tsuche'a elu cua'ahua.
43014003	Nu chenu uyatsuche'la elu cua'ahua, che nzela stucu bese para nú nzela tucua'ahua para nú cua'ahua elu zucua'a.
43014004	Li'ihua nediya'hua cá nza'a nu nu'luhua inziu para nú riñahua ze'e.
43014005	Chequie uni Tomás lunu: ―Detá, la biya'ru cá nzalu, ¿xa chuluru inziu nú rnilu?
43014006	Che ucuaqui Jesuse, nú uninu: ―Li'á neca inziu ze'e, nu nú neli neca, nu elu nehuañi. Equie cuenda' li'itsia nu' modo riña bee bene lu Pa Diose liñibe.
43014007	Tunu li'ihua nu'luhua li'á le'ca nu'luhua Pa Diose nu nee nu'lulahuanu, xne ulañi'la'huanu.
43014008	Che uni Felipe lunu: ―Detá, uzela lañi'ru Pa Diose para nú ya'na conformero.
43014009	Chequie uni Jesuse lulla: ―Felipe, xeela nzua cuna li'ihua, ¿Nu lasca' chululu li'á la? Enu ulañi'la' li'á, le'ca ulañi'la' nze'e Pa Diose, ¿xiquie nú rnilu lua nú zelaa lañi'hua Pa Diose?
43014010	¿Xie' la chili arqui'lu nú tucutsia neca cuna Pa Diose nu li'inu tucutsia necanu cuna li'á la? Bee bedichia' nú rnia la necane elliebacutsia sino que Pa Diose, enu nzunu li'á, li'inu necanu enu rri'i lunú rri'á.
43014011	Uchili arqui'hua nú li'á nzunua Pa Diose, nu li'inu nzununu li'á, tunu la chili arqui'hua, uchili arqui'hua li'á equie beenú rri'á.
43014012	Li'á nia luhua nú enu nzeli arqui' li'á, le'ca ri'i nze'e beenú rri'á, nu ri'i nze'e beenú llenesca'lá neca, lunú nzia'la elu nzucu Pa Diose.
43014013	Nu ye nú nacu'hua lu Diose equie cuendaa li'á liquine. Para nú equie cuenda' lli'ñinu acachee poder nú rlu'cu Pa Diose.
43014014	Xitse nú nacu'hua lu Diose equie cuendaa, li'á liquine.
43014015	’Tunu li'ihua secahua li'á, zu'cuhua stichia'a.
43014016	Nu li'á nacua lu Pa Diose para nú xe'lanu stucu enu du' ana arqui'hua nu ya'nalínu cuna li'ihua.
43014017	Li'inu necanu Espíritu Santo enu rni nú neli neca, bee bene enu laca bee benea leca modo yucu arqui'beei li'inu. Xne la lañi' beei li'inu nu la chulu beei li'inu. Pero li'ihua nu'luhuanu xne nzunu cuna li'ihua nu ya'nalínu arqui'hua.
43014018	La tsa'na zaquia li'ihua, nzela zeca luhua.
43014019	Lacaxea' la lañia' bee bene enu laca bee benea li'á, pero li'ihua lañi'hua li'á. Nu tucunú rlu'cua elunehuañi, le'ca scua lu'cuhua elunehuañi.
43014020	Bichia nú yucuhua Espíritu Santo ri'ihua beya' nú tucutsia necaa cuna Pa Diose, nu tucutsia necahua cuna li'á, nu tucutsia necaa cuna li'ihua.
43014021	Enu rdu' equie stichia'a nu sucu'e, nze'e rlube' nú neli seca li'á. Nu enu seca li'á zeca Pa Diose nze'e, nu le'ca zecaa nze'e, nu lubea lu nze'e nú ti necaa.
43014022	Chequie Judas (enu laca Judas Iscariote) uni lunu: ―Detá, ¿xiquie nú lutsiaru lube'lu nú ti necalu? Nu la lube'lu nú ti necalu lu beelá bee bene iliulabe.
43014023	Che ucuaqui Jesuse nú uninu: ―Enu seca li'á sucu' stichia'a, nu Paa Diose seca nze'e, nu Paa nu li'á nzelaru para nú huañiru cuna nze'e.
43014024	Enu la zeca li'á, la zucu' nze'e stichia'a nu bee bedichia' nú riene'hua rnia lacane stichia'a, stichia' Paa Diose enu uxe'la li'á necane.
43014025	’Rnia ye bee nucua' luhua diquila nú nzusca'a cuna li'ihua;
43014026	pero Espíritu Santo enu xe'la Paa Diose equie cuendaa, li'inu du'nu ana arqui'hua nu zete'nu li'ihua yeene, nu ellu'cu arqui'nu li'ihua ye beenú unila luhua.
43014027	Chenu nzia'la liquia nú nzuxe arqui'hua, nu li'á la nitsiane tucu nú rni bee bene iliulabe xne li'á neli liquine luhua. La chenu arqui'hua nu la lliquihua.
43014028	’Ubene'la'hua nú unia nú nzia'a pero benchila' zecaa luhua. Tunu neli nú secahua li'á, ñia atsu arqui'hua chenu unia nú nzia'a lu Pa Diose, xne li'inu rnibiya'nu lua.
43014029	Rixiule'exula nucua' luhua nee para nú chenu acane chili arqui'hua li'á.
43014030	’La nia'a huaxilá bee bedichia' luhua, xne nze'tala enu rnibiya' lu iliulabe quie'. Añinzuca nú la nibiya' nze'e lua,
43014031	pero rqui'ña nú acane scua tucu nú rqui'ña nú acane, para nú ri'i bee bene iliulabe beya' nú li'á se'ca Pa Diose, nu rri'á lunú unibiya'nu ri'á. Utsulihua ne cha'ahua.
43015001	’Le'ca uni Jesuse lubeella: ―Li'á neca xi neca luchi lube' nu Pa Diose neca xi neca enu rquienii.
43015002	Nu bee bene enu neca xi neca bee luchi yae. Bee luchi yae nú la ayu uva, chiecu'nue, pero beenú rayu uva, chi'qui yae nú la zibi' para nú lecaxi nae nu che ayulae.
43015003	Li'ihua leca' xi nahua equie nú nzeli arqui'hua bee bedichia' nú unilá luhua.
43015004	Aca tucutsiahua cuna li'á, tucu nú tucutsia necaa cuna li'ihua, xne tucu luchi lube' leca modo ayu uva lue tunu la nzenene cuna luchi uzana le'ca scua li'ihua leca modo ri'ihua lunú riu' arqui' Diose tunu la neca tucutsiahua cuna li'á.
43015005	’Li'á neca xi neca luchi lube' uzana nu li'ihua necahua xi neca luchi yae. Bene enu la tsana' arqui' nú neca tucunecatse cuna li'á, nu li'á necatucunecatsea cuna nze'e, nze'e máse rri'i lunú riu' arqui' Pa Diose, xne tunu la neca tucunecatsehua cuna li'á lecaxi acahua ri'ihua.
43015006	Bene enu sana' arqui' nú neca tucunecatse cuna li'á, zeca nze'e tucu nú seca yaa luchi lube' nú urecu' nu rebichi, che yete'sae para nú chiquine.
43015007	’Tunu la tsana'hua nú neca tucunecatsehua cuna li'á nu la tsana'hua nú sucu'hua stichia'a, una'cuhua nú niarqui'hua nu yucuhuane.
43015008	Nu chenu neli rri'ihua lunú riala ri'ihua equie bee nucua', li'ihua sucu' ayahua Pa Diose, scua rlube' nú neli necahua bee benea.
43015009	Tucu nú seca Pa Diose li'á, le'ca scua se'ca li'ihua udu' equiehua nú li'á se'ca li'ihua.
43015010	Tunu li'ihua sucu'hua stichia'a, rdu' equiehua nú li'á se'ca li'ihua, scua tucu nú sucua nú rni Pa Diose, xne rdu' equiea nú li'inu secanu li'á.
43015011	’Rnia scua luhua para nú ñia tsu arqui'hua tucu nú ñia nzu arquia para nú za' nú ñia nzu arqui'hua.
43015012	Nee lunú rnibiya'a luhua necane: nú uzecahua bee sa'hua tucu nú se'ca li'ihua.
43015013	Le'ca eluseca nú máse llene neca nú zela tucu bene ati equie cuenda' amigo'.
43015014	Nu li'ihua necahua bee amigoa, tunu rri'ihua lunú rnibiya'a luhua.
43015015	La nia mosoa luhua xne tucu moso' la ri'i beya' ye nú rri'i patrón. Li'á rnia luhua bee amigo, xne li'á unila luhua ye beenú uni Pa Diose lua.
43015016	Li'ihua nécañihua li'á, sino que li'á ucañia li'ihua, nu uxe'la li'ihua para nú chetixiule'ehua lubee bene nú chili arqui'beei li'á, tucu nú nzeli arqui'hua li'á para nú nzedalala bee bene enu chili arqui' li'á. Nu scua Pa Diose liqui' luhua ye nú nacu'hua lunu equie cuenda' li'á.
43015017	Nee lunú rnibiya'a luhua necane: nú uzecahua bee sa'hua.
43015018	’Tunu rana arqui' bee bene li'ihua ullu'cu arqui'hua nú li'á rlutila uhuana arqui'beei.
43015019	Tunu li'ihua nehuañisca'hua tucu nú nehuañi beei, seca beei li'ihua tucu nú seca beei sa'beei, pero li'á ucañia li'ihua leta beei, nu rana arqui'beei li'ihua, xne la ria'ahua tucu nú rri'i beei.
43015020	Ullu'cu arqui'hua bee bedichia' nú unilá luhua: “Ni' tucu moso' la neca equiela lu patron'.” Neequie tunu li'á rri'i condra bee bene, le'ca ri'i condra beei li'ihua, nu tunu rri'i caso beei stichia'a, le'ca ri'i caso beei stichia'hua.
43015021	Scua ri'inu beei li'ihua lunú necahua bee benea, xne lachulu beei enu uxe'la li'á.
43015022	’Li'ibeei lecaxi equiya lu'cu beei, tunu li'á lá ayela ania lubeei pero nee lunú ubelalá unia lubeei leca' xi quieru'ulá beei lu cuenda' stula beei.
43015023	Nu bee bene enu rana arqui' li'á, le'ca nuu Pa Diose rana arqui'beei.
43015024	Lecaxi equiya lu'cubeei tunu li'á lá ari'á bee milagro lubeei, bee milagro nú ni' tucu bene lá ri'i, pero nee añinzuca nú ulañi'la' beei beenú uri'á rana arqui'beei li'á, nu le'ca nuu Pa Diose rana arqui'beei.
43015025	Pero recae scua, xne rqui'ña nú yalu tucu nú nequie lu ley' beei elu rni: “Rana arqui'beei li'á nu lecaxi rri'a lubeei.”
43015026	’Pero chenu riña enu du' ana arqui'hua, li'inu necanu Espíritu Santo enu xe'la luhua desde elu nzucu Pa Diose, nu li'inu ninu equie cuendaa.
43015027	Nu le'ca li'ihua nihua equie cuenda' li'á, xne nucua'anuhua li'á desde nú uquixiea setea li'ihua.
43016001	’Rnia bee bedichia' quie' luhua para nú la tsu chiucu arqui'hua.
43016002	Xne nze'ta bichia nú la zela'beei nú chu'uhua liñi indu, nu hasta riña bichia nú bene enu úti li'ihua zeca nze'e nú rri'i nze'e lunú riu' arqui' Diose.
43016003	Rri'i beei scua xne lasca' chulu beei Pa Diose nu ni' li'á lá chulu beei.
43016004	Rnia bee nucua' luhua para nú chenu acane ellu'cu arqui'hua nú unilane luhua. Né nia nucua' luhua desde nú uquixiea setea li'ihua, xne li'á nzua cuna li'ihua.
43016005	’Pero nee nzia'a lu enu uxe'la li'á nu ni'tucuhua la nedichia' lua cá nza'a,
43016006	a'la chiqui' nehuana nzu arqui'hua nú unia scua luhua.
43016007	Pero li'á rnia luhua: nú neca nze'calá para li'ihua nú nzia'a. Xne tunu la ya'a la ye'ta Espíritu Santo luhua pero tunu nzia'a li'á xe'la Espíritu Santo luhua.
43016008	Nu chenu riñanu che lube' nze'canu lubee bene ta enu rlu'cu dula, nu ta enu la lu'cu dula, nu ta enu riala castiya.
43016009	Nu li'ibeei ri'ibeei beya' nú rlu'cu beei dula xne la chili arqui'beei li'á.
43016010	Nu ri'ibeei beya' nú li'á la lu'cua dula xne nzia'a lu Pa Diose, nu la lañia'hua li'á,
43016011	nu le'ca ri'ibeei beya' nú enu riala castiya neca beze'lu enu rnibiya' lu iliulabe quie'.
43016012	’Huaxisca'lá nú rlucua nia luhua, pero nee li'ihua la ri'ihua beya' xi rni bee nucua'.
43016013	Pero chenu riña Espíritu Santo li'inu lube'nu luhua ye nú neli neca xne la ninu lu cuenda' li'inu, li'inu ninu ye nú riene'nu nu equie cuenda'nu ri'ihua beya' beenú aca.
43016014	Nu li'inu zucu' ayanu li'á, xne ye nú nediya'nu lu cuendaa lube'nue luhua.
43016015	Ye nú rlu'cu Pa Diose, le'ca necane stenea enze'e unia luhua nú ye nú nediya' Espíritu Santo lu cuendaa lube'nue luhua.
43016016	’Lle'natsia la lañia'hua li'á, pero cheelá lle'natsia chu lañi' zeca'hua li'á, xne nzia'a lu Pa Diose.
43016017	Chequie nu' bee bene'nu unedichia' beella lu sa'beella: ―¿Xi rninu nú lle'natsia la lañia'ahuanu nu cheelá lle'natsia lañi' zeca'ahuanu xne nzianu elu nzucu Pa Diose?
43016018	¿Xi rni bedichia' nú rninu “lle'natsia”? La ria'ahua beya' xi rninu.
43016019	Nu uri'i Jesuse beya' nú niarqui' beella nedichia' beella lunu bedichia' nú uninu lubeella: ―¿Rnedichia'hua lu sa'hua lunú unia, lle'natsia la lañia'hua li'á nu cheelá lle'natsia lañi' zeca'hua li'á la?
43016020	Neli rnia luhua nú una'hua nu nehuana tsu arqui'hua, diquila nú ñia nzu arqui' beelá bee bene. Pero lecaxi ri'i nú nehuana tsu arqui'hua, cheela che'e nú ñia'la tsu arqui'hua.
43016021	Tucu nú seca tucu una'a enu enta nú ala endu' rlachi xla'culla pero chenu ungulala endu'lla, ni' la llucua' arqui'lla nú nehuana utsi'lla equie nú ñia nzu arqui'lla nú ungula endu'lla lu iliulabe.
43016022	Le'ca scua li'ihua nehuana nzu arqui'hua nee, pero chenu nzelabi'ya zeca li'ihua chiqui' ñia tsu arqui'hua nu lecati axi nú ñia nzu arqui'hua.
43016023	’Bichia ze'e leca' xi nedichia'hua lua. Nu neli nia luhua nú ye nú nacu'hua lu Pa Diose, li'inu liqui'nue luhua equie cuenda' li'á.
43016024	Hasta nee lecaxi nacu'hua lunú equie cuendaa, una'cuhua nu yucuhuane para nú za' nú ñia tsu arqui'hua.
43016025	’Ye beenú unia luhua la ri'ihua beya'e xne unine luhua puro bee ejemplu pero nze'ta hora nú la nia'a scua luhua, sino que achee nia luhua equie cuenda' Pa Diose.
43016026	Bichia ze'e equie cuendaa nu' modo nacu'hua lu Pa Diose nu la qui'ñia' nú nacua lunu equie cuenda'hua,
43016027	xne le'ca li'i Pa Diose seca li'ihua, secanu li'ihua xne secahua li'á nu nzeli arqui'hua nú li'inu uxe'lanu li'á.
43016028	Lunú uriña lu iliulabe quie', nu nee tsa'na iliulabe quie' para nú benchila' zeca lunu.
43016029	Chequie uni bee bene'nu lunu: ―Nee si' achee rixiule'elu luru, la nia'lu bee ejemplu luru tucu nú unilu nú la ri'iru beya'.
43016030	Nee rri'iru beya' nú nediya'lu yeene nu la qui'ñialu nú ti nedichia' lulu, enze'e nzeli arqui'ru nú nze'talu enza lu Diose.
43016031	Nu ucuaqui Jesuse lubeella: ―¿Nee si' nzeli arqui'hua li'á la?
43016032	Xne nee nze'ta riñala hora, nu nee necalane, nú li'ihua ri'chialetsehua tucua tucuahua na'tsehua inziu'hua, nu tsa'nahua stuculi'a. Pero la ya'na stuculi'a xne Pa Diose nzu cuna li'á
43016033	Rnia ye bee nucua' luhua para nú equie cuenda'e ñia tsu arqui'hua. Li'ihua nehuana zecahua lu iliulabe, pero la lliquihua xne li'á uri'ila ana luye nú nu' lu iliulabe.
43017001	Chenu ulaxu nú uni Jesuse scua lubee bene'nu, che ubi'yanu enza liñibe nu uninu: ―Pa Diose, uriñala hora nú aca lunú riala aca. Ulube' poder nú rlu'cu lli'ñilu para nú le'ca lube' lli'ñilu poder nú rlu'culu.
43017002	Xne li'ilu udete'lu poder lu lli'ñilu para nú nibiya'nu luye bee bene iliulabe, nu dete'nu elunehuañi nú leca xunga laxu luye bee bene, enu udete'lu lunu.
43017003	Nu elunehuañicua' neca para bee bene enu nu'lu li'ilu, nú tucutsia li'ilu necalu Diose nu nu'lu beei Jesucristo enu uxe'lalu lu iliulabe.
43017004	’Li'á ulubea poder nú rlu'culu ante lubee bene iliulabe, nu nee ula'xula rri'á beenú unibiya'lu lua nú ri'á.
43017005	Nee nú nzela lulu Pa Diose uli'qui' poder lua tucu nú ulu'cune cuna li'ilu ante nú quixie iliulabe.
43017006	’Bee bene enu ucañilu lu iliulabe quie' nu uliqui'lu lua, unila lubeella equie cuenda'lu. Bee bene'lu beella nu uliqui'lu beella lua nu uzucu' beella stichia'lu.
43017007	Nee rri'i beella beya' nú equie cuenda'lu nze'ta ye beenú unia nu ye beenú uri'á,
43017008	xne udixiule'a stichia'lu lubeella, nu uyali arqui'beella. Neequie rri'i nze'ca beella beya' nú nzela enza lulu, nu nzeli arqui' beella nú li'ilu uxe'lalu li'á.
43017009	’Li'á rnacua lulu equie cuenda' beella, la nacua lulu equie cuenda' ye bee bene iliulabe, sino que rnacua lulu equie cuenda' bee bene enu uliqui'lu lua, xne bee bene'lu neca beella.
43017010	Nu equie cuenda' beella achee poder nú rlu'cua. Ye nú neca stenea neca stene'lu nu ye nú neca stene'lu le'ca necane stenea.
43017011	’Li'á la zucua'a lu iliulabe quie' pero li'ibeella nucua'alá beella lu iliulabe, nu li'á nzela lulu. Pa Diose, li'ilu enu la lu'culí dula ubi'yaa li'ibeella enu uliqui'lu lua, cuna poder nú rlu'culu uli'qui'lua para nú aca tucunecatse beella tucu nú tucutsia neca'a.
43017012	Chenu nzunua li'ibeella lu iliulabe quie', li'ibeella enu uliqui'lu lua ubi'ya beella cuna poder nú rlu'cua uliqui'lu lua nu ni' tucu beella né nitilu, sino que unitilutsia tucu enu nzula nú nitilu, para nú yalu tucu nú rni lu ichi' stichia'lu.
43017013	’Nee nzelala lulu, pero rnia bee bedichia' quie' diquila nú nzua lu iliulabe, para nú chiqui' ñia tsu arqui'beella tucu nú ñia nzu arquia.
43017014	Li'á udixiule'a stichia'lu lubeella nu rana arqui' bee bene li'ibeella, xne la nehuañia' beella tucu nú nehuañi beelá bee bene, tucu nú le'ca li'á la nehuañia tucu nú nehuañi bee bene iliulabe.
43017015	La nacua lulu nú hualu li'ibeella lu iliulabequie', sino que nacua lulu nú bi'yalu li'ibeella para nú la ri'ibeella nú necha neca.
43017016	Li'ibeella la nehuañia' beella tucunú nehuañi beelá bee bene, tucu nú le'ca li'á la nehuañia tucu nú nehuañi bee bene iliulabe.
43017017	Uri'i nú lecaxi naa beella nu la lu'cu beella dula, equie cuenda' stichia'lu. Xne stichia'lu neli necane.
43017018	Tucu nú uxe'lalu li'á lu iliulabe quie', le'ca scua li'á xe'la li'ibeella lu beela bee bene iliulabe,
43017019	Nu equie cuenda' beella dete cuendaa li'á para nú le'ca li'ibeella lecaxi naabeella equie cuenda' stichia'lu nú neli neca.
43017020	’Nu la neca equie cuenda'tsia beella rnacua lulu, le'ca rnacua lulu lu cuenda' bee bene enu neela chili arqui' li'á chenu yene' beella lunú ixiule'e bee benea equie cuendaa.
43017021	Nacua lulu Pa Diose nú aca tucunecatse beella, tucu nú tucutsia necaa cuna li'ilu, nu le'ca scua acatucunecatse beella cuna li'á, para nú chili arqui' bee bene iliulabe nú li'ilu uxe'lalu li'á lu iliulabe.
43017022	Le'ca li'i poder nú uliqui'lu lua, udetene lubeella para nú acatucunecatse beella tucu nú li'ilu nu li'á tucutsia neca'a.
43017023	Li'á nzunua li'ibeella nu li'ilu nzunulu li'á para nú za'lí nú acatucunecatse beella cuna li'á, nu scua ri'i bee bene iliulabe beya' nú li'ilu uxe'lalu li'á nu secalu li'ibeella tucu nú secalu li'á.
43017024	’Pa Diose, niarquia nú ye bee bene enu uliqui'lu lua cua'a beella elu zucua'a, para nú lañi' beella poder nú uliqui'lu lua xne secalu li'á desde chenu lasca' quixie iliulabe.
43017025	Pa Diose, li'ilu enu rri'i tucu nú rialane, añinzuca nú bee bene iliulabe lá chulu beei li'ilu pero li'á nu'lua li'ilu, nu bee benea nediya' beella nú li'ilu uxe'lalu li'á.
43017026	Li'á unila lubeella equie cuenda'lu nu nzenisca'la lubeella, para nú zeca beella sa'beella tucu nú secalu li'á nu li'á nzua cuna li'ibeella.
43018001	Chenu ulaxu nú uni Jesuse bee bedichia' quie', uchiu'unu nú nzanu cuna bee bene'nu stucu chú re'cu nú lee Cedrón. Ze'e nu' bee aca olivos nu uyu'ununu bee bene'nu leta bee aca ze'e.
43018002	Nu Judas, enu udete' cuenda li'inu nu'lui ze'e, xne huaxi bese uyanu Jesuse li'ibeella ze'e.
43018003	Nu ze'e uriñayu Judas texcua'a bee sundado, nu cuna texcua'a bee bene enu rriucu Indu llene Jerusalén enu uxe'la bee ule'ya enu rnibiya' nu bee fariseo nu nuya' beei bee lanza cuna bee espada nu le'ca nuya' beei bee quinqué cuna bee antorcha.
43018004	Pero lunú nediya'la' Jesuse ye nú zecanu, uchiu'unu leta bee aca ze'e, nu unidichia'nu lubeei: ―¿Ti rla'nahua?
43018005	Nu ucuaquibeei lunu: ―Li'iru rla'naru Jesuse bene Nazaret. Che ucuaqui Jesuse nú uninu: ―Li'á neca nze'e. Nu Judas enu udete' cuenda li'inu le'ca nzui leta beei ze'e.
43018006	Nu chenu uni Jesuse lubeei: “Li'á neca nze'e”, ulacaquie beei enza di'chibeei nu uyecata beei lu yuu.
43018007	Chequie unidichia' zeca'la Jesuse lubeei nú uninu: ―¿Ti rla'nahua? Nu unia'la beei stucu bese: ―Li'iru rla'naru Jesuse bene Nazaret.
43018008	Che unia'la Jesuse stucu bese lubeei: ―Unila luhua nú li'á neca nze'e. Tunu li'á rla'nahua, uzelahua nú yue bee benequie'.
43018009	Ungae scua para nú uyalu nú uni Jesuse chenu uninu: “Ni' tucu bee bene enu uliqui'lu lua né nitilu beella.”
43018010	Chequie Simón Pedro ulualla espada nú nuya'lla nu uchiecu'lilla diaca chubé tucu bene enu lee Malco moso' ule'ya enu rnibiya' lubee ule'ya.
43018011	Che uni Jesuse lu Pedro: ―Uduche' espada cua' luhuare'e. Xne tunu Pa Diose unilanu nú nehuana zecaa rqui'ña nú nehuana zecaa.
43018012	Chequie bee sundado ze'e nu tucu sundado enu rnibiya' lubeei, cuna bee bene Israel enu rriucu Indu llene Jerusalén, una'tsebeei Jesuse nu ullica'cubeei li'inu.
43018013	Nu unguya' beei li'inu rluti ni' Anás, enu neca suegro' Caifás, Caifás quie' neca ule'ya enu máse rnibiya' lubeelá ule'ya lana ze'e.
43018014	Nu le'ca li'i Caifás quie' neca enu uni lubee bene Israel nú neca nze'calá para li'ibeella nú ati tucutsia bene equie cuenda' ye bee bene Israel.
43018015	Simón Pedro cuna stucu bene' Jesuse uyanala beella li'inu. Nu lunú nu'lu ule'ya enu mase rnibiya' cua' stucu benecua', che uyu'ulla cuna li'inu ni' ule'yacua',
43018016	pero Pedro uya'na ru'u puertatsia. Che uchiu'u bene' Jesuse enu nu'lu ule'ya enu máse rnibiya', nu unilla lu una'a enu rriucu ru'u puerta ze'e para nú uyu'u Pedro.
43018017	Che uni una'a enu rriucu ru'u puerta ze'e lu Pedro: ―¿Pianu le'ca li'ilu necalu tucu bene' Jesuse? Nu ucuaqui Pedro lunchu nú unilla: ―Li'á laca bene'lla.
43018018	Nu lunú nucuaa che bee moso' cuna bee bene enu rriucu Indu llene Jerusalén ucua'a beei quii para nú ubichia beei. Nu le'ca nzu Pedro cuna li'ibeei ru'u quii ze'e rebichia beei.
43018019	Chequie ule'ya enu mase rnibiya' uquixie unedichia' lu Jesuse equie cuenda' bee bene'nu nu cuna equie nú sete'nu bee bene.
43018020	Che ucuaqui Jesuse lulla nú uninu: ―Li'á siempre unia ante luye bee bene nu uzetea li'ibeella liñi bee indu nu cuna liñi Indu llene Jerusalén elu riete'sa' ye bee bene Israel, nu lecaxi nú unia a'chi' lubeella.
43018021	¿Enze'e xinu rnedichia'lu lua? Unedichia' lubee bene enu ubene' nú unia, li'ibeella nediya' beella lunú uzetea li'ibeella.
43018022	Chenu uni Jesuse scua tucu bee bene enu rriucu ru'u Indu llene Jerusalén, udichiui ru'unu nu uni: ―¿Xie' scua rcuaqui bene lu ule'ya enu máse rnibiya' la?
43018023	Nu ucuaqui Jesuse lui nú uninu: ―Tunu nu' xi nú necha neca unia, uni' xine. Pero tunu uni nze'caa, ¿xinu udiñilu li'á che?
43018024	Che naca'cunu uxe'la Anás li'inu lu Caifás ule'ya enu másela rnibiya'.
43018025	Pero Pedro nzusca' rebichia ru'u quii ze'e. Nu unibeei lulla: ―¿Pianu le'ca li'ilu necalu tucu bene' Jesuse? Nu ucuaqui Pedro lubeei nú unilla: ―Li'á laca bene'lla.
43018026	Chequie tucu bee moso' ule'ya enu máse rnibiya' cua', enu recasa' bene enu uchiecu' Pedro diaca, uni lu Pedro: ―¿Xie'lanu li'á ulañialu cuna li'illa leta bee aca olivos la?
43018027	Nu stucua'la utsacu' arqui' Pedro nú nu'lulla Jesuse. Hora ze'e ubixia tucu tiula.
43018028	Chenu uye'e lu yuu uchiu'unu beei Jesuse ni'i Caifás nu unguya' beei li'inu ru'u palacio' gobernador Roma. Nu bee bene Israel cua' né chu'u beei liñi palacio ze'e, xne para li'ibeei tunu achu'u beei ze'e lixiu naa beei lu Diose, nu che leca' modo acubeei exe baxcu.
43018029	Che uchiu'u Pilato nu unilla lubeei: ―¿Xi uri'i benequie' nú uriñayuhualla ca'a?
43018030	Che ucuaqui beei nú unibeei lulla: ―Tunu necalla bene nze'ca né ayelayurulla lulu ca'a.
43018031	Che uni Pilato lu beei: ―Uya'hualla, nu ulualuhua lu cuenda'lla tucu nú rnibiya' ley'hua. Che unibeei lu Pilato: ―Li'iru la lu'curu elurnibiya' nú nibiya'ru nú ati tucu bene.
43018032	Scua uyalu nú uni Jesuse chenu uninu equie cuenda' nú xa atinu.
43018033	Chequie uyua'la Pilato liñi palacio ze'e nu ubixialla Jesuse nu unedichia'lla lunu: ―¿Xie' li'ilu necalu arre' bee bene Israel la?
43018034	Che ucuaqui Jesuse lulla nú uninu: ―¿Li'itsialu rnidichia'lu nucua' la o stucu bene uni nucua' lulu la?
43018035	Nu ucuaqui Pilato lunu: ―¿Xie' bene Israel li'á la? Li'i e'cu bee bene lachilu cuna bee ule'ya enu rnibiya' udete' cuenda li'ilu lua. ¿Xi uri'ilu che?
43018036	Che ucuaqui Jesuse lulla: ―Elurnibiya' nú rlu'cua lacane elurnibiya' nú nu' lu iliulabequie'. Tunu necane elurnibiya' nú nu' lu iliulabequie', rlu'cua bee bene enu ari'i xuu para nú lecati adete' cueda li'á lubeei pero elurnibiya' nú rlu'cua lacane elurnibiya' nú nu' lu iliulabequie'.
43018037	Chequie uni Pilato lunu: ―¿Li'ilu necalu arre chela? Nu ucuaqui Jesuse lulla nú uninu: ―Tucu nu rnilu scua necane, li'á neca arre. Para nucua' ungula, nu para nucua' ubela lu iliulabe quie' para nú nia lunú neli neca lubee bene. Ye bee bene enu nzenala nú neli neca riene' bee nze'e nú rnia.
43018038	Che uni Pilato lunu: ―¿Xi neca nú neli neca che? Chenu ulaxu uni Pilato nucua', uchiu'u zeca'lalla uyani'lla lubee bene Israel ze'e nu unilla lubeei: ―La llela ni' tucu equiya nú uri'i benequie'.
43018039	Pero li'ihua rlu'cuhua custumbre nú li'á la'a tucu bene enu nchiñi ni'cu' lu eliñi baxcu. ¿Niarqui'hua nú la'a Arre Israel che la?
43018040	Chequie ubixialí zeca'labeei nú unibeei: ―La la'alu benequie', ula'a Barrabás. Nu Barrabás necai tucu huana'.
43019001	Che unibiya' Pilato nú uzete'che' bee sundado Jesuse.
43019002	Nu bee sundado cua' ureche' beei tucu ellu'ñi' eche uzucu'beei equienu, nu ungutubeei li'inu tucu laquie morado.
43019003	Che uyabica beei lunu rnibeei: ―¡Nehuañi arre Israel! Nu udichiu beei ya beei lunu.
43019004	Chequie uchiu'u zeca'la Pilato nu unilla lubee bene Israel ze'e: ―Ubi'yacuruhua, hualla ca'a para nú ri'ihua beya' nú lá llela ni' tucu equiya nú xi uri'illa.
43019005	Nu uchiu'u Jesuse nzucu ellu'ñi' eche equienu nu nutunu laquie morado nú ungutubeei li'inu. Che uni Pilato lubee bene ze'e: ―¡Nzuquie'lla!
43019006	Che bee ule'ya enu rnibiya' cuna bee bene enu rriucu Indu llene Jerusalén chenu ulañi' beei li'inu uquixie beei rixiali beei rnibeei: ―¡Uquie'ella lu cruse! ¡Uquie'ella lu cruse! Che uni Pilato lubeei: ―Li'ihua uya'hualla nu uquie'ehualla lu cruse, xne li'á la llela ni'tucu equiya nú xi uri'illa.
43019007	Pero bee bene Israel ze'e ucuaqui beella nú unibeella: ―Li'iru rlu'curu tucu ley, nu lunú rnibiya' ley riala nú atilla xne rnilla nú necalla lli'ñi Diose.
43019008	Chenu ubene' Pilato nucua' chiqui' ulliquilla.
43019009	Che uyu'u zeca'lalla liñi palacio nu unedichia'lla lu Jesuse: ―¿Cá benelu? Pero lecaxi ucuaqui Jesuse lulla.
43019010	Che uni Pilato lunu: ―¿Xie' la cuaquilu nú rnia la? ¿Xie' la ri'ilu beya' nú rlu'cua elurnibiya' nú nibiya'a nú quielu lu cruse, nu le'ca para nú la'a li'ilu la?
43019011	Chequie ucuaqui Jesuse lulla: ―Lecaxi elurnibiya' rlu'culu lua, tunu lá liqui' Diosee lulu, enze'e bene enu udete' cuenda li'á lulu nze'e rlu'cu masela equiya luquela li'ilu.
43019012	Nu desde hora ze'e, uquixie rla'na Pilato nú xneca modo la'alla Jesuse, pero bee bene Israel ze'e ubixialíbeei nú unibeei: ―¡Tunu la'alulla lacalu amigo' arre César! ¡Xne titse bene enu rni nú neca arre, rri'i condra nze'e arre César!
43019013	Chenu ubene' Pilato nucua' uhua zecalla Jesuse ele'ya' ante lubee bene ze'e nu chu uzuculla lu xleta elu rlualullae, tucu luhuare elu lee bedichia' hebreo Gabata, nu rni nucua' labe ele'ya' nú necache' cuna quiee.
43019014	Nu bichia ze'e neca bichia xee eliñi baxcu, nu tucu rebibichia, uni Pilato lubee bene Israel cua': ―¡Nzuquie' arre'hua!
43019015	Pero ubixialíbeei nú unibeei: ―¡Utilla! ¡Utilla! ¡Quie'ella lu cruse! Che uni Pilato lubeei: ―¿Xie' quie'a arre'hua lu cruse la? Nu ucuaqui bee ule'ya enu rnibiya': ―Lecati stucu neca arre'ru, tucutsia arre César neca arre'ru.
43019016	Chequie udete' cuenda pilato li'inu lubee sundado para nú chequie'e beei li'inu lu cruse.
43019017	Nu uchiu'unu beei Jesuse nu nuya'nu cruse, nzenubeei li'inu “tucu luguare elu lee calavera”, nu bedichia' hebreo lee Gólgota.
43019018	Ze'e uquie'ebeei li'inu lu cruse, nu cuna xiucu bene tucua beei cada tucu chú cue'tsenu nu li'inu labe.
43019019	Nu unibiya' Pilato nú uquiee bee bedichia' equie cruse'nu nú rni: “Jesuse bene Nazaret, Arre' bee bene Israel.”
43019020	Huaxi bee bene Israel ungula bee bedichia' ze'e xne luhuare elu uquie'e bee bene li'inu lu cruse axue Jerusalén, nu bee bedichia' ze'e nequiene cuna bedichia' hebreo, cuna bedichia' griego nu bedichia' latín.
43019021	Enze'e bee ule'ya Israel enu máse rnibiya' uni beella lu Pilato: ―Xinu uquie'elu: “Arre' bee bene Israel”, mejora uquie'e: “Enu rni nú neca Arre' bee bene Israel.”
43019022	Nu ucuaqui Pilato lubeella: ―Lunú uquie'a, uquie'elane.
43019023	Chenu ulaxu nú uquie'e bee sundado Jesuse lu cruse, una'tsebeei xucunu nu utsabeei tacu pedaso xucunu nu uritsi'beei xucunu lu dacubeei. Nu stucu xucunu nú lee túnica nu lunú tucunecatsene nu la nedicune,
43019024	enze'e uni bee sundado lusa'beei: ―La tsa'ahuane, mejora te ita'ahua tucu rifa para nú bi'ya'ahua ta'ahua ri'i anae. Scua uyalu tucu nú niquie lu ichi' Stichia' Diose elu rni: “Uditsi'beei xucua lusa'beei, nu urita beei rifa equie túnicaa.” Scua neca nú uri'i bee sundado ze'e.
43019025	Axu elu uquie Jesuse lu cruse nzu na'nu cuna belalla, cuna María, una'a Cleofas, nu María Magdalena.
43019026	Chenu ulañi' Jesuse na'nu nzu cue'tse bene'nu enu chiqui' secanu, uninu lu na'nu: ―Naa nzucua' endu'lu:
43019027	Nu uninu lu bene'nu: ―Nzucua' na'lu. Desde hora ze'e uyucu cuenda bene'nu nucua' na'nu ni'lla.
43019028	Chenu ulaxu nú uni Jesuse scua lunú nediya'la'nu nú uyalula yeene tucu nú riala nú acane. Nu para nú yalu tucu nú nequie lu ichi' Stichia' Diose, che uninu: ―Rebichia.
43019029	Nu ze'e nzu tucu jarra nú achechicu nu' vinagre, che ucuacha beei tucu esponja lu vinagre ze'e nu uzucu' beeii lli'i tucu aca nú lee hisopo, nu uti'beeii ru'unu.
43019030	Chenu ungüe' Jesuse vinagre ze'e, uninu: ―Uyalula yeene nee. Che chu uzi'quindiquinu nu ungutinu.
43019031	Nu bichia ze'e neca bichia xee eliñi baxcu chenu rri'ilu bee bene ye nú xi qui'ñiabeei, nu la niarqui'beei nú ya'na cuerpo' bee bene ze'e lu cruse bichia nú sulachi beei, xne bichia ze'e neca bichia nú máse necachi neca para li'ibeei, enze'e unacu'beei lu Pilato nú nibiya'lla nú acha cuchiu' bee bene enu nequie lu cruse enu nehuañisca' para nú atibeei nu laca beei lu cruse.
43019032	Che uyaa bee sundado nu rluti udi'chia beei cuchiu' tucu bene ze'e nu che udi'chia beei cuchiu' stuculla.
43019033	Pero chenu uyabica beei lu Jesuse ulañi'beei nú ungutilanu. Enze'e ne i'chia'beei cuchiu'nu.
43019034	Pero tucu bee sundado ze'e utse'e lanza cue'tsenu, nu uchiu'u rene cuna inza cue'tsenu.
43019035	Nu bene enu rquie'e nucua' ulañilu'lla nú ungae scua, nu neli neca nú rnilla, nu li'illa nediya'lla nú neli neca nú rnilla para nú chili arqui'hua.
43019036	Ungae scua para nú uyalu tucu nú nequie lu ichi' Stichia' Diose elu rni: “Ni' tucu arta'nu lá i'chia beei.”
43019037	Nu le'ca stucu luhuare lu ichi' Stichia' Diose elu rni: “Lañi' bee bene li'inu enu utsee lanza.”
43019038	Chenu ulaxu nú unga ye bee nucua' che José bene eyeche Arimatea uyana'cu'lla cuerpo' Jesuse lu Pilato para nú uya'llanu. José quie' neca bene' Jesuse pero a'chi' xne xiquilla bee usticia Israel. Nu chenu uzela Pilato, che uyalla nu unguya'lla cuerpo'nu.
43019039	Nu le'ca Nicodemo enu uyabedichia'nu Jesuse tucu rula', uriñayulla tucu ala llichi'i kilo mirra nú nucha cuna áloe nú ñia rlia.
43019040	Che una'tse beella cuerpo'nu utelabeella venda nú nu' perfume, tucu nú neca costumbre' bee bene Israel chenu rcachi' beella tucu benenguti.
43019041	Axu luhuare elu uquiee Jesuse lu cruse nu' bee aca ndixí, nu ze'e nzucu tucu eluhua elu lasca'lí achi' nitucu bene,
43019042	ze'e ucachi' beella cuerpo' Jesuse xne axue, nu enta quixiela eliñi baxcu nú rri'i bee bene Israel.
43020001	Domingo sila'tu', chenu necabesca' uyaa María Magdalena ru'u eluhua' Jesuse, nu ulañi'lla nú uducu'la quiee nú nacu' ru'u eluhua ze'e,
43020002	che xexu'ulla uyatixiule'ella lu Simón Pedro nu lu stucu bene' Jesuse enu chiqui' secanu, nu unilla lubeella: ―¡Unguya' bene cuerpo' Detá Jesuse nu la ria'ahua beya' cá uri'i beei li'inu leca'nu liñi eluhua!
43020003	Chequie uchiu'u Pedro cuna stucu bene'nu, nzuebeella ru'u eluhua ze'e.
43020004	Rucu beella xuxu'u beella nzuella pero stuculla másela xexu'u nza che rlutilálla uriñalla ru'u eluhua ze'e luquela Pedro.
43020005	Chequie uzi'quilulla ri'yalla liñi eluhua ze'e, nu ulañi'lla laquie nú ubela Jesuse nchiucu' ze'e pero né chu'ulla.
43020006	Che chu uriña Simón Pedro nu uyu'ulla liñi eluhua ze'e nu le'ca ulañi'lla laquie ze'e nú nchiucu'e ze'e,
43020007	nu le'ca ulañi'lla laquie nú ubela equienu nu la nchiucu'e cuna laquie nú ubela cuerpo'nu sino que neyu'chine nchiucu' renene.
43020008	Che le'ca uyu'u stucu bene'nu enu uriña rlutilá liñi eluhua ze'e nu ulañi'lla nú unga, che uchili arqui'lla.
43020009	Pero lasca' ri'ibeella beya' lunú rni lu ichi' Stichia' Diose nú huañi Jesuse lu eluti.
43020010	Che chu nzia bee bene'nu nze'e ni'beella.
43020011	Pero María uya'nalá ru'u eluhua runa'. Nu diquila nú runa'lla uzi'quilulla ubi'yalla liñi eluhua ze'e,
43020012	nu ulañi'lla chiucu bee ángele enu nutu laquie niquichi nzucu liñi eluhua ze'e. Tucunu nzucu elu unguta equienu nu stucunu nzucu elu unguta e'yanu.
43020013	Che unidichia' bee ángele cua' lu María nú uni beenu: ―Una'a, ¿xiquie nú runa'lu? Che unilla lubeenu: ―Xne unguya' bene cuerpo' Detá Jesuse, nu la ri'á beya' cá uri'i bene li'inu.
43020014	Ulaxutsia unilla scua, ubelletalla nu ulañi'lla nú nzu Jesuse ze'e, pero lá chululla li'inu.
43020015	Che uninu lulla: ―Una'a, ¿xiquie nú runa'lu? ¿Ti rcua'nalu? Ulle'ca María nú bene enu rriucu bee aca ndixi ze'e necanu, nu unilla lunu: ―Detá, tunu li'ilu unguya'lu cuerpo' Jesuse, udixiule'e lua cá uri'ilunu para nú nzetucua'anu.
43020016	Nu uni Jesuse lulla: ―¡María! Che ubelletalla nu unilla lunu bedichia' hebreo: ―¡Rabuni! ―nu ni bedichia' cua': Maestro.
43020017	Che uni Jesuse lulla: ―Utsana' li'á, xne lasca' cha'a elu nzucu Paa, pero uquia nu uni' lubee benea nú nzia'a elu nzucu Paa, enu le'ca neca Pa'hua nu neca Diosea, nu le'ca necanu Diose'hua.
43020018	Chequie uyatixiule'e María Magdalena lubee bene'nu nú ulañi'lla Jesuse nu le'ca udixiule'ella lubeella yebeenú uninu lulla.
43020019	Nu chenu uyu'u rula' domingo ze'e neyete'sa' bee bene'nu nu nacu' ru'u puerta nucua'a beella xne xiquibeella bee usticia Israel, che tu'natsia uyu'u Jesuse elu nucua'a beella nu uninu lubeella: ―¡La lliquihua!
43020020	Chenu ulaxu uninu scua, ulube'nu yanu nu cue'tsenu lubeella. Nu chiqui' ñia utsu arqui'beella nú ulañi' beella li'inu.
43020021	Che stucua'la bese uni Jesuse lubeella: ―¡La lliquihua utsu naqui arqui'hua! Nu tucunú uxe'la Paa li'á, le'ca scua xe'la li'ihua lubee bene iliulabe para nú ixiule'ehua stichia'nu lubeella.
43020022	Chequie ulaanu equie beella nu uninu lubeella: ―Uyucuhua Espíritu Santo.
43020023	Chenu nihua nú xa aca perdona stula bee bene, che enu ri'i caso nú nihua neca perdona stula nze'e, nu enu la ri'i caso nú nihua la aca perdona stula nze'e.
43020024	Pero Tomás, enu neca lu chi'chiucu bee bene'nu, enu rri'chia bee bene cuachi lecalla chenu ulube'lu Jesuse lubeelá bee bene'nu.
43020025	Chequie chenu uni beella lu Tomás: ―Ulañi'ru Detá Jesuse. Che ucuaqui Tomás lubeella: ―Tunu la lañia yanu elu uzucu clau, nu tunu la dua'a cuene yaa ze'e nu tunu la du'a yaa cue'tsenu elu udi'qui, la chili arquia.
43020026	Xunu bichia luze'elá, uyetesa' zeca bee bene'nu nu le'ca nzu Tomás leta beella nu nacu' puerta nucua'a beella, che ulube'lu Jesuse lubeella nu uninu lubeella: ―¡Tsuxe arqui'hua!
43020027	Che uninu lu Tomás: ―Udu' cuene yaalu ca'a nu ubi'yacuru yaa, nu uli'qui yalu nu una'tse cue'tsea la za' arqui'lu. ¡Uchili arqui' li'á!
43020028	Chequie uni Tomás lunu: ―¡Li'ilu necalu Paa nu Diosea!
43020029	Nu uni Jesuse: ―¿Nzelí arqui'lu li'á xne ulañi'la'lu li'á? ¡Ñia neca lu cuenda' bee bene enu nzeli arqui' li'á añinzuca nú lá lañi' beei li'á!
43020030	Huaxilá bee milagro nú uri'i Jesuse lubee bene'nu nu lá quiee lu libro quie'.
43020031	Pero uquiee bee nucua' para nú chili arqui'hua nú Jesuse neca Cristo lli'ñi Diose, nu lunú chili arqui'hua li'inu lu'cuhua elunehuañi lu Diose liñibe.
43021001	Lu ze'e lá, ulube'lu zeca'la Jesuse lubee bene'nu ru'u inzatu' Tiberias, nu singuie ulube'lunu lubeella:
43021002	Chenu neyete'sa' beella, nzu Simón Pedro, cuna Tomás enu rri'chia bee bene cuachi, nu Natanael enu neca bene Caná tucu eyeche lu iliu Galilea cuna bee lliana' Zebedeo nu cuna xiucu bee bene'nu.
43021003	Che uni Simón Pedro lubeella: ―Nza'a nze ucua'a bee bela. Che unibeella: ―Le'ca nuuru tseru cuna li'ilu. Che nzuebeella nu uquie beella equie tucu barco, pero rula' ze'e né uculí beella bee bela.
43021004	Chenu enta ye'ela lu yuu, uriña Jesuse ru'u inzatu' ze'e, pero né chulu bee bene'nu li'inu.
43021005	Nu uni Jesuse lubeella: ―Bee endu', ¿lá ucuhua ni' tucu bela la? Nu ucuaqui beella nú uni beella: ―Ni' tucuí.
43021006	Che uninu lubeella: ―Utsi'quihua ixiu nú rucuhua bee bela enza cue'tse barco chubee para nú ucuhua bee bela. Nu scua uri'i beella, nu la riqui'a beella lua beella ixiu lu inza, xne huaxi bela nu' liñii.
43021007	Chequie bene'nu enu chiqui' secanu uni lu Pedro: ―¡Detá Jesusenu! Chenu ubene' Simón Pedro nú necanu Detá Jesuse che chu ungutulla xuculla nú ulualla, nu chu utetsalla lu inza.
43021008	Che beelá bee bene'nu uriñayuu beella barco ze'e nú nzexa' ixiu nú achee nú bela hasta ru'u inzatu', xne rri'i casi tucu ayu'u metro para nú riña beella ru'u inzatu'.
43021009	Chenu ulaca beella equie barco ze'e ulañi' beella nú nucua'a quii nu nchiucu' tucu bela lue, nu cuna pá.
43021010	Che uni Jesuse lubeella: ―Uteyuhua chiucu chuna bee bela enu ulaxu inza uducuhua.
43021011	Che uquie zeca Simón Pedro equie barco ze'e nu uxa'lla ixiu nú achee nu' bee bela llene hasta ru'u inzatu', nu neca tucu ayu'u arula' nu' chuna beeí, añinzuca nú huaxi beeí né tsa ixiu ze'e.
43021012	Che uni Jesuse lubeella: ―Utehua ne acusila'hua. Nu ni'tucu bee bene'nu lá laca arqui' beella anedichia' beella nú tinu, xne nediya'la' beella nú Jesusenu.
43021013	Che chu uyabica Jesuse, nu una'tsenu pá nu udete'nue udacu beellae, nu le'ca scua uri'inu cuna bela.
43021014	Ninguie' neca bese rriuna nú ulube'lu Jesuse lubee bene'nu chenu uhuañi zecanu lu eluti.
43021015	Chenu ulaxu nú udacusila' beella, uni Jesuse lu Simón Pedro: ―Simón, lliana' Jonás, ¿másela secalu li'á luquela beelá beella la? Nu ucuaqui Pedro lunu: ―Ahua', Detá, li'ilu nediya'lu nú se'calu. Che uni Jesuse lulla: ―Ubi'ya bee benea che.
43021016	Che unedichia'lanu bese rrucu lulla: ―Simón, lliana' Jonás, ¿secacálu li'á la? Nu ucuaqui Pedro lunu: ―Ahua, Detá, li'ilu nediya'lu nú se'calu. Che uni Jesuse lulla: ―Ubi'ya bee benea che.
43021017	Nu bese rriuna unedichia'lanu lulla: ―Simón lliana' Jonás, ¿secalu li'á la? Che nehuana utsu arqui' Pedro xne unedichia'nu chuna bese lulla tunu secacalla li'inu, nu ucuaquilla nú unilla: ―Detá, li'ilu nediya'lu yeene. Li'ilu nediya'lu nú se'calu. Che uni Jesuse lulla: ―Ubi'ya bee benea che.
43021018	Li'á rnia lulu nú chenu nere'ne'lálu, rutulu xuculu nu nzalu elu niarqui'lu, pero chenu uxulu lílu yalu nu stucu bene utu xuculu li'ilu nu uya' nze'e li'ilu elu la niarqui'lu chálu.
43021019	Chenu uni Jesuse scua, rixiule'enu equie cuenda' nú xa ati Pedro, nu equie nú atilla zucu' ayalla Diose. Chequie uninu lulla: ―Utenala li'á.
43021020	Chenu ubelleta Pedro ulañi'lla nú nze'tanala bene' Jesuse enu chiqui' secanu li'ibeella, enu uzucu cue'tsenu chenu udacuxee beella enu unedichia' lunu: “Nu ti dete' cuenda li'inu.”
43021021	Chenu ulañi' Pedro li'illa unedichia'lla lu Jesuse nú unilla: ―Detá, li'iquiella ¿xa zecalla?
43021022	Ucuaqui Jesuse lulla nú uninu: ―Tunu niarquia nú nehuañilla hasta chenu riña zecaa lu iliulabe, cuenda nucua'. Li'ilu utenalatsia li'á.
43021023	Che urichialetse bee bedichia' cua' leta beelá bee bene'nu, nú bene'nu nucua' la atilla. Pero lá ni Jesuse nú la atilla. Lunú uninu neca: “Tunu niarquia nú nehuañilla hasta chenu riña zecaa lu iliulabe, cuenda nucua'.”
43021024	Nu le'ca bene'nu ninguie' rni bee nucua' nu uquie'ellae. Nu nediya'ahua nú neli rnilla.
43021025	Nu huaxilá beenú uri'i Jesuse nu tunu quiee tucua tucua bee se'ca nú la yala lu iliulabe chu'u bee libro quie'. Amén.
44001001	Teófilo enu rquietea, ichi' rluti nú uxe'la lulu, lu ichi' ze'e udixiule'a ye beenú uquixie Jesucristo uri'inu cuna ye beenú uzete'nu,
44001002	hasta bichia nú uquienu liñibe. Nu ante nú yanu liñibe, ucañinu bee bene enu aca bee apóstol'nu, nu equie cuenda' Espíritu Santo, udixiule'enu lubeella nú xi rqui'ña ri'ibeella.
44001003	Ungutinu nu uhuañi zecanu nu ulube'lunu lubeella para nú ri'ibeella beya' nú neli nú nehuañinu, nu diqui chiu'a bichia ulube'lunu lubeella, nu udixiule'enu lubeella nú xa neca lunú rnibiya' Diose.
44001004	Chenu nzusca'nu cuna bee apóstol'nu, uninu lubeella nú la chiu'usca' beella eyeche Jerusalén. Nu uninu: ―Ucua'aquiehua hasta nú yalu tucu nú ucuaqui u'na Paa nú ri'inu luhua, tucu nú unilá luhua.
44001005	Neli nú Juan urinza bee bene cuna inza, pero la acaxea' nú rinzahua cuna Espíritu Santo.
44001006	Chequie chenu uyetesa'beella cuna li'inu, unidichia' beella lunu nu necachi unibeella: ―Jesuse, ¿xie' uriñala bicha nú ri'ilu nú nibiya' zeca bee bene lachiru luru la?
44001007	Nu ucuaqui Jesuse lubeella: ―La yala nú ri'ihua beya' nú xi bichia nu xi hora nu xunga ri'i Diose nucua', xne li'itsianu rnibiya'nu xunga ri'inu nucua';
44001008	pero chenu yucu arqui'hua Espíritu Santo, che acahua ixiule'ehua ti neca li'á lubee bene eyeche Jerusalén, cuna diqui lu iliu Judea cuna lu iliu Samaria, cuna lu ye bee bene iliulabe.
44001009	Chenu ulaxu nú uni Jesuse scua diquila nú ri'yasca' beella lunu tu'natsia uyatsanu uquienu liñibe, che ulaca tucu xcabe nú uyacu'nu liñi nu né lañia' beella li'inu.
44001010	Diqui nú ri'yasca' beella enza liñibe enza uquienu, che ulube'lu chiucu ángele enu nutu laquie niquichi lubeella,
44001011	nu uni bee ángele ze'e lubeella: ―Bee bene Galilea, ¿xinu ri'yalisca'hua enza liñibe? Li'i Jesuse quie' enu ulañia'ahua nú uquie liñibe, nze'ta zecanu stucu bese tucu nú ulañi'hua nú nzianu.
44001012	Chenu ulaca beella nú uya beella dañi nú lee Olivos, utse beella casi tucu kilometro para nú uriña beella Jerusalén.
44001013	Chenu uriña beella ni'i elu nucua'a beella, uquie beella stucu piso aya equie ni'i ze'e. Nu singuie lee beella, Pedro, Jacobo, Juan, Andrés, Felipe, Tomás, Bartolomé, Mateo, Jacobo lliana' tucu bene enu lee Alfeo, Simón enu ulletse leta tucu partido nú lee cananista, cuna Judas enu neca bichi Jacobo.
44001014	Yebeella unga tucu necatse beella nu uyete sa'beella para nú unacu' beella lu Diose cuna bee bichi Jesuse, cuna María enu neca na'nu, cuna beelá bee una'a.
44001015	Bee bichia ze'e utsuli Pedro lubee bene enu nzeli arqui' Jesucristo, nu neca casi tucu ayu'u ala beella, nu uni Pedro lubeella:
44001016	―Bee sa'a enu nzeli arquia'ahua Jesucristo, rqui'ña nú yalu tucu nú uquie'e David lu ichi' Stichia' Diose, tucu nú udu' Espíritu Santo arqui'lla nú xneca ri'i Judas lu iliulabe, Judas quie' neca enu udete' cuenda Jesuse lubee bene enu una'tse li'inu.
44001017	Judas quie' unga tucu sa'ahua enu, uri'inua'ahua riña' tucu nú rria'ahua nee.
44001018	Pero cuna dimi nú uyaxu Judas lu cuenda' nú necha uri'i ungaxi'i tucu yuu, nu uyecata rendiqui Judas lu yuu nu utsa xla'cui uchiuxqui' ye llutsi'i, nu scua ungutii.
44001019	Chenu ungabiya' ye bee bene Jerusalén lunú unga scua, che uhualee beei yuu ze'e Acéldama, nu rni nucua' yuu réne.
44001020	Xne lu ichi' Stichia' Diose nú lee Salmos rni: Ya'na tuculi' ni'ii, nu leca' xunga che cua'a benene. Le'ca rni lu Salmos cua': Chu'u stucu bene luhuare'i.
44001021	’Enze'e lu ye bee bene enu uyanzenua'ahua ye bee bichia chenu nzu Jesuse cuna lia'ahua,
44001022	hasta chenu urinza Juan li'inu nu hasta bichia nú uquienu liñibe. Lu ye bee benequie' rqui'ña nú cañia'ahua tucu beella para nú ri'illa elietsa lua'ahua nú ixiule'ahua lubee bene nú neli nú uhuañi zeca Jesuse nú ungutinu.
44001023	Chequie ucañi beella chiucu bee bene cua': tuculla lee Matías, nu stuculla lee José Barsabás, enu le'ca ri'chia bee bene Justo.
44001024	Nu unacu' beella lu Diose nú unibeella: ―Diose Pa liñibe, li'ilu enu nu'lu arqui' ye bee bene, ulube'luru ta lu rucu benequie' enu ucañilálu
44001025	para nú acalla apóstol'lu enu chu'u luhuare' Judas xne Judas unitilulai equie cuenda' stulai, nu nzialai elu riala nú yai.
44001026	Che ubi'ya beella bi'ya ta lu rucu bene quie' yala nú chu'u luhuare' Judas nu uyala nú uya'na Matías, nu hora ze'e unga zeca chi'chiucu apóstol cuna li'illa.
44002001	Chenu uriña bichia liñi nú lee Pentecostés, uyetesa' ye bee bene enu nzeli arqui' Jesuse tucutsia luhuare.
44002002	Nu tu'natsia ubene nú rula enza liñibe xi rula chenu enta tucu bi juerte, nu ubene nú rula diquineca liñi ni'i elu nucua'a beella.
44002003	Chequie ulube'lu beenú rnaa xi rnaa quii me'e nú rulu, nu ulacae equie cada tucua beella.
44002004	Nu yebeella chiqui' uyucu arqui'beella Espíritu Santo, nu uquixie nú unibeella stucu bee dialu rene, tucu nú niarqui' Espíritu Santo nú ni beella.
44002005	Bee bichia ze'e uriña bee bene Israel eyeche Jerusalén para nú dete' beella ula'na lu Diose, nu nze'ta beella diqui bee luhuare lu iliulabe.
44002006	Chenu ubene'beella nú rula, uyetesa'beella para nú nze bi'ya beella xi nú rula scua, nu hasta la ri'ibeella beya' xi elliebacu' ri'ibeella, xne cada tucua beella ubene' beella nú rni bee bene' Jesuse dialu' cada tucua beella.
44002007	Chiqui' nzenu arqui'beella hasta nú lá ri'ibeella beya' xa ni beella, nu uquixie beella nú unibeella lusa'beella: ―¿Xie' la neca ye bee bene enu rni cua' bee bene Galilea la?
44002008	¿Xiquie nú riene'ahua nú rnibeella dialu' cada tucua'ahua?
44002009	Ca'a leta'ahua nucua'a bee bene eyeche iliu Partia, cuna bee bene enu nze'ta lu iliu Media, cuna bee bene enu nze'ta lu iliu Elam, cuna bee bene enu nze'ta lu iliu Mesopotamia, cuna bee bene lu iliu Judea, cuna bee bene lu iliu Capadocia, cuna bee bene lu iliu Ponto, cuna bee bene Asia,
44002010	cuna bee bene Frigia, cuna bee bene Panfilia, cuna bee bene Egipto, cuna bee bene lu iliu Africa, axu Cirene. Nu cuna bee bene Roma, chiucu chuna bee bene Roma quie' ungula lu iliu Israel nu nucua'a beei Roma. Le'ca chiucu chuna beei neca mero bene Roma enu nzeli arqui' tucu nú nzeli arqui' bee bene Israel Diose.
44002011	Le'ca ca'a leta'ahua nucua'a bee bene lu iliu Creta cuna bee bene Arabia, pero ye'ahua riene'ahua bee milagro nú rri'i Diose xne rni bee bene cua' dialu' cada tucua'ahua.
44002012	Chiqui' nzenu arqui' ye beei nu la ri'ibeei beya' xi elliebacu' ri'ibeei, nu uquixiebeei nú rnidichia' beei lu sa'beei: ―¿Xi nucua' nú reca ca'a scua?
44002013	Pero nu' beei enu utsequichia' li'ibeella nú unibeei: ―¡Xuchi' bee bene cua'!
44002014	Chequie utsuli Pedro cuna se chetu'cu bee apóstol nu juerte unilla: ―Bee bene Judea cuna ye bee bene enu nucua'a ca'a Jerusalén, uzu'cu' diacahua nu uri'ihua beya' nú nia luhua.
44002015	La lluchi' bee bene quie' tucu nú rri'ihua elliebacu', xne apena neca rquiquie' sila' nee.
44002016	Lunú reca ca'a, neca tucu nú uni profeta Joel chenu unilla:
44002017	Uni Diose, riña bichia chenu xe'la Espíritu Santoa para nú llutsene arqui' ye bee bene; Nu bee lliana'hua cuna bee xinchiu'cuhua ixiule'e beei stichia'a, nu bee endu'hua huaxi beenú enta lube'lu lubeei, le'ca esquie bee bene uxu huaxi beenú ni xcala' beella.
44002018	Bee bichia ze'e xe'la Espíritu Santoa lubee niyu cuna lubee una'a enu sibi' lua, che ixiule'e beella stichia'a lubee bene.
44002019	Lubea luhua nú lañi'hua huaxi bee seña liñibe nu chiqui' chenu arqui'hua, nu lu yuu lubea luhua bee seña: Nu lañi'hua nú na xi na rene, cuna quii cuna llene nu na xi na xcabe.
44002020	Che cabe lu bichia, nu aca nelu guu xi nelu rene, ante nú riña bichia llene nú ñia neca, chenu riña li'inu, enu rnibiya'.
44002021	Nu tatse bee bene enu nacu' lu Diose, tsila'anu nze'e lu dula.
44002022	’Nee nia luhua bee bene Israel, uzu'cu' diacahua, nú li'ihua nediya' nze'ca'hua nú Jesuse bene eyeche Nazaret, li'inu enu uxe'la Diose uri'inu bee milagro luhua nu cuna bee seña nú chiqui' uyanu arqui'hua para nú ri'i nze'cahua beya' nú Diose uxe'la li'inu.
44002023	Hasta hua'tu utsula Diose nú xa zeca Jesuse, li'ihua una'tsehua li'inu nu udete' cuendahua li'inu lubee bene enu necha rri'i para nú ungutinu lu cruse.
44002024	Pero uri'i Diose nú uhuañi zeca Jesuse lu eluti, nu utsila'a Diose li'inu lu eluti, xne másela reca Jesuse luquela eluti.
44002025	Nu chenu uni arre David bedichia' equie cuenda' Jesuse, unilla: Siempre ulañia nú nzu Diose Pa liñibe cuna li'á. Nu nzunu cue'tsea chubee para nú lecaxi lliquia.
44002026	Enze'e chiqui' ñia nzu arquia rnia bedichia' nze'ca lu Diose. Mase nú atia la chenuarquia,
44002027	xne la tsana'lu nú ya'na cuerpoa liñi eluhua, nu le'ca la tsana'lu nú uchu cuerpo' Lli'ñilu enu la lu'cu dula.
44002028	Ulube'lu lua inziu nú rliqui' nú nehuañia nu chiqui' ñia tsu arquia huañia cuna li'ilu.
44002029	’Bee sa'a, nia luhua nú arre David ungutilalla nu uhuachi'lalla, nu eluhua'lla rlañi'scahua hasta nee.
44002030	Pero arre David ungalla tucu profeta' Diose, nu nediya'la'lla nú ucuaqui u'na Diose nú leta bee bene'lla enu nze'ta enza luquiela ala Cristo enu nibiya'.
44002031	Scua unga, chenu uhuañi David neca xi neca nú rlañi'lá'lla nú xi enta aca, nu unilla nú huañi zeca Cristo lu eluti nu la ya'na cuerpo'nu liñi eluhua, nu le'ca esquie la uchu cuerpo'nu.
44002032	Nu nee uri'ila Diose nú uhuañi zeca Jesuse lu eluti, yeru ulañi'la'ru nú ungae scua.
44002033	Nu nee nzucula Jesuse liñibe cue'tse Diose chúbe, nu udete'la Diose Espíritu Santo lunu tucu nú ucuaqui u'na Diose hasta hua'tu, nu uxe'la Jesuse Espíritu Santo quie' lu iliulabe nu equie cuenda' Espíritu Santo reca lunú riene'ahua nu rlañi'ahua.
44002034	La neca David enu uquie liñibe, xne li'illa unilla: Diose Pa liñibe uni lu li'inu enu rnibiya' lua: “Uzucu cue'tsea chube,
44002035	hasta nú riña bichia nú ri'á nú nibiya'lu lu ye bee bene enu rle lulu.”
44002036	’Enze'e yehua bee bene Israel, uri'ihua beya' nú Jesuse enu uquie'ehua lu cruse, uri'i Diose nú necanu Cristo enu rnibiya' lua'ahua.
44002037	Chenu ubene' bee bene cua' nú uni Pedro scua, nehuana utsu arqui'beella, chequie unidichia' beella lu Pedro cuna lubeelá bee apóstol' Jesucristo nú unibeella: ―Uni'hua, ¿xi rqui'ña nú ri'iru che?
44002038	Nu ucuaqui Pedro lubeella: ―Utsana' arqui'hua stulahua, nu urinza cada tucuahua lu nú lee Jesucristo para nú ri'i Diose perdona stulahua, nu scua liqui'nu Espíritu Santo luhua.
44002039	Xne nucua' ucuaqui u'na Diose, nu neca nucua' para li'ihua, nu necane para lu ye bee lli'ñihua nu para lu ye bee bene enu nucua'a istu, nu le'ca necane para lu ye bee bene enu ucañi Diose Pa liñibe para li'inu.
44002040	Scua uni Pedro lubeella, nu unilla bee bezete' lubeella cuna beelá bee bedichia' nú unilla: ―¡Uchiu'uchuhua leta bee bene enu rri'i nú necha neca!
44002041	Chequie bee bene enu uzucu' stichia' Pedro urinza beella, nu bichia ze'e uyalí arqui' tucu chuna mili bee bene Jesucristo.
44002042	Yebeella utsuta' arqui'beella lunú uzete' bee apóstol' Jesucristo li'ibeella, nu uhuañinze'ca beella, nu unga tucu necatse beella nu rnacu' beella lu Diose, nu uyetesa'beella para nú udacu junto beella pá tucu nú unibiya' Jesucristo nú ri'i beella.
44002043	Ye bee bene chiqui' uyanu arqui'beella, lu huaxi bee milagro cuna lubeela beenú uri'i bee apóstol.
44002044	Ye bee bene enu uyalí arqui' Jesucristo neca tucu necatse beella nu uditsi' beella stene' beella lu sa'beella,
44002045	nu ungüiti beella bee yu' beella cuna ye beenú rlu'cu beella, nu uditsi' beella dimi cua' lu sa'beella lunú xi seca la'cha' cada tucua beella.
44002046	Ye bichia riete' sa'beella liñi Indu llene Jerusalén, nu cheelá nzuebeella ni'bee sa'beella enu nzeli arqui' Jesucristo nze tacu beella eta nu ñia nzu arqui'beella lu sa' beella cuna nú seca sa'beella.
44002047	Unibeella bedichia' nze'ca lu Diose, nu uyu' arqui' ye bee bene eyeche ze'e lunú xneca nehuañi beella, ye bichia uri'i Diose elietsa nú rdalalá bee bene enu uchili arqui' li'inu nu uri'inu perdona stula beella, nu uyete' bee bene quie' cuna beelá bene' Jesucristo.
44003001	Tucu bichia uya Pedro cuna Juan ru'u Indu llene Jerusalén tucu rquiechuna uchee, neca hora ze'e chenu rnacu' bee bene lu Diose.
44003002	Ru'u puerta indu quie', sucu tucu niyu enu lacalitse hasta nú ungulalla. Ye bichia ruya' bee bene li'illa nu sucu' beella bene quie' ru'u puerta nú lee ñia rnaa para nú rnacu'lla caridá lubee bene enu riu'u liñi indu ze'e.
44003003	Chenu ulañi'lla nú nzechu'u Pedro cuna Juan liñi indu ze'e, unacu'lla caridá lubeella.
44003004	Chequie ubi'ya beella lulla, nu uni Pedro lulla: ―Ubi'ya luru.
44003005	Nu ubi'yalílla lubeella nu uri'illa elliebacu' nú dete' beella dimi yalla.
44003006	Pero uni Pedro lulla: ―La lu'cua plata ni' oro biquia lulu, pero lunú aca ri'á enze'e ri'á lulu: lunú rnibiya' Jesucristo bene eyeche Nazaret, nia lulu nú utsuli nu utse'.
44003007	Chequie una'tse Pedro ya niyu ze'e chúbe nu utsuli Pedro li'illa, nu hora ze'e uyu'u Juerza' bee cuchiu'lla nu utsuta'e.
44003008	Nu utetsalla utsulílla, nu uquixiella nú utsella, uyu'unulla li'ibeella liñi indu ze'e. Sella nu rtetsalla unilla bee bedichia' nze'ca lu Diose.
44003009	Ye bee bene enu ulañi' nú sella cuna nú rnilla bee bedichia' nze'ca lu Diose,
44003010	chiqui' nzenu arqui'beei nu ulliqui beei lunú ulle'ca niyu ze'e, xne nu'lubeei li'illa nú necalla enu sucu rnacu' caridá ru'u indu ze'e, ru'u puerta nú lee Ñia rnaa.
44003011	La tsana' niyu enu uyeca' ze'e Pedro cuna Juan, ye bee bene nzenu arqui' nu uyaxu'u beei elu nzu Pedro cuna Juan ru'u cordure elu lee Salomón.
44003012	Chenu ulañi' Pedro nucua', unilla lubee bene ze'e: ―Bee bene Israel, ¿xinu nzenu arqui'hua nú uyeca' niyuquie'?, nu ¿xinu ri'yahua luru, xi neca nú li'iru necaru enu uri'i nú utse niyu quie', lunú recaru, urre lunú nehuañi nze'caru lu Diose? Xne equie nú rnibiya' Jesucristo uyeca' niyu quie'.
44003013	Diose' bee bene'ahua enu udetela Abraham, Isaac cuna Jacob, Diose quie' neca enu udete' poder lu Lli'ñinu Jesucristo, pero li'ihua udete' cuendahua Jesucristo lubee usticia'hua. Nu chenu niarqui' Pilato nú la'alla li'inu li'ihua né zelahua.
44003014	Pero luhuare nú anacu'hua nú la'a Lli'ñi Diose enu la lu'cu dula nu rri'i tucu nú neli neca, unacu'hua nú la'a tucu bene enu uri'i eluti.
44003015	Scua uri'ihua nú unguti li'inu enu rliqui' nú nehuañi bee bene. Pero uri'i Diose nú uhuañi zecanu lu eluti, nu li'iru ulañi'ru nú ungae scua.
44003016	Li'i niyu enu uyeca' quie' yehua nu'luhualla, nu equie nú rnibiya' Jesuse uyeca'lla xne nzeli arqui'ru li'inu. Nu equie nú nzeli arqui'ru li'inu scua, enze'e uyeca'li'lla tucu nú rlañi' yehua nee.
44003017	’Bee sa'a, nediyaa nú li'ihua cuna bee usticia'hua chenu ungutihua Jesuse né ri'ihua beya' xi uri'ihua.
44003018	Pero uri'i Diose scua para nú yalu stichia'nu tucu nú uni ye bee profeta'nu hasta hua'tu. Nú Cristo Lli'ñi Diose nehuana zecanu.
44003019	Enze'e nia luhua nú utsana' arqui'hua stulahua nu ubenchila' zeca arqui'hua lu Diose para nú chila Diose stulahua. Che liqui'nu nú ñia tsu arqui'hua.
44003020	Nu xe'la zeca Diose Jesucristo enu ucañinu hasta hua'tu luhua.
44003021	Pero rqui'ña nú nzucusca' Jesucristo liñibe hasta nú tsuche' Diose yeene tucu nú uni bee profeta'nu hasta hua'tu. Li'ibeella enu ucañinu.
44003022	Nu uni Moisés lubee bene'ahua enu udetela: “Tucu nú uxe'la Diose Pa liñibe li'á luhua le'ca scua xe'lanu stucu bene enu ni bee stichia'nu luhua, nu chiu'u bene quie' letahua. Uzu'cu'hua ye nú ni bene quie' luhua,
44003023	xne tatse bee bene enu la zucu' nú ni bene quie' la nebacua'lla leta bee bene' Diose, nu nitilulla che.”
44003024	’Ye bee profeta enu udixiule'e Stichia' Diose desde tuxie Samuel cuna beelá bee profeta enu ube'ta enza luquiela, udixiule'e beella lunú reca bee bichia quie'.
44003025	Nu li'ihua necahua lli'ñi bee profeta quie'. Luhua zibi' Stichia' Diose nú unibeella, nu le'ca yucuhua nú ucuaqui u'na Diose lubee bene'ahua enu udetela chenu uni Diose lu Abraham: “Equie cuenda' bee bene'lu aca le'ya ye bee bene lu iliulabe.”
44003026	Nu chenu uri'i Diose nú uhuañi zeca Lli'ñinu Jesucristo lu eluti, rlutilá luhua uxe'lanu Lli'ñinu para nú ri'ile'yanu li'ihua para nú cada tucuahua tsana' arqui'hua stulahua.
44004001	Rnisca'lá Pedro cuna Juan lubee bene ze'e, chenu uriña bee ule'ya cuna bee bene enu rnibiya' lubee sundado enu rriucu ru'u Indu llene Jerusalén, cuna texcua'a bee saduceo.
44004002	Chiqui' rle bee bene quie' xne sete' Pedro cuna Juan bee bene nu rnibeella nú huañi zeca bee benenguti tucu nú uhuañi zeca Jesuse lu eluti.
44004003	Chequie una'tse bee bene ze'e Pedro cuna Juan, nu lunú ucheela udu'sca' beei li'ibeella ni'cu' hasta nú ye'e luyuu stucu bichia.
44004004	Pero huaxi bene enu uzucu' diaca nú unibeella, uchili arqui'beella Stichia' Diose nu lu yebeella enu uyalí arqui' neca tucu ayu' mili bee niyu sin nú bacu' bee una'a.
44004005	Chenu uye'e lu yuu stucu bichia bee usticia' bee bene Israel cuna bee bene enu rnibiya' leta beella nu cuna bee ulaxcuela enu reca ley' Moisés uyetesa'beella eyeche Jerusalén.
44004006	Le'ca ze'e nzu ule'ya Anás, enu rnibiya' lubee ule'ya cuna Caifás cuna Juan cuna Alejandro cuna ye bee niyu enu neca familia' ule'ya enu rnibiya' lubee ule'ya.
44004007	Chequie unibiya' beella nú ye'tayu bee bene Pedro cuna Juan, nu tsu bee bene li'ibeella labe bee bene ze'e, che unidichia' beella lu Pedro cuna lu Juan: ―¿Ti unibiya' nú rri'ihua scua? ¿Nu ti unga stichia' nú rri'ihua nucua'?
44004008	Nu lunú chiqui' nchiñi Espíritu Santo arqui' Pedro che unilla: ―Li'ihua bee usticia, nu li'ihua bee bene uxu,
44004009	rnedichia'hua luru lunú uri'inze'caru lu tucu niyu enu ungariti, nu xneca uyeca'lla.
44004010	Enze'e ixiule'eru luhua para nú ri'i yehua beya' cuna ye bee bene Israel nú niyu enu nzu luhua ca'a uyeca'la'lla equie cuenda' poder' Jesucristo bene eyeche Nazaret, enu uquie'ehua lu cruse nu uri'i Diose nú uhuañi zecanu lu eluti.
44004011	Uri'inuhua li'inu tucu nú rri'i bee bene enu rreche'e ni'i chenu rua u'nalla tucu quié nú reche'lla ni'i, nu lu ze'ela quie ze'e neca nú máse sibi'.
44004012	Nu le'ca scua lecati stucu bene enu reca tsila'a lia'ahua, xne tucutsia Jesucristo uxe'la Diose lu iliulabe para nú tsila'a lia'ahua lu stula'ahua.
44004013	Chenu ulañi' bee usticia nú la lliqui Pedro cuna Juan nú rnibeella, nu chenu uri'i bee usticia beya' nú né cha beella xcuela nu necatsia beella titse bee bene, che chiqui' uyanu arqui'beella. Nu uri'ibeella beya' nú neca Pedro cuna Juan enu uyanzenu Jesuse.
44004014	Nu lunú le'ca nzu niyu enu uyeca' ze'e cuna li'ibeella leca'xi ullela arqui' bee usticia ze'e ani lu cuenda' beella.
44004015	Chequie unibiya' beella nú chiu'u Pedro cuna Juan ele'ya' para nú bedichia' li'itsia beella.
44004016	Nu unibeella lu sa'beella: ―¿Xi ri'inua'ahua bee niyu quie'? Xne ye bee bene eyeche Jerusalén nediya' nú uri'ibeella milagro quie', nu leca modo nú tsacu'arquia'ahua nú ungae scua.
44004017	Pero para nú la ri'chia letselá bee bedichia' quie' lubee bene rqui'ña nú qui'ya' beella ria'ahua nu chiquia'ahua arqui'beella para nú desde nee la nia'beella lunú lee Jesuse lu ni' stucu bee bene.
44004018	Chequie ubixia zeca beella Pedro cuna Juan nu unibiya' beella lubee benecua' nú la zetea' beella nu la nia' beella lunú lee Jesuse lubee bene.
44004019	Pero ucuaqui Pedro cuna Juan lubeella: ―¿Xi rri'ihua elliebacu' nú máse neca nze'ca nú zucu'ru nú rnihua la, luhuare nú zucu'ru nú rni Diose la?
44004020	Pero li'iru leca modo nú tsana'ru nú la niru lunú ulañi'ru cuna lunú ubene'ru.
44004021	Chequie uqui'ya' zeca Pedro cuna Juan uri'i bee usticia ze'e, nu ula'a usticia li'ibeella xne né llela arqui'beella xamodo a dete'beella castiya Pedro cuna Juan xne ye bee bene uni bedichia' nze'ca lu Diose equie milagro nú unga.
44004022	Nu máse chiu'a lana nza niyu enu uyeca' ze'e.
44004023	Chenu ula'a bee usticia Pedro cuna Juan, che chu nzuebeella elu nucua'a beelá bee sa'beella enu nzeli arqui' Jesucristo. Nu udixiule'e beella lubee bene ze'e ye nú uni bee ule'ya enu rnibiya' lubeelá bee ule'ya cuna bee bene uxu enu rnibiya'.
44004024	Chenu ubene' bee sa'beella enu nzeli arqui' Jesucristo nucua', yebeella unacu' beella lu Diose nu unibeella: ―Diose Pa liñibe enu rnibiya' lu yeene, li'ilu enu ureche' liñibe cuna iliulabe, cuna inzatu', cuna ye nú nu' lubee.
44004025	Nu equie cuenda' Espíritu Santo'lu uchiu'u bee bedichia' quie' ru'u arre David chenu unilla: ¿Xiquie nú rlee bee bene iliulabe lu Diose? Nu, ¿xinu rri'ibeei elliebacu' nú la zibi'?
44004026	Bee arre cuna bee usticia enu rnibiya' lu iliulabe uyetesa'beella, nu unga tucu necatse stichia' beella, para nú ri'i cundra beella Diose cuna Cristo'nu.
44004027	’Nu scua ungala nee, Herodes cuna Poncio Pilato uyete sa'beella eyeche quie' cuna bee bene Israel nu cuna bee bene enu la neca bene Israel. Uri'i cundra beella lli'ñilu Jesuse enu la lu'cu dula enu uxe'lalu lu iliulabe.
44004028	Scua ungala tucu nú uri'ilu elliebacu' hasta hua'tu, nu uri'ibeella nú ungala lunú riala nú aca.
44004029	Nu nee, Diose Pa liñibe ubi'yacuru xneca rqui'ya'ru rri'ibeella, uri'i elietsa luru enu neca bee bene'lu para nú la lliquiru ixiule'eru stichia'lu,
44004030	nu cuna poder nú rlu'culu rriyecaru bee bene enu riti, nu le'ca rri'iru bee milagro equie poder nú rlu'cu lli'ñilu Jesucristo enu la lu'cu dula.
44004031	Chenu ulaxu nú unacu' beella lu Diose ucuñi luhuare elu neyetesa'beella, nu chiqui' uyucu arqui'beella Espíritu Santo nu lá lliqui beella udixiule'e beella Stichia' Diose.
44004032	Ye bee bene enu uyalí arqui' Jesucristo unga tucu necatse beella nu unga tucutsia elliebacu' beella. Ni' tucu beella lá ni nú neca nú rlu'cu beella stene'tsia beella, sino que yeene necane stene' beella.
44004033	Nu cuna elietsa' Diose, bee apóstol unilá beella nú neli nú uhuañi zeca Jesucristo stucu bese lu eluti, nu chiqui' uri'i Diose nú neca nze'ca lu cuenda' yebeella.
44004034	Nu ni' tucu beella lecaxi uzeca la'cha' beella xne ye beella enu rlu'cu yuu urre ni'i ungüiti beellae. Nu dimi ze'e
44004035	udete'beella ya bee apóstol para nú ritsi'beellae lu sa'beella tucu nú secala'cha' beella.
44004036	Uhuañi tucu bene enu lee José, nu li'illa nze'talla leta famili' bene enu lee levita, nu necalla bene enu nze'ta enza lu iliu Chipre. Nu uhualee bee apóstol li'illa Bernabé, nu rni nucua' enu sala arqui' bene.
44004037	Bene quie' ungüitilla tucu yu'lla nu udete'lla dimi ze'e ya bee apóstol.
44005001	Pero uhuañi stucu niyu enu lee Ananías, nu una'lla lee Safira, ungüiti beella tucu yu' beella.
44005002	Pero unga tucu necatse beella nú uya'nanu beella lle'na dimi quie' nu lle'nae udete'lla ya bee apóstol.
44005003	Che uni Pedro lulla: ―Ananías, ¿xinu uzelalu nú uri'i beze'lu ana lulu para nú unga niquichia'lu lu Espíritu Santo nú uya'nanulu lle'na dimi nú ungüitilu yu'lu?
44005004	Ante nú utilu yuu ze'e, ¿xie' la neca yuu ze'e stene'lula? nu chenu ungüitilue, ¿xie' la neca dimi ze'e dimi'lu la? ¿Xinu ullela arqui'lu nú uri'ilu scua? Unga niquichia'lu lu Diose nu né aca nequichia'lu lubee bene.
44005005	Chenu ubene' Ananías bee bedichia' quie' chu uyecatalla luyuu nu ungutilla. Che ye bee bene enu ungabiya' xi ulle'calla chiqui' ulliqui beella.
44005006	Chequie uriña bee niyu e'ne' ze'e nu utela beei tucu laquie cuerpo'lla Che unguya'beei cuerpo'lla nu uyaca'chi' beei li'illa.
44005007	Chenu udetela tucu chuna hora uriña una'a Ananías ze'e nu la ri'inchu beya' xi unga.
44005008	Nu unidichia' Pedro lunchu: ―Uni', ¿neli nú ungüitihua yu'hua tucu nú uni niyu'lu la? Nu ucuaqui Safira nú uninchu: ―Esquie ungüitirune.
44005009	Che uni Pedro lunchu: ―¿Xinu unga tucu necatse stichia'hua nu unga nequichia'hua lu Espíritu Santo? Lu'tsia enta bee bene enu uya ca'chi' niyu'lu, nu nee le'ca scua che cachi' beei li'ilu.
44005010	Hora nú uni Pedro scua lunchu uyecatanchu lu Pedro nu ungutinchu. Chenu uyu'u bee niyu e'ne' liñi ni'i ze'e ulañi'beei nú ungutilanchu. Nu ulua beei li'inchu para nú nzecachi' beei li'inchu tucu chu cue'tse tuxie niyu'nchu.
44005011	Ye bee bene enu nzeli arqui' Jesucristo, cuna ye bee bene enu ungabiya' lunú unga chiqui' ulliqui beella.
44005012	Chequie uri'ilá bee apóstol huaxi bee milagro lubee bene eyeche ze'e; nu yebeella riete'sa'beella ru'u cordure nú lee cordure' Salomón.
44005013	Bee bene eyeche ze'e chiqui' uni nze'ca beei lu cuenda' bee bene enu nzeli arqui' Jesucristo, pero xiqui beei nú ayete'sa'beei cuna li'ibeella.
44005014	Scua unga huaxilá bee bene enu uyalí arqui' Jesucristo niyu si una'a.
44005015	Nu hasta rlua bee bene bee bene enu riti labe inziu nu rixiu beei li'ibeella lu eda' urre lu camilla para nú chenu dete Pedro masia xca'lalla dete equie beella para nú yeca' beella.
44005016	Nu le'ca bee bene enu nucua'a bee eyeche axu Jerusalén, huaxi bee bene ze'e uyanu beei bee bene enu riti cuna bee bene enu nchiñi benechiqui' arqui' eyeche Jerusalén nu yebeella uyeca' beella.
44005017	Chequie ule'ya enu máse neca equie nu rnibiya' lu ye bee ule'ya cuna bee saduceo enu nucua'a cuna li'illa, chiqui' uye arqui'beei lubeella.
44005018	Che unibiya' beei nú ulluna bee apóstol nu udu' beei li'ibeella ni'cu'.
44005019	Pero rula' ze'e tucu ángele' Diose uxa'la ru'u bee puerta' ni'cu' ze'e. Nu ulua ángele ze'e li'ibeella liñi ni'cu', nu uninu lubeella:
44005020	―Uquiahua liñi Indu llene Jerusalén nu udixiule'ehua lubee bene para nú ri'ibeei beya' xa lu'cu beei elunehuañi nú leca xunga laxu lu Diose.
44005021	Chenu ubene'beella nú uni ángele ze'e scua. Silatu' stucu bichia uyu'u beella liñi indu ze'e, nu uquixiebeella uzete' beella Stichia' Diose lubee bene. Chequie ule'ya enu máse neca equie nu rnibiya' lu ye bee ule'ya cuna beelá bee bene enu nzu cuna li'illa ze'e, uquiete' sa'beei bee usticia cuna ye bee bene enu rnibiya' leta bee bene Israel, nu unibiya' beei nú chetucu bee sundado bee apóstol liñi ni'cu'.
44005022	Pero chenu uriña bee sundado ru'u puerta ni'cu' ze'e, lá llela'beei bee apóstol, nu ubenchila' zeca beei nu udixiule'e beei lubee usticia.
44005023	Nu unibeei: ―Chenu uriñaru ru'u ni'cu' nacuta' ru'u ni'cu', nu ze'e nucua'a bee sundado enu rriucu ru'u ni'cu'. Pero chenu uxa'laru ru'u ni'cu' ni'tucu leca' ti nu' liñi ni'cu'.
44005024	Chequie ule'ya enu máse neca equie nu rnibiya' lu ye bee ule'ya cuna capitañi enu rnibiya' lubee sundado enu rriucu Indu llene Jerusalén cuna beelá bee ule'ya enu rnibiya', chenu ubene'beei nucua' uquixiebeei nú rri'ibeei elliebacu' xa laxulu bee nucua'.
44005025	Hora ze'e uriña tucu niyu enu uni lubeei: ―Bee bene enu udu'hua ni'cu' nucua'ala beella liñi indu sete' beella bee bene.
44005026	Chequie capitañi ze'e cuna bee sundado nzetucu beei bee apóstol, pero lecaxi uri'inu beei li'ibeella xne xiqui beei nú cá du' bee bene eyeche ze'e quiee li'ibeei.
44005027	Chenu uriñayu beei bee apóstol udete'beei li'ibeella lubee usticia, chequie ule'ya enu máse neca equie nu rnibiya' lu ye bee ule'ya uni lubeella:
44005028	―¿Xie'lanú ita unibiya'ru luhua nú la zetea'hua stichia' Jesuse lubee bene la? Nu nee uri'ihua nú yela bee bene Jerusalén ungabiya' bee bedichia' cua', nu le'ca niarqui'hua nú ricu'quiyahua li'iru nú ungutiru Jesuse cua'.
44005029	Nu ucuaqui Pedro cuna beelá bee apóstol lubeella: ―Rluti rqui'ña nú zucu'xuru nú rni Diose cheela zucu'ru nú rni bee bene.
44005030	Diose' bee bene'ahua enu udetela uri'inu nú uhuañi zeca Jesuse enu ungutihua lu cruse.
44005031	Nu uzucu' Diose li'inu cue'tse Diose chúbe liñibe, nu li'inu necanu enu rnibiya' nu sila'anu bee bene lu dula, nu equie cuenda' li'inu nu' modo nú tsana' arqui' bee bene Israel stula beei nu scua ri'inu perdona li'ibeei.
44005032	Li'iru nediya' nze'caru nú neli bee nucua' cuna Espíritu Santo nú rdete' Diose lu ye bee bene enu sucu' stichia'nu.
44005033	Chenu ubene'beella nucua', chiqui' ulebeella nu niarqui'beella úti beella bee apóstol
44005034	Pero leta bee usticia ze'e nzucu tucu fariseo enu lee Gamaliel, nu necalla ulaxcuela enu reca ley, nu chiqui' rlu'cu bee bene ze'e ula'na lulla. Benequie' utsulílla nu unibiya'lla nú chiu'u bee apóstol eli'ya' lle'na.
44005035	Nu chu unilla lubee usticia ze'e: ―Bee bene Israel, uri'i nze'cahua elliebacu' xa ri'inuhua bee niyu quie'.
44005036	Ullu'cu arqui'hua nú xa uri'i tucu bene enu lee Teudas hua'tu, uni nú necai tucu bene enu neca equie, nu neca tucu tacu ayu'u bee bene'i, pero chenu unguuti bee bene li'i, ye bee bene enu uyaquie li'i uri'chia letse beei, ze'e ulaxu ye nu uri'i.
44005037	Le'ca bee bichia chenu unibiya' gobierno nú bacu' calu neca bee bene. Uchiu'u Judas enu neca bene Galilea, le'ca esquie ulu'cui huaxi bee bene'i, pero chenu unguuti bee bene li'i, uri'chia letse bee bene'i.
44005038	Enze'e nia luhua nú utsana'hua bee niyu cua', nu ula'ahua li'ibeella. Xne tunu neca nucua' bezete' nú udete' bee bene lubeella nú ri'ibeella scua, laxu nucua'.
44005039	Pero tunu equie cuenda' Diose rri'ibeella nucua', leca modo tsuxehua lunú rri'ibeella scua. Ubi'yahua tunu cá rri'i condrahua lunú neca cuenda' Diose.
44005040	Che uri'i bee usticia ze'e caso lunú uni Gamaliel, nu ubixia beei bee apóstol nu uzeteche' beei li'ibeella, nu unibeei nú la chetixiulea' beella stichia' Jesuse lubee bene, nu chu ula'a beei li'ibeella.
44005041	Nu chenu uchiu'u beella lubee usticia ze'e, chiqui' ñia nzu arqui'beella xne utsana' Diose nú nehuana ulle'ca beella equie cuenda' Jesuse.
44005042	Nu ye bichia né tsana' arqui'beella udixiule'e beella cuna nú uzete' beella bedichia' nze'ca' Jesucristo lubee bene, sia liñi Indu llene Jerusalén cuna ni' bee bene.
44006001	Bee bichia ze'e, chenu nze aca huaxilá bee bene enu nzeli arqui' Jesucristo, che bee bene enu rni dialu griego uquixiebeella nú xanabitsi beella lu cuenda' bee bene enu rni dialu hebreo. Unibeella nú yeye'e chenu ritsi' bee elubacu, lle'nalá nú riucu bee una'a zaqui enu rni dialu griego luquelá nú riucu bee una'a zaqui enu rni dialu hebreo.
44006002	Chequie ye chi'chiucu bee apóstol uquiete' sa'beella ye bee bene enu nzeli arqui' Jesucristo, nu unibeella: ―La necanze'ca nú tsana' arqui'ru nú rixiule'eru Stichia' Diose para nú ritsi'ru nú acu bee bene.
44006003	Enze'e bee sa'a enu nzeli arquia'ahua Jesucristo, ucañihua achi bee niyu letahua enu ri'i riña' cua', nu nediya'hua nú nehuañi beella tucu nú rialane, cuna nú neli nzu Espíritu Santo cuna li'ibeella, cuna nú rlu'cu beella lunú reca beella.
44006004	Li'iru nzenacu'láru lu Diose cuna nú nze tixiule'eru stichia'nu lubee bene.
44006005	Yebeella unga tucu necatse beella nú acane scua, nu ucañi beella Esteban, enu chiqui' nzeli arqui' Jesucristo, nu chiqui' nzu Espíritu Santo cuna li'illa, nu le'ca ucañi beella Felipe, Procoro, Nicanor, Timón, Parmenas, cuna Nicolás, enu neca bene eyeche Antioquía. Nicolás quie' la necalla bene Israel, pero uyalí arqui'lla tucu nú uyalí arqui' bee bene Israel ante nú chili arqui'lla Jesucristo.
44006006	Chequie uriñayu beella achi bee niyu ze'e lubee apóstol para nú unacu' beella lu Diose lu cuenda' beella nu uricu' beella ya beella equie beella.
44006007	Pero másela nzeri'chia Stichia' Diose lubee bene, cuna nú nze aca huaxilá bee bene enu nzeli arqui' Jesucristo eyeche Jerusalén, hasta bee ule'ya' bee bene Israel huaxi beella uyalí arqui'beella Jesucristo.
44006008	Chiqui' uri'i Diose elietsa lu Esteban, nu udete'nu poder lulla nú rri'illa huaxilu bee milagro nú llene neca lubee bene.
44006009	Chequie chiucu chuna bee bene liñi indu nú lee Esclavos Libertados, cuna bee bene eyeche Cirene, cuna bee bene eyeche Alejandría, cuna bee enu nze'ta enza Cilicia, cuna bee bene Asia, uquixiebeei nú unixu beei cuna Esteban.
44006010	Pero bee benequie' lá ri'i stichia' beei ana lunú reca elliebacu' Esteban, equie nú rri'i Espíritu Santo elietsa lulla.
44006011	Chequie udixiu beei chiucu chuna bee bene enu ni nú rni condra Esteban Moisés cuna Diose.
44006012	Scua uri'ibeei para nú ulee bee bene eyeche ze'e, cuna bee bene enu neca equie, cuna bee ulaxcuela enu reca ley' Moisés lu Esteban. Che una'tse beei li'illa nu uyayu beei li'illa lubee ustichia' bee bene Israel.
44006013	Nu le'ca ucua'na beei bee bene enu uni eluquichia' para nú uni bee nze'e: ―Niyu quie' la tsuxella nú se'talla ley' Moisés cuna indu' Diose.
44006014	Li'iru ubene'ru nú rnilla nú Jesuse bene eyeche Nazaret nitilulla indu llene Jerusalén, nu che'ella bee custumbre nú utsa'na Moisés lua'ahua.
44006015	Chequie bee usticia cuna ye bee bene enu nucua'a ze'e, chenu ulañi'beella lu Esteban, ulañi'beella nú rnaa lulla xi rnaa lu tucu ángele' Diose.
44007001	Chequie ule'ya enu máse neca equie nu rnibiya' lu ye bee ule'ya unidichia'lla lu Esteban nú unilla: ―¿Xie' neli nú scua unilu la?
44007002	Nu uni Esteban: ―Li'ihua bee usticia cuna yehua bee bene enu nucua'a ca'a, uzu'cu' diacahua nú nia luhua. Diose liñibe ulube'lunu lu Abraham bene'ahua enu udetela, chenu uzuculla lu iliu Mesopotamia, ante nú chálla zuculla lu eyeche Harán.
44007003	Nu uni Diose lulla: “Utsa'na lachilu cuna ye bee sa'lu, nu uquia luyuu nú lubea lulu.”
44007004	Chequie uchiu'u Abraham lu iliu' bee bene Caldea, nu uyacua'a beella lu eyeche Harán. Nu chenu unguti pa'lla, che uni Diose lulla nú ye'talla zuculla luyuu elu nucua'ahua hasta nee.
44007005	Pero chenu uriña Abraham ca'a, lá dete'sca' Diose ni' teme' yuu lulla, pero ucuaqui u'nanu nú dete'nu yuu ze'e lulla. Chequie chenu atilla, aca iliu ze'e iliu' bee lli'ñilla, añinzuca nú chenu uni Diose scua lá lu'cusca' Abraham lli'ñilla.
44007006	Nu le'ca uni Diose lu Abraham, nú bee lli'ñilla enu nze'ta enza luquielá checua'a beei xi neca bene rene lu stucu nación, elu ri'i bee bene nú juerte ri'ibeei riña' nu nehuana zeca beei ze'e diqui tacu ayu'u lana.
44007007	Pero le'ca uni Diose lu Abraham: “Li'á detea castiya bee bene enu ri'i nú juerte ri'ibeei riña'. Cheelá chiu'u beei lu nación ze'e, nu lu'cu beei ula'na lua luhuare quie'.”
44007008	Nu chenu uni Diose lu Abraham, utsa'nanu stichia'nu nú quiee seña elunecachi'lla cuna beelá bee niyu. Enze'e chenu ungula endu'lla Isaac, nu chenu ullu'cui tucu xmana uquie'ella seña elunecachi'i. Le'ca esquie uri'i Isaac cuna endu'lla Jacob. Nu le'ca esquie uri'i Jacob cuna chi'chiucu bee endu'lla enu unga bee bene'ahua enu udetela.
44007009	’Bee lli'ñi Jacob, enu unga bee bene'ahua enu udetela, li'ibeella uya arqui'beella lu bichi beella José. Chequie ungüiti beella li'illa lubee bene enu unguya' li'illa Egipto. Pero né tsana' arqui' Diose José,
44007010	nu Diose uri'i elietsa lulla lu ye nú nehuana ulle'calla, nu le'ca uri'inu elietsa lulla para nú uzeca Faraón arre Egipto li'illa, nu uri'i arre Faraón nú ungalla gobernador Egipto, nu unibiya'lla lu ye bee stene' arre ze'e.
44007011	’Chequie chenu unga biña lu nación Egipto cuna Canaán, chiqui' nehuana ulle'ca bee bene'ahua enu udetela nu ulaxu nú udacu beella.
44007012	Pero chenu ungabiya' Jacob bene'ahua enu udetela nú nu' trigo Egipto, uxe'lalla bee lliana'lla nzetsi beei trigo bese rlu ze'e.
44007013	Nu chenu uya beella bese rrucu, udixiule'e José nú necalla bichi beella, nu scua ungabiya' arre Faraón nú ti neca bee bene' José.
44007014	Chequie uxe'la José resuna nú ye'ta pa'lla Jacob cuna ye bee bene'lla para nú cua'a beella Egipto, nu neca beella setenta y cinco bee bene.
44007015	Scua unga nú uya zucu Jacob Egipto. Ze'e ungutilla, nu le'ca ze'e unguti bee bene'ahua enu udetela.
44007016	Chenu udete tiembu, che unguya'beella arta' bee bene'ahua enu udetela, nu uya ca'chi' beellae eyeche Siquem, liñi eluhua nú utsi Abraham lubee lliana' bene enu lee Hamor eyeche Siquem.
44007017	’Chenu nze'ta llu'cula tiembu nú aca tucu nú ucuaqui u'na Diose lu Abraham, chiqui' udala bee sa'ahua enu neca bee bene Israel Egipto.
44007018	Chequie bee bichia ze'e uquixie nú rnibiya' stucu arre Egipto enu lá chulu José.
44007019	Nu arre quie' ucua'nalla nú uri'illa nú nehuana ulle'ca bee bene'ahua enu udetela. Unibiya'lla nú utsi'qui bee bene'ahua bee endu' niyu' beella enu ungula inza re'cu Nilo para nú atibeei.
44007020	Tiembu ze'e ungula Moisés. Nu chiqui' ñia riu' arqui' Diose endu' quie', nu uri'iucu bee pa'nu li'inu diqui chuna guu.
44007021	Chenu uriña bichia nú utsana' arqui'beella li'inu, le'ca li'i xinchiu'cu arre Egipto ullela' li'inu nu uri'i ru'cunchu li'inu xi neca endu'nchu.
44007022	Nu unga Moisés ye nú reca bee bene Egipto, nu chiqui' neca equie lunú rnilla cuna lunú uri'illa.
44007023	’Chenu nza Moisés chiu'a lana, udu' arqui'lla nú nzebi'yalla bee sa'lla enu neca bee bene Israel.
44007024	Nu chenu ulañi' Moisés nú riñi tucu bene Egipto tucu bene sa'lla. Unganu'lla bene ze'e, nu unguutilla bene Egipto ze'e.
44007025	Uri'i Moisés elliebacu' nú nediyala' bee bene Israel nú equie cuenda' li'illa tsila'a Diose li'ibeei lubee bene Egipto, pero la ri'ibeei beya' nucua'.
44007026	Stucu bichia, ulañi' Moisés chiucu bee bene Israel nú rliu beei, nu niarqui'lla nú laalla li'ibeei, nu unilla lubeei: “Tucutse sa'hua, ¿xinu rliuhua?”
44007027	Chequie tucu bene enu rliu ze'e, utsi'ñai Moisés nu uni lulla: “¿Ti uliqui' elurnibiya' lulu para nú nilu luru?
44007028	¿Xie' niarqui'lu nú útilu li'á tucu nú unguutilu bene Egipto neca' la?”
44007029	Chenu ubene' Moisés nucua', uyecaxu'ulla nzalla lu iliu Madián. Ze'e uzuculla xi neca bene rene, nu uchialla ze'e nu ulu'culla chiucu endu'.
44007030	’Chenu udete chiu'a lana, lu dañi achi elu lecalí ti nucua'a, axu dañi nú lee Sinaí, ulube'lu tucu ángele' Diose lu Moisés lu quii nú rulu lu tucu aca lla'na.
44007031	Chequie nzenu arqui' Moisés chenu ulañi'lla quii ze'e, nu chenu nzebicalla para nú lañi' nze'calla nucua', nu ubene'lla chi Diose nú uni lulla:
44007032	“Li'á neca Diose' bee bene'hua enu udetela Abraham, Isaac, cuna Jacob.” Nu uquixie Moisés nú recatse'tse'lla nú xiquilla, nu né laca arqui'lla nú abi'yalla lu quii ze'e.
44007033	Chequie uni Diose lulla: “Uhua luculu, xne luhuare elu nzulu necachine.
44007034	Li'á rlañi nze'ca lunú xa nehuana seca bee benea enu nucua'a Egipto, nu rienea lunú xanabitsi beella, enze'e ulaca para nú tsila'a li'ibeella lubee nucua'. Utee, ne xe'la li'ilu Egipto.”
44007035	’Añinzuca nú né zucu'beella lunú uni Moisés lubeella, a'la unibeella lulla: “¿Ti uliqui' elurnibiya' lulu para nú niarqui'lu nilu luru?”, pero equie cuenda' ángele enu ulube'lu lulla lu aca lla'na nú rulu ze'e, Diose udete' elurnibiya' lulla, nu uxe'lanu li'illa para nú ri'illa elietsa lubeella nú chiu'u beella Egipto.
44007036	Nu Moisés neca enu uhua bee bene'ahua enu udetela Egipto, uri'illa bee milagro ze'e, nu le'ca uri'illa bee milagro lu inzatu' nú lee inzatu' neluu, cuna lu dañi achi elu unzee beella diqui chiu'a lana.
44007037	Nu le'ca li'i Moisés quie' uni lubee bene Israel: “Diose cañi tucu bene enu aca tucu profeta letahua, tucu nú ucañinu li'á. Zu'cuhua stichia' profeta quie'.”
44007038	Nu chenu nzu Moisés cuna bee bene'ahua enu udetela lu dañi achi, li'illa necalla enu uni ángele' Diose lu equie dañi nú lee Sinaí para nú unilla Stichia' Diose lubeella. Nu bedichia' cua' neca nú utsa'na beella lua'ahua hasta nee.
44007039	’Pero bee bene'ahua enu udetela né zucu'beella nú uni Moisés, nu lá niarqui'beella nú anibiya'lla lubeella, a'la niarqui'beella nú benchila' zeca beella Egipto.
44007040	Nu unibeella lu Aarón: “Ureche'e bee diose enu zuculu lua'ahua; xne la ria'ahua beya' canza Moisés enu uhua lia'ahua Egipto.”
44007041	Chequie ureche' beella tucu becerro enu unga diose' beella, nu unguuti beella nañi u'na lu becerro ze'e, nu uri'i beella tucu eliñi lunú ñia nzu arqui'beella nú ureche' beella becerro ze'e.
44007042	Che utsana' arqui' Diose li'ibeella, nu utsana'nu nú rdete' beella ula'na lu bichia cuna lu guu cuna lubee enu nchiucu' liñibe. Xne scua niquie lu ichi' Stichia' Diose nú uquie'e bee profeta elu rni: Bee bene Israel, ¿xie' unguutihua bee nañi lua xi neca u'na, diqui chiu'a lana nú ucua'ahua lu dañi achi la?
44007043	Pero a'la ulu'cuhua ula'na lu diose'hua enu lee Moloc enu nzucu liñi carpa nú necache' iti, cuna belaa diose' Renfán, bee diose enu le'ca li'ihua ureche'hua para nú lu'cuhua ula'na lu. Enze'e xe'la li'ihua elu máse istu Babilonia.
44007044	’Nu chenu ucua'a bee bene'ahua enu udetela lu dañi achi, ulu'cu beella tucu ni'i iti nú unga indu'beella elu uduche' beella ley' Diose. Indu quie' ungache' tucu nú unibiya' Diose lu Moisés, chenu uninu lulla nú reche'llae tucu nú ulañi'lla.
44007045	Bee bene'ahua enu udetela uya'nanu beella induquie' chenu unguti Moisés, nu chenu uya'na Josué luhuare' Moisés che uriñayu beella indu quie' luyuu elu uriñabeella, chenu uri'ibeella xuu lubee bene eyeche Canaán equie yuu, nu Diose uri'i elietsa lubeella nú uya'nanu beella yuu ze'e. Scua ulu'cu beella indu quie' hasta bichia nú uquixie nú unibiya' arre David.
44007046	Diose uzeca arre David, nu niarqui'lla nú reche'lla tucu indu para li'inu enu neca diose'ahua, lia'ahua enu neca bee bene Israel.
44007047	Pero arre Salomón neca enu ureche' indu' Diose.
44007048	Añinzuca nú la zucu Diose liñi indu nú ureche' bee bene tucu nú uni profeta chenu unilla:
44007049	-
44007050	Liñibe nzucua'a rnibiya'a, nu luyuu neca elu nzu e'ya. ¿Xa rnaa ni'i nú reche'hua para li'á? ¿Nu xa rnaa luhuare elu tsulachia? Xne le'ca li'á ureche'a ye bee nucua', ―uni Diose.
44007051	’Pero li'ihua ―unilá Esteban lu beella― chiqui' nziti arqui'hua, nu la zucu'hua nú rni Diose. La ri'i casohua Espirítu Santo. Tucu nú uri'i bee bene'hua enu udetela.
44007052	Bee bene'hua enu udetela xitse uri'inu beella ye bee profeta' Diose, hasta nú unguuti beella bee profeta enu udixiule'e nú riña li'inu enu rri'i tucu nú neli neca, nu nee nú ube'tanu, udete' cuendahua li'inu lubee bene, nu unibiya'hua nú ungutinu.
44007053	Añinzuca nú uyucuhua ley nú uliqui' bee ángele' Diose luhua, pero lá zucu'huane.
44007054	Chenu ubene' bee bene ze'e nucua', chiqui' ulebeei nu tu'na racu xa' laya beei nú rlee beei lu Esteban.
44007055	Pero chiqui' nzu Espirítu Santo cuna Esteban, chenu ubi'yalla enza liñibe ulañi'lla ellie'e elu nzucu Diose, le'ca ulañi'lla nú nzulí Jesucristo cue'tse Diose chubee.
44007056	Chequie uni Esteban: ―¡Ubi'yacuruhua! Rlañia nú na'la liñibe, nu le'ca rlañia nú nzulí Jesucristo cue'tse Diose chúbee.
44007057	Pero chenu ubene'beei nú uni Esteban scua utsacu' beei diaca beei, nu juerte urixialibeei nú nze na'tse beei Esteban.
44007058	Che uhuabeei li'illa ru'u eyeche ze'e para nú útibeei li'illa cuna quiee, nu tucu niyu e'ne enu lee Saulu uri'i ucu xucu beei.
44007059	Nu diqui nú rdu'beei quiee Esteban, unilla lu Diose: ―Paa Jesuse uyucu espíritua.
44007060	Che chu utsulliquilla nu juerte rixialilla nú unilla: ―Paa Jesuse, la du' cuendalu dula nú rri'inu bee benequie' li'á nee. Chenu ulaxu nú uni Esteban scua, chu ungutilla.
44008001	Nu para Saulo neca nze'ca nú unguuti bee bene Esteban. Nu le'ca bichia ze'e uquixie bee bene nú uri'ibeei nú nehuana seca bee bene' Jesucristo eyeche Jerusalén. Ye beella uri'chialetse beella diqui lubee iliu Judea, cuna lu iliu Samaria, uya'natsia bee apóstol'nu eyeche Jerusalén.
44008002	Chequie chiucu chuna bee niyu enu nzenu cuenda nú nzucu Diose uyaca'chi' beella cuerpo' Esteban nu chiqui' unguna'nu beella li'illa.
44008003	Nu uquixie Saulo nú una'tsei bee bene enu nzeli arqui' Jesucristo, nu riu'i ni' por ni' beella, nu ala juerza ruya'i niyu si una'a rdu'i ni'cu'.
44008004	Pero bee bene enu uchiu'u eyeche Jerusalén udixiule'e beella bedichia' nze'ca' Diose catse elu nzuebeella.
44008005	Felipe enu neca tucu bene leta beella, uyalla eyeche llene Samaria, nu uquixiella rixiule'ella stichia' Jesucristo lubee bene ze'e.
44008006	Uyetesa' huaxi bee bene nu yebeella sucu'diaca beella lunú udixiule'e Felipe lubeella, cuna lunú ulañi'beella bee milagro llene nú uri'illa.
44008007	Xne uri'iyecalla huaxi bee bene enu nchiñi benechiqui' arqui', nu rixiali bee benechiqui' ze'e xiu'u arqui'beei. Le'ca uri'iyecalla bee bene enu neati tucu parte cuerpo' cuna bee bene enu necuxu.
44008008	Enze'e chiqui' ñia utsu arqui' ye bee bene eyeche ze'e.
44008009	Pero eyeche ze'e nzucu tucu bene enu lee Simón, hasta hua'tu rri'i elu uliñi nu sequienui bee bene eyeche Samaria, nu rri'i nú necai tucu bene enu neca equie.
44008010	Ye bee bene ze'e ubene'beei lunú uni Simón, desde bee endu' lla'na nu hasta bee bene uxu, nu unibeei: ―Niyu quie' chiqui' rlu'cu poder nú rlu'cu Diose.
44008011	Chiqui' rri'i caso beei lunú rni, xne hasta hua'tu sequienui bee bene equie elu uliñi nú rri'i.
44008012	Pero chenu uyalí arqui' bee bene lunú udixiule'e Felipe equie cuenda' poder nú rlu'cu Diose, cuna equie cuenda' Jesucristo. Che urinza beella niyu si una'a.
44008013	Nu hasta li'i Simón quie' uyalí arqui'lla Jesucristo nu urinzalla, nu uquixie enzenulla Felipe, cuna nú nzenu arqui'lla lu ye clasia' bee milagro llene nú rlañi'lla rri'i Felipe.
44008014	Chequie chenu ungabiya' bee apóstol' Jesucristo enu nucua'a eyeche Jerusalén nú uchili arqui' bee bene Samaria Stichia' Diose, uxe'la beella Pedro cuna Juan lubee bene ze'e.
44008015	Chenu uriñabeella eyeche Samaria, unacu' beella lu Diose equie cuenda' bee bene enu uyalí arqui' Stichia' Diose para nú yucu arqui'beella Espíritu Santo.
44008016	Xne ni' tucu beella lasca' yucu arqui'beella Espíritu Santo, urinzatsia beella cuna nú lee Jesucristo.
44008017	Chequie uricu' Pedro cuna Juan ya beella equie bee bene ze'e para nú uyucu arqui'beella Espíritu Santo.
44008018	Chenu ulañi' Simón nú uyucu arqui' bee bene ze'e Espíritu Santo equie nú uricu' bee apóstol ya beella equie bee bene ze'e, uniarqui'lla nú dete'lla dimi ya beella,
44008019	nu unilla: ―Le'ca nua uli'qui' poder cua' lua para nú chenu ricua yaa equie tatse bene, le'ca yucu arqui' nze'e Espíritu Santo.
44008020	Chequie uni Pedro lulla: ―Li'ilu cuna dimi'lu nitilulu, xne rri'ilu elliebacu' nú tsilu poder nú lia rliqui' Diose.
44008021	Li'ilu ni'teme' la yala nú ri'ilu tucu nú rri'iru, xne ni'teme' la chequieelu inziu' Diose.
44008022	Utsana' arqui' beenú necha neca rri'ilu nu uche'e elliebacu'lu, nu uziquiee lu Diose tunu tianu' xa ri'inu perdona lunú necha uri'ilu elliebacu' scua.
44008023	Xne puro nú necha neca nu' arqui'lu, nu rnibiya'sca' dula lulu.
44008024	Che ucuaqui Simón nú unilla: ―Una'cuhua lu Diose equie cuendaa para nú la zeca ni' tucu beenú unihua.
44008025	Chenu ulaxu nú unibeella stichia' Jesucristo cuna nú unibeella Stichia' Diose lubee bene ze'e, cheelá ubenchila' zeca beella eyeche Jerusalén. Nu ye bee eyeche nú nchiucu' lu iliu Samaria elu udete beella udixiule'e beella Stichia' Diose lubee bene.
44008026	Lulá bee nucua', uni tucu ángele' Diose lu Felipe: ―Uquia enza sur, inziu nú xiu'u enza Jerusalén nu nza enza eyeche nú lee Gaza. Inziu ze'e rdete lu dañi achi.
44008027	Che uchiu'u Felipe nú nzalla, nu lu inziu ulluna'lla tucu niyu eyeche Etiopía. Neca benequie' enu chiqui' neca equie xne rricuche'ella ye dimi' reina Candace enu rnibiya' Etiopía, nu uyaalla eyeche Jerusalén udete'lla ula'na lu Diose.
44008028	Nu nu' nziulalla nú nzialla enza lachilla, nzuculla equie acareta'lla rulalla lu ichi' Stichia' Diose nú uquie'e profeta Isaías.
44008029	Che uni Espíritu Santo lu Felipe: ―Uquiabica lu acareta cua'.
44008030	Chenu uyabica Felipe lu acareta ze'e, ubene'lla nú rula bene ze'e lu ichi' Stichia' Diose nú uquie'e profeta Isaías, nu unidichia'lla lu bene ze'e: ―¿Detá rri'ilu beya' lu ichi' nú rulalu la?
44008031	Chequie ucuaqui bene ze'e nú unilla: ―¿Xa ri'á beya' nú rnii, tunu lecati ixiule'e lua xa rnii? Nu uni bene ze'e lu Felipe nú quieella equie acareta nu cua'a junto beella.
44008032	Lu ichi' Stichia' Diose elu rulalla rni: Unguya' bee bene li'inu xi neca tucu sanchi, elu úti beei li'inu; nu lá ninu xi neca tucu sanchi enu lecaxi ri'i nuxu lu bene chenu xiecu' bene ichia tsu'í.
44008033	Chenu xitse uri'inu bee bene li'inu. Lecati uri'i elu usticia lu cuenda'nu, ¿ti nii nú ti neca bee bene'nu enu udetela? Xne uchiu'ulanu lu iliulabe quie'.
44008034	Chequie uni bene ze'e lu Felipe: ―Uri'i faura uni' lua, ¿ti lu cuenda' rni profeta cua', rnilla lu cuenda' li'itsialla la, urre rnilla lu cuenda' stucu bene la?
44008035	Chequie uquixie Felipe nú udixiule'ella xi rni luhuare lu Stichia' Diose elu rulalla, nu uni Felipe equie cuenda' bedichia' nze'ca' Jesucristo lulla.
44008036	Lu ze'elá chenu udete beella tucu luhuare elu nu' inza, uni bene ze'e lu Felipe: ―Ca'a nu' inza, ¿nu' modo rinzalu li'á ca'a nee la?
44008037	Nu uni Felipe lulla: ―Nu' modoe, tunu diquinu' arqui'lu chili arqui'lu Jesuse. Che unilla: ―Chili arquia nú Jesucristo neca Lli'ñi Diose.
44008038	Chequie unibiya'lla nú utsuxe acareta'lla, nu ulaca rucu beella equie acareta ze'e, nu uyu'u beella lu inza nu urinza Felipe li'illa.
44008039	Chenu uchiu'u beella lu inza, hora ze'e tu'natsia uniti Felipe nu unguya' Espíritu Santo li'illa, nu né lañia' bene ze'e li'illa. Pero chiqui' ñia nzu arqui'lla nze ri'illa seidu inziu'lla.
44008040	Chenu uri'i Felipe beya' nú hasta eyeche Azoto nzulalla, che eyeche por eyeche udixiule'ella bedichia' nze'ca' Jesucristo lubee bene, hasta nú uriñalla eyeche Cesarea.
44009001	Nu bee bichia ze'e, la tsuxe Saulo nú rleei lubee bene enu nzeli arqui' Jesucristo, nu uni nú úti li'ibeella. Enze'e uyani'i lu ule'ya enu máse neca equie nu rnibiya' lu ye bee ule'ya,
44009002	para nú acache' tucu ichi' nú nu' modo chai liñi bee indu eyeche Damasco che cua'nai bee bene enu nzeli arqui' Jesucristo niyu si una'a para nú uya'i li'ibeella nu du'i li'ibeella ni'cu' eyeche Jerusalén.
44009003	Pero chenu nze riñai axu eyeche Damasco, tu'natsia ulaca tucu ellie'e nú nze'ta enza liñibe nu udu'llie'e ellie'e ze'e diqui abenchila' elu nza Saulo.
44009004	Nu chu uzana' Saulo luyuu, nu ubene'i tucu chii nú uni: ―Saulo, Saulo, ¿xinu rri'i condralu li'á?
44009005	Nu uni Saulo: ―¿Tiilu, Detá? Nu ucuaquinu: ―Li'á neca Jesuse enu rri'i condralu, le'catsia li'ilu rri'ilu equiya lulu. Tucu nú rri'i u'na' nú subeí lli'i icu' aca rucha.
44009006	Nu recatse'tse' Saulo xiquilla, nu unilla: ―Detá, ¿xi niarqui'lu nú ri'á? Chequie uni Jesucristo lulla: ―Uzetee, nu uquia eyeche Damasco, ze'e ni bene ta nú ri'ilu.
44009007	Nu bee bene enu nzenu Saulo chiqui' ulliqui beella, xne ubene' beella chii nú uni lulla, pero lecalí ti ulañi' beella.
44009008	Chenu utsuli Saulo la bi'ya'lla, che una'tse bee bene enu nuulla yalla nu unguya'beella li'illa eyeche Damasco.
44009009	Ze'e uzuculla chuna bichia, sin nú bi'yalla nu sin nú aculla, nu lecaxi ungue'lla.
44009010	Eyeche Damasco ze'e nzucu tucu bene enu nzeli arqui' Jesucristo enu lee Ananías, Ananías quie' ulube'lu Jesuse lulla nu uninu lulla: ―¡Ananías! Nu ucuaquilla: ―Ca'a nzua, Detá.
44009011	Chequie uni Jesuse lulla: ―Utsuli nu uquia inziu llene nú lee chubee, chenu riñalu ni' Judas nedichia'lu tucu bene eyeche Tarso enu lee Saulo. Xne rnacu'lla lua nee,
44009012	nu neca xi neca nú rni xcala'lla ulañi'lla nú uyu'u tucu bene enu lee Ananías nu uricu'lla yalla equie Saulo, para nú bi'ya zecalla.
44009013	Chenu ubene' Ananías nucua', unilla: ―Detá, huaxi bee bene rni lu cuenda' niyu cua', cuna lu ye beenú necha neca rri'illa lubee bene enu nzeli arqui' li'ilu eyeche Jerusalén.
44009014	Nu nee uriñalla ca'a cuna elurnibiya' nú udete' bee ule'ya enu máse neca equie nu rnibiya' lu ye bee ule'ya para nú na'tsella ye bee bene enu nzeli arqui' li'ilu.
44009015	Nu uni Jesuse lulla: ―Uquia, xne ucañia niyu cua' para nú ixiule'ella stichia'a lubee bene enu la neca bee bene Israel, cuna lubee arre, nu le'ca cuna nuu lubee bene Israel.
44009016	Li'á ixiule'a lulla nú chiqui' huaxi nú nehuana zecalla equie nú necalla benea.
44009017	Chequie nza Ananías ni'i elu nzucu Saulo. Chenu uyu'ulla liñi ni'i ze'e, uricu'lla yaalla equie Saulo, nu unilla: ―Saulo, Jesucristo enu ulube'lu lulu lu inziu nú nze'talu, li'inu uxe'lanu li'á lulu para nú bi'ya zecalu, nu para nú ya'na Espíritu Santo cuna li'ilu.
44009018	Hora ze'e uzana' nú nacu' i'cululla nú rna xi rna melu tsu' bela, nu ubi'ya zecalla. Che utsulílla nu urinzalla.
44009019	Che udacu Saulo lle'na nú udaculla nu uyu'u zeca juerza'lla, nu uya'nalla chiucu chuna bichia cuna bee bene enu nzeli arqui' Jesucristo enu nucua'a eyeche Damasco.
44009020	Nu chu uquixie Saulo rixiule'ella Stichia' Diose liñi bee indu' bee bene Israel, nu unilla nú neca Jesuse Lli'ñi Diose.
44009021	Ye bee bene enu ubene' nú rnilla chiqui' nzenu arqui'beei, nu unibeei: ―¿Xie' laca benecua' enu utiliaca' bee bene enu nzeli arqui' Jesucristo eyeche Jerusalén la? ¿Lanu le'ca li'i nucua' enu uriña ca'a para nú na'tse nucua' bee bene enu nzeli arqui' Jesucristo nu cheyu nucua' li'ibeella lubee ule'ya enu máse rnibiya' lu ye bee ule'ya la?
44009022	Pero bichia por bichia la lliqui Saulo rixiule'ella Stichia' Diose, nu rnilla nú neca Jesuse Cristo, hasta nú la ri'i bee bene Israel enu nucua'a eyeche Damasco beya' xa ri'ibeei chenu ubene'beei nucua'.
44009023	Udetetsia huaxi bee bichia, unga tucu necatse bee bene Israel enu nucua'a eyeche Damasco para nú úti beei Saulo,
44009024	pero uri'i Saulo beya' nucua'. Bichia si rula' nucua'a quiebeei li'illa ru'u puerta eyeche ze'e para nú útibeei li'illa,
44009025	che bee bene enu nzeli arqui' Jesucristo rula' udu' beella Saulo liñi tucu llume nu ulaca beella li'illa enza di'chi barda nú nu' diqui abenchila' eyeche ze'e, nu scua uchiu'ulla eyeche Damasco.
44009026	Chenu uriña Saulo eyeche Jerusalén, uniarqui'lla nú yete'lla cuna bee bene enu nzeli arqui' Jesucristo, pero ye beella xiqui beella li'illa xne la chili arqui'beella nú le'ca nulla nzelíla arqui'lla Jesucristo.
44009027	Chequie unguya' Bernabé li'illa lubee apóstol. Nu udixiule'ella nú ulañi' Saulo Jesucristo cuna nú ubedichia'nulla li'inu chenu nzalla enza eyeche Damasco, nu la lliquilla udixiule'ella stichia' Jesucristo lubee bene eyeche ze'e.
44009028	Scua uya'na Saulo eyeche Jerusalén, nu uyanzeenulla cuna li'ibeella.
44009029	Lá lliquilla udixiule'ella stichia' Jesuse, cuna nú unixulla cuna bee bene Israel enu rni dialu griego, chequie niarqui'beei nú útibeei li'illa.
44009030	Chenu ungabiya' bee bene enu nzeli arqui' Jesucristo nucua', unguya'beella Saulo eyeche Cesarea, nu ze'e uxe'la beella li'illa eyeche nú lee Tarso.
44009031	Chequie bee bene enu nzeli arqui' Jesucristo enu nucua'a lu iliu Judea, cuna lu iliu Galilea, cuna lu iliu Samaria, uyu'u nú nzuxe arqui'beella, cuna nú nze ri'ilá beella beya' xa neca inziu' Diose, nu uzucu'beella stichia'nu, nu cuna elietsa' Espíritu Santo nze aca huaxilá bee bene enu nzeli arqui' Jesucristo.
44009032	Chenu nzebi'ya Pedro bee bene enu nzeli arqui' Jesucristo, chequie le'ca uyabi'yalla bee bene enu nzeli arqui' Jesucristo enu nucua'a eyeche nú lee Lida.
44009033	Ze'e ulañi' Pedro tucu niyu enu riti enu lee Eneas, nu ungala xunu lana nú nuxulla ritilla, nu la tsulílla.
44009034	Nu uni Pedro lulla: ―Eneas, Jesucristo neca enu uri'iyecala li'ilu. Uzetee nu uletsa nú ungutalu. Nu hora ze'e utsuli Eneas.
44009035	Chenu ulañi' ye bee bene enu nucua'a eyeche nú lee Lida cuna bee bene enu nucua'a enza Sarón nú uyeca'lla, che le'ca uchili arqui' bee bene ze'e Jesucristo.
44009036	Tiembu ze'e nzucu tucu una'a enu nzeli arqui' Jesucristo eyeche Jope li'illa leella Tabita, nu dialu griego leella Dorcas. Una'a quie' uri'illa nú neca nze'ca, nu le'ca uri'illa elietsa lubee bene elitsi.
44009037	Bee bichia ze'e ungariti Dorcas nu ungutilla, nu chenu ulaxu nú ungutsa bee bene li'illa uya ricuche'e bee bene li'illa liñi ni'i elu aya equie ni'i ze'e.
44009038	Nu lunú axu eyeche Jope lu eyeche Lida, elu nzucu Pedro, chenu ungabiya' bee bene enu nzeli arqui' Jesucristo nú nzucu Pedro ze'e, uxe'la beella chiucu niyu enu uya ziquiee lulla, nu unibeella lulla: ―Uri'i faura yexetsia ucha eyeche Jope.
44009039	Nu chu nza Pedro cuna li'ibeella. Chenu uriña beella eyeche Jope, unguya'beella Pedro liñi ni'i elu nchiucu' cuerpo' Dorcas, ze'e nucua'a bee una'a zaqui runa' beenchu, che uyabica beenchu lu Pedro nu ulube' beenchu bee laquie nú ureche'e Dorcas chenu nehuañisca'lla.
44009040	Chequie unibiya' Pedro nú chiu'u ye bee bene eli'ya', nu chu utsulliquilla nu unacu'lla lu Diose, nu ubi'yalla lu benenguti ze'e nu unilla: ―¡Tabita, uzetee! Hora ze'e chu uya'la i'cululla, nu chenu ulañi'lla Pedro, chu uzuculla.
44009041	Nu chu una'tse Pedro yalla nu utsulílla, che ubixia Pedro bee bene enu nzeli arqui' Jesucristo, cuna bee una'a zaqui para nú lañi' beella nú uhuañi zeca Dorcas lu eluti.
44009042	Nu diqui lu eyeche Jope ungabiya' bee bene nucua', nu huaxi bee bene ze'e uyalí arqui' Jesucristo equie cuenda' nucua'.
44009043	Uya'na Pedro chiucu chuna bichia eyeche ze'e, ni' tucu bene enu lee Simón enu rcu'chi iti.
44010001	Eyeche Cesarea uhuañi tucu bene enu lee Cornelio, li'illa ungalla capitañi lu texcua'a bee sundado enu lee Italiano.
44010002	Li'illa ungalla tucu bene enu chiqui' unga nze'ca arqui' lu Diose, nu cuna ye bee bene'lla udete' beella ula'na lu Diose. Le'ca uri'illa elietsa lubee bene Israel enu seca elitsi, nu siempre rnacu'lla lu Diose.
44010003	Tucu bichia, tucu rquiechuna uchee, ulle'calla xi neca nú uni xcala'lla. Chee nze'ca ulañi'lla nú uyu'u tucu ángele' Diose liñi ni'i elu nzuculla, nu uni ángele ze'e lulla: ―¡Cornelio!
44010004	Nu ubi'yalilla lu ángele ze'e nu chiqui' ulliquilla, nu unilla: ―¿Rnilu lua la Detá? Nu uni ángele ze'e lulla: ―Diose ubene'la' stichia'lu, nu ulañi'la'nu xa rri'ilu elietsa lubee bene enu seca elitsi.
44010005	Uxe'la bee bene eyeche Jope para nú chetucu beei Simón, enu le'ca lee Pedro.
44010006	Nzuculla ni' tucu bene enu le'ca lee Simón, enu rcu'chi iti, nzucu bene quie' ru'u inzatu'.
44010007	Chenu nzia ángele enu uni lu Cornelio, ubixialla chiucu moso'lla cuna tucu sundado enu rlu'culla confianza lu enu nzeli arqui' Diose.
44010008	Chenu ulaxu nú udixiule'ella lunú ulle'calla lubeella, che uxe'lalla li'ibeella eyeche Jope.
44010009	Bichia rrucu, diquila nú nzeriña beella axu eyeche Jope, tucu rrebichia uquie Pedro equie ni'i elu nzuculla para nú nacu'lla lu Diose.
44010010	Chiqui' rlia'na'lla nu niarqui'lla nú aculla, pero diquila nú rri'ilu bene elubacu nú aculla, che ulle'calla xi neca nú uni xcala'lla,
44010011	nu ulañi'lla nú ria'la liñibe nu nze'ta laca nú rnaa xi rnaa tucu laquie llene lulla, nu naca'cuu dacu lli'i.
44010012	Liñi laquie llene ze'e nu' yelu bee nañi enu tacu cuchiu', cuna bee be'la cuna bee nañi enu rcuecu'.
44010013	Chequie ubene'lla tucu chii nú uni lulla: ―Pedro, uzetee, nu uti tatse nañi cua' aculu.
44010014	Nu ucuaqui Pedro nú unilla: ―A'a, Detá, xne leca xunga udacua beenú necha rnaa, cuna beenú la yala acu bee bene.
44010015	Chequie uni zeca chii ze'e, stucu bese lulla: ―Lunú uquieela Diose, la hualeelu nucua' nú necha rnae.
44010016	Chenu ulle'calla scua chuna bese, uquie zeca laquie llene ze'e liñibe.
44010017	Diquila nú rri'i Pedro elliebacu' xinu ulañi'lla nucua', hora ze'e uriña bee bene enu uxe'la Cornelio ru'u puerta ni'i Simón, xne unidichia'la beella cá nzucu ni' Simón.
44010018	Chenu uriñabeella ru'u ni'i ze'e, unidichia' beella tunu ze'e nzucu Simón, enu le'ca lee Pedro.
44010019	Rri'isca' Pedro elliebacu' lunú ulañi'lla scua, che uni Espíritu Santo lulla: ―Chuna bene rla'na li'ilu.
44010020	Utsuli, ulaca, nu uquia cuna li'ibeella nu la za' arqui'lu, xne li'á uxe'la li'ibeella.
44010021	Nu chu ulaca Pedro elu nucua'a bee bene enu uxe'la Cornelio, nu unilla lubeella: ―Li'á neca enu rla'nahua, ¿xinu rla'nahua li'á?
44010022	Nu ucuaqui beella: ―Li'iru nzelaru lu cuenda' capitañi enu lee Cornelio, enu neca tucu bene nze'ca, enu rlu'cu ula'na lu Diose, nu ye bee bene Israel seca li'illa. Tucu ángele' Diose uni lulla nú uxe'lalla li'iru para nú nzela tucu'ru li'ilu nú chalu ni'lla para nú yene'lla lunú nilu lulla.
44010023	Che uni Pedro lubeella nú chu'u beella liñi ni'i, nu ze'e uya'na beella rula' ze'e. Chenu uye'e luyuu stucu bichia, nzenu Pedro li'ibeella, nu le'ca nzenu beella chiucu chuna bee bene enu nzeli arqui' Jesucristo enu neca bene eyeche Jope.
44010024	Chenu uye'e lu yuu stucu bichia uriña beella eyeche Cesarea, elu nzucu Cornelio nu li'illa uquiete'sa'lalla ye bee bene'lla cuna bee bene enu chiqui' rquiete'lla nucua'aquiee beella nú riña Pedro.
44010025	Chenu uriña Pedro ru'u ni' Cornelio, chu uchiu'u Cornelio nu uya cha'calulla li'illa, nu utsulliquilla lu Pedro para nú dete'lla ula'na lulla.
44010026	Nu utsuli Pedro Cornelio, nu unilla lulla: ―Utsuli, xne necatsia bene tucu nú necalu.
44010027	Diquila nú nze riña beella ru'u ni'lla rdichia' beella, nu chenu uyu'u Pedro liñi ni'lla ulañi'lla nú nucua'a huaxi bee bene ze'e.
44010028	Chequie uni Pedro lubeella: ―Li'ihua nediya'hua nú xa neca ley' bee bene Israel la tsana' ley' beella nú yete' beella cuna bee bene enu la neca bee bene Israel, ni' nú chu'u beella liñi ni' bee bene ze'e. Pero Diose uzete' li'á nú la hualeea nú necha neca lu cuenda' ni' tucu bee bene, ni' nú ri'a elliebacu' nú necha neca lu cuenda' beei.
44010029	Enze'e, chenu ubixiahua li'á, chu nzela sin nú nia nú la llu'cha. ¿Nee, niarquia ri'á beya' xi rixiahua li'á?
44010030	Che uni Cornelio lulla: ―Necala tucu tacu bichia le'ca hora quie', nzucua'a nia sin nú acua equie nú rnacua lu Diose, tucu rquiechuna uche, tu'natsia ulube'lu tucu niyu enu nutu laquie nú rulu siqui' lua.
44010031	Nu unilla: “Cornelio, Diose ubene'la' stichia'lu, nu ulañi'la'nu lunú xa rri'ilu elietsa lubee bene enu seca elitsi.
44010032	Enze'e uxe'la bee benea eyeche Jope, chetucu Simón, enu le'ca lee Pedro. Nzuculla ni' tucu bene enu lee Simón, enu rcu'chi iti enu nzucu ru'u inzatu'. Pedro quie' ni xi riala ri'ilu.”
44010033	Enze'e chu uxe'la bee bene enu ube'ta tucu li'ilu, nu uri'inze'calu nú uriñalu. Nu nee nellua'a yeru ca'a lu Diose liñibe para nú yene'ru lunú uxe'la Diose li'ilu nú nilu luru.
44010034	Chequie uquixie Pedro nú unilla: ―Nee, rri'á beya' nú tucutse rri'i Diose lu ye bee bene, nu la cañinu bee bene.
44010035	Xne tatse bee bene iliulabe enu sucu' Stichia' Diose nu rri'illa tucu nú rialane, li'inu le'ca rri'i casonu bene ze'e.
44010036	Diose unila lubee bene Israel, nu udixiule'elanu lubeella nú equie cuenda' Jesucristo lu'cu beella nú nzuxe arqui'beella, li'inu enu rnibiya' lu ye bee bene.
44010037	Nu li'ihua nediya'hua nú lulá nú uzete' Juan Bautista bee bene equie cuenda' elurrinza, che uquixie Jesuse nú uzete'nu bee bene desde Galilea, hasta lubee iliu Judea.
44010038	Li'ihua nediya'nze'cahua nú udete'la Diose Espíritu Santo cuna poder lu Jesuse Nazaret, cuna nú uyanzenu nu uri'inu nú neca nze'ca nu uri'iyecanu ye bee bene enu nehuana seca lunú rri'i beze'lu. Uri'inu nucua' xne nzu Diose cuna li'inu.
44010039	Nu li'iru ulañi'ru lu ye nú uri'i Jesuse diqui lu iliu Judea, cuna eyeche Jerusalén. Cheela unguuti bee bene li'inu, lu cruse.
44010040	Pero uri'i Diose nú uhuañi zecanu bichia rriuna, nu utsana' Diose nú ulube'lunu luru.
44010041	Né lube'lunu lu ye bee bene, ulube'lutsianu luru enu ucañila Diose hasta hua'tu para nú ulañi'ru ye nú uri'inu. Li'iru uda'cunuru li'inu nu udiya'nuru li'inu chenu uhuañi zecanu nú ungutinu.
44010042	Lu ze'ela uxe'la Jesuse li'iru para nú dixiule'eru stichia'nu lubee bene, nu udu' Diose li'inu para nú hualunue lu cuenda' bee bene chenu dete' beei cuenda lu Diose, sia bee bene enu nehuañi, urre sia bee bene enu unguti.
44010043	Le'ca hasta hua'tu, ye bee profeta uni lu cuenda' Jesuse, nu ye bee bene enu chili arqui' li'inu ri'inu perdona stula beella.
44010044	Rnisca'lá Pedro lubee bene ze'e, chenu tu'natsia uyucu arqui'beella Espíritu Santo.
44010045	Chequie bee bene Israel enu nzeli arqui' Jesucristo enu uyanu Pedro, chiqui' uyanu arqui'beella xne le'canuu bee bene enu la neca bee bene Israel uyucu arqui'beella Espíritu Santo.
44010046	Xne ubene'beella nú rni bee bene ze'e stucu bee dialu rene, nu rnibeella bedichia' nze'ca lu Diose.
44010047	Chequie uni Pedro lubeella: ―¿Ti cá nú rinza bee benequie' xne uyucula arqui'beella Espíritu Santo tucu nú uyucu arquia'ahua Espíritu Santo?
44010048	Nu unibiya' Pedro nú rinza beella lunú lee Jesucristo. Cheelá uziquie beella lu Pedro nú ya'nalla cuna li'ibeella xiucu xuna bichia.
44011001	Bee apóstol cuna bee bene Judea enu nzeli arqui' Jesucristo, ubene'beella nú le'ca nuu bee bene enu la neca bee bene Israel uchili arqui'beella Stichia' Diose.
44011002	Chequie chenu ubenchila' Pedro eyeche Jerusalén, bee bene Israel enu nzeli arqui' Jesucristo enu nzequiesca' ley, uqui'ya' Pedro uri'ibeella.
44011003	Nu unibeella lu Pedro: ―¿Xinu uyalu ni' bee bene enu la neca bee bene Israel, nu udacunulu li'ibeei?
44011004	Chequie uni Pedro lubeella lu ye nú unga, enze'e uyalla ni' bene ze'e, nu unilla:
44011005	―Chenu nzua eyeche Jope, nu rnacua lu Diose, che ulle'ca xi neca nú uni xcala'a, nu ulañia nú rnaa xi rnaa tucu laquie llene, nú nze'ta laca enza liñibe nu naca'cuu dacu lli'i nu uriñae hasta elu nzua.
44011006	Chequie ubi'ya nze'ca xi nu' liñi laquie llene ze'e, nu ulañia bee nañi dañi enu nelachi, cuna bee nañi enu nzucu tacu cuchiu', cuna bee be'la cuna bee nañi enu rcuecu'.
44011007	Nu ubenea tucu chii nú uni: “Pedro, utsuli, uti tatse bee nañi cua' aculu.”
44011008	Che ucuaquia: “A'a, Detá, xne leca xunga udacua beenú necha rnaa lunú la yala acu bee bene.”
44011009	Nu uni zeca chii ze'e lua stucu bese desde liñibe: “Lunú uquieela Diose la hualeelu nucua' nú necha rnaa.”
44011010	Chenu unga nucua' chuna bese, che uquie zeca ye bee nucua' liñibe.
44011011	Le'ca hora ze'e uriña chuna bee niyu elu nzucua'a, nze'ta bee bene quie' desde eyeche Cesarea nze'ta la'na beella li'á.
44011012	Nu uni Espíritu Santo lua nú chenua li'ibeella sin nú za' arquia. Le'ca uya'nua xu'cu bee sa'ahua enu nucua'a ca'a. Nu yeru uyu'uru liñi ni'i bene ze'e,
44011013	chequie uni bene ze'e luru nú xa ulube'lu tucu ángele' Diose lulla ni'lla, nu uni ángele ze'e lulla: “Uxe'la bee bene enu cha eyeche Jope para nú chetucu beella Simón enu le'ca lee Pedro,
44011014	li'illa nilla lulu xa tsila'alu, cuna ye bee bene ni'lu lu stula beella.”
44011015	Chenu uquixia nú unia lubeella, che uyucu arqui'beella Espíritu Santo, tucu nú ungae chenu uyucu arqui'rune.
44011016	Chequie ullu'cu' arquia bee stichia' Jesucristo chenu uninu: “Neli nú urinza Juan bee bene cuna inza, pero li'ihua rinzahua cuna Espíritu Santo.”
44011017	Nu nee nú uxe'la Diose Espíritu Santo nú uyucu arqui' beella tucu nú uyucu arquia'ahua chenu uyalí arquia'ahua Jesucristo, ¿enze'e ti necaa para nú cáa lunú rri'i Diose?
44011018	Chenu ubene' bee bene Jerusalén bedichia' cua', che né nia' beella lu Pedro, nu unibeella bedichia' nze'ca lu Diose, nú unibeella: ―¡Nee nediya'ahua nú le'ca nuu bee bene enu la neca bee bene Israel udete' Diose nú che'e arqui'beella equie cuenda' stula beella nu lu'cu beella elunehuañi nú leca xunga laxu lu Diose!
44011019	Lulá nú unguuti bee bene Esteban, che uquixiebeei nú rtiliaca' beei bee bene enu nzeli arqui' Jesucristo, nu uri'chia letse bee bene'nu enza Fenicia, cuna enza Chipre cuna enza Antioquía. Nu ze'e udixiule'e beella bedichia' nze'ca' Jesucristo lubee bene Israel tsia.
44011020	Pero leta beella nchiñi chiucu chuna bee bene eyeche Chipre cuna bene eyeche Cirene, chenu uriña bee benequie' eyeche Antioquía udixiule'e beella bedichia' nze'ca' Jesucristo lubee bene enu la neca bee bene Israel.
44011021	Diose uri'i elietsa lubeella, che huaxi bee bene uyalí arqui' lunú rnibeella, nu uyalí arqui'beella Jesucristo.
44011022	Chenu ungabiya' bee bene enu nzeli arqui' Jesucristo eyeche Jerusalén nucua', uxe'la beella Bernabé hasta eyeche Antioquía.
44011023	Chenu uriñalla ze'e, chiqui' ñia utsu arqui'lla chenu ulañi'lla nú xa rri'i Diose elietsa lubee bene ze'e. Chequie unilla bezete' lubeella nu diquinu' arqui'beella chequiee beella stichia' Jesucristo.
44011024	Bernabé unga tucu bene nze'ca, chiqui' uri'i Espíritu Santo elietsa lulla nu neli nzeli arqui'lla Jesucristo. Enze'e huaxi bee bene uyalí arqui' Jesucristo.
44011025	Lu ze'elá uya Bernabé eyeche Tarso nzecua'nalla Saulo, nu chenu ullela'lla Saulo che unguya'lla li'illa eyeche Antioquía.
44011026	Ze'e ucua'a beella tucu lana cuna bee bene enu nzeli arqui' Jesucristo, nu uzete' beella huaxi bee bene. Nu eyeche Antioquía neca elu uquixie nú uhualee bee bene cristiano bee bene enu nzeli arqui' Jesucristo.
44011027	Bee bichia ze'e chiucu chuna bee profeta enu rni Stichia' Diose uchiu'u beella eyeche Jerusalén para nú nzuebeella eyeche Antioquía.
44011028	Tucu beella enu lee Agabo, utsulílla lubee bene, nu equie cuenda' Espíritu Santo unilla nú aca biña diqui lu iliulabe, nu scua ungae lana nú unibiya' arre Claudio.
44011029	Chequie bee bene enu nzeli arqui' Jesucristo enu nucua'a eyeche Antioquía, unibeella nú quiete'sa'beella dimi calutse nú nu' modo dete' cada tucua beella para nú ri'i beella elietsa lubee sa'beella enu nzeli arqui' Jesucristo enu nucua'a lu iliu Judea.
44011030	Nu scua uri'ibeella, che uxe'la beella dimi ze'e cuna Saulo cuna Bernabé para nú dete' beella dimi ze'e ya bee bene enu rnibiya' lubee bene enu nzeli arqui' Jesucristo, lu iliu Judea.
44012001	Bee bichia ze'e uquixie arre Herodes nú uri'illa nú nehuana ulle'ca chiucu chuna bee bene enu nzeli arqui' Jesucristo.
44012002	Nu unibiya'lla nú unguti Jacobo bichi Juan cuna espada.
44012003	Nu chenu ulañi' Herodes nú riu' arqui' bee bene Israel lunú uri'illa, che unibiya'lla nú una'tse bee bene Pedro. Nucua' unga bee bichia liñi nú racu bee bene Israel pá nú la nucha levadura.
44012004	Chenu una'tse bee bene Pedro nu udu' beei li'illa ni'cu'. Che unibiya' arre Herodes lu tacu texcua'a bee sundado para nú ri'i ucu beei ru'u ni'cu', cada texcua'a bee sundado ze'e neca tacu beei. Xne uri'illa elliebacu' nú dete'lla Pedro lubee bene eyeche ze'e chenu dete eliñi baxcu.
44012005	Enze'e uri'i ucu beei Pedro chenu nchiñilla ni'cu', pero ye bee bene enu nzeli arqui' Jesucristo la tsuxe beella nú siquiee beella, cuna nú rnacu' beella lu Diose equie cuenda'lla.
44012006	Le'ca rula' ze'e chenu uye'e luyuu stucu bichia para nú lube' Herodes Pedro lubee bene eyeche ze'e, ra'tse Pedro nuxu labe chiucu bee sundado, nu naca'culla cuna chiucu cadena, nu texcua'a bee sundado rriucu ru'u ni'cu'.
44012007	Nu tu'natsia uriña tucu ángele' Diose nu uyu'ullie'e liñi ni'cu'. Nu chu ucuñi ángele ze'e cue'tse Pedro para nú huañilla, nu uni ángele ze'e lulla: ―Yexetsia uzetee. Hora ze'e uzana' cadena nú naca'cuu ya Pedro.
44012008	Nu uni ángele ze'e lulla: ―Ulli'cacuuta' xla'culu nu uquie'e luculu. Chenu uri'i Pedro scua, che uni ángele ze'e lulla: ―U'tu' capa'lu nu utequiee li'á.
44012009	Nu chu uchiu'u Pedro nzequiee ángele ze'e, pero la ri'illa beya' tunu neli nú rri'i ángele ze'e. Xne secalla nú rnitsia xcala'lla.
44012010	Nu udete beella lu texcua'a bee sundado, cheelá udete beella lu texcua'a bee sundado, chenu uriñabeella ru'u puerta ni'cu' para nú chiu'u beella ru'u inziu, e'cu puerta ze'e uya'lane. Nu uchiu'u beella, nu chenu uriñabeella squiña inziu ze'e, ze'e utsana' arqui' ángele ze'e Pedro.
44012011	Chequie uri'illa beya' nú neli lunú secalla scua, nu unilla: ―Nee nediyaa nú uxe'la Diose ángele'nu para nú utsila'anu li'á lu Herodes, cuna lu ye nú niarqui' bee bene Israel ri'inu li'á.
44012012	Chenu uri'i Pedro beya' nú necane scua, che chu nzalla ni' María, na' Juan, enu le'ca lee Marcos, elu nucua'a huaxi bee bene neyete' sa' rnacu' lu Diose.
44012013	Chenu uchichi Pedro ru'u puerta, che uchiu'u tucu una'a e'ne enu lee Rode para nú nzebi'yanchu ti enu xichi ze'e.
44012014	Pero chenu uyulunchu chi Pedro, chiqui' ñia utsu arqui'nchu, che luhuare nú xa'lanchu ru'u puerta chu'ulla a'la uyecaxu'unchu uya tixiule'enchu nú Pedro nzu ru'u puerta.
44012015	Nu uni bee bene ze'e lunchu: ―¡Ichia lucu secalu! Pero chiuca utsuta' Rode nú neli nú necalla Pedro. Nu uni beella lunchu: ―Laca li'illa, talabese neca nucua' ángele enu rri'i elietsa lulla.
44012016	Pero chu xichila Pedro ru'u puerta, chequie chenu uxa'la beella ru'u puerta, hasta ulliqui beella chenu ulañi'beella li'illa.
44012017	Nu uri'i Pedro seña lubeella nú zaca beella, che udixiule'ella nú xa uhua Diose li'illa ni'cu', nu unilla lubeella: ―Scua udixiule'ehua lu Jacobo, cuna lu ye bee bene enu nzeli arqui' Jesucristo. Cheelá uchiu'ulla nu nzalla stucu luhuare.
44012018	Chenu uye'e luyuu, ni' la ri'i bee sundado beya' xa ri'ibeei xne né acabiya' beei xa uchiu'u Pedro ni'cu'.
44012019	Chequie unibiya' Herodes nú checua'na bee sundado Pedro, pero ne llela' beei li'illa. Chenu ulaxu nú unidichia' Herodes lubee sundado xa unga nú uchiu'u Pedro ni'cu', unibiya'lla nú ati bee sundado ze'e. Che uchiu'u Herodes Judea nu nzalla eyeche Cesarea zuculla.
44012020	Ulee Herodes lubee bene eyeche Tiro cuna lubee bene eyeche Sidón, pero unga tucu necatse bee bene ze'e para nú che nibeei lulla. Nu chenu uri'ibeei ana nú rquiete' beei bene enu lee Blasto, tucu bene' arre Herodes, che uni Blasto ze'e lu cuenda' beei lu arre Herodes nú la ria'lla xu cuna li'ibeei, xne li'illa rnibiya'lla diqui bee luhuare elu nze'ta bee elubacu nú racubeei.
44012021	Chequie utsa'na Herodes tucu bichia nú bedichia'nulla li'ibeei, chenu uriña bichia ze'e ungutulla xucu fiñulla, nu uzuculla lu xleta elu rnibiya'lla nu uquixiella nú unilla lubeei.
44012022	Che uquixie bee bene ze'e nú urixialibeei nú unibeei: ―¡Tucu diose neca enu rni, nu la ni tucu bene!
44012023	Hora ze'e uri'i tucu ángele' Diose nú unga riti Herodes, udacu bee berecu' li'illa nu ungutilla. Xne uyu'u arqui' Herodes nú zucu' ayaa bee bene li'illa, luhuare nú zucu' ayaalla Diose.
44012024	Pero Stichia' Diose chu nze ri'chia letsela diqui bee luhuare, nu diqui bee luhuare chu nze dalalá bee bene enu nzeli arqui' Jesucristo.
44012025	Chequie chenu ula'xu Bernabé cuna Saulo lunú riala ri'ibeella eyeche Jerusalén, ubenchila' beella eyeche Antioquía cuna Juan, enu le'ca lee Marcos.
44013001	Leta bene' Jesucristo enu nucua'a eyeche Antioquía nucua'a bee profeta, cuna bee ulaxcuela enu udixiule'e Stichia' Diose. Leta beella nzu Bernabé, Simón (enu le'ca lee enu natsa), cuna Lucio enu neca bene eyeche Cirene, cuna Saulo cuna Manaén (enu tucutse uru'cunu arre Herodes enu unibiya' Galilea).
44013002	Tucu bichia nú né acu beella diqui nú rnacu' beella lu Diose, che uni Espíritu Santo lubeella: ―Ucañihua Bernabé cuna Saulo para nú ri'ibeella riña' nú niarquia nú ri'ibeella.
44013003	Chenu ulaxu nú udete'beella bichia nú la acu beella, diqui nú rnacu' beella lu Diose, chu uricu' beella ya beella equie Bernabé cuna Saulo para nú ri'i Diose elietsa lubeella, nu uni bee bene ze'e lubeella chenu nziue beella.
44013004	Che uxe'la Espíritu Santo Bernabé cuna Saulo lu eyeche nú lee Seleucia. Nu ze'e uyu'u beella liñi barco nu nzuella luyuu nú lee chipre nú netse lu inzatu'.
44013005	Chenu uriña beella lu iliu Chipre, chequie eyeche Salomina uquiexie beella nú rixiule'e beella Stichia' Diose liñi indu' bee bene Israel enu nucua'a ze'e, le'ca unguya' beella Juan para nú ri'illa elietsa lubeella.
44013006	Chenu nzuebeella diqui lu iliu Chipre, che uriña beella eyeche nú lee Pafos, eyeche ze'e uchu'u beella tucu bene Israel enu lee Barjesus, li'illa necalla tucu uliñi nu sequienulla bee bene nu rnilla nú necalla tucu profeta' Diose.
44013007	Barjesus quie' neca bene' Sergio Paulo enu neca gobernador lu iliu Chipre, nu chiqui' recalla. Unibiya'lla nú ye'ta Bernabé cuna Saulo, xne niarqui'lla nu yene'lla Stichia' Diose.
44013008	Pero uliñi quie' dialu griego leella Elimas, niarqui'lla nú cálla nú chili arqui' Sergio Paulo Stichia' Diose.
44013009	Chequie Saulo enu le'ca lee Pablo, chiqui' nzu Espíritu Santo cuna li'illa, nu ubi'yalílla lu Elimas,
44013010	nu uni Pablo lu Elimas: ―¡Lli'ñi beze'lu lee, puro eluquichia' rnilu, nu puro lunú necha neca rri'ilu, ni' tucu nú neca nze'ca la yu' arqui'lu! ¿Hasta xunga tsana'lu nú chequiee bee bene inziu' Diose nú neli neca?
44013011	Nee dete' Diose castiya li'ilu nu quie' lulu, nu la bi'ya'lu ellie'e bichia tucu tiembu. Hora ze'e ucabelí lu Elimas nu la biya'illa nu rla'nalla enu na'tse yalla, xne la bi'ya'lla.
44013012	Chenu ulañi' gobernador Sergio Paulo nucua', uchili arqui'lla stichia' Jesucristo. Nu chiqui' uyanuu arqui'lla equie cuenda' stichia' Jesucristo nú sete' beella.
44013013	Chequie Pablo cuna bee bene enu nuulla uyu'u beella liñi barco eyeche Pafos nu nzuebeella enza lu eyeche Perge nú nchiucu' lu iliu Panfilia. Ze'e utsa'na Juan Marcos li'ibeella nu ubenchila'lla eyeche Jerusalén.
44013014	Lu ze'elá uchiu'u beella eyeche nú lee Perge nu nzuebeella eyeche Antioquía nú nchiucu lu iliu Pisidia. Chenu uriña bichia nú sulachi bee bene Israel, uyu'u beella liñi indu' beei nu chu uzucu beella liñi indu ze'e.
44013015	Chequie chenu ulaxu nú ungula bene lu ichi' nú uquie'e Moisés cuna beenú uquie'e bee profeta, bee bene enu rnibiya' liñi indu ze'e unibeei lu Pablo cuna lu Bernabé: ―Tunu nu' nú niarqui'hua nihua para nú nihua bezete' lubee bene nu' modo nihuane nee.
44013016	Che utsuli Pablo nu uri'illa seña lubeella nú zaca beella, nu unilla lubeella: ―Bee bene Israel, cuna yehua bee enu rcua'na nú huañi tucu nú niarqui' Diose, uquie'e diacahua nú nia luhua.
44013017	Diose'ahua lia'ahua enu neca bee bene Israel, li'inu ucañinu bee bene'ahua enu udetela, nu uri'inu nú udala beella nu unga huaxi beella chenu ucua'a beella xi neca bee bene rene Egipto, chequie cuna poder'nu uhuanu li'ibeella Egipto.
44013018	Nu uriqui' Diose li'ibeella lunú uri'ibeella diqui chiu'a lana chenu ucua'a beella lu dañi achi,
44013019	nu unitilu Diose achi bee nación nú uricu lu iliu Canaán para nú udete'nu yuu ze'e lubee bene'ahua enu udetela.
44013020	Nucua' unga diqui tacu ayu'u arula' lana, cheelá udu' Diose bee juece para nú nibiya' lubeella. Nu profeta Samuel unga último juece lubeella.
44013021	Cheelá unacu' beella nú chu'u tucu arre enu nibiya' lubeella, che ucañi Diose arre Saul para nú nibiya' lubeella diqui chiu'a lana, li'illa ungalla lliana' bene enu lee Cis, enu nze'ta leta famili' Benjamin.
44013022	Nu chenu unguti arre Saúl, che ucañi Diose arre David, nu uninu: “Ulañilá nú David, lliana' Isaí nehuañilla tucu nú niarquia, nu li'illa ri'illa lu ye nú niarquia nú ri'illa.”
44013023	Nu nee, tucu nú uni Diose nú le'ca leta bee famili' arre David quie' uchiu'u Jesuse enu uxe'la Diose para nú tsila'anu bee bene Israel lu cuenda' stula beella.
44013024	Ante nú riña Jesuse, udixiule'e Juan Bautista lu ye bee bene Israel nú rqui'ña nú che'e arqui'beei lu stula beei, nu rinza beei.
44013025	Nu chenu nze'ta axula nú ati Juan, unilla: “La necá Cristo tucu nú nzeli arqui'hua. Pero chenu riñanu ni' lucunu la yala nú hua xne máse neca equienu luquela li'á.”
44013026	’Nee ye'ahua enu nzela'ahua lubee famili' Abraham, cuna yehua enu rcua'na nú huañihua tucu nú niarqui' Diose para lia'ahua neca stichia'nu nú rixiule'e nú xa tsila'a Jesucristo lia'ahua lu cuenda' dula.
44013027	Pero bee bene eyeche Jerusalén cuna bee usticia' beella lá chulubeella Jesucristo tucu nú riala nú chulu beella li'inu nu le'ca la ri'ibeella beya' xi rni Stichia' Diose nú uquie'e bee profeta nú rula beella liñi indu bichia nú sulachi beella nu le'ca li'ibeella unguti beella Jesucristo. Nu scua uyalu tucu nú niquie lu ichi' Stichia' Diose.
44013028	Añinzuca nú lecaxi equiya ulu'cu Jesucristo, pero unite'ca beei lu Pilato nú unibiya'lla nú ungutinu.
44013029	Chenu ulaxu luye nú uri'inubeella li'inu tucu nú nequiee lu ichi' Stichia' Diose equie cuenda'nu. Che uya bee bene enu ulaca cuerpo'nu lu cruse nu uyaca'chi' beella cuerpo'nu.
44013030	Pero uri'i Diose nú uhuañi zecanu.
44013031	Nu huaxi bee bichia ulube'lunu lubee bene enu uyanzenu li'inu chenu uchiu'unu Galilea nu nzanu Jerusalén, nu nee neca bee bene ze'e enu rixiule'e equie cuenda'nu lubee bene.
44013032	’Enze'e, li'iru le'ca rixiule'eru bedichia' nze'ca cua' luhua tucu nú ucuaqui u'na Diose lubee bene'ahua enu udetela.
44013033	Li'inu utsa'alulanu nucua' lua'ahua nu nzela'ahua leta famili' beella, utsa'alunu stichia'nu chenu uhuañi zeca Jesuse, tucu nú niquie lu salmo rrucu elu rni: “Li'ilu necalu Lli'ñia nu desde nee rlu'culu nú rnibiya'lu tucu nú rnibiya'a.”
44013034	Diose uni nú ri'inu nú huañi zeca Jesucristo, nu leca' xunga atinu tucu nú niquie lu ichi' Stichia' Diose elu rni: “Li'á ri'á nú cha nze'ca lu cuenda'hua tucu nú ucuaqui u'naa lu David.”
44013035	Nu le'ca nu' stucu parte lu ichi' stichia'a elu rni: “Li'ilu la tsana'lu nú uchu cuerpo' Lli'ñilu enu la lu'cu dula.”
44013036	Nee, bedichia' quie' la nine equie cuenda' David, xne chenu ulaxu nú unibiya'lla lubee sa'lla tucu nú uni Diose lulla nú nibiya'lla tiembu ze'e, chequie ungutilla nu uhuachi'lla nu unguchu' cuerpo'lla.
44013037	Pero cuerpo' Jesucristo enu uri'i Diose nú uhuañi zeca, lá uchu cuerpo'nu.
44013038	Enze'e bee sa'a, rixiule'eru luhua para nú ri'ihua beya' nú equie cuenda' li'inu nu' nú rri'i Diose perdona stula'ahua.
44013039	Ye bee bene enu nzeli arqui' Jesucristo neca perdonala ye stula beella nú leca modo nú aca perdona, añinzuca nú uri'ibeella tucu nú rnibiya' ley nú udete' Diose lu Moisés.
44013040	Enze'e ubi'yahua li'ihua para nú la zecahua tucu nú uquie'e bee profeta, chenu uquie'e beella nú unibeella:
44013041	Uzu'cu' diacahua li'ihua enu sequichia' stichia'a. Uyanu arqui'hua nú unitiluhua, xne bee bichia nú nehuañihua ri'á beenu hasta li'ihua la chili arqui'hua, añinzuca nú nu' bee enu, ixiule'e bee nucua' luhua.
44013042	Chenu uchiu'u Pablo cuna Bernabé liñi indu' bee bene Israel ze'e, nu bee bene enu la neca bee bene Israel uziquiee beei lu Pablo para nú chenu riña zeca bichia nú sulachi bee bene Israel cha zecalla ixiule'ella tucu nú unilla lubeei bichia ze'e.
44013043	Chenu uchiu'u bee bene liñi indu ze'e huaxi beella uyaquie Pablo cuna Bernabé, sianu neca beella bee bene Israel urre bee bene rene enu rlu'cu ula'na lu Diose, tucu nú rlu'cu bee bene Israel ula'na lu Diose. Nu uni Pablo cuna Bernabé lubeella nú tsúta' arqui'beella lunú nziquie beella inziu' Diose li'inu enu seca li'ibeella.
44013044	Chenu ulaxu xmana, bichia nú sulachi bee bene Israel, casi ye bee bene eyeche ze'e uyetesa'beei para nú ubene' beei Stichia' Diose.
44013045	Pero chenu ulañi' bee bene Israel bee beneañi enu neyete'sa' ze'e, chequie uyee arqui'beei nu uquixiebeei nú se'ta beei nú rnibeei bedichia' nú necha neca lu Pablo.
44013046	Chequie sin nú lliqui Pablo cuna Bernabé ucuaqui beella lubeei nú unibeella: ―Rlutilá luhua riala nú dixiule'eru bedichia' nze'ca' Diose, li'ihua enu neca bee bene Israel, pero nee la niarqui'hua nú yene'huane, chequie le'catsia li'ihua rri'ihua nú la yalahua elu nehuañi nú leca xunga laxu lu Diose. Nu nee nze tixiule'eru bedichia' nze'ca cua' lubee bene enu la neca bee bene Israel.
44013047	Xne scua unibiya' pa'ru Diose chenu uninu tucu parte lu stichia'nu elu rni: Udu'a li'ilu xi neca ellie'e lubee bene enu la neca bee bene Israel, para nú chetixiule'elu lu ye bee bene iliulabe nú xa tsila'a beella.
44013048	Chenu ubene' bee bene enu la neca bee bene Israel nucua', che chiqui' ñia utsu arqui'beei nu uquixiebeei unibeei nú neca nze'ca bedichia' nze'ca' Diose. Nu ye bee bene enu riala elunehuañi nú leca xunga laxu lu Diose uchili arqui'beella stichia'nu.
44013049	Scua ungabiya' bee bene Stichia' Diose diqui lubee iliu ze'e.
44013050	Pero bee bene Israel udu' beei arqui' bee una'a enu siempre se indu nu neca equie beella eyeche ze'e, cuna lubee niyu enu neca equie para nú utiliaca' beei Pablo cuna Bernabé hasta nú uhuabeei li'ibeella lu iliu ze'e.
44013051	Nu chu uri'qui Pablo cuna Bernabé yu be'cha' cuchiu' beella xi neca seña nú ne zucu' bee bene ze'e stichia' beella, nu chu nzuebeella eyeche nú lee Iconio.
44013052	Pero bee bene enu uyalí arqui' Jesucristo chiqui' ñia nzu arqui'beella nu chiqui' nzu Espíritu Santo cuna li'ibeella.
44014001	Chenu nzucu Pablo cuna Bernabé eyeche Iconio, uya beella liñi indu' bee bene Israel, nu uzete' beella bedichia' nze'ca' Jesucristo lubee bene nu huaxi bee bene uyalí arqui' li'inu, masia nú neca beei bee bene Israel, urre la neca beei bene Israel.
44014002	Pero bee bene Israel enu la chili arqui' li'inu, udu' beei arqui' bee bene enu la neca bee bene Israel para nú uquixiebeei nú uri'ibeei elliebacu' nú necha neca lubee bene enu nzeli arqui' Jesucristo.
44014003	Pero añinzuca nú ungae scua uya'na bee apóstol ze'e huaxi tiembu. Nu sin nú lliqui beella udixiule'e beella stichia' Jesucristo xne nzeli arqui'beella li'inu, nu li'inu udete'nu poder lubeella nú uri'ibeella huaxi bee milagro cuna beelá beenú uri'ibeella para nú lañi' bee bene nú neli nú rnibeella lunú neca cuenda' Diose.
44014004	Pero bee bene eyeche ze'e ule'e sa'beei nu unga chiucu texcua'a beei, texcua'a beei nzu chu' bee bene Israel nu texcua'a beei nzu chu' bee apóstol.
44014005	Chequie sia bee bene Israel urre sia bee bene enu la neca bee bene Israel unga tucu necatse beei cuna bee usticia para nú quiexu beei Pablo cuna Bernabé nu du' beei quie li'ibeella.
44014006	Pero chenu uri'i Pablo cuna Bernabé beya' nucua', chu nzuebeella eyeche Listra cuna eyeche Derbe, nú nchiucu' lu iliu Licaonia, cuna lubeelá bee eyeche nú nchiucu' enza ze'e,
44014007	uyatixiule'e beella bedichia' nze'ca' Jesucristo lubee bene.
44014008	Lu eyeche Listra uhuañi tucu niyu enu laca tse nu leca xunga utsella xne necuxulla desde nú ungulalla nu nzuculla ze'e,
44014009	riene'lla lunú rni Pablo, chenu ulañi' Pablo li'illa ulañi' Pablo nú nzeli arqui'lla para nú yeca'lla.
44014010	Nu juerte uni Pablo lulla: ―¡Utsuli nu neli utsu! Hora ze'e utetsalla nu utsulílla nu uquixie seella.
44014011	Chenu ulañi' bee bene lunú uri'i Pablo, uquixiebeei nú rixiali beei cuna dialu Licaonia nú unibeei: ―¡Bee diose enu neca xi neca bene ulaca elu nellua'ahua!
44014012	Nu unibeei nú Bernabé neca diose Jupiter nu Pablo neca diose Mercurio, xne li'illa neca enu rni lubeei.
44014013	Nu ru'u eyeche ze'e elu riu'u bee bene nzucu indu' diose Jupiter. Chequie ule'ya enu nzucu indu ze'e uyayulla bee u'na' cuna bee quiee lu Pablo cuna lu Bernabé. Nu ule'ya ze'e cuna ye bee bene enu nuulla uniarqui'beella nú úti beella bee u'na' ze'e para nú dete' beella ula'na lubee apóstol.
44014014	Pero chenu uri'i Pablo cuna Bernabé beya' nucua', chu utsa beella xucu beella nu uyu'u xu'u beella leta bee bene ze'e nu rixiali beella nú unibeella:
44014015	―¡Uzu'cu' diacahua! ¿Xinu rri'ihua scua? Li'iru necaru bene tucu nú necahua. Nu nucua'tsia nzelaru para nú niru luhua nú tsana' arqui'hua lunú rri'ihua xne lecaxi zibi' bee nucua'. Mejora uchili arqui'hua Diose enu nehuañi, enu ureche' liñibe cuna iliulabe cuna inzatu' cuna ye beenú nu' lubee.
44014016	Hua'tu utsana' Diose nú uri'i bee bene tucu nú niarqui'tsia beei,
44014017	pero añinzuca nú necane scua, leca xunga utsacu' arqui' Diose lunú ti necanu equie beenú neca nze'ca rri'inu. Xne li'inu necanu enu rliqui' quiu cuna bee ula'cu nu le'ca li'inu rliqui'nu nu rda'cua'ahua para nú ñia tsu arquia'ahua.
44014018	Chenu uni Pablo cuna Bernabé scua lubeella, chiqui' neriña' uri'ibeella ana lubee bene ze'e nú ne uti bee bene ze'e u'na' xi neca u'na lubeella para nú alu'cu beei ula'na lubeella.
44014019	Pero chiucu chuna bee bene Israel enu nucua'a eyeche Antioquía cuna eyeche Iconio, chenu uriña beei eyeche Listra uri'ibeei ana udu' beei arqui' bee bene eyeche ze'e. Chequie udu' beei quiee Pablo nu uri'ibeei elliebacu' nú ungutila Pablo nu uya xa' beei li'illa nu uhuabeei li'illa hasta ru'u eyeche ze'e.
44014020	Pero chenu uyetesa' bee bene enu nzeli arqui' Jesucristo abenchila' elu nuxu Pablo, che udete'lla ellie'e nu utsulílla nu uyu'u zecalla eyeche ze'e. Nu stucu bichia uchiu'lla cuna Bernabé nu nzuebeella eyeche Derbe.
44014021	Chenu ulaxu nú udixiule'e beella stichia' Jesucristo eyeche Derbe elu huaxi bee bene uyalí arqui' Jesucristo, che ubenchila' zeca beella eyeche Listra cuna eyeche Iconio cuna eyeche Antioquía.
44014022	Bee eyeche cua' udu' beella ana arqui' bee bene enu nzeli arqui' Jesucristo, nu unibeella lubee bene ze'e nú tsuta' arqui'beella lunú nzeli arqui'beella li'inu, xne chiqui' nehuana zeca bee bene para nú chu'u bee bene elurnibiya' Diose.
44014023	Nu le'ca cada tucua bee eyeche ze'e ucañi beella tucu bene enu nibiya' lubee bene enu nzeli arqui' Jesucristo, nu chenu ulaxu nú udete'beella bichia nú la acu beella equie nú rlu'cu beella ula'na lu Diose, cuna nú unacu' beella lunu nu chu utsa'na beella li'ibeella ya Jesucristo enu nzeli arqui'beella.
44014024	Chenu udete Pablo cuna Bernabé lu iliu Pisidia, uriña beella lu iliu Panfilia.
44014025	Chequie udixiule'e beella Stichia' Diose eyeche Perge. Nu nzuebeella lu eyeche Atalia.
44014026	Ze'e uyu'u beella liñi barco para nú nzuebeella eyeche Antioquía ze'e utsa'na beelá bee bene enu nzeli arqui' Jesucristo li'ibeella ya Diose para nú ri'inu elietsa lubeella nú chetixiule'e beella stichia'nu. Nu riña' cua' neca nú ula'xu beella rri'ibeella nee.
44014027	Chenu uriñabeella eyeche Antioquía, uquiete'sa' beella bee bene enu nzeli arqui' Jesucristo nu unibeella lubee bene ze'e lu ye nú uri'i Diose cuna li'ibeella, cuna nú uri'inu elietsa nú nzeli arqui' bee bene enu la neca bee bene Israel Jesucristo.
44014028	Ze'e uya'na Pablo cuna Bernabé huaxi tiembu nu ucua'a beella cuna bee bene enu nzeli arqui' Jesucristo eyeche ze'e.
44015001	Bee bichia ze'e uriña chiucu chuna bee bene Judea eyeche Antioquía. Nu uquixiebeei unibeei lubee bene enu nzeli arqui' Jesucristo nú tunu la quie seña li'ibeella tucu nú rnibiya' ley' Moisés leca modo tsila'a beella lu cuenda' stula beella.
44015002	Chequie Pablo cuna Bernabé chiqui' unixuu beella cuna bee benecua', luze'elá ucañi bee bene enu nzeli arqui' Jesucristo Pablo cuna Bernabé cuna xiucu xuna bee bene para nú uya beella Jerusalén, uya ni'i beella lubee apóstol cuna lubee bene enu rnibiya' lubee bene enu nzeli arqui' Jesucristo para nú bi'ya beella xa aca equie cuenda' nucua'.
44015003	Nu udu'nziu bee bene eyeche Antioquía enu nzeli arqui' Jesucristo li'ibeella para nú chue beella. Chenu nzuebeella udete beella lu iliu Fenicia cuna lu iliu Samaria, nu udixiule'e beella lubee bene enu nzeli arqui' Jesucristo enu nucua'a enza ze'e. Nu bee bene enu la neca bee bene Israel nzelila arqui'beella Stichia' Diose. Nu ye bee bene enu nzeli arqui' Jesucristo enu nucua'a enza ze'e, chiqui' ñia utsu arqui'beella chenu ubene'beella nucua'.
44015004	Chenu uriña Pablo cuna bernabé Jerusalén, uyucu nze'ca bee bene enu nzeli arqui' Jesucristo li'ibeella cuna bee apóstol cuna bee bene enu rnibiya' lubee bene enu nzeli arqui' Jesucristo, che ubedichia'nu Pablo cuna Bernabé li'ibeella lunú uri'i Diose lubeella.
44015005	Pero chiucu chuna bee fariseo enu nzelíla arqui' Jesucristo, utsulíbeei nú unibeei: ―Bee bene enu la neca bee bene Israel enu nzelíla arqui' Jesucristo rqui'ña nú quiee seña nú rquie bee bene Israel li'ibeella, nu rqui'ña nú ri'ibeella beya' nú zucu' beella ley' Moisés.
44015006	Chequie uyetesa' bee apóstol cuna bee bene enu rnibiya' lubee bene enu nzeli arqui' Jesucristo para nú bi'ya beella xa ri'ibeella lu cuenda' nucua'.
44015007	Lunú chiqui' ubedichia' beella equie cuenda' nucua', utsuli Pedro nu unilla: ―Bee sa'a enu nzeli arquia'ahua Jesucristo, li'ihua nediya'hua nú hasta hua'tu ucañi Diose li'á letahua para nú nzetixiule'a bedichia' nze'ca' Jesucristo lubee bene enu la neca bee bene Israel para nú chili arqui'beella li'inu.
44015008	Nu Diose enu nu'lu arqui' ye bee bene, ulube'nu nú neca beella bee bene'nu equie nú udete'nu Espíritu Santo lubeella tucu nú uliqui'nue luru,
44015009	tucutse rri'i Diose luru cuna lubeella, xne tucu nú uri'inu perdona stularu le'ca esquie uri'inu perdona stula beella equie nú nzeli arqui'beella Jesucristo.
44015010	Nee, ¿xiquie nú la zucu'hua lunú rni Diose nu rnibiya'hua nú zucu' bee bene enu nzeli arqui' Jesucristo nú rni ley' Moisés, nu ni' li'iru nu ni'bee benea'ahua enu udetela, né aca beella azucu'beella ley cua'?
44015011	Li'iru nediya'ru nú utsila'alaru lu dula tucu nú utsila'a Diose li'ibeella, equie nú neca nze'ca nú uri'i Jesucristo enu rnibiya' lua'ahua.
44015012	Chequie uzaca ye beella nu uzucu' diaca beella lunú rni Pablo cuna Bernabé lu ye bee milagro nú uri'ibeella lubee bene enu la neca bee bene Israel, equie poder nú rlu'cu Diose.
44015013	Chenu ulaxu nú unibeella, chequie le'ca uni Jacobo: ―Bee sa'a enu nzeli arquia'ahua Jesucristo, uzucu' diacahua lunú nialuhua.
44015014	Simón Pedro unilalla lua'ahua nú xa uquixie Diose nú ucañinu bee bene enu la neca bee bene Israel para nú aca beella bee bene'nu.
44015015	Ye bee nucua' ungala tucu nú uquie'e bee profeta lu ichi' Stichia' Diose elu rni:
44015016	Lulá nú aca bee nucua', ri'á nú aca tucu necatse bee benea stucu bese tucu nú ungae chenu uhuañi David. Nu aca tucu necatse beella cuna beelá bee bene enu nehuañisca' nee, tucu nú uhuañi bee bene tiembu nú uhuañi David, nu equie cuenda' beella aca huaxi bee benea,
44015017	para nú cua'na ye bee bene nú zeca beella li'á, nu ye bee bene lu iliulabe cua'na beella nú zeca beella li'á, li'ibeella enu ucañia.
44015018	Scua rni Diose enu rixiule'e ye bee nucua' lu ye bee bene hasta hua'tu.
44015019	’Enze'e li'á Jacobo rri'á elliebacu' nú la qui'ña nú ria'ahua juerza bee bene enu la neca bee bene Israel nú chequie beella lunú rni ley' Moisés, li'ibeella enu utsana' arqui' bee custumbre para nú nzequie beella inziu' Diose.
44015020	Nee neca nze'ca nú xe'lahua tucu ichi' lubeella nú la acu beella nú necale'ya lubee nú nzeli arqui' bee bene nú neca diose, nu la ri'ibeella eluhuexe nu la acu beella be'la' bee nañi enu la ti'chia rene chenu rati, nu la acu beella rene.
44015021	Scua nia'ahua lubeella, xne hasta hua'tu cada eyeche siempre nu' tucu bene enu sete' li'ibeella lunú xi rni ley' Moisés nú rula beella liñi indu' bee bene Israel bichia nú sulachi bee bene.
44015022	Chequie bee apóstol cuna bee bene enu rnibiya' lubee bene enu nzeli arqui' Jesucristo, cuna ye beelá bee bene enu nzeli arqui' Jesucristo unga tucunecatse beella nú ucañi beella bee bene leta beella para nú xe'la beella bee benequie' cuna Pablo cuna Bernabé eyeche Antioquía. Che ucañi beella Judas enu le'ca lee Barsabás, cuna Silas, li'ibeella enu neca equie leta bee bene enu nzeli arqui' Jesucristo.
44015023	Nu uxe'la beella tucu carta cuna li'ibeella nú rni: ‘‘Li'iru bee apóstol, cuna bee bene enu rnibiya' lubee bene enu nzeli arqui' Jesucristo, cuna beela bee bene enu nzeli arqui' Jesucristo, ri'iru saludar li'ihua enu la neca bee bene Israel, pero neca sa'ahua lunú nzeli arquia'ahua Jesucristo, li'ihua enu nucua'a eyeche Antioquía, nu diqui lu iliu Siria, cuna Cilicia.
44015024	Li'iru ungabiya'la'ru nú uchiu'u chiucu chuna bee bene lachia'ahua nu rri'ibeei nú sa' arqui'hua cuna stichia' beei, che la ri'ihua beya' ta nú ri'ihua xne rnibeei nú rqui'ña nú quiehua seña nú rquie bee bene Israel, cuna nú ri'ihua tucu nú rnibiya' ley' Moisés pero lá dete'ru permiso nú ri'ibeei scua.
44015025	Enze'e uyetesa'ru nu uniru nú máse neca nze'ca nú cañiru chiucu chuna bee sa'ahua para nú ye'ta bi'ya beella li'ihua, cuna sa'ahua Pablo cuna Bernabé enu chiqui' se'ca'ahua,
44015026	li'ibeella enu la lliqui mase nú ati equie cuenda' nú sibi' beella lu Jesucristo enu rnibiya' lua'ahua.
44015027	Nu cuna li'ibeella xe'laru Judas cuna Silas, nu le'ca li'ibeella ixiule'e beella ye bee nucua' luhua.
44015028	Nu equie nú nzu Espíritu Santo cuna li'iru, uri'iru beya' nú la qui'ña nú nibiya'ru luhua nú xi ri'ihua, lunú rqui'ña nú ri'ihua neca,
44015029	nú la acuhua be'la' bee nañi enu rricu' bee bene lubee nú nzeli arqui' bee bene nú neca bee diose, nu la acuhua bee nañi enu la ti'chia rene chenu rati nu le'ca la acuhua rene nu la ri'ihua eluhuexe. Tunu ri'yahua li'ihua nú la ri'ihua ye bee nucua' che sí nehuañi nze'cahua lu Diose. Diose bi'ya li'ihua.”
44015030	Scua ungae, uxe'la beella carta cua' cuna tacu bene ze'e eyeche Antioquía. Ze'e uquiete'sa'beella bee bene enu nzeli arqui' Jesucristo nu udete' beella carta cua' ya beella.
44015031	Chenu ungula beella carta ze'e, chiqui' ñia utsu arqui'beella equie bee bedichia' nze'ca nú rni lu carta ze'e.
44015032	Chequie Judas cuna Silas lunú le'ca rlu'cu beella nú reca beella para nú udete' beella Stichia' Diose lubee bene, xee unibeella lubee bene' Jesucristo cuna nú udu' beella ana arqui'beella cuna stichia' beella.
44015033	Chenu udete huaxi bee bichia nú nzucu Judas cuna Silas ze'e, chequie bee bene' Jesucristo enu nucua'a eyeche Antioquía ze'e udu' inza beella li'ibeella para nú benchila' zeca beella elu nucua'a bee sa'beella enu uxe'la li'ibeella nú unibeella lubeella: “Diose ri'i ucu li'ihua.”
44015034	Pero udu' arqui' Silas nú uya'nalla ze'e
44015035	Nu Pablo cuna Bernabé uya'nalá beella eyeche Antioquía, li'ibeella cuna beelá bee bene uzete' beella, cuna nú uyatixiule'e beella bedichia nze'ca' Jesucristo lubee bene ze'e.
44015036	Chenu udete chiucu chuna bee bichia, che uni Pablo lu Bernabé: ―Cha'a chebi'ya' zeca'a bee sa'ahua enu nzeli arqui' Jesucristo bee eyeche elu uyatixiule'e lá stichia'nu para nú bi'ya'a xa nucua'a beella.
44015037	Bernabé niarqui' nú uya' beella Juan enu le'ca lee Marcos;
44015038	pero nézela Pablo nú a uya' beella Juan Marcos, xne chenu uya beella lu iliu Panfilia utsana' arqui'lla li'ibeella nu né chequiella li'ibeella.
44015039	Chequie ni' tuculla nu ni' stuculla né ya'na tucu necatse beella, nu utsana' arqui'sa'beella. Che unguya' Bernabé Marcos nu uyu'u beella liñi barco nu nzuebeella enza Chipre luyuu nú netse lu inzatu'.
44015040	Nu ucañi Pablo Silas nzenulla, nu utsa'na beelá bee bene' Jesucristo li'ibeella ya Diose para nú ri'iucunu li'ibeella.
44015041	Nu udete beella lu iliu Siria, cuna lu iliu Cilicia nu udu' beella ana arqui' bee bene' Jesucristo enu nucua'a enza ze'e.
44016001	Chenu uriña Pablo cuna Silas eyeche Derbe cuna eyeche Listra, ze'e uchu'u beella tucu bene enu nzeli arqui' Jesucristo, benequie' lee Timoteo nu necalla lliana' tucu una'a bene Israel enu le'ca nzeli arqui' Jesucristo, pero pa'lla neca bene griego.
44016002	Ye bee bene' Jesucristo enu nucua'a eyeche Listra cuna eyeche Iconio rnibeella nu rri'i nze'ca Timoteo.
44016003	Chequie uni Pablo nú uya'lla Timoteo, pero rluti uquieella seña nú rquiee bee bene Israel para nú lecaxi nii bee bene Israel enu nucua'a enza ze'e lu cuenda'lla, xne ye beei nediya' beei nú neca pa' Timoteo bene griego.
44016004	Nu lu ye bee eyeche elu uyabeella, udixiule'e beella lubee bene enu nzeli arqui' Jesucristo nú xa riala ri'i beella, tucu nú uni bee ápostol cuna bee bene enu rnibiya' lubee bene enu nzeli arqui' Jesucristo eyeche Jerusalén.
44016005	Scua unga nú utsuta' arqui' bee bene enu nzeli arqui' Jesucristo enu nucua'a enza ze'e, nu bichia por bichia udala bee bene enu nzeli arqui' Jesucristo.
44016006	Chequie né tsana' Espíritu Santo nú a ixiule'e beella Stichia' Diose enza Asia. Che udetetsia beella lu iliu Frigia cuna lu iliu Galacia,
44016007	nu uriñabeella enza Misia. Ze'e uri'ibeella elliebacu' nú chue beella enza lu iliu Bitinia, pero le'ca né zela Espíritu Santo nú a chaa beella enza ze'e.
44016008	Chenu udete beella enza Misia, uriñabeella eyeche Troas.
44016009	Rula' ze'e ulle'ca Pablo xi neca nú uni xcala'lla, nú ulañi'lla tucu bene enu nze'ta enza Macedonia nu nzulílla sequieella lu Pablo nú unilla: “Ye'talu enza Macedonia para nú ri'ilu elietsa luru.”
44016010	Hora chenu ulube'lu nucua' lu Pablo, uquieneru nú nza'aru enza Macedonia xne nediya'ru nú Diose neca enu rixia li'iru enza ze'e para nú chetixiule'eru bedichia' nze'ca' Jesucristo.
44016011	Nu uyu'ru liñi barco eyeche Troas nu nza'alíru enza Samotracia. Nu stuculá bichia uriñaru eyeche Neápolis.
44016012	Ze'e uchiu'uru nu nza'aru eyeche Filipos, eyeche quie' neca nú máse neca equie enza Macedonia. Pero Roma rnibiya' lu eyeche quie', ze'e uya'naru chiucu chuna bichia.
44016013	Nu tucu bichia nú sulachi bee bene Israel uchiu'uru ru'u eyeche ze'e, uya'aru tucu re'cu elu nediya'ru nú riete'sa' bee bene Israel para nú rnacu' beella lu Diose. Nu ze'e ullua'aru uniru bedichia' nze'ca' Jesucristo lubee una'a enu uyetesa' ze'e.
44016014	Tucu una'a ze'e lee Lidia, li'illa necalla bene eyeche nú lee Tiatira, nu rutilla laquie fiñu nú morado. Neli rlu'culla ula'na lu Diose nu sucu' diacalla lunú rni Pablo, nu uxa'la Diose elliebacu'lla para nú riene' nze'ca'lla lunú rni Pablo.
44016015	Che urinzalla cuna ye bee bene'lla nu uziquieella luru nú unilla: ―Tunu nzeli arqui'hua nú nzelíla arquia Jesucristo uteehua ne ya'nahua nia. Che uri'illa juerza li'iru nú uya'naru ni'lla.
44016016	Tucu bichia chenu nza'aru elu see bee bene rnacu' lu Diose, uchu'uru tucu una'a e'ne' enu nchiñi benechiqui' arqui'. Nu equie nú reca benechiqui' ze'e rri'inchu beya', nu rri'nchu ana huaxi dimi para bee bene enu utsii li'inchu para nú ri'inchu riña' cua'.
44016017	Nu chu nze'ta quienchu Pablo cuna li'iru nu rixialinchu nú rninchu: ―¡Bee benequie' sibi' beella lu Diose liñibe, nu rixiule'e beella luhua nú xa lu'cuhua nú tsila'ahua lu stulahua!
44016018	Scua uri'inchu huaxi bee bichia, hasta nú ullaca' Pablo lunú rri'inchu scua nu ubenchila'lla nu unilla lu benechiqui' enu nchiñi arqui'nchu: ―Equie poder nú rlu'cu Jesucristo li'á nibiya'a lulu nú chiu'ulu arqui' una'a e'ne' quie'. Hora ze'e uchiu'u benechiqui' ze'e arqui'nchu.
44016019	Pero chenu ulañi' bee bene enu rnibiya' lu una'a e'ne' ze'e nú la ria'nchu ana dimi para li'ibeei, chequie una'tse beei Pablo cuna Silas unguya'beei li'ibeella ru'u nilabe lubee usticia.
44016020	Chenu udete' cuenda beei li'ibeella lubee usticia unibeei: ―Bee bene Israel quie' chiqui' sureche beella bee bene lachia'ahua,
44016021	nu sete' beei bee custumbre nú leca modo ria'ahua nu la ria'ahua bee custumbre cua', xne neca'ahua bee bene Roma.
44016022	Chequie ye bee bene ze'e uri'i condra beei li'ibeella, nu unibiya' bee usticia nú chiu'u xucu Pablo cuna Silas para nú zete'che' beei li'ibeella.
44016023	Chenu ulaxu nú juerte uzete'che' beei li'ibeella, chu udu' beei li'ibeella ni'cu' nu unibiya' beei lu bene enu rriucu ru'u ni'cu' para nú ri'i ucu nze'ca bene ze'e li'ibeella.
44016024	Chenu ubene' bene enu rriucu ru'u ni'cu' ze'e nucua', che udu' bene ze'e Pablo cuna Silas hasta cuarto aquié xiña' ni'cu' ze'e nu ullica'cui cuchiu' beella cuna cadena lu tucu ba'ca nú nchiucu' ze'e.
44016025	Pero tucu ulela' rula', diqui nú rnacu' Pablo cuna Silas lu Diose cuna nú rula beella canto lunu. Chequie beelá bee bene enu nchiñi liñi ni'cu' ze'e riene' beei lunú rula beella.
44016026	Chequie tu'natsia uquixie nú unga tucu xú juerte nu ucuñi hasta simiendu' ni'cu' ze'e. Hora ze'e uya'la ye ru'u bee puerta' ni'cu' ze'e nu uye'che bee cadena nú naca'cuu ye bee bene enu nchiñi ze'e.
44016027	Chenu uzetee bene enu rriucu ru'u ni'cu' ze'e ulañi'lla nú ye ru'u bee puerta ni'cu' ze'e na'la, che uhualla espada'lla para nú nze utilla li'illa xne uri'illa elliebacu' nú ye bee enu nchiñi ni'cu' ula'ala.
44016028	Che juerte uni Pablo lulla: ―La útilu li'ilu xne yeeru nellua'aru ca'a.
44016029	Chequie unacu' bene enu rriucu ru'u ni'cu' ze'e tucu quii nu uyu'u xu'ulla liñi ni'cu' nu recatse'tse'lla xiquilla, uriñalla hasta lu Pablo cuna Silas nu utsulliquilla lubeella.
44016030	Nu chu uhualla li'ibeella eli'ya' nu unidichia'lla lubeella nú unilla: ―Detá uni'hua, ¿xi riala ria'a para nú ri'i Diose perdona li'á?
44016031	Nu ucuaqui beella lulla: ―Uchili arqui' Jesucristo enu rnibiya', che ri'i Diose perdona li'ilu cuna bee bene'lu.
44016032	Che unibeella stichia' Jesucristo lulla cuna lu ye bee bene enu nucua'a ni'lla.
44016033	Nu rula' ze'e bene enu rriucu ru'u ni'cu', uquieella bee elu nedi'qui' Pablo cuna Silas. Che chu urinzalla cuna ye bee bene'lla.
44016034	Nu unguya'lla li'ibeella ni'lla nu udete'lla nú udacu beella, nu chiqui' ñia nzu arqui'lla cuna bee bene'lla equie nú nzelíla arqui'beella Diose.
44016035	Chenu uye'e luyuu, uxe'la bee usticia bee sundado nú uyani'beei lu bene enu rriucu ru'u ni'cu' nú la'lla Pablo cuna Silas.
44016036	Chequie uni bene enu rriucu ru'u ni'cu' ze'e lu Pablo: ―Unibiya'la bee usticia nú la'a li'ihua nu' modo nú yuehua nee sin nú chenu arqui'hua.
44016037	Che uni Pablo lubee sundado ze'e: ―Li'iru necaru mero bene Roma nu udiñi beella li'iru ante lu ye bee bene, nu ni'teme' la zela beella nú aniru lubeella xa necane, nu udu' beella li'iru ni'cu'. Nu nee niarqui'beella nú la'a beella li'iru a'chi'tsia. ¡Leca modoe! Ye'ta li'i e'cu beella la'a beella li'iru.
44016038	Nu uya bee sundado ze'e udixiule'e bee nucua' lubee usticia, chequie ulliqui bee usticia ze'e chenu ubene' beella nú neca Pablo cuna Silas bene Roma.
44016039	Che uya bee usticia unacu' beella perdona lu Pablo cuna lu Silas, nu unibiya' bee usticia nú uchiu'u beella ni'cu' nu uni bee usticia ze'e lubeella nú chiu'u beella eyeche ze'e.
44016040	Chenu uchiu'u Pablo cuna Silas liñi ni'cu' ze'e uyabeella ni' Lidia. Nu chenu ulaxu nú udu' beella ana arqui' bee sa' beella enu nzeli arqui' Jesucristo, chu nzuebeella.
44017001	Chenu nza Pablo cuna Silas, udete beella enza eyeche Anfípolis cuna enza eyeche Apolonia nu uriñabeella eyeche Tesalónica, elu nzucu tucu indu' bee bene Israel.
44017002	Tucu nú neca costumbre' Pablo, uyalla liñi indu ze'e chuna bichia nú sulachi beella, unilla Stichia' Diose lubeella.
44017003	Udixiule'ella nu ulube'lla lu ichi' Stichia' Diose lubeella elu rni nú rqui'ña nú nehuana zeca Jesucristo, nu chenu atinu huañi zecanu unilla lubeella: ―Le'ca li'i Jesuse enu rnia luhua nee, li'inu necanu Cristo.
44017004	Chequie chiucu chuna bee bene Israel ze'e uyalí arqui' lunú uni Pablo, nu uyetesa'beella cuna li'illa cuna Silas, le'ca huaxi bee bene griego enu rlu'cu ula'na lu Diose cuna huaxi bee una'a enu chiqui' neca equie uyalí arqui'beella Jesuse.
44017005	Pero bee bene Israel enu la chili arqui' Jesucristo, uye arqui'beei nu uquiete'sa'beei bee bene enu enzee labe inziu, nu bee bene ze'e uquiete'sa'beei beelá bee bene para nú tsureche beei bee bene. Nu uyu'u beei liñi ni' Jasón rla'na beei Pablo cuna Silas para nú huabeei li'ibeella nu tsu beei li'ibeella ante lu ye bee bene eyeche ze'e.
44017006	Pero lunú néllela' beei li'ibeella ze'e, che uxa'beei Jasón cuna xiucu xuna bee bene enu nzeli arqui' Jesucristo, nu uyayu beei li'ibeella lubee usticia, nu urixialibeei nú unibeei: ―Bee niyu enu rri'i nú rliu casi ye bee bene iliulabe uriñabeella ca'a,
44017007	nu ni' Jasón nucua'a beella. Li'ibeella cuna ye bee bene enu nzeli arqui' lunú rnibeella, la ri'i beella tucu nú rnibiya' ley' arre César. Xne rnibeella nú nu' stucu arre enu lee Jesús.
44017008	Chenu ubene' bee usticia cuna bee bene nucua', yelu elliebacu' uri'i beella.
44017009	Pero Jasón cuna beelá bee bene enu una'tse beei, chenu udixiu beella che ula'a bee usticia li'ibeella ni'cu'.
44017010	Le'ca rula' ze'e, bee bene enu nzeli arqui' Jesucristo uxe'la beella Pablo cuna Silas eyeche nú lee Berea. Chenu uriñabeella ze'e, uya beella liñi indu' bee bene Israel.
44017011	Bee bene Israel quie' máse uri'i nze'ca beella luquela bee bene enu nucua'a eyeche Tesalónica, nu chiqui' ñia nzu arqui'beella ubene'beella lunú uni Pablo, nu yeye'e rula beella sitichia' Diose para nú ri'i beella beya' tunu neli lunú rni Pablo.
44017012	Enze'e huaxi beella uyalí arqui'beella Jesucristo, nu le'ca huaxi bee enu neca griego uyalí arqui'beella li'inu, sia bee niyu nu sia bee una'a enu máse neca equie ze'e.
44017013	Nu chenu ungabiya' bee bene Israel enu nucua'a eyeche Tesalónica nú rixiule'e Pablo Stichia' Diose eyeche Berea, che uyatu' beei arqui' bee bene ze'e para nú lee bee bene ze'e lu Pablo.
44017014	Pero bee bene enu nzeli arqui' Jesucristo né le'beella chu uxe'la beella Pablo enza ru'u inzatu'. Nu Silas cuna Timoteo uya'na beella eyeche Berea.
44017015	Nu bee bene enu uya tu'inza Pablo uyayu beella li'illa hasta eyeche Atenas liñi barco chenu ubenchila' zeca beella eyeche Berea unguya'beella resuna nú uxe'la Pablo para nú chu cha Silas cuna Timoteo elu nzuculla.
44017016	Diqui nú nzuquie Pablo nú riña Silas cuna Timoteo eyeche Atenas, chiqui' nehuana utsu arqui' Pablo chenu ulañi'lla nú nu' huaxi bee diose enu rlu'cu bee bene ula'na lu eyeche ze'e.
44017017	Enze'e, uya Pablo liñi indu' bee bene Israel para nú unilla lubee bene ze'e Stichia' Diose, cuna lubeelá bee bene enu rlu'cu ula'na lu Diose tucu nú rri'i bee bene Israel, nu yeye'e unilla lu titse bee bene enu xa'calla ru'u i'ya stichia'nu.
44017018	Le'ca unilla lu chiucu chuna bee bene enu nzequiee lunú uzete' bene enu lee epicúreos, cuna bee bene estoicos, che nu'beei enu uni: ―¿Xi equie rni benecua' nú chiqui' rni nucua' scua? Xiucu xuna beei uni: ―Pianu stichia' stucu bee diose rene rixiule'e nucua' unibeei. Unibeei scua xne lunú rixiule'e Pablo lubeei neca bedichia' nze'ca' Jesucristo, cuna nú unilla equie nú uhuañi zeca Jesucristo stucu bese.
44017019	Chequie unguya'beei Pablo tucu luhuare elu lee Areópago elu riete'sa'beei. Nu unidichia' beei lulla: ―¿Nu' modo ri'iru beya' xa neca bee bedichia' cuqui cua' nú nze'talu sete'lu li'iru ca'a la?
44017020	Xne puro beenú la ri'iru beya' rnilu luru, enze'e niarqui'ru ri'iru beya' xa neca bee nucua'.
44017021	Xne ye bee bene eyeche Atenas, cuna beelá bee bene rene enu nucua'a ze'e, siempre rri'ibeei scua, riu' arqui'beei nú rdete' beei bichia nú riene' beei cuna nú rdichia' beei lunú necuqui neca.
44017022	Chequie utsuli Pablo ante lu ye beei elu neyete'sa' beei ze'e, nu unilla lubeei: ―Bee bene eyeche Atenas, lu ye nú ulañia uri'á beya' nú rlu'cuhua huaxi bee diose enu rlu'cuhua ula'na lu.
44017023	Nu chenu ri'ya elu rdete'hua ula'na lubee diose'hua, ulañia tucu ecu'cu elu niquie bee bedichia' nú rni: “Para Diose enu la chuluru.” Nu Diose cua' enu rlu'cuhua ula'na lu sin nú chuluhua li'inu, stichia'nu neca nú nzelatixiule'a luhua.
44017024	’Diose cua' ureche'e iliulabe cuna ye nú nu' lue, li'inu rnibiya'nu liñibe cuna lu iliulabe. La nzucunu liñi indu nú rreche' bee bene,
44017025	nu le'ca la qui'ñanu núti ri'i elietsa lunu, xne li'inu necanu enu lia rliqui' bii lua'ahua para nú huañia'ahua nu li'inu rliqui'nu elu nehuañia'ahua, cuna ye beenú rqui'ñia'ahua.
44017026	’Equie cuenda' tucutsia bene uri'i Diose nú udala bee bene lu iliulabe para nú huañi bee bene diqui lu iliulabe, nu utsa'nalanu nú calu lana huañi beei, cuna elu cua'a beei nu hasta calu luyuu nibiya' beei lu.
44017027	Para nú la'na beei Diose masia xi neca chenu rrila' ya bene nú rla'na bene xi rla'nalla para nú scua llela' beei li'inu. Añinzuca nú neli nú laca istu nzu Diose lu ye bee bene.
44017028	Xne equie cuenda' Diose nehuañia'ahua, nu equie cuenda' li'inu rcuñia'ahua nu se'ahua, nu equie cuenda' li'inu nellua'ahua lu iliulabe. Tucu nú le'ca uni chiucu chuna bee bene'hua enu chiqui' reca chenu unibeella: “Li'iru necaru lli'ñi Diose.”
44017029	Enze'e tunu neca'ahua lli'ñi Diose, la qui'ña nú ria'ahua elliebacu' nú necache' Diose oro urre plata urre quiee, xi neca bee diose nú rreche'e bee bene tucu nú xelatsia arqui'beei.
44017030	Bee tiembu nú udetela uzela Diose nú uri'i bee bene tucu nú nzelitsia arqui'beei equie nú la ri'i beei beya', pero nee diqui lu iliulabe rnibiya'nu lubee bene, nú che'e arqui'beei lu stula beei nu chili arqui'beei Diose.
44017031	Xne ucañila Diose tucu bichia nú hualunue lu cuenda' bee bene. Nu udu'lanu Jesucristo para nú ri'inu elu usticia cua', nu para nú lañi' bee bene nú ucañi Diose li'inu nú ri'inu nucua', nu uri'i Diose nú uhuañi zecanu chenu ungutinu.
44017032	Chenu ubene'beei nú uni Pablo nú huañi zeca bee benenguti stucu bese, chiucu chuna beei utsequichia' li'illa, nu xiucu xuna beei uni: ―Pianu hasta stucu bese yene'la'ru lunú rnilu.
44017033	Chequie utsana' arqui' Pablo li'ibeei,
44017034	pero nu' beella enu uyetesa' cuna Pablo nu uchili arqui'beella Stichia' Diose. Leta beella nzu tucu bene enu lee Dionisio, enu neca lu tucu texcua'a bee bene enu lee Areópago, cuna tucu una'a enu lee Dámaris, cuna beelá bee bene.
44018001	Lu ze'ela uchiu'u Pablo eyeche Atenas nu nzalla eyeche Corinto.
44018002	Ze'e ulla'calla tucu bene Israel enu lee Aquila, lachi bene quie' lee Ponto. Aquila quie' cuna una'lla Priscila apenatsia uriña beella nú nze'ta beella enza Italia, xne unibiya' arre Claudio nú uchiu'u ye bee bene Israel Roma. Che uyabi'ya Pablo li'ibeella,
44018003	nu lunú le'ca riña' nú rri'ibeella rri'i Pablo, nú rreche'e beella carpa iti, che uya'nalla cuna li'ibeella para nú ri'i junto beella riña' cua'.
44018004	Cada bichia nú sulachi bee bene Israel nza Pablo rixiule'ella Stichia' Diose liñi indu' bee bene Israel, sia lubee bene Israel urre lubee bene enu la neca bee bene Israel, rcua'na Pablo xa ri'illa ana nú chili arqui'beei lunú rnilla.
44018005	Chenu uriña Silas cuna Timoteo eyeche Corinto nú nze'ta beella enza lu iliu Macedonia lá ria' Pablo stucu riña' rene udixiule'etsialla Stichia' Diose lubee bene, nu udixiule'ella lubee bene Israel nú neca Jesuse Cristo.
44018006	Pero uquixiebeei nú uleebeei lu Pablo nu unibeei bedichia' nú necha neca lulla, nu chequie uri'quilla xuculla xi neca seña nú la zucu'beei nú rnilla, nu unilla lubeei: ―Li'i e'cuhua rri'ihua nú nitiluhua lu Diose la neca nucua' cuenda. Desde nee nza'a lubee bene enu la neca bee bene Israel nzetixiule'a Stichia' Diose lubeei.
44018007	Che uchiu'ulla liñi indu ze'e nu nzalla ni' tucu bene enu lee Ticio Justo, benequie' rlu'culla ula'na lu Diose nu axu nzucu ni'lla ru'u indu ze'e.
44018008	Nu Crispo lee tucu bene enu rnibiya' liñi indu' bee bene Israel, li'illa cuna ye bee bene'lla uchili arqui'beella Jesucristo. Le'ca huaxi bee bene eyeche Corinto uchili arqui'beella Jesucristo chenu ubene'beella stichia'nu nu urinza beella.
44018009	Tucu rula' neca xi neca nú uni xcala' Pablo nu uni Diose lulla: ―La lliquilu uquia tixiule'elá stichia'a lubee bene nu la tsuxeelu,
44018010	li'á nzua cuna li'ilu para nú lecati xi ri'inu li'ilu, xne eyeche quie' nucua'a huaxi bee bene enu aca bee benea.
44018011	Enze'e uya'na Pablo eyeche Corinto tucu lana arula', uzete'lla bee bene ze'e Stichia' Diose.
44018012	Pero chenu unga Galión gobernador lu iliu Acaya, unga tucu necatse bee bene Israel nu una'tse beei Pablo, nu unguya'beei li'illa lu gobernador ze'e.
44018013	Nu unibeei lulla: ―Benequie' rcua'nalla xa ri'illa ana bee bene para nú lu'cu beella ula'na lu Diose stucu forma lunú la nibiya' ley'ahua.
44018014	Nze nila Pablo, chenu ucuaqui Galión lubee bene Israel ze'e, nu unilla: ―Tunu necane nú uri'illa tucu equiya, urre uri'illa tucu nú necha neca enze'e nze'ta yuhualla lua, che ri'i casoa lunú rnihua.
44018015	Pero necatsia nucua' equie cuenda' bee bedichia' cuna equie cuenda' nú lee bee bene, nu cuna equie cuenda' ley'hua, li'itsiahua bi'yahua xa aca nucua', xne la niarquia aca enu hualu nucua'.
44018016	Nu chu uhualla bee bene ze'e elu rlualullae lu cuenda' bee bene.
44018017	Chequie chu una'tse bee bene griego ze'e tucu bene enu lee Sóstenes, enu rnibiya' liñi indu' bee bene Israel nu uzete'che' beei li'illa. Pero ni'teme' la ri'i caso gobernador ze'e li'ibeei.
44018018	Uya'nasca'lá Pablo eyeche Corinto huaxi bichia. Cheela unilla lubee sa'lla enu nzeli arqui' Jesucristo nú nzialla nu nzalla cuna Aquila cuna Priscila, nu uyu'u beella liñi barco nu nzuebeella enza Siria, pero ante nú chiu'u beella eyeche Cencrea urecu' ichia equie Pablo para nú utsa'alulla tucu nú ucuaqui u'nalla lu Diose nú uri'illa.
44018019	Chenu uriña beella eyeche Efeso, ze'e utsa'na Pablo Aquila cuna Priscila, pero uyalla liñi indu' bee bene Israel enu nucua'a ze'e, uyani'lla lubee bene Israel enu riete'sa' liñi indu ze'e.
44018020	Chequie uziquiee beella lu Pablo nú ya'nalálla cuna li'ibeella ze'e xiucu xuna bichia, pero lá zelalla,
44018021	nu unilla lubeella: ―Nzia'la nee, xne eyeche Jerusalén rqui'ña nú detea eliñi nú nze'ta. Tunu zela Diose nzelabi'ya zeca li'ihua stucu bese. Che uyu'ulla liñi barco nu uchiu'ulla eyeche Efeso.
44018022	Chenu uriña Pablo eyeche Cesarea, che uyalla Jerusalén uyabi'yalla bee bene' Jesucristo, nu chu nzalla enza eyeche Antioquía.
44018023	Chenu ungala xee nú nzuculla eyeche Antioquía, uyalla cada tucua bee eyeche nú nchiucu' lu iliu Galacia cuna lu iliu Frigia, rdu'lla ana arqui' ye bee bene' Jesucristo.
44018024	Tiembu ze'e uriña tucu bene Israel eyeche Efeso nu li'illa leella Apolos, nu lachilla neca Alejandría. Benequie' chiqui' recalla rnilla, nu le'ca chiqui' recalla Stichia' Diose.
44018025	Unga nze'calla Stichia' Diose, chequie chiqui' nu' ana arqui'lla uzete'lla stichia' Jesuse lubee bene, nu neli unilla stichia'nu lubeella, añinzuca nú nediya'tsialla elu rrinza nú uzete' Juan Bautista bee bene.
44018026	Apolos quie' sin nú lliquilla uquixiella nú udixiule'ella Stichia' Diose lubee bene Israel liñi indu'beei, nu chenu ubene' Priscila cuna Aquila lunú rnilla, che unguya'beella li'illa ni'beella, nu ze'e uzete'lá bee benequie' li'illa para nú ungalallá Stichia' Diose.
44018027	Chenu uri'i Apolos elliebacu' nú chálla lu iliu Acaya, ye bee bene' Jesucristo enu nucua'a ze'e udu' beella ana arqui'lla para nú challa ze'e, nu uquie'e beella tucu carta lubee bene' Jesucristo enu nucua'a lu iliu acaya para nú yucu nze'ca beella li'illa chenu riñalla lu iliu ze'e. Nu chenu uriña Apolos lu iliu Acaya chiqui' uri'illa elietsa lubee bene enu nzeli arqui' Jesucristo enu nucua'a ze'e, li'ibeella enu uyalí arqui' Jesucristo cuna elietsa' Diose.
44018028	Xne lu ye bee bene unilla nú la cha nze'ca bee bene Israel, nu lecati unga ucuaqui lulla, xne ye nú rnilla neli necane, li'illa rlube'lla tucu nú nequie lu ichi' Stichia' Diose lubee bene, ye bee luhuare elu rni: “Nú Jesuse neca Cristo.”
44019001	Diquila nú nzucu Apolos eyeche Corinto, uya Pablo enza lubee eyeche lu dañi Asia nu uriñalla eyeche Efeso, elu nucua'a texcua'a bee bene enu nzeli arqui' Jesucristo.
44019002	Nu unidichia' Pablo lubeella: ―¿Uyucu arqui'hua Espíritu Santo chenu uyalí arqui'hua Jesucristo la? Nu ucuaqui beella nú unibeella: ―Ni' lasca' yene'ru nú nu' Espíritu Santo.
44019003	Nu uni Pablo lubeella: ―¿Xa urinzahua che? Nu ucuaqui beella nú unibeella: ―Urinzatsiaru tucu nú uzete' Juan Bautista bee bene.
44019004	Chequie uni Pablo lubeella: ―Nelí nú Juan urinza bee bene, li'ibeella enu utsana' arqui' stula, pero unilla lubeella nú rqui'ña nú chili arqui'beella enu nze'ta lulá Juan, nu li'inu necanu Cristo.
44019005	Chenu ubene'beella nucua', che urinza beella equie nú lee Jesuse enu rnibiya',
44019006	nu chenu uricu' Pablo yalla equie beella, uyucu arqui'beella Espíritu Santo, nu uquiexie beella nú unibeella stucu dialu rene, che unibeella Stichia' Diose lubee bene.
44019007	Lu yebeella neca tucu chi'chiucu bee niyu.
44019008	Diqui chuna guu uya Pablo liñi indu' bee bene Israel enu nucua'a ze'e, nu sin nú lliquilla udixiule'ella Stichia' Diose lubeella, unilla lubeella nu ucua'nalla xa ri'illa ana nú chili arqui'beella xa neca elurnibiya' Diose.
44019009	Pero chiucu chuna beei unga nziti arqui' nu lá niarqui'beei nú achili arqui'beei stichia' Jesucristo, a'la uquixiebeei nú uni condra beei stichia'nu ante lu ye bee bene. Che uchiu'uchu Pablo lubeei cuna bee bene enu nzeli arqui' Jesucristo, nu unguya'lla li'ibeella xcuela' tucu bene enu lee Tirano, ze'e uzete'lla li'ibeella yeye'e,
44019010	scua uri'illa diqui chiucu lana. Nu ye bee bene enu nucua'a lu iliu Asia nu sia bee bene Israel cuna bee bene enu la neca bee bene Israel ubene'beella stichia' Jesucristo.
44019011	Nu equie nú rnibiya' Diose uri'i Pablo bee milagro nú llene,
44019012	hasta bee panitu' Pablo cuna bee laquie nú rquiee lulla ruya' bee bene nucua' lubee bene enu riti, nu scua rieca' beella lu elichia nú secabeella, nu xiu'u bee benechiqui' enu nchiñi arqui'beella.
44019013	Chequie nu' chiucu chuna bee bene Israel enu enzeehua bee benechiqui' arqui' bee bene, nu niarqui'beei nú cuna nú lee Jesucristo huabeei bee benechiqui' cua' arqui' bee bene, che unibeei lubee benechiqui' ze'e: ―Equie nú lee Jesuse enu rixiule'e Pablo nibiya'a nú chiu'uhua arqui' bee benequie'.
44019014	Nucua' neca nú uri'i achi lliana' tucu bene enu lee Esceva, enu unga tucu ule'ya enu rnibiya' lubee ule'ya.
44019015	Pero tucu bese ucuaqui tucu bee benechiqui' ze'e lubeei nú uni: ―Nu'lua Jesuse, nu le'ca nediyaa ti neca Pablo, pero li'ihua la ri'á beya' tihua.
44019016	Chequie bene enu nchiñi benechiqui' ze'e arqui' uquixiei nú uzete'che'i li'ibeei nu uri'i ana lubeei cuna juerza nú rlu'cui, chiqui' necha udiñii li'ibeei, nu e'cu etubeei uchiu'uxu'ubeei liñi ni'i ze'e uyecaxu'ubeei nu nedi'qui beei.
44019017	Ye bee bene enu nucua'a eyeche Efeso, sia bee bene Israel cuna bee bene enu la neca bee bene Israel, ungabiya' beella nú ungae scua. Chequie chiqui' ulliqui beella nu uni nze'ca beella lu cuenda' Jesuse.
44019018	Nu huaxi bee bene enu uyalí arqui' Jesucristo uriña beei nu utsiru'u beei ante lu ye bee bene lu ye beenú necha neca uri'ibeei.
44019019	Le'ca huaxi bee bene enu uri'i bee elu uliñi uriñayu beei ichi' elu uliñi nu utsiqui' beei ichi' cua' lu quii ante lu ye bee bene. Chenu uhuabeei cuenda nú calu seca bee ichi' ze'e, nu uyalu nú seca bee ichi' ze'e tucu cincuenta mil melu plata.
44019020	Scua unga nú chu nze ri'chia letselá stichia' Jesucristo cuna nú ungachee lunú neca poder'nu.
44019021	Chenu ulaxu nú unga bee nucua', udu' arqui' Pablo nú challa lu iliu Macedonia cuna lu iliu Acaya, cuna nú nze ri'illa seidu biaji'lla hasta eyeche Jerusalén. Le'ca unilla nú chenu uyalalla eyeche Jerusalén che le'ca challa Roma.
44019022	Nu uxe'lalla chiucu bee bene enu rri'i elietsa lulla, Timoteo cuna Erasto para nú nzuebeella lu iliu Macedonia diqui nú ria'nalla xiucu xuna bichia lu iliu Asia.
44019023	Bee bichia ze'e utsureche bee bene eyeche Efeso equie nú rri'i condra beei stichia' Jesucristo.
44019024	Xne Demetrio tucu bene enu rreche'e beenú necache' plata, li'i enu rreche'e bee indume' diose enu lee Diana, li'i nediya'i nú equie bee nucua' rri'i ana huaxi dimi cuna bee bene enu rri'i sa' riña' nú rri'i.
44019025	Chequie uquiete' sa'i bee benecua', cuna beelá bee bene enu rri'i sa' riña' nú rri'i, nu uni lubeella: ―Uzu'cu' diacahua, li'ihua nediya'hua nú lu riña' quie' rria'ahua ana huaxi dimi,
44019026	pero nee rlañi'ahua nu riene'ahua nú enzee Pablo rnilla nú bee diose enu rreche'e bee bene la neca bee nucua' diose. Nu scua rri'illa ana nú nzeli arqui' huaxi bee bene lunú rnilla, nu lacane eyeche quie'tsia, sino que casi diqui lubee eyeche Asia nzeli arqui' bee bene scua.
44019027	Nu scua nelliqui nú laxu riña' nú rria'ahua, nu lacane equie riña' nú rri'itsia'ahua, le'ca la detea' bee bene nú neca equie indu' diose Diana. Nu scua la ria' bee bene caso diose Diana enu rlu'cu ye bee bene ula'na lu lu iliu Asia cuna ye bee bene iliulabe.
44019028	Chenu ubene' bee bene ze'e nucua', chiqui' ulee beei nu rixiali beei nú unibeei: ―¡Chiqui' neca equie Diana diose'ahua lia'ahua enu neca bee bene efesio!
44019029	Che utsureche bee bene eyeche ze'e, nu una'tse beei Gayo cuna Aristarco, rucu bee niyu quie' neca bene eyeche Macedonia enu enzenu Pablo, nu uxa'beei li'ibeella nu unguya'beei li'ibeella elu rietesa' bee bene eyeche ze'e, elu rri'ibeei junta'beei.
44019030	Niarqui' Pablo nú nze chu'ulla ze'e para nú nilla lubee bene, pero bee sa'lla enu nzeli arqui' Jesucristo né zela beella nú ari'illa scua.
44019031	Nu le'ca leta bee usticia Asia, nu' chiucu chuna bee bene enu rquiete' Pablo, li'ibeella enu uxe'la resuna lulla nú máse neca nze'ca nú la chu'ulla ze'e.
44019032	Texcua'a bee bene ze'e urixialibeei nu urene urene unibeei, nu texcua'a beei urixiali nu urene unibeei nu utsureche beei nu huaxi beei ni' la ri'i beei beya' xinu uyete' sa'beei ze'e.
44019033	Leta bee beneañi ze'e uhua bee bene Israel tucu bee sa'beella enu lee Alejandro para nú nilla lubee bene ze'e. Nu uri'i Alejandro seña cuna yalla lubee bene ze'e nú zaca beei para nú nilla lu cuenda' bee bene Israel lubee bene eyeche ze'e.
44019034	Pero chenu uri'ibeei beya' nú necalla bene Israel, tucu chiucu hora junto urixialibeei nú unibeei: ―¡Chiqui' neca equie Diana diose'ahua lia'ahua enu neca bee bene efesio!
44019035	Chequie chenu uri'i secretario eyeche ze'e ana nú uzaca bee bene, che unilla: ―Bee bene Efeso, ye bee bene iliulabe nediya' nú eyeche quie' siempre rriucu bee bene indu' diose Diana, nu le'ca rlu'cu bee bene ula'na lu diose Diana enu ulaca liñibe.
44019036	Li'ihua nediya'hua nú neli nucua'. Enze'e la qui'ña nú ri'ihua scua, la ri'ihua beenú rri'ihua sin nú ri'ihua elliebacu'.
44019037	Xne bee bene enu uriñayuhua ca'a, lá ri'ibeella nú necha neca lu indua'ahua, nu la ni beella bedichia' nú necha neca lu diose'ahua.
44019038	Tunu Demetrio cuna bee bene enu rri'inui riña' rlee beei lu stucu bene, lu' nzucu nilabe nu ze'e nucua'a bee usticia, chexana bitsi beei lubeella.
44019039	Pero tunu nu'lá bee nú niarqui'hua nú xana bitsihua, chenu aca tucu junta' bee bene eyeche che tsuxcua'a bee nucua'.
44019040	Nu nee lunú ungae scua nu' beya' nú ni gobierno nú lia'ahua rdua'ahua arqui' bee bene nú sureche beei scua, ¿nu xi cuaquia'ahua lubeella tunu nedichia' beella lua'ahua equie nú sureche bee bene scua?
44019041	Chenu ulaxu nú unilla scua lubee bene che chu nziue ye beei.
44020001	Chenu utsuxe lunú sureche bee bene eyeche Efeso ze'e, ubixia Pablo bee bene enu nzeli arqui' Jesucristo nu udu'lla ana arqui'beella. Che unilla lubeella nú nzalla, nu nzalla enza lu iliu Macedonia.
44020002	Uyalla diqui bee enza ze'e nu chiqui' udu'lla ana arqui' bee bene enu nzeli arqui' Jesucristo cuna stichia'lla, che uriñalla enza lu iliu Grecia,
44020003	elu uzuculla chuna guu. Necala nú chu'ulla liñi barco para nú nzalla enza lu iliu Siria, chenu uri'illa beya' nú nu' nú niarqui' bee bene Israel ri'inu li'illa, che uri'illa elliebacu' nú ubenchila' zecalla enza lu iliu Macedonia.
44020004	Nu unguya'lla tucu bene Berea enu lee Sópater lliana' Pirro, cuna bene enu lee Segundo, nu cuna Aristarco enu neca bee bene eyeche Tesalónica, le'ca unguya'lla Gayo bene Derbe, cuna Tiquico cuna Trófimo bene Asia cuna Timoteo.
44020005	Yebeella uriculu beella nu utsuquie beella Pablo cuna li'á Lucas eyeche Troas.
44020006	Nu li'iru, chenu udete eliñi nú racu bee bene pá nú la ucha levadura, che uchiu'uru eyeche Filipos nu uyu'uru liñi barco nu lu ayu' bichia uriñaru eyeche Troas elu nucua'a beella, nu ze'e ullua'aru achi bichia.
44020007	Chenu uriña bichia rlu liñi tucu xmana uyetesa'ru para nú da'cu junturu pá tucu nú utsa'na Jesucristo, nu lunú uri'i Pablo elliebacu' nú chiu'ulla bichia rrucu, chenu uriña ulela' rula' lá laxusca' nú sete'lla bee bene.
44020008	Nu equie ni'i elu ayaa nellua'aru, nu rulu huaxi bee quii liñi ni'i ze'e;
44020009	che tucu niyu e'ne' enu lee Eutico nzucui ru'u ventana. Nu lunú chiqui' xee uzete' Pablo beella, che chiqui' uyu'u cala' lu niyu e'ne' ze'e, nu uri'i cala' ana lui nu uzana'i desde piso rriuna hasta luyuu nu ungutilai chenu uletsa beella li'i.
44020010	Chequie ulaca Pablo elu nuxui, nu utsulliquilla uchi'chilla li'i, nu unilla lubee bene ze'e: ―La lliquihua, nehuañii.
44020011	Che chu uquie zeca Pablo equie ni'i ze'e, nu ule'ella pá udacu beella, nu unilálla lubeella hasta nú uye'e lu yuu, chenu uye'e luyuu chu nzalla.
44020012	Nu niyu e'ne' enu uzana' ze'e, nehuañii nzeyu beella li'i ni'i, nu chiqui' ñia nzu arqui'beella.
44020013	Che uyu'uru liñi barco nu uricu'luru nú nza'aru eyeche Asón elu utsa'naru bedichia' lu Pablo nú lla'caru li'illa, xne uri'illa elliebacu' nú tsee e'yalla nzalla ze'e.
44020014	Chenu ulla'caru Pablo eyeche Asón, che uyu'ulla liñi barco cuna li'iru, nu nza'aru lu eyeche nú lee Mitilene.
44020015	Che uchiu'uru eyeche Mitilene, nu bichia rrucu udete'ru enza lee Quío, nu stucu bichia uriñaru elu lee Samos. Nu stucu bichia uriñaru Mileto, pero ante nú riñaru ze'e, utsuxeru elu lee Trogilio.
44020016	Uri'i Pablo elliebacu' nú la challa eyeche Efeso, nu le'ca niarqui'lla nú la le'lla enza Asia, xne lunú niarqui'lla nú chu riñalla Jerusalén tunu nu' beya' nú riñalla ze'e bichia liñi pentecostés.
44020017	Chenu nellua'aru eyeche Mileto, unibiya' Pablo nú ye'ta bee bene enu rnibiya' lubee bene enu nzeli arqui' Jesucristo eyeche Efeso,
44020018	chenu uriña beella ze'e uni Pablo lubeella: ―Desde bichia rluu nú uriñaa ca'a Asia nu hasta nee li'ihua nediya' nze'ca'hua lunú rri'á.
44020019	Ye bee bichia nú nzua cuna li'ihua sibi'a lu Jesucristo cuna nú nzuquie arquia, nu hasta runa nú huaxi beenú nehuana se'ca lunú niarqui' bee bene Israel ri'inu li'á.
44020020	Pero añinzuca nú scua necane, ne tsana arquia unia luhua lunú neca nze'ca para li'ihua ante lu ye bee bene urre ni'hua uzetea li'ihua.
44020021	Nu sia lubee bene Israel cuna lubee bene enu la neca bee bene Israel, unila lubeella nú che'e arqui'beella lu stula beella nu benchila' arqui'beella lu Diose, nu chili arqui'beella Jesucristo enu rnibiya'.
44020022	Nee nú nza'a Jerusalén elu uxe'la Espíritu Santo li'á, la ri'á beya' xi nzu nú zeca ze'e.
44020023	Lunú nediyatsia nú lu ye bee eyeche elu nza'a rni Espíritu Santo lua nú huaxi beenú nehuana zeca cuna nú cha'a ni'cu'.
44020024	Pero la chenuarquia nucua' mase atia, pero ñia nzu arquia rri'á lunú riala ri'á hasta elu zelae, nu ri'á lunú uliqui' Jesucristo enu rnibiya', nu ixiule'a bedichia' nze'canu cuna nú xa neca eluseca' Diose.
44020025	’Nu nee nediyaa nú ni' tucuhua enu udixiule'a xa neca lunú rnibiya' Diose lu, la lañia'hua li'á.
44020026	Enze'e nia luhua nee, nú la neca' nucua' cuenda' li'á tunu la huañihua tucu nú neli neca,
44020027	xne li'á udixiule'a luhua ye lunú xa neca Stichia' Diose, nu lecaxi utsacu arquia luhua.
44020028	Ubi'yahua li'ihua, nu ubi'yahua bee bene enu nzeli arqui' Jesucristo, li'ibeella enu uliqui' Espíritu Santo luhua para nú bi'yahua li'ibeella xi neca bene enu rriucu bee sanchi, xne Jesucristo udixiulanu cuna rene'nu equie cuenda'ahua chenu ungutinu lu cruse.
44020029	Li'á nediyaa nú chenu nzia'a, nze'ta stucu bene ti'chialetse bee nze'e bee bene enu nzeli arqui' Jesucristo, tucu nú rti'chialetse bee bichiuu bee sanchi.
44020030	Nu le'ca letahua chiu'u bee bene enu zete' puro bee eluquichia' para nú ri'ibeei ana bee bene' Jesucristo, nu ri'ibeella caso stichia' beei luhuare nú ri'ibeella caso Stichia' Diose.
44020031	Enze'e ucua'atsiñahua ubi'yahua li'ihua. Ullu'cu' arqui'hua nú diqui chuna lana, bichia si rula' né tsana arquia unia luhua hasta unguna unia bezete' luhua.
44020032	’Nee bee sa'a enu nzeli arquia'ahua Jesucristo, ya Diose tsa'na li'ihua cuna bedichia' nze'ca'nu, nú rlu'cu poder para nú ri'i elietsa luhua nú nze chululáhua nú xa riala nú huañihua, nu liqui'nu luhua ye nú uninu nú dete'nu lubee bene enu neca bee bene'nu.
44020033	Lecaxi unacua luhua ni' dimi nu ni' laquie.
44020034	Li'ihua nediya' nze'ca'hua nú cuna yaa uri'á riña' para nú udacunua bee bene enu uya nzenu li'á.
44020035	Ulubelá luhua nú scua rqui'ña ri'i bee bene riña' para nú ri'ibeella elietsa lubee bene enu seca elitsi, ullu'cu' arqui'hua stichia' Jesucristo enu rnibiya' chenu uninu: “Máse ñia nzu arqui' bene enu lia rdete' nú rdete' luquela bene enu riucue.”
44020036	Chenu ulaxu nú uni Pablo scua, chequie utsulliquilla nu unacu'lla lu Diose cuna li'ibeella.
44020037	Che yebeella unguna'beella nu uchi'chi beella Pablo nu udacu beella bichiu' xecalla.
44020038	Nu chiqui' nehuana utsu arqui'beella lunú uni Pablo lubeella nú la lañia' beella li'illa. Nu chu uyayu beella li'illa hasta elu nzu barco.
44021001	Ze'e utsa'naru li'ibeella, nu uyu'uru liñi barco nu nza'alíru enza lee Cos tucu yuu nú netse lu inzatu', nu stucu bichia uriñaru elu lee Rodas lu stucu yuu nú netse lu inzatu', nu ze'e chu nza'aru eyeche nú lee Pátara.
44021002	Nu eyeche ze'e uchu'uru tucu barco nú nza enza Fenicia, nu uyu'uru liñi barco ze'e.
44021003	Chenu nza'aru che enza cue'tseru chubeca ulañi'ru yuu nú lee Chipre nú netse labe inzatu', nu nza'aru enza Siria. Nu lunú rqui'ña nú laca beenú nuya' barco eyeche Tiro. Che uyu'uru eyeche ze'e,
44021004	ze'e uchu'uru bee bene eyeche ze'e enu nzeli arqui' Jesucristo, nu ullua'aru cuna li'ibeella ze'e achi bichia. Nu bee benequie' equie cuenda' Espíritu Santo ungabiya'beella lunú zeca Pablo Jerusalén che unibeella lu Pablo nú la challa ze'e.
44021005	Pero chenu ullu'cu' achi bichia, che uchiu'uru eyeche ze'e. Ye beella cuna bee una'beella cuna bee endu'beella uyatuinza beella li'iru hasta ru'u inzatu' ru'u eyeche ze'e, nu ru'u inzatu' ze'e utsulliquiru nú unacu'ru lu Diose.
44021006	Che uniru lubeella nú nzia'aru nu uyu'uru liñi barco, nu che ubenchila' beella ni'beella.
44021007	Chenu uchiu'uru eyeche Tiro uya'aru Tolemaida, ze'e ulaxu nú seeru barco, le'ca uyaniru lubee bene enu nzeli arqui' Jesucristo eyeche ze'e, nu ullua'aru cuna li'ibeella tucu bichia.
44021008	Stucu bichia, Pablo cuna li'iru enu nellua'anuru li'illa uchiu'uru Tolemaida nu nza'aru eyeche Cesarea, nu uya'aru ni' Felipe enu rixiule'e stichia' Jesucristo. Felipe quie' neca lu achi bene enu uyañi para nú ritsi' beella lunú riala ritsi' beella lubee bene enu seca elitsi, nu uya'naru ni'lla.
44021009	Felipe quie' rlu'culla tacu xinchiu'culla enu lá chia nu neca beenchu profeta' Diose.
44021010	Nu necala huaxi bichia nú nellua'aru ni' Felipe, chenu uriña tucu bene enu lee Agabo ze'e, li'illa le'ca necalla profeta' Diose nu nze'talla enza Judea.
44021011	Chenu uriñalla una'tsella sinchiu' Pablo nu ullica'cuullae cuchiu'lla cuna yalla nu unilla: ―Espíritu Santo unilua nú Jerusalén bee bene Israel singuie llica'cuu beei bene enu neca stene' sinchiu quie' nu dete' cuenda beei li'illa lubee bene enu la neca bee bene Israel.
44021012	Chenu ubene'ru nucua', li'iru cuna bee bene ze'e uziquieru lu Pablo nú la chálla Jerusalén.
44021013	Pero ucuaqui Pablo nú unilla: ―¿Xinu runa'hua nu rri'ihua nú nehuana nzu arquia? Para li'á lecaxi ri'i mase llica'cuu bee bene li'á, nu mase uti bee bene li'á Jerusalén equie cuenda' Jesucristo enu rnibiya'.
44021014	Nu lunú lá ri'iru ana nú la challa, lá ria'ru juerza li'illa unitsiaru lulla: ―Acatsia nucua' tucu nú niarqui' Diose.
44021015	Chenu udete bee bichia ze'e, uquieneru nu chu nza'aru Jerusalén.
44021016	Nu nzenuru chiucu chuna bee bene Cesarea enu nzeli arqui' Jesucristo, li'ibeella unguya' beella li'iru elu uya'naru ni' tucu bene Chipre enu lee Nasón, nu necala huaxi tiembu nú nzeli arqui'lla Jesucristo.
44021017	Nu bee bene Jerusalén enu nzeli arqui' Jesucristo, chiqui' ñia utsu arqui'beella uyucu beella li'iru.
44021018	Stucu bichia uyanuru Pablo uyabi'yaru Jacobo, ze'e nucua'a ye bee bene enu rnibiya' lubee bene' Jesucristo.
44021019	Chenu ulaxu nú uri'iru saludar li'ibeella chu udixiule'e Pablo lubeella lu ye nú uri'illa lubee bene enu la neca bee bene Israel equie poder' Diose.
44021020	Chenu ubene' beella nucua', unibeella bedichia' nze'ca lu Diose. Chequie unibeella lu Pablo: ―Li'ilu nediya'lu nú leta bee bene Israel huaxi beella nzelíla arqui'beella Jesucristo, nu ye beella rni beella nú rqui'ña nú ria'ahua tucu nú rnibiya' ley' Moisés.
44021021	Li'ibeella ubene'beella nú li'ilu sete'lu bee bene Israel enu la nucua'a Israel, nú la ri'i beella caso ley' Moisés, nu rnilu nú la qui'ña quiee seña nú rquiee bee bene Israel bee endu' beella, le'ca la qui'ña nú chequie beella costumbrea'ahua.
44021022	Neequie, ¿xi riala nú aca? Li'ibeella itá yete'sa' beella chenu yene' beella nú uriñalálu.
44021023	Enze'e máse neca nze'ca nú ri'ilu singuie: Nucua'a tacu niyu leta'ahua nu rqui'ña nú tsa'alubeei tucu nú ucuaqui u'na beei lu Diose.
44021024	Uyanubeei nu ri'ihua tucu nú rnibiya' ley para nú lecaxi náhua lu Diose, nu ixiulu para nú recu' equie beei, scua ri'i ye bee bene beya' nú sucu'cálu tucu nú rnibiya' ley nu la neli nú ubene'beella lu cuenda'lu.
44021025	Nu bee bene enu la neca bee bene Israel enu nzelila arqui' Jesucristo, uquie'elaru tucu carta lubeella nú la chenu xe'ta' arqui'beella lu cuenda' ley' Moisés. La qui'ña nú acu beella bee u'na nú rricu' bee bene lunú nzeli arqui'beella nú neca diose, nu la acu beella rene, ni' be'la' bee nañi enu la ti'chia rene chenu rati, nu la ri'i beella eluhuexe.
44021026	Chequie unguya' Pablo dacu bee niyu ze'e, nu bichia rrucu uri'i beella tucu nú rnibiya' ley' Moisés nú ri'i beella para nú lecaxi nábeella lu Diose. Che uyu'u beella liñi Indu llene Jerusalén para nú udixiule'e beella lu ule'ya nú xunga ellu'cu' nú ri'i beella tucu nú rnibiya' ley bichia nú rqui'ña nú uya' cada tucua beella tucu nañi nu atií xi neca u'na lu Diose.
44021027	Chenu nze llu'cula achi bichia nú rqui'ña nú ri'i beella tucu nú rnibiya' ley, chequie chiucu chuna bee bene Israel enu nze'ta enza Asia ulañi' beei Pablo liñi Indu llene Jerusalén nu utsureche beei nu una'tse beei li'illa,
44021028	nu rixiali beei nú unibeei: ―¡Bee bene Israel, uri'ihua elietsa! Benequie' neca enu enzee catse se'ta bee bene Israel cuna indua'ahua cuna nú rni nucua' nú la ri'i bee bene tucu nú rnibiya' ley'ahua, nu la necane nucua'tsia, le'ca udu'la nucua' bene griego liñi indua'ahua nu rri'ila nucua' indua'ahua xi neca tucu luhuare nú la zibi' nu necane tucu luhuare elunecachi.
44021029	Unibeei scua xne lunú ulañi'beei nú enzee Pablo eyeche ze'e cuna tucu bene Efeso enu lee Trófimo, chequie uri'ibeei elliebacu' nú uyanu Pablo benequie' liñi indu ze'e.
44021030	Chequie utsureche ye bee bene eyeche ze'e, nu uriña xu'u beei una'tse beei Pablo, nu uxa' beei li'illa uhua beei li'illa liñi indu ze'e, nu chu utsacu' xu'u beei ru'u puerta indu ze'e.
44021031	Yamero uti beei Pablo, chenu uriña resuna lu comandante enu rnibiya' lubee sundado, uyani'beei nú sureche ye bee bene Jerusalén.
44021032	Che yexetsia uyetesa' bee sundado cuna bee capitañi nu xexu'u beei uya beei elu neyete'sa' bee bene ze'e. Chenu ulañi' beei nú uriñayu comandante ze'e bee sundado, che utsuxe beei nu lá iñia' beei Pablo.
44021033	Chu uyabica comandante ze'e nu una'tsella Pablo, nu unibiya'lla nú uyaca'cuu Pablo cuna chiucu cadena, nu unidichia' comandante ze'e tilla nu xi uri'illa.
44021034	Pero texcua'a bee bene ze'e urene urixialibeei nu texcua'a beei urene rixiali nu lunú rixiali beei scua, lá ri'i comandante ze'e beya' xi rnibeei, che unibiya'lla nú unguya' bee sundado Pablo liñi cuartel.
44021035	Chenu uriña beella lu escalera cuartel ze'e, uricu' bee sundado ze'e Pablo ru'u xcuu beei equie nú chiqui' nelachi bee beneañi ze'e, nu nzequiee beei li'ibeella;
44021036	nu ye bee beneañi ze'e rixiali beei nú unibeei: ―¡Uti nucua'!
44021037	Chenu necala nú nzechu'u beella cuna Pablo liñi cuartel ze'e, unidicha'lla lu comandante ze'e: ―¿Nu' modo nia lulu lle'nala? Nu ucuaqui comandante ze'e ―¿Xie' recalu rnilu griego la?
44021038	¿Xie' laca li'ilu bene Egipto enu uri'i condra gobierno, nu chu unguya'lu tacu mili bee bene'lu enza lu dañi achi, li'ibeei enu unguuti bee bene la?
44021039	Che uni Pablo lu comandante ze'e: ―Li'á neca bene Israel, li'á ungula eyeche Tarso nú nchiñi lu estado Cilicia, tucu eyeche nu neca equie nu lle'na lu iliu ze'e. Uri'i faura uzela nú nia lubee benequie'.
44021040	Chequie uzela comandante ze'e nu utsuli Pablo lu escalera ze'e, nu uri'illa seña cuna yalla lubee bene ze'e nú zaca beei. Nu chenu uzaca beei unilla hebreo lubeei nú unilla:
44022001	―Yehua bee bene uxu cuna beelá bee bene enu nucua'a ca'a, uzu'cu' diacahua lunú nia luhua equie cuenda' li'á.
44022002	Chenu ubene'beei nú rni Pablo hebreo lubeei, máse ucua'a chibeei, nu unilálla lubeei:
44022003	―Li'á neca bene Israel, nu ungula eyeche Tarso nú nchiñi lu estado Cilicia, pero ca'a Jerusalén ube'ta ru'cua nu ulaxcuela Gamaliel uzete' li'á ye nú xa neca ley' bee benea'ahua enu udetela, nu diquinu' arquia udu'a ana arquia nú sibia'a lu Diose tucu nú le'ca rri'ihua nee.
44022004	Chequie uri'i condraa bee bene enu nzeli arqui' Jesucristo, hasta nú ungutia li'ibeella, sia bee una'a urre sia bee niyu una'tsea beella udu'a beella ni'cu'.
44022005	Ule'ya enu máse neca equie nu rnibiya' lu ye bee ule'ya cuna ye bee usticia' bee bene Israel nediya' beella nú neli nucua'. Xne li'ibeella uliqui' beella tucu ichi' lua para nú ulubea nucua' lubee sa'ahua bee bene Israel enu nucua'a eyeche Damasco para nú cua'na bee bene enu nzeli arqui' Jesucristo eyeche ze'e, nu na'tsea li'ibeella nu nzelayua li'ibeella Jerusalén para nú dete castiya li'ibeella.
44022006	’Pero diqui nú nza'a lu inziu, chenu nze riñala eyeche Damasco, tucu rrebibichia tu'natsia ulaca tucu ellie'e enza liñibe nu udu'llie'e ellie'e ze'e diqui abenchila' elu sea,
44022007	nu uzana'a luyuu. Che ubenea tucu chii enu uni: “Saulo, Saulo, ¿xinu rri'i condralu li'á?”
44022008	Nu unidichia'a: ¿Tilu Detá? “Nu ucuaquinu: Li'á neca Jesuse Nazaret enu rri'i condralu.”
44022009	Bee bene enu nzenua ulañi' beella ellie'e ze'e nu ulliqui beella, pero la ri'ibeella beya' lunú uni chii ze'e lua.
44022010	Chequie unidichia'a: “Detá, ¿xi niarqui'lu nú ri'á?” Nu uni Jesucristo lua: “Uzetee. Nu uquiaa ri'i seidu inziu nú nzalu eyeche Damasco, ze'e nii bene lulu lu ye nú ri'ilu.”
44022011	Nu lunú la bi'ya'a uri'i ellie'e ze'e, chequie bee bene enu nzenua una'tse beella yaa nu nza'aru eyeche Damasco.
44022012	’Ze'e nzucu tucu niyu enu sucu' ye nú rnibiya' ley' Moisés li'illa leella Ananías, nu ye bee bene Israel enu nucua'a eyeche Damasco nu'lu li'illa nú nehuañilla tucu nú neli neca.
44022013	Ananías quie' ube'ta bi'ya li'á, nu chenu uriñalla lua unilla: “Saulo, nee bi'ya zecalu. Hora ze'e ubi'ya zecaa nu ulañia li'illa.”
44022014	Chequie unilla lua: “Diose' bee bene'ahua enu udetela ucañi li'ilu para nú ri'ilu beya' xa niarqui'nu nú ri'ilu, cuna nú lañi'lu Jesucristo nu yene'lu chiinu li'inu enu rri'i tucu nú neli neca.
44022015	Para nú chálu chetixiule'elu stichia'nu lu ye bee bene iliulabe cuna nú ixiule'elu lubeei lunú ulañi'lu cuna lunú ubene'lu.
44022016	Nee la lea'lu. Utsuli nu urinza, una'cu' lu Jesucristo para nú lecaxi naalu lu cuenda' stulalu.”
44022017	’Chenu ubenchila'a ca'a Jerusalén uya'a liñi Indu llene uya'nacua lu Diose, nu ulle'ca xi neca nú uni xcala'a.
44022018	Ulañia Jesucristo nu uninu lua: “Uquiene, yexetsia uchiu'u Jerusalén, xne la ri'i bee bene caso lunú niilu lubeei equie cuenda' li'á.”
44022019	Che unia lunu: “Li'ibeei nediya' beei nú uya'a ye bee liñi indu nu una'tsea ye bee bene enu nzeli arqui' li'ilu, nu udua'a beella ni'cu' nu uzeteche'a li'ibeella.
44022020	Nu chenu unguuti bee bene Esteban enu udixiule'e stichia'lu, ze'e nzua rnia nú neca nze'ca nú atilla, nu hasta nú ubi'yaa xucu bee enu unguuti li'illa.”
44022021	Pero uninu lua: “Uquia, li'á xe'la li'ilu istu hasta lubee bene enu la neca bee bene Israel.”
44022022	Hasta nucua'tsia uzelabeei ubene'beei nu uquixiebeei rixialibeei nú unibeei: ―¡Benequie' la yala nú huañilla! ¡Utihua li'illa!
44022023	Nu lunú chu rixialilábeei utsi'qui beei xucu beei enza yaa, nu le'ca utsi'qui beei yuu be'cha' enza yaa,
44022024	chequie unibiya' comandante ze'e nú du' bee sundado Pablo liñi cuartel, nu unibiya'lla nú zeteche'beei Pablo para nú tsiru'ulla xinu rixiali bee bene contra li'illa scua.
44022025	Pero chenu ullica'cuu beei Pablo para nú zete'che'beei li'illa, unilla lu capitañi enu nzu ze'e: ―¿Xie' nu' modo zete'che'hua tucu bene Roma, sin nú chiu'ulue lunú xi uri'illa la?
44022026	Chenu ubene' capitañi ze'e nucua', che uyatixiule'ella lu comandante ze'e nu unilla lulla: ―Ubi'yacuru xa ri'inulu benecua', xne bene Roma benecua'.
44022027	Chequie uya comandante ze'e elu nzu Pablo, nu unidichia'lla lulla: ―¿Xie' neli nú bene Romalu? Nu ucuaqui Pablo nú unilla: ―Neli nucua'.
44022028	Nu uni comandante ze'e lulla: ―Li'á huaxi dimi udixiua para nú neca bene Roma. Nu ucuaqui Pablo nú unilla: ―Pero li'á desde nú ungula neca bene Roma.
44022029	Chenu ubene' bee sundado enu nze zeteche' Pablo nú necalla bene Roma chu ulluna'beei lulla. Nu hasta comandante ze'e ungabiya' nú neca Pablo bene Roma, nu ulliquilla xne unibiya'lla nú ullica'cuu bee sundado Pablo.
44022030	Stucu bichia niarqui' comandante ze'e nú ri'i nze'calla beya' xinu rri'i condra bee bene Israel Pablo. Nu unibiya'lla nú yete'sa' bee ule'ya enu rnibiya' lubee ule'ya cuna bee usticia, nu uhualla Pablo utsulla ante lu yebeella.
44023001	Chequie ubi'ya Pablo lubee usticia ze'e nu unilla: ―Bee sa'a bee bene Israel, diqui nú nehuañia nu hasta bichia nee la nchiñi nú necha neca elliebacua lu Diose, xne nediyaa xa nehuañia.
44023002	Chequie Ananías, ule'ya enu mase neca equie nu rnibiya' lu ye bee ule'ya, unibiya'lla lubee enu nucua'a axu elu nzu Pablo para nú xutse nze'e nda'gu ru'u Pablo.
44023003	Pero ucuaqui Pablo lu ule'ya ze'e: ―¡Le'ca scua ri'inu Diose li'ilu, bene enu niquichia' le! ¿Lanu ca'a nzuculu para nú hualulue tucu nú rnibiya' ley? Nu, ¿xiquie nú rri'ilu tucu nú la nibiya' ley, nu rnibiya'lu nú xutse benene ru'a?
44023004	Chequie uni bee bene enu nucua'a ze'e lu Pablo: ―¿Xie' scua sucu' ru'ulu lu ule'ya' Diose enu máse neca equie la?
44023005	Nu uni Pablo: ―Utsulachihua xne la ri'á beya' nú necalla ule'ya enu máse neca equie. Xne lu ichi' Stichia' Diose rni: “La zucu' ru'ulu lu bene enu rnibiya' lachilu.”
44023006	Chenu uri'i Pablo beya' nú texcua'a bee bene ze'e neca bee saduceo, nu texcua'a beei neca fariseo, chequie juerte uni Pablo: ―Bee sa'a, li'á neca fariseo, nu lliana' fariseo necaa. Nu equie nú nzeli arquia nú huañi zeca bee benenguti enze'e rlualu bee benene lu cuendaa.
44023007	Chenu uni Pablo scua, uquixie bee fariseo cuna bee saduceo nú rnixuu beei lu sa'beei, nu unga chiucu texcua'a beei.
44023008	Xne la chili arqui' bee saduceo nú huañi zeca bee benenguti, nu le'ca la chili arqui'beei nú nu' bee ángele, cuna bee espíritu, pero bee fariseo nzeli arqui' ye bee nucua'.
44023009	Chequie lunú sana' nucua'a beei ze'e. Che chu utsuli chiucu chuna bee ulaxcuela enu reca ley, li'ibeella enu neca bee fariseo, nu unibeella: ―Benequie' lecaxi nú necha neca uri'illa, pianu tucu espíritu urre tucu ángele unilulla, bi'yacuruhua tunu ca rri'ahua condra Diose.
44023010	Chenu ulañi' comandante ze'e nú másela rni xuubeei, chequie ulliquilla tunu cá su'be beei Pablo. Nu unibiya'lla nú ye'ta bee sundado hua Pablo leta bee bene ze'e nu uya' zeca beei li'illa liñi cuartel.
44023011	Chenu uyu'u rula' stucu bichia rula', ulube'lu Jesucristo lu Pablo nu uninu lulla: ―Udu' ana arqui'lu Pablo, xne tucu nú unilu lu cuendaa lubee bene ca'a Jerusalén, le'ca scua nilu lu cuendaa lubee bene Roma.
44023012	Bichia rrucu, chiucu chuna bee bene Israel unga tucu ungatse stichia' beei para nú útibeei Pablo, nu unibeei nú lecaxi acubeei nu lecaxi hue'beei hasta nú útibeei li'illa.
44023013	Máse de chiu'a neca bee niyu enu uni scua.
44023014	Nu uyani'beei lubee ule'ya enu rnibiya' lubee ule'ya cuna lubee bene enu rnibiya' lubee bene Israel, nu unibeei lubeella: ―Li'iru unilaru nú lecalí xi da'curu hasta nú útiru Pablo.
44023015	Nee, li'ihua cuna ye bee usticia una'cu'hua lu comandante nú ye'tayuulla Pablo ye'e luhua, uni'tsiahua lulla nú niarqui'hua nú ri'i nze'cahua beya' xa neca lu cuenda'lla. Nu li'iru nellua'a tsiñalaru para nú útiru li'illa ante nú riñalla luhua.
44023016	Pero ubene' lliana' zana Pablo nú rnibeei scua, che uyai ru'u cuartel nu udixiule'i lu Pablo lunú unibeei lu cuenda'lla.
44023017	Nu chu ubixia Pablo tucu bee capitañi ze'e nu unilla lui: ―Chiu'u arqui'lu uya' niyu e'ne' quie' lu comandante para nú nii lulla tucu resuna.
44023018	Che unguya' capitañi ze'e niyu e'ne' lu comandante nu uni capitañi ze'e lulla: ―Pablo enu nchiñi ni'cu' ubixia li'á nú nzelayua niyu e'ne' quie' lulu para nú nii lulu tucu resuna.
44023019	Chequie una'tse comandante ze'e ya niyu e'ne ze'e, nu unguya'lla li'i tucu chú nu unidichia'lla lui: ―¿Xi niarqui'lu niilu lua?
44023020	Nu uni niyu e'ne' ze'e lu comandante: ―Bee bene Israel tucu ungatse stichia' beei para nú nacu' beei lulu nú ye'e uya'lu Pablo ante lu ye bee usticia, nitsiabeei lulu nú niarqui'beei nú ri'i nze'ca beei beya' xa neca lu cuenda'lla.
44023021	Pero la chili arqui'lu nú nibeei lulu, xne máse de chiu'a bee benecua' cua'a quiee a'chi' beei li'illa lu inziu, nu uniila beei nú la acu beei nu la hue' beei hasta nú úti beei li'illa. Nee, nucua'a tsiñatsia beei nu nzuquiee beei lunú nilu.
44023022	Chequie uni comandante ze'e lu niyu e'ne' ze'e nú yai, nu leca tilu nii lunú unii lulla.
44023023	Chequie ubixia comandante ze'e chiucu capitañi, nu unibiya'lla nú quiete'sa' bee capitañi ze'e chiucu ayu'u bee sundado enu cha e'ya nu setenta bee sundado enu ricu huayu nu chiucu ayu'u bee sundado enu uya' lanza para nú chue beei eyeche Cesarea rquiquie' rula'.
44023024	Nu le'ca unibiya'lla nú ye'tayuu bee sundado huayu ricu Pablo, nu unilla lubeei nú ri'i ucu beei Pablo para nú riña nze'calla lu gobernador Félix.
44023025	Nu unguya' beei tucu carta nú uxe'lalla nú rni:
44023026	“Li'á Claudio Lisias, ri'á saludar li'ilu detá gobernador Félix, li'ilu enu chiqui' neca equie.
44023027	Bee bene Israel una'tse beei niyuquie', necala nú nze utibeei li'illa, pero chenu ungabiyaa nú necalla bene Roma, che uya'a cuna bee sundadoa uya'hualla leta yabeei.
44023028	Nu lunú niarquia ri'á beya' xinu rana arqui'beei li'illa, chequie unguyalla lubee usticia' beei,
44023029	che uri'á beya' nú equie cuenda' bee ley' beei rana arqui'beei li'illa, pero laca equie nucua' nú riala nú atilla, ni' nú llutsella ni'cu'.
44023030	Nu lunú ungabiyaa nú uri'ila bee bene Israel elliebacu' nú útibeei li'illa, enze'e xe'lalla lulu, nu unila lubee bene enu rana arqui' li'illa nú cuna li'ilu tsúxcua'a beei lunú xi niarqui' beei cuna li'illa. Nucua' neca nú rixiule'a lulu.”
44023031	Chenu uyu'u rula', tucu nú unibiya' comandante ze'e, chu unguya' bee sundado Pablo eyeche Antípatris.
44023032	Bichia rrucu bee sundado enu nza e'ya ubenchila'beei ru'u cuartel, nu bee sundado enu nchiucu' huayu unguya'beei Pablo eyeche Cesarea.
44023033	Chenu uriña beei eyeche Cesarea, udete'beei carta' comandante ze'e ya gobernador, nu le'ca udete' cuenda beei Pablo lulla.
44023034	Chenu ulaxu nú ungula gobernador ze'e lu carta, unedichia'lla lu Pablo nú cábenella. Nu chenu ungabiya'lla nú neca Pablo bene Cilicia,
44023035	che unilla lu Pablo: ―Chenu ye'ta bee bene enu rana arqui' li'ilu, che yenea lunú nilu. Nu unibiya'lla nú ri'iucubeei Pablo ru'u palacio' Herodes.
44024001	Chenu udete ayu' bichia, ule'ya Ananías enu máse neca equie nu rnibiya' lu ye bee ule'ya, uriñalla eyeche Cesarea cuna chiucu chuna bee usticia' bee bene Israel nu cuna tucu abogado enu lee Tértulo. Nu uyabeella lu gobernador para nú uricu'qui'ya beella Pablo.
44024002	Chenu uriñayu beei Pablo, uquixie Tértulo nu uniquiyalla lu cuenda' Pablo nu unilla lu gobernador Félix: ―Che'tsalu detá gobernador, equie cuenda' li'ilu nellua'a nze'caru, nu equie nú reca elliebacu'lu huaxi beenú sibi' recache' lachiru.
44024003	Diqui bee luhuare neca conforme bee bene lu ye beenú rri'ilu detá gobernador Felix, li'ilu enu chiqui' neca equie, che'tsa dexquixiulu.
44024004	Pero para nú la ri'i le'a li'ilu, ziquia lulu nú yene'lu tucu rratu lunú niru lulu.
44024005	Niyu quie' ungabiya'ru nú necalla xi neca elichia leta bee bene Israel, nu diqui lu iliulabe enzeella nu rri'illa nú rliu bee bene, li'illa necalla enu rnibiya' lubee bene enu rri'chia bee bene Nazareno.
44024006	Nu le'ca uniarqui'lla nú ri'illa nú aca indu'ru xi neca tucu luhuare nú la zibi', enze'e una'tseru li'illa nu niarqui'ru nú ari'iru elusticia tucu nú neca ley'ru.
44024007	Pero chenu uriña comandante Lisias cuna bee sundado'lla nu uhuaxu'ulla Pablo leta yaru.
44024008	Nu uni comandante ze'e nú lulu ye'ta bee enu rri'i condra Pablo, neequie li'i e'culu nu' modo nedichia'lu lubeella para nú ri'ilu beya' nú neli nú rricu' quiyaru li'illa.
44024009	Nu bee bene Israel enu nucua'a ze'e unibeella nú neli ye bee nucua'.
44024010	Nu chu uri'i gobernador ze'e seña lu Pablo para nú nilla, nu unilla: ―Equie nú nediyaa nú hua'tula rnibiya'lu lu nación Israel scua tucu nzutse arquia cuaquia lulu lunú rricu'quiya beella li'á.
44024011	Lecaxi neriña' para nú ri'ilu beya' nu necatsia chi'chiucu bichia nú uriña Jerusalén, para nú detea ula'na lu Diose.
44024012	Nu lecati uchu'u li'á nú rnixua cuna ni' tucu bee bene, nu la tsurechea bee bene liñi Indu llene Jerusalén, nu ni' liñi beelá bee indu, nu ni' leta eyeche ze'e.
44024013	Bee benequie' lecaxi lube' beei nú neli lunú rricu'quiya beei li'á.
44024014	Pero lunú neli neca, necane tucu nú nzeli arquia Jesucristo nu inziucua' neca nú nzequia nu sibi'a lu Diose' bee bene'ahua enu udetela, nu rni bee benequie' nú laca nucua' inziu' Diose, pero li'á rri'á scua equie nú nzeli arquia ye beenú nze'ta lu ley cuna beenú uquie'e bee profeta.
44024015	Tucu nú nzeli arqui' bee benequie' Diose le'ca scua nzeli arquia li'inu, nú huañi zeca bee benenguti, masia nú neca beella enu uri'i nú necanze'ca nu masia nú neca beella enu uri'i nú necha neca.
44024016	Enze'e rcua'na nú huañia tucu nú neli neca lu Diose para nú la nchiñi nú necha neca elliebacua lunu, nu ni' lubee bene.
44024017	’Necala huaxi lana nú uchiu'a lachia, nu hasta neelá ubenchila' zeca lachia, nu ubelayua beenú uxe'la bee bene para bee bene elitsi, nu le'ca ubelayua u'na lu Diose.
44024018	Nucua' neca nú rri'á liñi Indu llene Jerusalén chenu uchu'u bee bene Israel enu nze'ta enza Asia li'á, pero uri'ilá tucu nú rnibiya' ley para nú lecaxi naa. Nu leca huaxi bene ze'e nu le'ca lá tsurechea bee bene.
44024019	Nee bee bene enu una'tse li'á, li'ibeei riala nú ye'ta beei ca'a lulu para nú nibeei xi uri'á nú rana arqui'beei li'á.
44024020	Urre ni bee bene enu nucua'a ca'a xi equiya uchu'u beei nú uri'á chenu uya'a lubee usticia' bee bene Israel.
44024021	Lunú uri'itsia chenu nzua lubeei nú juerte unia: “Equie nú nzeli arquia nú huañi zeca bee benenguti. Enze'e rri'i condra beei li'á nee.”
44024022	Chenu ubene' gobernador Felix nucua', nu lunú nediya'la'lla xa neca inziu' Jesucristo nú necuqui neca, che utsa'nalla nucua' para stucu bichia nu unilla lubee bene ze'e: ―Chenu ye'ta comandante Lisias, che ri'i nze'caa beya' xa neca lu cuenda'hua.
44024023	Chequie unibiya' gobernador ze'e lu capitañi nú ri'i uculá beei Pablo, pero zelabeei nú ri'illa lunú niarqui'lla nu la cábeei nú ye'tabi'ya bee bene enu rquiete'lla li'illa.
44024024	Chenu udete chiucu chuna bichia, uriña zeca gobernador Felix cuna una'alla Drusila enu neca bene Israel. Chequie unibiya'lla nú ye'ta Pablo, nu ubene'beella lunú uni Pablo xa chili arqui' bee bene Jesucristo.
44024025	Pero chenu uquixie Pablo nú unilla nú rqui'ña nú huañi bee bene tucu nú rialane, nu la tsana' bee bene nú ri'i elliebacu' nú necha neca ana lubeei, nu nze'ta bichia nú dete' bee bene cuenda lu Diose, chequie chiqui' ulliqui Félix nu unilla lu Pablo: ―Uquia'a. Bixiaca li'ilu stucu bese chenu llu'chaa.
44024026	Pero Félix dimi le'ca nzuquieella nú dete' Pablo yalla para nú la'alla Pablo, enze'e ubixialla Pablo huaxi bese para nú nilla lulla.
44024027	Scua udete chiucu lana, che uchiu'u Félix nú ungalla gobernador nu uyu'u Porcio Festo luhuare'lla. Nu lunú niarqui' Félix nú ya'na nze'calla lubee bene Israel, che néla'alla Pablo.
44025001	Chenu udete chuna bichia nú uriña Festo eyeche Cesarea para nú acalla gobernador, che uyalla Jerusalén,
44025002	ze'e bee ule'ya enu rnibiya' lubee ule'ya cuna bee bene Israel enu neca equie uriñabeella lu Festo nu uxanabitsi beella lu cuenda' Pablo lulla.
44025003	Nu uziquiee beella lulla nú xe'lalla Pablo Jerusalén. Scua niarqui'beella xne neca'la' beella nú úti beella Pablo lu inziu.
44025004	Pero ucuaqui Festo lubeella nú eyeche Cesarea nchiñi Pablo ni'cu', nu la lea' nú benchila' Festo ze'e,
44025005	nu unilla lubeella: ―Bee bene enu rnibiya' letahua, li'ibeella tsebeella Cesarea, nu tunu nu' xi uri'i benecua', ze'e nibeella lunú xi uri'illa.
44025006	Stucu se xunu bichia urre se xi'i bichia uzucu Festo Jerusalén, cheela ubenchila'lla Cesarea. Stuculá bichia uzuculla elu rnibiya'lla. Nu unibiya'lla nú ye'ta yuu beella Pablo.
44025007	Chenu uriña beella cuna Pablo, bee bene Israel enu nze'ta enza Jerusalén, ube'tabica beella lu Pablo nu rricu'quiya beella Pablo nú uri'illa huaxi beenu chiqui' necha neca añinzuca nú ni' tucu nú unibeella né aca beella alube' beella nú neli necane.
44025008	Chequie ucuaqui Pablo lubeella: ―Ye nú rni ley' bee bene Israel sucua bee nucua', nu lá ri'á nú necha neca lu Indu llene Jerusalén nu ni' lu arre César.
44025009	Pero niarqui' Festo nú ya'na nze'calla lubee bene Israel, chequie unidichia'lla lu Pablo: ―¿Xie' niarqui'lu nú chalu Jerusalén para nú ze'e hualurune lu cuenda'lu tunu neli urre la neli lunú rni beella lu cuenda'lu la?
44025010	Chequie ucuaqui Pablo nú unilla: ―Lubee usticia Roma nzua elu riala nú chiu'ulue lu cuenda' nú xi uri'á, li'ilu nediya' nze'ca'lu nú lá ri'á ni' tucu nú necha neca lubee bene Israel.
44025011	Tunu uri'á tucu nú necha neca nú riala nú atia, lacá nú atia. Pero tunu la neli ye lunú rnibeella nú uri'á, lecati riala dete' cuenda li'á lubeella mejora dete'a lu arre César.
44025012	Chequie chenu ulaxu nú uni Festo lubee bene'lla enu rni nú xi riala aca, unilla lu Pablo: ―Li'ilu unacu'lu nú du'inzaa li'ilu lu arre César. Nee du'inzaa ali'ilu lulla.
44025013	Chenu udete chiucu chuna bichia, uriña arre Agripa cuna Berenice Cesarea nu nze'ta bi'yabeella gobernador Festo.
44025014	Nu lunú huaxi bichia ucua'a beella ze'e, che ubedichia'nu Festo arre Agripa lu cuenda' Pablo, nu uni Festo lulla: ―Ca'a utsa'na Felix tucu niyu ni'cu'.
44025015	Chenu uya'a Jerusalén, bee ule'ya enu rnibiya' lubee ule'ya cuna bee bene enu rnibiya' lubee bene Israel uniquiya beella lu cuenda'lla lua, rnacu' beella nú nibiya'a nú atilla.
44025016	Pero li'á unia lubeella nú bee usticia Roma la neca costumbre' beella nú nibiya' beella nú ati tucu bene ante nú detella lubee enu rri'i condra li'illa para nú nibeei tunu neli lunú uri'illa urre la nelii.
44025017	Enze'e, chenu ube'ta bee bene Israel ca'a, la le'a, stucu bichia chu uzucua'a lu xleta elu rnibiya'a nu unibiya'a nú ube'tayu beei niyu cua' lua.
44025018	Pero bee bene enu ube'ta para nú uxanabitsi beei xi uri'illa, né ricu' quiya beei nú necha neca li'illa tucu nú uri'á elliebacu'.
44025019	Lunú uxana bitsitsiabeei lu cuenda'lla neca equie bee costumbre'beei, cuna lu cuenda' tucu bene enu lee Jesuse enu unguti, pero Pablo uni nú nehuañi Jesuse ze'e.
44025020	Nu lunú la ri'á beya' xa ri'á equie cuenda' bee nucua', che unidichia'a lu Pablo tunu niarqui'lla nú chálla Jerusalén para nú tsúxcua'a bee nucua' ze'e.
44025021	Pero li'illa unacu'lla nú detella lu arre César para nú tsúxcua'a lunú rnibeei lu cuenda'lla, enze'e unibiya'a nú nchiñiche'calla hasta nú aca ana nú xe'laalla lu arre César.
44025022	Chequie uni arre Agripa lu Festo: ―Tunu nu' beya'e, le'ca nua niarquia yenea lunú rnilla. Nu ucuaqui Festo nú unilla: ―Ye'e yene'lu lunú nilla che.
44025023	Stucu bichia, ñia utsuche' arre Agripa cuna Berenice uriña beella cuna bee bene enu rnibiya' lubee sundado cuna beelá bee bene enu neca equie eyeche ze'e, uyu'u beella liñi ni'i elu yene' beella lunú ni Pablo, che unibiya' Festo nú uyatucu beei Pablo,
44025024	nu uni Festo: ―Arre Agripa, cuna yehua enu nellua'anuru ca'a. Bene enu nzuquie', ye bene Israel nu sia Jerusalén nu sia ca'a, nze'ta beei lua rnacu' beei nú atilla.
44025025	Li'á la llela ni'tucu equiya nú uri'illa nú riala nú atilla. Nu li'illa unacu'lla nú detella lu arre César elu tsuxcua'e lu cuenda'lla, nu udu' arquia nú xe'lalla lu arre César.
44025026	Pero lállelaa xi quie'a lu cuenda'lla lu ichi' nú xe'la lu arre César enu rnibiya' lua, enze'e detealla lu yehua, nu máse necane lulu arre Agripa para nú chenu ulaxu nú unidichia'hua lulla lunú rqui'ña nú nedichia'hua lulla, che nu' xi quie'a lu cuenda'lla.
44025027	Xne se'ca nú la neca nze'ca nú xe'la tucu bene enu nchiñi ni'cu' lu arre César, tunu la nia xi uri'illa.
44026001	Chequie uni arre Agripa lu Pablo: ―Nu' modo nilu lu cuenda'lu. Che uletsa Pablo yalla nu uquixiella unilla:
44026002	―Chiqui' ñia nzu arquia nú unga uriña lulu nee arre Agripa para nú nia lulu, nu cuaquia lulu ye nú rni bee bene Israel lu cuendaa.
44026003	Xne li'ilu nediya'nze'calu ye bee costumbre' bee bene Israel cuna ta beenú rri'i nú rnixuu beei lu sa'beei. Enze'e nacua lulu nú tsuquieelu nu yene'lu lunú nia.
44026004	’Ye bee bene Israel nediya' beella xa uhuañia cuna li'ibeella sia lachia nu sia Jerusalén desde nú lle'na,
44026005	nu le'ca nediya'beella nucua', enze'e nu' modo nibeella tunu niarqui'beella, nu desde lle'na neca fariseo, nu bee fariseo neca bee enu máse nzequiee ley' bee bene Israel.
44026006	Nu nee nzua ca'a nu uri'ibeella nú uriña lubee usticia equie nu nzeli arquia nú ri'i Diose nú huañi zeca bee benenguti, tucu nu ucuaqui u'nanu lubee bene'ahua enu udetela.
44026007	Nu nucua' neca nú nucua'aquiee lu chi'chiucu texcua'a bee bene Israel nú tsa'alu Diose nú sibi' beella lunu bichia si rula', nu nee arre Agripa, equie nú nzeli arquia scua rri'i condra bee bene Israel li'á.
44026008	¿Nu xie' rri'ihua elliebacu' nú neriña' nú ri'i Diose nú huañi zeca bee benenguti la?
44026009	’Hua'tu uri'á elliebacu' nú nu' xi rqui'ña ri'inua bee bene enu nzeli arqui' Jesuse Nazaret,
44026010	nu scua uri'á Jerusalén. Cuna ichi' nú uliqui' bee ule'ya enu rnibiya' lubee ule'ya, huaxi bee bene enu nzeli arqui' Jesucristo udu'a beella ni'cu', nu unguuti bee bene li'ibeella, nu le'canua rnia nú atibeella.
44026011	Huaxi bese udetea castiya li'ibeella nu uri'á juerza li'ibeella nú tsana' arqui'beella nú nzeli arqui'beella Jesuse, scua uri'á ye bee liñi indu, nu lunú chiqui' rana arquia li'ibeella che uyanala li'ibeella hasta stucu bee eyeche.
44026012	’Nu para nucua' nza'a enza eyeche Damasco, cuna ichi' nú uliqui' bee ule'ya enu rnibiya' lubee ule'ya.
44026013	Pero chenu nza'a inziu detá arre Agripa ulañia tucu ellie'e enza liñibe tucu rrebibichia, pero máse rdu'llie'e ellie'e quie lu ellie' bichia, nu udu'llie'e ellie'e ze'e ye elu nza'a cuna lubee bene enu nzenua.
44026014	Nu yeru uzana'ru luyuu, che uyenea tucu chi enu uni lua cuna dialu hebreo: “Saulo, Saulo, ¿xinu rri'i condralu li'á? Le'catsia li'ilu rri'ilu equiya lulu, tucu nú rri'i u'na' nú subeeí lli'i icu' aca rucha.”
44026015	Chequie unia: “¿Tilu Detá?” Nu ucuaquinu nú uninu: “Li'á neca Jesuse enu rri'i cundralu.
44026016	Pero uzetee nu utsuli, xne ulubelua lulu para nú zibi'lu lua nu para nú niilu lubee bene lunú ulañi'lu nee cuna lunú lubea lulu.
44026017	Li'á xe'la li'ilu lubee bene Israel, cuna lubee bene enu la neca bee bene Israel, nu li'á ri'á elietsa lulu para nú lecaxi ri'inubeei li'ilu,
44026018	Xe'laalu lubeella para nú xa'lalu i'culubeella nú tsana' arqui'beella inziu nú necha neca, nu chequiee beella inziu nze'ca. Nu la zela beella nú nibiya' beze'lu lubeella nú chequiebeella inziu' Diose, nu chili arqui'beella li'á para nú aca perdona stula beella nu yucubeella lunú yucu beelá bene' Diose, li'ibeella enu lecaxi necha neca arqui' lunu.”
44026019	’Scua ungae arre Agripa, uzucua lunú uni Jesucristo lua chenu ulube'lunu lua.
44026020	Rluti eyeche Damasco udixiule'a stichia'nu, cheelá udixiule'ene Jerusalén cuna diqui lu iliu Judea, cuna lubee bene enu la neca bee bene Israel, unia lubeella nú che'e arqui'beella lu stula beella nu benchila' arqui'beella lu Diose, nu ri'ibeella tucu nú riala nú ri'ibeella para nú acachee nú uche'e xa nehuañibeella.
44026021	Nu equie cuenda' nucua' una'tse bee bene Israel li'á liñi Indu llene Jerusalén, nu niarqui'beella nú útibeella li'á.
44026022	Pero cuna elietsa' Diose ca'a nzua hasta nee, nzenia stichia'nu sia lubee bene enu neca equie nu sia lubee bene enu la neca equie. Nu ye lunú rnia lubeella necane tucu nú uquie'e bee profeta cuna lunú uquie'e Moisés xa neca lunú nze'ta nú aca,
44026023	xne unibeella nú nehuana zeca Cristo nu atinu. Pero chenu ungutilanu, li'inu necanu enu rlutilá uhuañi zeca leta bee benenguti, nu ixiule'enu lubee bene Israel cuna lubee bene enu la neca bee bene Israel xa tsila'a Diose li'ibeella.
44026024	Chenu rni Pablo scua, che urixiali Festo nú unilla: ―¡Nelocolo Pablo! Lunú chiqui' sete'lu nelocolo.
44026025	Pero ucuaqui Pablo nú unilla: ―La nelocoa gobernador Festo. Lunú rnia neli necane, nu nelii.
44026026	Ca'a nzu arre Agripa, li'illa nediya'lla lunú rnia, enze'e sin nú lliquia rnia ante lulla. Li'á nediyanze'ca nú li'illa nediya'lla luye nú rnia xne lania equie beenú a'chi neca lunú leca tiri'ibeya'.
44026027	¿Nzelí arqui'lu lunú uni bee profeta la arre Agripa? Li'á nediya nú nzeli arqui'lu.
44026028	Chequie ucuaqui arre Agripa: ―Steme'tsia nze ri'ilu ana nú a aca bene' Jesucristo.
44026029	Nu uni Pablo: ―Añinzuca nu lle'natsia uri'i, nu añinzuca nú másela rri'i, Diose niarqui' nú laca li'itsialu, sinoque le'ca ye bee bene enu riene' lunú rnia nee, nze'ta bichia nú acahua bene' Jesucristo tucu nú necaa bene'nu, añinzuca nú la acane cuna cadena quie'.
44026030	Chequie utsuli arre Agripa, cuna gobernador Festo cuna Berenice nu cuna ye beelá bee bene enu nzucu cuna li'ibeella ze'e.
44026031	Chenu uchiu'uchu beella tucu chú uquixiebeella nú ubedichianu sa'beella. Nu rnibeella: ―Niyu quie' lecaxi uri'illa nú riala nú atilla, urre nú llutsella ni'cu'.
44026032	Nu uni Agripa lu Festo: ―Nu'beya' ala'a li'illa tunu né nacu'lla nú detella lu arre César.
44027001	Chenu unibeella nú xe'la beella li'iru Italia, che udete' cuenda beella Pablo cuna chiucu chuna bee bene enu nchiñi ni'cu' lu capitáñi enu lee Julio, enu rnibiya' lu tucu texcua'a bee sundado enu lee Augusto.
44027002	Nu Cesarea uyu'uru liñi barco nu see enza Adramitio, nzula nú chiu'u barco quie' para nú chae enza lubee eyeche Asia. Le'ca unguya'ru Aristarco, bene Tesalónica, eyeche nú nchiucu' lu iliu Macedonia.
44027003	Stucu bichia uriñaru eyeche Sidón, elu uri'i nze'ca Julio lu Pablo, uzelalla nú uyabi'ya Pablo bee bene enu rquiete'lla eyeche ze'e nu udete'beella lunú seca la'cha'lla.
44027004	Chenu uchiu'uru Sidón udu'uru huelta stucu chú yuu Chipre nú netse lu inzatu', utsa'naru yuu ze'e cue'tseru chúbeca para nú la chechu'u xe'taru bii xne nze'ta bii enza luru.
44027005	Udete'ru lu inzatu' axu Cilicia cuna Panfilia, nu uriñaru Mira, tucu eyeche nú nebacu' lu iliu Licia.
44027006	Ze'e uchu'u capitáñi tucu barco Alejandría nú nza enza Italia, nu unilla nú chu'uru liñi barco ze'e.
44027007	Chabe' nza'aru huaxi bichia, nu chiqui' neriña' uriñaru enza lee Gnido. Nu lunú recasca' bii enza luru chequie nza'ru enza Salmón, nu udu'uru huelta Creta yuu nú netse lu inzatu'.
44027008	Nu chiqui' neriña' nza'aru enza ru'u yuu ze'e lu inzatu', hasta nú uriñaru tucu luhuare elu lee Buenos Puertos axu tucu eyeche nú lee Lasea.
44027009	Nu lunú ule'ru, chiqui' necachi neca nú nza'aláru lu inzatu', xne nze'ta riñala tiembu nú aca nucuaa. Enze'e uni Pablo lubeella,
44027010	nú unilla lubeella: ―Uzu'cu' diacahua, tunu chu nza'ahua la chanze'ca'ahua xne nu' beya' nú nitilu barco nu ri'chia ye beenú nuya' barco lu inzatu', nu nu' beya' nú hasta lia'ahua atia'ahua.
44027011	Pero capitañi enu rnibiya' lubee sundado, máse uri'illa caso nú rni bene enu neca stene barco cuna enu senune, né ri'illa caso lunú uni Pablo.
44027012	Nu lunú ze'e la neca nze'ca para nú dete'ahua tiembu nú nucuaa, che casi yebeella uri'ibeella elliebacu' nú chiu'uru ze'e, teria'ahua juerza nú riña'ahua eyeche Fenice, eyeche nú nchiucu' lu iliu Creta elu laca xe'ta' bii, ze'e dete'ahua tiembu nú nucuaa.
44027013	Chequie uquixie nú unga tucu bii nú xexee nze'ta enza sur, nu uri'ibeella elliebacu' nú ungala tucu nú uri'ibeella elliebacu' nú aca, uchiu'uru nú nza'aru lu inzatu' enza ru'u yuu Creta.
44027014	Pero lle'nalá nza'aru lu inzatu' ze'e chenu uriña tucu bii a'tsa' nú lee Euroclidón,
44027015	nu uquixie bii ze'e si'ña barco. Nu lunú nze'ta bii ze'e enza luru che lá cha' barco ze'e elu riala nú chae, nu utsana' beella nú unguya' barco ze'e li'iru enza elu si'ña bii li'i.
44027016	Nu udete'ru di'chi tucu yuu lla'na nú lee Clauda nú netse lu inzatu', elu laca' bii a'tsa', chequie canoa nú naca'cuu di'chi barco ze'e, chiqui' neriña' uquie'erune liñi barco ze'e.
44027017	Chequie chenu ulaxu nú uquie'eru canoa ze'e liñi barco, ullica'cuu beella diqui abenchila' barco ze'e cuna tuu para nú la nitilue, nu lunú xiqui beella nú cá chatse' barco ze'e lu eyuxi nú lee Sirte, che ulaca beella bee lona' barco ze'e para nú uya'e li'iru enza si'ña bii.
44027018	Stucu bichia, le'ca esquie recasca' bii juerte lu inzatu' ze'e, nu uquixiebeella nú utsi'qui beella yuhua' nú nuya' barco ze'e lu inzatu'.
44027019	Bichia rriuna una'tse beella lunú rqui'ña barco nu utsi'qui beellae lu inzatu'.
44027020	Huaxi bee bichia né aca achea' lubichia, ni' lubee belaa, equie cuenda' bii a'tsa' nú unga lu inzatu' ze'e. Chequie li'iru la nzucua'luru nú tsila'alaru lu inzatu' ze'e.
44027021	Nu lunú udetela huaxi bichia nú né da'curu, chequie utsuli Pablo arli'ti' beella nu unilla: ―Máse neca nze'ca para lia'ahua tunu uzucu'hua lunú unia nú né chiu'ahua Creta, nu la nehuana ulle'ca'ahua, nu lecaxi unitia'ahua che.
44027022	Pero lecaxi ri'i nucua', la lliquihua xne ni'tucuhua la atihua, barco quie'tsia rila.
44027023	Xne Diose enu rnibiya' lua li'inu enu sibi'a lu uxe'lanu tucu ángele enu ulube'lu lua rula'quie'.
44027024	Nu uni ángele ze'e lua: “La lliquilu Pablo, xne rqui'ña nú detelu lu arre César, nu equie cuenda' li'ilu ni' tucu bee enu nze'ta liñi barco quie' la zela Diose nú atibeei.”
44027025	Enze'e udu'hua ana arqui'hua, xne li'á nzeli arquia Diose, nu nediya nze'ca nú yalu tucu nú uni ángele lua.
44027026	Pero chellica barco quie' ru'u tucu yuu nú netse lu inzatu'.
44027027	Chenu udete chiñu' bichia nú nza'aru lu inzatu', rula' ze'e uriñaru enza ru'u inzatu' nú lee Adriatico, che chuquie' churquie nza barco rri'i bii, nu bee bene enu rri'i riña' liñi barco li'ibeei enu lee marineros, rula' ze'e tucu ulela' rula' uri'i bee bene ze'e beya' nú yamerotsia riñaru tucu ru'u yuu.
44027028	Chequie utexe beella calu aquiee inza elu nzuebeella, nu aquiee alallichi'i nu' xu'cu metro, máse lu ze'ela utexea'la beellae stucu bese, nu aquiee ala cheachi metro.
44027029	Nu xiqui beella nú cá chu'u barco ze'e lu quiee, chequie enza rqui' barco ze'e utsi'qui beella tacu gancho nú neca icu' lu inzatu' para nú tsuxe barco ze'e, nu ala' nú uye'ela luyuu nú secabeella.
44027030	Bee bene enu rri'i riña' liñi barco ze'e, uri'ibeei tucu nú si'quisca' beei bee gancho lu inzatu' enza lu barco ze'e para nú lacatsia beei canua, nu chu chu'ubeei liñii para nú yecaxu'u beei.
44027031	Pero udixiule'e Pablo lu capitañi cuna lubee sundado nu unilla, lubeella: ―Tunu la ya'na bee benequie' liñi barco, la tsila'ahua.
44027032	Chequie uchiecu' bee sundado tuu nú naca'cuu canoa ze'e nu uzana'e lu inzatu'.
44027033	Chenu nze'ta ye'ela luyuu uni Pablo lubeella nú acubeella, nu unilla lubeella: ―Ungala chiñu' bichia nú la a'tsehua nu lecalí xi udacuhua.
44027034	Li'á nia luhua nú rqui'ña nú acuhua para nú la atihua. Xne yehua la niti ni'tucu ichia equiehua.
44027035	Chenu uni Pablo scua, una'tsella tucu pá nu udete'lla che'tsa lu Diose ante lu yebeella. Chequie ule'ella pá ze'e nu uquixiella racullae.
44027036	Che uyu'u ana arqui' yebeella nu uquixiebeella le'ca udacubeella.
44027037	Chiucu ayu'u chuna ala chayu' nu' tucu neca yeeru enu nzelaru liñi barco ze'e.
44027038	Chenu ulaxu nú udacu beella hasta elu ubela' beella, che uti'chia beella trigo lu inzatu' para nú chacha barco.
44027039	Chenu uye'e luyuu, bee bene enu rri'i riña' liñi barco lá ri'ibeella beya' cá luyuu uriñabeella. Ulañi'beella tucu xcuu inzatu' ze'e elu nu' eyuxi diqui abenchila'e, nu uri'i beella elliebacu' nú chebica beella barco ru'u eyuxi ze'e.
44027040	Chequie uchiecu' beella tuu nú naca'cuu bee gancho nú rri'i elietsa nú suxee barco lu inzatu' nu utsana' beella bee gancho ze'e lu inzatu', nu uxe'che beella aca nú rri'i elietsa nú see barco para nú quixie nú tsene. Chequie uletsa beella lona nú nchiucu' enza lu barco para nú zi'ña bii li'i, nu uquixie nú nza barco enza ru'u inzatu' ze'e.
44027041	Pero uhuatse' barco ze'e elu nu' huaxi eyuxi nu ullicae ze'e. Enza lue uhuatse' lu eyuxi nu ni' steme' lá cuñia'e, nu enza rqui'i uquixie rrila cuna juerza nú riu'u inza tsu'e.
44027042	Chequie niarqui' bee sundado nú nze utibeei bee preso para nú la xucu' yelabeei nu yecaxu'u beei.
44027043	Pero capitañi enu rnibiya' lubee sundado ze'e lá zelalla nú acae scua, xne la niarqui'lla nú ati Pablo, che unibiya'lla nú bee bene enu reca xucu'yela rluti beella chu'ubeella lu inza nu xucu' yelatsia beella chiu'u beella ru'u inzatu' ze'e.
44027044	Nu che uchiu'u beelá beella equie bee ala cuna bee aca nú uri'ila barco ze'e. Scua utsila'a yeeru nu uriñaru hasta ru'u inzatu' ze'e.
44028001	Chenu ulaxu nú uchiu'u yeru lu inzatu' ze'e, che uri'iru beya' nú luyuu elu uriñaru netse lu inzatu' núlee Malta.
44028002	Bee bene enu nucua'a luyuu ze'e chiqui' ñia uri'inze'ca beella luru, ucua'a beella quii nú ubichia'ru xne nucuaa nu le'ca rlaca quiuu.
44028003	Chequie uquiete' sa' Pablo tucu añi yaalla aca bichi, nu chenu udu'lla aca ze'e luquii, uchiu'u xu'u tucu be'la leta aca ze'e lunú chiqui' nelee lu quii ze'e nu udacuquie'í ya Pablo.
44028004	Chenu ulañi' bee bene Malta nú nzi'qui nala be'la ze'e ya Pablo, che unibeella lu sa'beella: ―Benequie', unguutilla bene, enze'e añinzuca nú ula'alla lu inzatu', pero añica atilla equie nú uri'illa.
44028005	Pero uri'qui Pablo yaalla nu uzana' be'la ze'e luquii nu lecaxi unga'lla.
44028006	Yebeella nucua'aquiee beella nú tsequii ya Pablo urre tu'natsia zana'lla nu atilla. Pero chenu unga xeela nú ulañi'beella nú lecaxi zeca Pablo, che uche'e elliebacu' beella nú unibeella nú necalla tucu diose.
44028007	Axu elu ullua'aru nucua'a yu' bene enu rnibiya' luyuu nú netse lu inzatu', li'illa leella Publio. Nu unilla nú cha'aru ni'lla, ze'e ullua'aru chuna bichia nu chiqui' ñia uri'inze'calla luru.
44028008	Chequie nuxu pa'lla riti nu' xlee nu secalla ichia rene. Nu uyu'u Pablo elu nuxulla, nu chenu ulaxu nú unacu' Pablo lu Diose equie cuenda'lla, che uricu' Pablo ya Pablo equiella nu uyeca'lla.
44028009	Chenu ungabiya' beelá bee bene enu riti enu nucua'a ze'e nucua', che uriñabeella elu nzu Pablo nu uri'iyecalla li'ibeella.
44028010	Chequie huaxi beenú lia uliqui' beella luru equie nucua'. Nu chenu uyu'uru liñi barco nú nza'aru uliqui' beella ye nú qui'ñaru.
44028011	Chuna guu ullua'aru luyuu ze'e nú lee Malta, lu ze'elá uyu'uru liñi barco Alejandría uya'na barco quie' tiembu nú nucua ze'e. Nu lu barco ze'e nequiee chiucu diose enu lee Cástor cuna Pólux.
44028012	Chequie uriñaru tucu eyeche nú lee Siracusa elu ullua'aru chuna bichia,
44028013	Nu ze'e uchiu'ru nú nza'aru enza ru'u inzatu' nu uriñaru eyeche nú lee Regio. Chenu uye'e luyuu uchiu'ru ze'e nu nze'ta tucu bii enza sur, che bichia rrucu uriñaru eyeche nú lee Puteolí.
44028014	Ze'e ulla'caru chiucu chuna bee bene ze'e enu le'ca nzeli arqui' Jesucristo, nu unibeella nú ya'naru cuna li'ibeella nu uya'naru lubeella tucu xmana, cheelá nza'aru enza Roma.
44028015	Bee sa'ahua enu nzeli arqui' Jesucristo, li'ibeella enu nucua'a Roma nediya'la'beella nú riñaru ze'e. Chequie uchiu'u beella nu ube'ta cha'calu beella li'iru hasta eyeche nú lee Foro de Apio nu eyeche nú lee Tres Tabernas. Chenu ulañi' Pablo li'ibeella ñia utsu arqui'lla nu udete'lla che'tsa lu Diose.
44028016	Chenu uriñaru Roma, che udete' cuenda capitañi ye bee preso lu comandante ze'e, pero uzela beella nú uzucu Pablo tucu ni'i rene, elu uri'i ucu tucu sundado li'illa.
44028017	Chenu udete chuna bichia nú uriñaru Roma, ubixia Pablo bee bene Israel enu rnibiya' lubee bene Israel enu nucua'a ze'e. Chenu uyetesa'beella unilla lubeella: ―Bee sa'a bee bene Israel, li'á lecaxi uri'inua bee bene Israel ni'bee costumbre' bee benea'ahua enu udetela, pero li'ibeella una'tse beella li'á Jerusalén nu udete' cuenda beella li'á lubee usticia Roma.
44028018	Nu bee bene Roma cua', chenu ulaxu nú unia lubeella xa neca lu cuendaa che niarqui'beella nú la'a beella li'á, xne uri'ibeella beya' nú lecaxi uri'á para nú atia.
44028019	Pero lá zela bee bene Israel, che unacua nú dete'a lu arre Césarpara nú tsuxcua'a nú xi uri'á lubeella, pero li'á lecaxi uri'á lubeella.
44028020	Enze'e ubixia li'ihua para nú ye'ta bi'yahua li'á para nú nia luhua nú equie nú nzeli arquia nú huañi zeca bee benenguti, tucu nú le'ca nzeli arqui' beelá bee sa'ahua bee bene Israel, enze'e naca'cua cuna cadena quie'.
44028021	Nu unibeella lulla: ―Li'iru lasca' yucu'ru ni' tucu carta nú nze'ta Judea elu nibeella luru equie cuenda'lu, le'ca nitucu bee sa'ahua enu rriña nu nze'ta enza Judea lecaxi nii condra beella li'ilu.
44028022	Pero niarqui'ru ri'iru beya' xa neca stichia'lu, xne riene'ru nú diqui bee luhuare rni condra bee bene religión cuqui cua'.
44028023	Chenu unibeella xi bichia yete' sa'beella, nu chenu uriña bichia ze'e huaxi bee bene uyetesa' elu nzucu Pablo. Nu desde sila' nu hasta uchee unilla lubeella xa neca elurnibiya' Diose. Ucua'nalla xa chili arqui'beella Jesuse nu unilla elu rni equie cuenda'nu lu libro ley' Moisés cuna lunú uquie'e bee profeta.
44028024	Nu' beella enu uchili arqui' nú uni Pablo, pero nu' beella enu né chili arqui' lunú rnilla.
44028025	Nu lunú né aca tucu necatse beella, che uquixiebeella nú nziue beella, nu uni Pablo lubeella: ―Neli lunú uni profeta Isaías lubee bene'ahua enu udetela nú uni Espíritu Santo:
44028026	Uquia nu uni'i lubee benecua': Nú añinzuca nú riene' beella, pero lecaxi ri'i beella beya', nu añinzuca nú ri'ya beella, pero neca xi neca nú la lañi'beella.
44028027	Xne unga nziti arqui'beella, nu rri'ibeella tucu nú la lañi'beella, nu neca xi neca nú la yene' beella para nú la lañi'beella nu yene'beella nu ri'ibeella beya'. La zela beella nú ye'ta beella lua para nú ri'á perdona li'ibeella.
44028028	Enze'e uri'ihua beya' nú desde nee, lubee bene enu la neca bee bene Israel nze ri'chia letse bee bedichia' cua' para nú ri'ibeella beya' xa ri'i Diose perdona li'ibeella.
44028029	Chenu ulaxu nú uni Pablo scua, chu nzia bee bene Israel ze'e, Chiqui' rnixuu beella lu sa'beella.
44028030	Chiucu lana uzucu Pablo ni'i ze'e. Nu ze'e uriña ye bee bene enu uyabi'ya li'illa.
44028031	Nu sin nú lliquilla udixiule'ella lubeella xa neca elurnibiya' Diose, nu uzete'lla stichia' Jesucristo li'ibeella sin nú lecati cá.
45001001	Li'á Pablo, enu sibi' lu Jesucristo, Diose ucañi li'á nú aca apóstol'nu para nú ixiule'a bedichia' nze'ca'nu lubee bene.
45001002	Hasta hua'tu, bee bedichia' nze'ca quie' nze'tae lu ichi' Stichia' Diose nú uquie'e bee profeta'nu.
45001003	Bee bedichia' nze'ca quie' rni equie cuenda' Jesucristo enu rnibiya' lua'ahua nu chenu ube'tanu lu iliulabe ungulanu lubee familia' tuxie David,
45001004	pero equie cuenda' Espíritu Santo necanu lli'ñi Diose xne uhuañi zecanu lu eluti, nu chiqui' rlu'cunu poder.
45001005	Nu equie cuenda' Jesucristo ucañi Diose li'á nú necaa apóstol'nu para nú ixiule'ahua stichia'nu lubee bene, nú chili arqui'beella stichia'nu nu zucu' beellae xne seca beella li'inu.
45001006	Nu le'ca nuuhua nebacu'la Diose leta bee bene enu ucañilanu, para nú acahua bee bene' Jesucristo.
45001007	Enze'e rquie'a carta quie' luyehua enu seca Diose, li'ihua bee enu nucua'a Roma, li'ihua enu ucañila Diose nú acahua bee bene'nu. Diose Pa liñibe cuna Jesucristo enu rnibiya' lua'ahua ri'inu nú cha nze'ca lucuenda'hua nu ñia tsu arqui'hua.
45001008	Rluti nia che'tsa lu Diose equie cuenda' Jesucristo lucuenda' yehua xne yebee luhuare rni bee bene nú xa nzeli arqui'hua Jesucristo.
45001009	Nu diquinu' arquia sibi'a lu Diose nu rixiule'a bedichia' nze'ca' lli'ñinu Jesucristo lubee bene, nu li'inu nediya'nu nú siempre rnacua lunu equie cuenda' li'ihua chenu rnacua lunu.
45001010	Siempre rnacua lu Diose para nú nu' modo nzelabi'ya li'ihua tucu nú rri'á elliebacu'.
45001011	Xne nu' ana arquia nzelabi'ya li'ihua para nú ri'á elietsa luhua lu cuenda' Stichia' Diose, che tsuta'lá arqui'hua lu stichia'nu.
45001012	Nu para nú ri'ihua elietsa lua nu ri'á elietsa luhua equie nú xa nzeli arquia'ahua Diose nu scua dua'ahua ana arqui'sa'ahua.
45001013	Bee sa'a enu nzeli arquia'ahua Jesucristo niarquia nu ri'ihua beya' nú huaxi bese niarquia nzelabi'ya li'ihua, para nú dalalá bee bene enu chili arqui' Stichia' Diose letahua tucu nú unga lubeelá bee eyeche elu uya'la pero hasta nee lá llu'cha yela bi'ya li'ihua.
45001014	Xne cuendaa neca nú ixiule'a Stichia' Diose lu titse bee bene, sia lubee bene griego urre lubee bene enu la neca bee bene griego, lubee bene enu laca urre lubee bene enu reca.
45001015	Enze'e chiqui' nu' ana arquia nzelabi'ya li'ihua para nú ixiule'a bedichia' nze'ca' Diose luhua enu nucua'a eyeche Roma.
45001016	Nu la tua rixiule'a bedichia' nze'ca' Jesucristo. Xne bedichia'cua' rlu'cu poder' Diose. Para nú yebee bene enu chili arqui' li'inu tsila'a beella, nu rluti bee bene Israel nu chelá bee bene enu la neca bee bene Israel.
45001017	Xne equie cuenda' bedichia' nze'ca' Jesucristo rri'i bene beya' nu lunú nzeli arqui' bene Jesucristo la lu'cu bene dula lu Diose tucu nú nequie lu ichi' Stichia' Diose: “Nu bee bene enu la lu'cua' dula equie nú nzeli arqui'beella li'inu huañi beella diqui tiembu.”
45001018	Lia'ahua nediya'ahua nú enza liñibe nze'ta castiya' Diose nu chiqui' juerte zeca bee bene enu la zucu' stichia'nu nu la ri'i tucu nú necane nu equie nú nehuañi beei scua rca nucua' nú chulu bee bene Stichia' Diose.
45001019	Nu li'ibeei nediya'la'beei nú nu' Diose, xne ulube'nu lubeei nú neli nu' Diose.
45001020	Añinzuca nú la lañi' bene Diose pero desde chenu ungache' iliulabe rlañia'ahua ye nú ureche'nu, nu equie cuenda' ye nú ureche'nu rria'ahua beya' nú leca xunga laxu poder nú rlu'cunu, nu li'inu necanu Diose, enze'e leca modo nú cachi' bene nú nu' Diose.
45001021	Añinzuca nú nediya' bee bene nú nu' Diose pero la lu'cu bene ula'na lu Diose tucu nú rialane nu la dete' bee bene che'tsa lunu, sino que rri'itsia bee bene puro beenú necha neca, nu che neca xi neca nú nucua'abeei leta rula'.
45001022	Rnibeei nú chiqui' recabeei pero máse netundubeei.
45001023	Xne luhuare nú lu'cu bee bene ula'na lu Diose liñibe enu leca xunga ati, li'ibeei rlu'cubeei ula'na lubee diose enu la nehuañi, enu nuya' forma' bene, cuna bee nañi xi neca be'la cuna iñi, cuna bee nañi enu rlu'cu tacu cuchiu'.
45001024	Enze'e utsana' arqui' Diose li'ibeei nú necha rri'ibeei, nu netú na nú rri'inubeei sa'beei,
45001025	luhuare nú chenalabeei Stichia' Diose nú neli neca, a'la nzenalabei bedichia' nú la neli neca. Nu rlu'cubeei ula'na lubee nú ureche' Diose, nu la lu'cubeei ula'na lu li'inu enu ureche' bee nucua', nu lu li'inu riala nú lu'cu bee bene ula'na diqui tiembu. Amén.
45001026	Enze'e utsana' arqui' Diose li'ibeei nú rri'ibeei nú necha neca. Nu huaxi bee una'a la ria' tucu nú neca beenchu una'a, sino que niarqui' beenchu le'ca sa' una'a beenchu.
45001027	Le'ca scua nu' bee niyu enu la na'tsea' bee una'a, sino que riu'u arqui'beei le'catsia sa' niyubeei, nu puro nú necha neca rri'ibeei elliebacu' lusa'beei. Niyu cuna niyu rri'i beei nú netú neca. Che le'ca li'ibeei rla'na beei castiya nú zecabeei.
45001028	Nu lunú lá ri'i caso beei Diose, enze'e utsana' arqui'nu beei lu elliebacu' nú necha neca rri'ibeei para nú ri'ibeei lunú la yala ri'ibeei.
45001029	Puro nú necha neca rri'ibeei, rlu'cubeei stucu una'a nu rlu'cubee una'a stucu niyu, huaxi nú necha neca rri'ibeei, rle'beei lu'cusca'lábeei stene'beei, riaa arqui'beei, ruuti beei bee bene, rliunubeei bee bene, nezequiebeei, puro nú necha neca nzucu lubeei rri'ibeei, nu puro rnibeei lu cuenda' bee bene.
45001030	Le'ca se'tabeei bee bene, nu rlebeei lu Diose, la lu'cubeei ula'na lubee bene, secabeei nú chiqui' recabeei, nu nelliñabeei,
45001031	chiqui' nzitibeei nu la tsalubeei stichia'beei, nu lecalí ti zecabeei, nu la hua'a arqui'beei bee bene.
45001032	Nediya'la'beei nú uni Diose nú bee bene enu rri'i scua rqui'ña nú zecabeei, castiya' Diose, añinzuca nú nediya'beei nucua' nu chu rri'isca'lábeei scua, nu hasta ñia nzu arqui'beei chenu rlañi'beei nú stucu bee bene rri'i scua.
45002001	Enze'e la yala nú tsequichia'lu bee bene, tunu rri'ilu scua sequichia'lu le'catsia li'ilu, xne rri'ilu tucu nú rri'ibeei.
45002002	Pero lia'ahua nediya'ahua nú tucutsia Diose rlualu tucu nú necane chenu rdete'nu castiya lubee bene enu rri'i beenú necha neca, nú unila luhua.
45002003	Nu li'ilu enu sequichia' nú xneca rri'i bee bene nu le'ca esquie rri'ilu, la ri'ilu elliebacu' nútia tsila'alu lu castiya' Diose.
45002004	Li'ilu rluachulu nú ñia rri'i Diose lulu, rluachulu lunú rua'a arqui' Diose li'ilu, nu rlu'cu arqui'nu li'ilu nu la ri'ilu beya' nú lunú rlu'cu arqui'nu li'ilu scua. necane nú rlu'culu tiempo nú che'e arqui'lu lu stulalu.
45002005	Pero li'ilu chiqui' nzitilu nu la niarqui'lu che'e arqui'lu lu stulalu, nu le'catsia li'ilu rri'ilu nú recahuaxilá stulalu para bichia chenu dete' Diose castiya bee bene nu hualu Diose lu cuenda' bee bene li'inu enu rlualu tucu nú necane.
45002006	Bichia ze'e dete' Diose lunú riala cada tucua bene lunú xneca uri'illa.
45002007	Nu bee bene enu la tsana' arqui' nú rri'i nze'ca nu rla'na eluxene nú nu' liñibe, nu rla'na nú huañi nze'ca lu Diose para nú lu'cu bee nze'e cuerpo nú la nitilua' nu dete' Diose elunehuañi nú leca xunga laxu lubee nze'e.
45002008	Pero bee bene enu la zucu' Stichia' Diose chiqui' rlenu lubee nze'e nu dete'nu castiya beei, xne luhuare nú chenalabeei stichia'nu nú neli neca, nzenalabeei inziu nú necha neca.
45002009	Chiqui' nehuana zeca beei nu cuu arqui'beei lunú rri'i beei nú necha neca, sia bee bene Israel nusia bee bene enu la neca bee bene Israel.
45002010	Pero yebee bene enu rri'i nú neca nze'ca ñia nzu arqui' Diose lubeei, nu rri'inu nú la chenu arqui'beei nu chu'ubeei liñibe, sia nú necabeei bee bene Israel nu sia nú lacabeei bee bene Israel.
45002011	Xne teriallu rri'i Diose tucu nú necane luye bee bene.
45002012	Yebee bene enu la chulu ley' Diose nú udete'nu lu Moisés nu rri'i dula, la chiulue lu cuenda'lla tucu nú rni ley cua', pero ye bee bene enu nu'lu ley cua', tucu nú rni ley cua' esquie chiu'ulue lu cuenda'lla.
45002013	Xne la neca lunú riene'tsia bee bene ley cua' nú la lu'culla dula lu Diose sino que bee bene enu sucu' nú rni ley cua' bee nze'e neca enu la lu'cu dula lu Diose.
45002014	Pero bee bene enu la neca bee bene Israel nu rri'i nú neca nze'ca sin nú chulubeei ley cua', nu rri'ibeei tucu nú rni ley cua' sin nú chulubeei, sino que elliebacu' e'cubeei xiu'u nú neca ley' beei,
45002015	xne lunú xneca nehuañihua rlube' nú elliebacu'hua xiu'u ta nú neca nze'ca nu ta nú la neca nze'ca rri'ihua, luhuare nú rlu'cuhua ley cua', nu le'ca mismo li'ibeei ri'ibeei beya' chenu rri'i nze'cabeei urre chenu la ri'i nze'cabeei.
45002016	Scua aca bichia chenu hualu Diose lu cuenda' ye beenú a'chi' rri'i bee bene equie cuenda' Jesucristo tucu nú rni stichia'nu nú rixiule'a.
45002017	Nee li'ihua enu neca bee bene Israel, nelliñiahua nú necahua bee bene' Diose nu cuna nú recahua ley nú udete' Diose lu Moisés.
45002018	Nu rnihua nú nediya'hua xa niarqui' Diose nú huañihua nu equie cuenda' ley'nu rri'ihua beya' ta nú neca nze'ca ri'ihua.
45002019	Nu secahua nú acahua nihua lubee bene enu laca ley cua', cuna lubee bene enu lachulu Stichia' Diose.
45002020	Secahua nú li'ihua acahua zete'hua bee bene enu lecalí xi reca cuna bee bene enu lle'natsia reca, xne equie cuenda' ley cua' recahua nu nu'luhua ye nú neli neca.
45002021	Pero scua tucu nú nehuañihua, ¿xiquienú mejora la zete'xuhua li'ihua nú xneca huañihua luhuare nú rnihua lubeelá bee bene nú xneca huañi beei? Xne li'ihua rnihua nú la neca nze'ca nú ri'i bene eluhuana', ¿nu xiquie nú rri'ihua eluhuana'?
45002022	Rnihua nú la neca nze'ca nú lu'cu niyu stucu una'a nu la lu'cu una'a stucu niyu, ¿nu xiquie nú rri'ihua scua? Le'ca rana arqui'hua bee diose enu ureche' bee bene nu, ¿xiquie nú rcachi'hua liñi indu elu nchiucu' bee diose cua'?
45002023	Chiqui' nelliñiahua nú recahua ley pero sa'na netúhua Diose equie nú la zucu'hua nú rni ley.
45002024	Enze'eca rni lu ichi' Stichia' Diose: “Bee bene enu laca bee bene Israel se'ta beei Diose equie cuenda' nú rri'ihua.”
45002025	Neli nú sibi' nú rquie seña elunecachi' bee niyu, tunu zucu' bee bene ley nú udete' Diose lu Moisés, pero tunu la zucu' bee bene tucu nú rni ley cua' lecaxi zibi' nú nequie seña elu necachi' bee bene che.
45002026	Pero tunu tucu bene enu la nequie señacua' elu necachi', nu sucu'lla tucu nú rnibiya' ley, necalla xi neca tucu bene enu nequie seña, mase nú la nequie señalla.
45002027	Nu bee bene enu la chulu ley' Diose nu sucu' stichia'nu nu nehuañi xi nehuañi enu nu'lu ley, che mase nú la nequie señalla tucu nú rnibiya' ley, pero lunú nu'lulla Stichia' Diose, che lunú xneca nehuañilla ri'ihua beya' nú la nehuañihua tucu nú riala nú huañihua, equie nú la ri'ihua tucu nú rnibiya' ley' Diose mase nú nu'luhua ley cua' nu nequie señahua.
45002028	Xne la neca lunú rala bene lu iliu Israel nú necalla bene Israel, nu la neca lunú nequie señalla nú necalla bene Israel ante Diose.
45002029	Sino que enu neli neca bene Israel neca bee enu diquinu' arqui' sucu' stichia'nu nu la neca nú nequietsia señalla, nu ni' nú sucu'lla beelá bee custumbre nú rlu'cu bee benecua', sino que necane nú nzu Espíritu Santo cuna bee bene, nu bee bene enu nehuañi scua Diose neca enu sucu' aya li'illa, nu la neca bene enu sucu' aya li'illa.
45003001	Nu, ¿xi sibi' nú neca bene bene Israel? ¿Nu xi sibi' nú rquie señacua' bene?
45003002	Chiqui' neca equie nú neca bene bene Israel ye modo, xne rluti udete' Diose stichia'nu lubee bene Israel.
45003003	Neequie la ri'ihua elliebacu' nú lunú nu' bee enu la chenala Stichia' Diose, chequie la tsalua' Diose stichia'nu tucu nú unilanu.
45003004	Xne Diose leca xunga xe'enu stichia'nu, mase nú ye bee bene iliulabe nequichia' pero Diose leca xunga nequichia', tucu nú rni tucu luhuare lu stichia'nu: Yebee bene lañi' nú li'ilu sa'alulu stichia'lu, nu lecati niquiya xi niquiya lu cuenda'lu.
45003005	Pero nu' bee bene iliulabe enu rri'i elliebacu', nú equie cuenda' dula nú rri'illa, scua rlube'lla nú ñia neca Diose, nu ¿xiquie nú necha neca Diose nu rdete'nu castiya bee bene?
45003006	¡Lacane scua! Xne tunu necha neca Diose, ¿xneca modo nú hualunue lu cuenda' bee bene iliulabe che?
45003007	Xne te zucua'ahua nú tunu beenú la neli rnia sibi'i para nú lu'culá bee bene ula'na lu Stichia' Diose, che leca' modo nú ni Diose nú rlu'cua dula.
45003008	Nu le'ca teri'ila'ahua beenú necha neca para nú cha nze'cae lu cuenda'ahua, tucu nú rta' quiya bee bene li'á, nú setea bee bene, la chenu arquia'ahua nucua', xne Diose dete' castiya bee bene enu rni scua, nu scua riala zeca beei.
45003009	Bueno che, ¿xie' lianú neca'ahua bee bene Israel nú neca'ahua bene nze'ca luquela bee bene enu laca bene Israel la? ¡Pero la acane esquie! Xne sia bee bene Israel nu sia bee bene enu laca bee bene Israel rlu'cu dula.
45003010	Tucu nú rni lu ichi' Stichia' Diose elu rni: Leca ni' tucu bene nze'ca, pero ni' tuculla leca.
45003011	Ni' tucu bene la yene', nu ni'tucu lecati la'na Diose.
45003012	Yebee bene utsana' arqui' Diose, nu yella rri'illa nú necha neca, lecalí ti rri'i nú neca nze'ca, leca ni' tuculla.
45003013	Xi neca tucu eluhua nú na'la ru'u neca bene, nú puro nú laca neli rni bee bene, nu bee bedichia' nú rni bee bene neca xi neca benenu' be'la.
45003014	Puro bedichia' nú necha see xiu'u ru'ubeei, nu puro bee bedichia' chi'qui' rnibeei.
45003015	Nu nzucutsia lubeei nú útibeei bene.
45003016	Nu catse elu nzuebeei puro nú necha neca rri'ibeei, nu nehuana seca bee bene rri'ibeei.
45003017	La chulubeei nú huañi nze'ca beei tucu nú rialane para nú nzuxe arqui'beei.
45003018	Nu ni' la za' arqui'beei nú lliquibeei Diose.
45003019	Nediya'ahua nú ye nú rni ley necane para bee bene enu sucu'e, para nú lecati ni nú la chulu dula, sino que yebee bene ri'ibeya' nú rlu'culla dula ante Diose.
45003020	Xne la neca nú sucu'tsia bee bene ye nú rni ley nú secalla nú la lu'culla dula lu Diose sino que ley cua' sibi' para nú ri'i bee bene beya' nú rlu'culla dula.
45003021	Pero nee ulube'la Diose inziu'nu lua'ahua para nú xneca ya'na nze'ca'ahua lu Diose la necane equie nú ria'ahua lunú xa rnibiya' ley sino que equie cuenda' ley cua', nu equie cuenda' nú uquie'e bee profeta' Diose,
45003022	rria'ahua beya' nú Diose rlu'cu cuenda lia'ahua, nú la lu'cua'ahua dula equie nú nzeli arquia'ahua Jesucristo, scua rri'inu luyebee bene enu nzeli arqui' li'inu.
45003023	Xne yebee bene rlu'cu dula, nu lecati enu la lu'cu dula ante Diose.
45003024	Pero lunú chiqui' nze'ca Diose, enze'e uri'ilanu perdona ye stula'ahua, sin nú dixiu'ahua lunu, sino que Jesucristo udixiula equie cuenda' stula'ahua chenu ungutinu lu cruse.
45003025	Diose uxe'la Jesucristo lu iliulabe para nú equie cuenda' rene'nu nú uti'chianu ri'inu perdona bee bene iliulabe, nu neca nucua' para bee bene enu chili arqui' Jesucristo, scua rlube' nú ye nú rri'i Diose neli necane. Nu tunu hasta hua'tu lá ri'inu elu usticia equie bee dula nú rlu'cu bee bene, necane lunú rlu'cu arqui'nu bee bene.
45003026	Para nú nee nu' modo lube'nu lubee bene nú ñia necanu nu para nú ri'i bee bene beya' nú li'inu rri'inu tucu nú necane enze'e rri'inu perdona stula bee bene enu nzeli arqui' Jesucristo.
45003027	Nee ¿xi equie zucu' aya'ahua lia'ahua? Leca xine, xne la necane equie cuenda' nú sucua'ahua nú rni ley nú ri'i Diose perdona lia'ahua sino que necane nú nzeli arquia'ahua Jesucristo.
45003028	Enze'e nediya' nze'ca'ahua nú rri'i Diose perdona stula bee bene equie nú nzeli arqui' bee bene Jesucristo nu lanecane equie cuenda' nú zucu' bee bene nú rni ley.
45003029	¿Xie' Diose necanu Diose lubee bene Israel tsia? ¿Nu lacanu Diose lubee bene enu laca bee bene Israel chela? Pero li'á nia luhua nú li'inu necanu Diose luye bee bene iliulabe.
45003030	Xne nu' tucutsia Diose, nu li'inu rri'inu perdona bee bene enu nzeli arqui' Jesucristo, sianu rlu'culla seña nú rnibiya' ley nú rquie bee bene Israel, urre la lu'culla seña cua'.
45003031	La ri'ihua elliebacu' nú rluachu'ahua ley equie nú nzeli arquia'ahua Jesucristo sino que equie nú nzeli arquia'ahua li'inu sucua'ahua nú rni ley.
45004001	Li'ihua nediya'hua nú xneca unga lu cuenda' Abraham bene'ahua enu udetela, li'illa enu rlutila uquie seña nú rquie bee bene Israel.
45004002	Tunu aca nebacu' Abraham nú la lu'culla dula equie beenú uri'illa, che nu' modo nú azucu' ayalla li'illa lubee bene, pero lu Diose leca modo ari'illa scua.
45004003	Pero Stichia' Diose rni: “Xne uyali arqui' Abraham Diose, enze'e ubacu' Diose li'illa xi neca tucu enu la lu'cu dula.”
45004004	Chenu rri'i tucu bene riña', dimi nú riaxulla la necane nú lia rati'llae sino que rri'illa anae equie riña' nú uri'illa.
45004005	Pero para nú ri'i Diose perdona stula bee bene, leca modo nu ni bene nu aca perdonalla equie beenú uri'illa, sino que equie nú uchili arqui' bene Jesucristo enze'e ubacu' Diose li'illa nú la lu'cua'lla dula.
45004006	Le'ca uni David lu cuenda' bee bene enu uri'i Diose nú la lu'cu'a dula, nu la necane equie beenú xi uri'illa,
45004007	nu unilla: Ñia neca lu cuenda' bee bene enu uri'ila Diose perdona stula, nu uchilalanu stula.
45004008	Ñia neca lu cuenda' bee bene enu nebacu'la Diose, nú la lu'cua' dula.
45004009	Lá ni David nucua' para bee bene Israel enu nequie seña, sino que unilla bee bedichia' quie' lu yebee bene. Tucu nú uni'la'ahua nú Diose ubacu'la Abraham nú la lu'culla dula xne uchili arqui'lla li'inu.
45004010	Nu chenu ubacu' Diose li'illa la lu'culla seña nú rquie bee bene Israel, ante nú quie señacua' Abraham nebacu'la Diose li'illa nú la lu'culla dula.
45004011	Nu chenu ubacu' Diose Abraham nú la lu'culla dula, che luze'elá uquie señacua' li'illa, xne señacua' neca nú nebacu'la Diose li'illa nú la lu'culla dula equie nú uchili arqui'lla li'inu. Scua neca Abraham pa' ye bee bene enu nzeli arqui' Diose, mase nú la nequie seña nú rquie bee bene Israel li'illa, pero lunú nzeli arqui'beella Diose nebacu'lanu li'ibeella, nú la lu'cu beella dula.
45004012	Nu le'ca neca Abraham pa' bee bene enu nequie seña nú rquie bee bene Israel, nu nzeli arqui'beella Diose tucu nú uyali arqui' Abraham, ante nú quie seña li'illa.
45004013	Chenu ucuaqui u'na Diose lu Abraham cuna lubee bene enu nzeli arqui' Diose, tucu nú uyali arqui' Abraham nú dete'nu nú yucu beella iliulabe xi neca tucu erencia. Lá cuaqui u'na Diose nucua' lu Abraham, equie nú uzucu'lla nú rni ley, sino que necane lunú uchili arqui'lla Diose.
45004014	Xne tunu bee enu sucu'tsia ley ati' erencia cua', lecaxi sibi' nú nzeli arqui' bee bene Diose, le'ca la zibi' nú ucuaqui u'na Diose lu Abraham che.
45004015	Pero lacane scua, xne ley neca para nú dete' castiya bee bene pero elu leca ley leca modo nú ni bee bene nú la zucu' bene nú rni ley.
45004016	Enze'e chenu ucuaqui u'na Diose lu Abraham nú dete'nu nú ucuaqui u'nanu lu ye bee bene enu nzeli arqui' li'inu, tucu nú udete'nue lu Abraham scua ucuaqui u'nanu lu Abraham xne uchili arqui'lla li'inu, nu la necane nú ucuaqui u'na Diose nucua' para bee bene enu sucu'tsia ley sino que necane para bee bene enu nzeli arqui' Diose, tucu nú uyali arqui' Abraham Diose, mase nu la chulu beella ley, nu scua Abraham neca pa' ye'ahua.
45004017	Tucu nú rni lu ichi' Stichia' Diose lu cuenda' Abraham, elu rni: “Li'ilu acalu pa' huaxi bee bene iliulabe.” Nucua' neca nú ucuaqui u'na Diose lu Abraham, nu uchili arqui'lla nú uni Diose lulla, li'inu enu rri'i nú rehuañi bee benenguti nu rninu equie cuenda' beenú lecasca' lu iliulabe quie' xi neca nú nu'lane.
45004018	Añinzuca nú nediya' Abraham nú leca modo nú lu'culla endu', pero chenu uni Diose lulla nú lu'culla endu' che ita uyali arqui'lla nú uni Diose lulla scua, neca Abraham “pa' ye bee bene”, enu nzeli arqui' Diose, tucu nú uni Diose lu Abraham: “Scua aca huaxi bee lli'ñilu.”
45004019	Nu uyali arqui' Abraham nú uni Diose lulla nú lu'culla endu', nu nzalalla casi tucu ayu'u lana, nu unguxulalla nu le'ca esquie una'lla Sara, pero lá tsuchiucu arqui'lla lunú uni Diose lulla.
45004020	Nu lá za' arqui'lla núla yalu tucu nú ucuaqui u'na Diose lulla sino que diquinu' arqui'lla uyali arqui'lla nú uni Diose lulla, nu udete'lla che'tsa lunu.
45004021	Chiqui' nzuta' arqui' Abraham nú chiqui' reca Diose ri'i tucu nú ucuaqui u'nanu lulla.
45004022	Enze'e nebacu'la Diose Abraham nú necalla tucu bene enu la lu'cu dula xne uchili arqui'lla li'inu.
45004023	Nu elu rni nú Diose nebacu'la Abraham nú necalla tucu bene enu la lu'cu dula, lunú uyali arqui'lla li'inu, láninu lu cuenda'tsia Abraham,
45004024	sino que le'ca uninu nucua' lu cuenda'ahua, xne nzelila arquia'ahua Diose, che nebacu'lanu lia'ahua nú la lu'cua'ahua dula, li'inu enu uri'i nú uhuañi zeca Jesucristo lu eluti.
45004025	Jesucristo enu unguti equie stula'ahua nu uhuañi zecanu lu eluti nu equie cuenda' li'inu la lu'cua'ahua dula lu Diose.
45005001	Nu equie nú nzeli arquia'ahua Diose la lu'cua'ahua dula lunu, nu equie cuenda' Jesucristo ñia nzu arqui' Diose lua'ahua.
45005002	Xne lunú nzeli arquia'ahua Jesucristo nu' modo xneca riña'ahua lu Diose, nu nzuta' arquia'ahua lunú nzeli arquia'ahua nu ñia nzu arquia'ahua, nu riña'ahua lu ellie'e elu nzucu Diose liñibe.
45005003	Nu la necane equie cuenda'tsia nucua' nú ñia nzu arquia'ahua sino que le'ca equie nú nehuana se'ca'ahua, xne nediya'ahua nú chenu nehuana se'ca'ahua másela rlu'cua'ahua paciencia.
45005004	Nu lunú rlu'cua'ahua paciencia aca'ahua riquia'ahua lunú xi ze'ca'ahua, nu equie nú rriquia'ahua nzucu lua'ahua nú riña'ahua lu Diose.
45005005	Nu lunú nzucu lua'ahua nú riña'ahua lu Diose neli aca nucua', xne nediya'ahua nú seca Diose lia'ahua xne nzu Espíritu Santo nú uliqui'nu cuna lia'ahua.
45005006	Ante nehuañia'ahua sin nú ria'ahua beya' xneca tsila'a Diose lia'ahua lu stula'ahua, pero chenu uriña bichia nú ube'ta Jesucristo unguti equie cuenda'ahua nú neca'ahua bene enu rlu'cu dula.
45005007	Nediya'ahua nú neriña' nú ti zela ati equie cuenda' stucu bene, pero ni' lu cuenda' tucu bene enu rri'i nze'ca urre nu' ti zela ati equie cuenda' stucu bene nze'ca.
45005008	Pero ulube' Diose nú chiqui' secanu lia'ahua enze'e unguti Jesucristo equie cuenda'ahua chenu uria'ahua puro dula.
45005009	Nu nee nú la lu'cua'ahua dula equie cuenda' rene nú uti'chia Jesucristo lu cruse chenu ungutinu, neli nú la zeca'ahua castiya' Diose equie cuenda'nu.
45005010	Xne chenu rri'sca'ahua lunú la yu' arqui' Diose che uxe'lanu lli'ñi e'cunu lu iliulabe unguti lu cruse equie cuenda'ahua nu scua uyala arqui'nu lua'ahua enzaláquie' nee nú uyala arqui' Diose lua'ahua.
45005011	Nu nee nú nzu Jesucristo cuna lia'ahua, enze'e chiqui' ñia nzu arquia'ahua dete'ahua che'tsa lu Diose equie cuenda' Jesucristo enu rnibiya' lua'ahua, xne equie cuenda' li'inu uyala arqui' Diose lua'ahua.
45005012	Scua necane xne equie cuenda' tucu bene uyu'u dula lu iliulabe, nu equie cuenda' dula uyu'u eluti, nú rati ye bee bene xne ye bee bene uri'i dula.
45005013	Chenu lecasca' ley nú udete' Diose lu Moisés añinu'ca dula lu iliulabe, pero lunú leca ley hua'tu enze'e la ri'i caso bee bene nú rri'illa dula. Che leca modo zeca bene castiya tucu nú rnibiya' ley.
45005014	Pero añica unguti beella hasta tiembu' Adán nu hasta tiembu' Moisés, añinzuca nú lá ri'i beella sa' dula nú uri'i Adán, nu tiembu ze'e unga Adán tucu seña equie cuenda' tucu bene enu nzu nú nze'ta.
45005015	Nu laca iguale dula nú uri'i Adán, cuna nú chiqui' rri'i nze'ca Diose lubee bene, nu equie cuenda' dula nú uri'i tucu bene ye bee bene rati, pero le'ca equie cuenda' tucu bene huaxi bee bene tsila'a Diose, nu li'inu necanu Jesucristo, nu equie cuenda'nu lia tsila'a Diose lia'ahua. Nu lunú uri'i Jesucristo másela seca para huaxi bee bene.
45005016	Laca iguale dula nú uri'i Adán cuna lunú chiqui' rri'i nze'ca Diose. equie cuenda' tucutsia dula, uyu'u castiya para bee bene pero equie cuenda' Jesucristo nu' modo tsila'a bee bene mase nú uri'illa huaxi dula.
45005017	Equie cuenda' dula nú uri'i Adán, uyu'u eluti nú rati ye bee bene, pero uri'i Diose ana lunú uri'i Adán equie nú uri'i Jesucristo nú sila'a ye bee bene enu seca nú equie cuenda' Jesucristo la lu'cua'lla dula ante Diose nu lu'culla nú huañilílla lu Diose.
45005018	Nu scua tucu nú uyu'u eluti xi neca castiya para ye bee bene equie dula nú uri'i Adán, le'ca esquie lunú uri'i nze'ca Jesucristo tsila'a bee bene nu huañilí bee bene liñibe lu Diose.
45005019	Xne lunú né zucu' tucu bene nú uni Diose ye bee bene rlu'cu dula, pero le'ca scua lu cuenda' tucu bene enu uzucu' nú uni Diose nebacu' Diose bee bene nú la lu'cu bene dula ante lunu.
45005020	Udete' Diose ley'nu lu Moisés para nú lu cuenda' ley cua' ri'i bee bene beya' nú rri'i beei dula, nu elu chiqui' uri'i bee bene dula másela uri'i nze'ca Diose nu uri'inu perdona bee bene ze'e.
45005021	Hua'tu unibiya' dula lubee bene nu equie cuenda' dula cua' rati bee bene, pero nee lunú chiqui' seca Diose lia'ahua equie nú chiqui' nze'canu nebacu'nu lia'ahua nú la lu'cua'ahua dula, nu liqui'nu nú huañilia'ahua liñibe lu Diose equie cuenda' Jesucristo.
45006001	La ri'ihua elliebacu' nú nia nú ri'ila'ahua dula para nú ri'i nze'calá Diose lua'ahua.
45006002	Lacane scua, xne neca xi neca nú unguti'la'ahua lu dula, nu leca modo nú ri'ilá'ahua dula.
45006003	Xne chenu uri'nza'ahua equie cuenda' Jesucristo, neca xi neca nú ungutila'ahua cuna li'inu.
45006004	Chenu urinza'ahua neca nucua' xi neca nú uhuachi'la'ahua cuna Jesucristo nu ungutila'ahua cuna li'inu para nú scua tucu nú uhuañinu lu eluti, cuna poder' Diose le'ca nu' modo lu'cua'ahua elunehuañi nú necuqui neca nu huañia'ahua tucu nú niarqui' Diose nú huañia'ahua.
45006005	Nu tunu neca tucunecatse'ahua cuna Jesucristo lu eluti'nu, le'ca scua tucu nú uhuañi zecanu lu'cua'ahua stucu elunehuañi nú necuqui neca.
45006006	Chenu unguti Jesucristo lu cruse, ungutinu equie ye nú neca'ahua hua'tu chenu lasca' chulua'ahua li'inu, nu hasta lu'tsia ulaxu nú neca'ahua hua'tu xne leca' modo nibiya'lá dula lua'ahua.
45006007	Xne bene enu ungutila lu cuenda' dula la nibiya' dula lu nze'e.
45006008	Nu equie nú unguti Jesucristo equie cuenda' stula'ahua, unguti'la'ahua lu dula, nu le'ca nediya'ahua nú huañia'ahua cuna li'inu.
45006009	Xne nediya'ahua nú chenu uhuañi zeca Jesucristo lu eluti, leca' xunga atinu nu la nibiya' eluti lunu.
45006010	Jesucristo ungutinu tucutsia bese equie cuenda' stula bee bene nu nee nehuañinu para nú zucu' ayanu Diose.
45006011	Le'ca scua utsu arqui'hua nú ungutilahua lu dula nu nehuañihua para nú zibi'hua lu Diose, equie nú neca tucu necatselahua cuna Jesucristo.
45006012	Enze'e diqui nú nehuañihua lu iliulabe quie' la zelahua nú nibiya' dula luhua, nu la zelahua nú ri'i elliebacu' nú necha neca ana luhua para nú ri'ihua nú necha neca.
45006013	La dete' cuendahua li'ihua lu dula para nú ri'ihua nú necha neca, mejora uzu'cu'hua nú rni Diose xi neca tucu bene enu unguti nu uhuañi zeca para li'inu, nu uzelahua nú nibiya'nu luhua para nú ri'ihua nú neca nze'ca.
45006014	Nu nee la nibiya' dula luhua xne la nibiya' ley luhua sino que nehuañihua lu eluseca' Diose.
45006015	La nia luhua lunú nzenala'ahua eluseca' Diose nu nu' modo ri'ila'ahua dula, xne la nibiya' ley lua'ahua xne lacane scua.
45006016	Li'ihua nediya'hua nú tunu nu' tucu enu rnibiya' lua'ahua che rqui'ña nú zucua'ahua stichia' nze'e. Nu tunu rnibiya' dula luhua che yalahua castiya. Pero tunu sucu'hua Stichia' Diose che huañi nze'cahua.
45006017	Pero che'tsalá Diose nú mase unibiya' dula luhua hua'tu, pero nee diquinu' arqui'hua nzenalahua Stichia' Diose. tucu nú ungalahua.
45006018	Nu nee nú la nibiya' dula luhua nehuañilahua para nú ri'ihua tucu nú niarqui' Diose.
45006019	Rnia luhua puro bee bedichia' nú rri'ihua beya' nú xi rni, xne nediyaa nú neriña' ri'ihua beya' bee nucua' tucu nú unibiya' dula luhua hua'tu chenu uri'ihua beenú la zibi' cuna beenú necha neca, nee uzelahua nú nibiya'li Diose luhua para nú ri'ihua nú neca nze'ca, nu uhuañihua tucu nú niarqui'nu nu huañihua.
45006020	Chenu unibiya' dula luhua lá chenu arqui'hua nú ahuañi nze'cahua.
45006021	Pero, ¿xi uri'ihua ana equie beenú necha neca uri'ihua tiembu ze'e, nu neequie rtu'hua equie cuenda' beenú necha neca cua' uri'ihua? Xne nediya'hua nú equie cuenda' nucua' nze'ta castiya' Diose.
45006022	Pero nee nú la nibiya' dula luhua nu sucu'hua nú rni Diose, nucua' ñia neca xne scua nu' modo huañihua tucu nú niarqui' Diose nú huañihua nu añica lu'cuhua elunehuañi nú leca xunga laxu lunu.
45006023	Xne lunú rri'i bene ana nú rri'i bene dula neca castiya pero nú lia rliqui' Diose neca elunehuañi nú leca xunga laxu equie cuenda' Jesucristo enu rnibiya' lua'ahua.
45007001	Bee sa'a enu nzeli arquia'ahua Jesucristo li'ihua nediya'hua nú xneca neca ley, nú ley rnibiya' lubee bene diqui nú nehuañi bene.
45007002	Necane xi neca tucu una'a enu nechia nú leca' modo chianchu stucu niyu rene diqui nú nehuañi niyu'nchu, pero tunu ati niyu'nchu leca ley nú cá nú chianchu stucu bese.
45007003	Pero tunu nehuañisca' niyu'nchu nu yucunchu stucu niyu, nehuañinchu lu eluhuexe che. Pero tunu unguti niyu'nchu leca' ley nucá nú chianchu stucu niyu, nu la ri'inchu eluhuexe che.
45007004	Le'ca scua bee sa'a enu nzeli arquia'ahua Jesucristo, equie nú unguti Jesucristo, ulaxu nú rnibiya' ley' Moisés luhua. Neequie necalahua bee bene' Jesucristo. Li'inu enu uhuañi zeca lu eluti, nu scua nu' modo nú ria'ahua tucu nú niarqui' Diose nú ria'ahua.
45007005	Xne chenu uhuañia'ahua tucu nú uniarqui'tsia'ahua a'la máse uri'i ley nú uya'la elliebacu'ahua para nú ria'ahua lunú la nibiya' ley nú ria'ahua nu scua uria'ahua nú necha neca nú riala aze'ca'ahua castiya.
45007006	Pero nee neca xi neca nú ungutila'ahua lu cuenda' ley, nee nú la nibiya' ley lua'ahua nu lunú uche'ela modo nú nehuañia'ahua, nee nu' modo nú ria'ahua lunú niarqui' Diose nú ria'ahua equie cuenda' Espíritu Santo nú nzu cuna lia'ahua. Nu la necane equie nú nzenala'ahua nú rnibiya' ley.
45007007	La nia luhua nú la neca nze'ca ley, xne lacane esquie. Xne tunu leca ley lá aria'a beya' nú xi neca dula, nu leca xunga aria'a beya' nú dula neca chenu rle'lu stene' sa'lu, tunu leca nú rni ley: “La le'lu stene' sa'lu.”
45007008	Pero chenu uri'á beya' nú la neca nze'ca nú rle' bene stene' sa'lla che máse udala dula nú rri'á equie cuenda' ye nú rlea lu'cua nú rlu'cu stucu bene. Tunu leca ley lá ari'i bee bene beya' xi neca dula.
45007009	Ante nú chulua ley ulle'caa nú nehuañi nze'caa. Pero chenu uyulua ley uri'á beya' nú rri'á dula nu equie cuenda' dula cua' necaa xi neca tucu bene enu unguti.
45007010	Sibi' ley para nú ri'i bee bene beya' xneca riala nú huañilla. Pero para li'á sibi'tsia ley para nú atia.
45007011	Xne hua'tu uzequienu dula li'á nú nu' modo ri'á ye nú rnibiya' ley pero le'ca lu cuenda' ley cua' uri'á beya' nú riala zecaa castiya.
45007012	Pero la necane nú necha neca ley xne Diose udu' ley, nu ye nú rni ley le'ca Diose udu'e, nu neca nze'cae, nu neli rnii.
45007013	La lu'cu ley culpa nú atia, sino que dula neca nú uzequienu li'á para nú atia nu equie cuenda' ley cua' uri'á beya' nú necha neca nú rri'i bene dula.
45007014	Nediya'ahua nú equie cuenda' Espíritu Santo nze'ta ley nú rni equie cuenda'nu. Pero lunú necaa bene, enze'e siempre rri'i dula ana lua.
45007015	La ri'á beya' xi se'ca xne lunú niarquia ri'á la ri'á, sino que lunú laniarquia ri'á enze'e neca nú rri'á.
45007016	Nu chenu rri'á lunú la niarquia ri'á, scua rri'á beya' nú neca nze'ca ley, xne lu cuenda' ley rri'á beya' xi rri'á.
45007017	Nu la ri'i riña'a lunú la yala ri'á, sino que rri'ine equie cuenda' dula nú nu' arquia.
45007018	Xne lunú necaa bene, nediyaa nú lacaa bene nze'ca, mase nú niarquia ri'á nú neca nze'ca, pero la ri'á ana nú ri'á scua.
45007019	La ri'á ana ri'á nú neca nze'ca niarquia ri'á, sino que a'la lunú necha neca nú la niarquia ri'á enze'e rri'á.
45007020	Neequie tunu rri'á lunú la niarquia ri'á, la neca nú rri'i riña'ne, sino que necane equie cuenda' dula nú nu' arquia enze'e rri'á scua.
45007021	Pero nee rri'á beya' nú máse niarquia ri'á nú neca nze'ca, pero chu rri'i dula nú nu' arquia ana lua.
45007022	Chiqui' riu' arquia zucua nú rnibiya' Diose.
45007023	Pero nu' tucu nú rcaa nú ri'á scua, nu nucua' neca dula, xne nu'sca' dula arquia.
45007024	¡Cue'curua! ¿Ti tsila'a li'á lu castiya nú zecaa equie dula nú rri'á nú necaa bene?
45007025	¡Pero che'tsalá Diose nú equie cuenda' Jesucristo utsila'anu li'á lu castiyacua'! Xne mase rri'á elliebacu' nú ri'á puro nú rnibiya' Diose, pero lunú necaa bene, rri'i dula ana lua.
45008001	Enze'e ye bee bene enu nzeli arqui' Jesucristo la zeca' bee bene ze'e castiya' Diose. Bee bene enu la nehuañia' lunú necha neca sino que rla'nalla nú huañilla tucu nú niarqui' Espíritu Santo nú huañilla.
45008002	Xne lunú rnibiya' Espíritu Santo nú nzu cuna lia'ahua lunú neca tucu necatse'la'ahua cuna Jesucristo la nibiya' dula lua'ahua, nu le'ca la yala'ahua castiya' Diose.
45008003	Lunú neca'ahua bene lá aca ley ari'i elietsa lua'ahua, ley nú udete' Diose lu Moisés. Pero nee uri'i Diose lunú né aca ley cua' ari'i. Li'inu uxe'lanu Lli'ñinu lu iliulabe quie' xi neca tucu bene para nú ungutinu equie stula'ahua, nu scua udixiunu equie cuenda' stula'ahua para nú leca' xunga nibiya' dula lua'ahua.
45008004	Nee nehuañi'la'ahua lu Diose xi neca tucu bene enu sucu' ley, xne la nehuañia'ahua tucu nú niarqui'tsia'ahua sino que nehuañia'ahua tucu nú rnibiya' Espíritu Santo.
45008005	Bee bene enu nehuañitsia lunú neca elliebacu', rri'itsialla elliebacu' nú ri'illa lunú niarqui'tsialla. Pero bee bene enu nehuañi tucu nú rnibiya' Espíritu Santo, máse nzucululla nú ri'illa lunú rnibiya' Espíritu Santo nú ri'illa.
45008006	Nu lunú nzuculu bene nú rri'itsialla lunú necha neca, che nze'ta castiya nú zecalla, pero chenu nzucutsialu bene nú rri'illa tucunú rnibiya' Espíritu Santo che rlu'cu bene elunehuañi lu Diose nu la chenu arqui'lla.
45008007	Bee bene enu nzuculutsia nú huañi tucu nú niarqui'tsia, li'ibeei necabeei enu la zucu' nú rni Diose equie nú la niarqui'beei nibiya' Diose lubeei nu le'ca la acabeei ri'ibeei tucu nú niarqui'nu.
45008008	Enze'e bee bene enu nehuañi tucu nú niarqui'tsia, la yu' arqui' Diose xa rri'ibee nze'e.
45008009	Pero li'ihua la nehuañihua lunú necatsia elliebacu'hua, sino que li'ihua nehuañihua tucu nú rnibiya' Espíritu Santo, tunu neli nú nehuañihua cuna Espíritu Santo' Diose, xne bene enu la nzu Espíritu Santo cuna li'i laca nze'e bene' Jesucristo.
45008010	Pero tunu nehuañilahua cuna Jesucristo, lecaxi ri'i mase nú unitilu dula li'ihua. Nu nee nehuañilahua cuna Espíritu Santo nu nebacu'la Diose li'ihua nú la lu'cuhua dula.
45008011	Nu tunu nehuañilahua cuna Espíritu Santo' Diose, li'inu enu uri'i nú uhuañi zeca Jesucristo lu eluti, che mase nú atihua, pero le'ca ri'i Diose nú huañi zeca cuerpo'hua lu eluti para nú lu'cuhua elunehuañi equie cuenda' Espíritu Santo nú nehuañi cuna li'ihua.
45008012	Enze'e bee sa'a enu nzeli arquia'ahua Jesucristo, la yala nú huañia'ahua tucu nú niarqui'tsia'ahua.
45008013	Xne tunu li'ihua nehuañihua lunú niarqui'tsiahua, che rialahua castiya'hua, pero tunu equie cuenda' Espíritu Santo nú nzu cuna li'ihua utsana' arqui'hua stulahua che lu'cuhua elunehuañi nú la laxua' lu Diose.
45008014	Xne yebee bene enu sela nú rnibiya' Espíritu Santo' Diose lu, li'ibeella neca beella lli'ñi Diose.
45008015	Xne lá yucuhua Espíritu Santo para nú lliquihua, xi xiqui tucu bene patron'lla sino que equie cuenda' Espíritu Santo necalahua lli'ñi Diose nu equie cuenda' Espíritu cua' rnia'ahua lu Diose: “¡Pa'ahua!”
45008016	Nu le'ca equie cuenda' Espíritu Santo quie' nediya'ahua nú si'ahua nú neca'la'ahua lli'ñi Diose.
45008017	Nu lunú neca'ahua lli'ñi Diose riala'ahua herencia nú liqui' Diose tucu nú riala Jesucristo, tunu neli nú riquia'ahua nú nehuana ze'ca'ahua tucu nú ulle'canu che nu' modo riña'ahua liñibe elu nzucunu.
45008018	Nediya nze'caa nú liaxi nú nehuana se'ca'ahua nee, luquela nú seca eluxene nú atia'ahua liñibe.
45008019	Nu hasta yebeenú ureche' Diose, chiqui' nzuquiene nú ala' uriñala bichia nú acachee nú tineca bee lli'ñi Diose.
45008020	Xne iliulabe uchiñii lubeenú necha neca, pero lecaxi culpa'e, sino que Diose uzela nú ungae scua. Nu nee nzuquietsia iliulabe,
45008021	nú la'ane lu beenú necha neca nu'lue, nu naa zecae tucu nú ñia nae chenu apenatsia uquixiee, tucu nú le'ca la'a bee bene' Diose lubee nú necha neca nu' lu iliulabequie'.
45008022	Nu diquila nú nzuquie iliulabe nú riña bichia ze'e, lia'ahua nediya'ahua nú chiqui' nehuana seca iliulabe xi seca tucu una'a enu ala endu'.
45008023	Nu la necane nú iliulabetsia seca scua sino que le'ca nua'ahua enu nchiñi Espíritu Santo arqui' xi neca tucu seña lunú liqui' Diose lua'ahua. Nu chiqui' nehuana se'ca'ahua diquila nú nelluaquie'ahua nú riña bichia nú acachee nú neca'ahua lli'ñi Diose, bichia chenu che'enu cuerpo'ahua nu liqui'nu stucu nú necuqui.
45008024	Nediya'ahua nú scua acane nu nucua' nzuculua'ahua nú aca equie nú nzeli arquia'ahua nú utsila'ala'ahua, li'ihua nediya'hua nú tunu lunú nelluaquie'ahua nú aca ungalane, leca xiquie nú lluaquie'la'ahuane.
45008025	Pero tunu nelluaquie'ahua nú aca lunú lasca' aca, che layala nú llaca'ahua lluaquie'ahua nú acane.
45008026	Nu le'ca Espíritu Santo ri'i elietsa lua'ahua chenu la ria'ahua beya' xneca ria'ahua, xne nu' chenu laca'ahua nacua'ahua lu Diose tucu nú rialane. Nu chenu la ria'ahua beya' xneca nia'ahua lu Diose lunú niarquia'ahua nia'ahua, pero Espíritu Santo nediya' xa rria'ahua elliebacu', che li'inu see arqui'nu rnacu'nu lu Diose lu cuenda'ahua.
45008027	Nu Diose, li'inu enu nu'lu arqui' bee bene, nediya'nu xi rnacu' Espíritu Santo lunu lu cuenda'ahua. Xne chenu rnacu' Espíritu Santo equie cuenda' bee bene' Diose, li'inu rnacu'nu lu cuenda' bee bene tucu nú niarqui' Diose.
45008028	Lia'ahua nediya'ahua nú ye nú se'ca'ahua lu iliulabequie, zibi'i lua'ahua, lia'ahua enu se'ca'ahua Diose lia'ahua enu uri'i caso stichia'nu para nú ria'ahua tucu nú niarqui'nu.
45008029	Nu hasta hua'tu nediya'la' Diose ti bee enu chili arqui' li'inu, nu ucañinu li'ibeella para nú huañi beella, nu acabeella xi neca lli'ñinu Jesucristo, para nú Jesucristo aca enu nibiya' lu ye bee bene enu neca lli'ñi Diose.
45008030	Xne ye bee bene enu nediya' Diose nú chili arqui' li'inu, ucañinu li'ibeella nu ubixianu beella para nú aca beella bee bene'nu, nu ulu'cu cuendanu beella nú la lu'cubeella dula, nu uninu nú dete'nu eluxene lubeella liñibe.
45008031	Nee nú nediya'la'ahua yebee nucua' lecaxi ri'i mase nú rri'i cundra bee bene lia'ahua, Diose ri'i elietsa lua'ahua.
45008032	Necaa Diose lli'ñinu unguti equie cuenda' stula'ahua. Nu tunu uliqui'nu lli'ñinu unguti equie stula'ahua. ¿Xaquie nú la liqui'nu ye beenú liqui'nu lua'ahua equie cuenda' lli'ñinu?
45008033	¿Ti aca xanabitsi lu cuenda'ahua nú neca'ahua bene enu rlu'cu dula ante Diose? Xne le'ca li'inu ubacu'nu lia'ahua nú la lu'cua'ahua dula.
45008034	Lecati aca ni nú riala'ahua castiya, xne Jesucristo neca enu unguti para nú udixiunu equie cuenda' stula'ahua, nu la neca nucua'tsia sino que le'ca uhuañi zecanu lu eluti, nu nee nzucunu cue'tse Diose chube rnacu'nu lu Diose lu cuenda'ahua.
45008035	Nu tucu nú seca Jesucristo lia'ahua lecati ri'i ana huachuu lia'ahua lunu. Pero ni' nú nehuana nzu arquia'ahua, urre nú nehuana se'ca'ahua, urre lunú xi rri'inuu bee bene lia'ahua, urre nú rlia'na'ahua, urre nú leca xucua'ahua, urre nú xiquia'ahua, urre lu eluti, lecaxi nú huachuu lia'ahua lunu.
45008036	Lu ichi' Stichia' Diose rni: Equie nú necaru bee lli'ñilu, ye ye'e nzuquie eluti li'iru, rri'inu bee bene li'iru xi rri'inu beei bee sanchi enu nzula nú ati.
45008037	Pero ni' tucu bee nucua' la ri'i ana lua'ahua xne rri'i Jesucristo elietsa lua'ahua, li'inu enu seca lia'ahua.
45008038	Nediya nze'caa nu ni' eluti, nu ni' elunehuañi, nu ni' bee ángele, nu ni' bee benechiqui', nu ni' beelá bee enu rlu'cu nú rnibiya', nu ni' lunú reca, urre lunú aca,
45008039	urre lunú nze'ta enza liñibe, urre liñi yuu, ni' tucue nu ni' stucu lunú ureche' Diose, lecaxi nu lecati aca huachuu lia'ahua lu eluseca' Diose equie cuenda' Jesucristo.
45009001	Como bene' Jesucristo nú necaa, rnia nú neli neca luhua la nia eluquichia' luhua. Nu li'á nediyaa nú Espíritu Santo nediya' nú neli neca nú rniá luhua,
45009002	nu yeye'e chiqui' nehuana nzu arquia hasta nú rcuu arquia.
45009003	Nu hasta niarquia nú mase nú yalalá castiya' Diose mase nú huachu Jesucristo li'á tucu chu, pero ala' nú tunu scua nu' modo ri'i nucua' elietsa lubee bene lachia Israel para nú la zeca beei castiya.
45009004	Nucua' si'á lubee bene lachia Israel, nu li'ibeei neca enu ucañi Diose nú aca bee bene'nu, nu rulu siqui'nu ube'tanu lubeella, nu uninu lubeella nú xneca modo lu'cubeella tucu inziu nú riña beella lunu, nu udete'nu leynu yabeella, nu uninu lubeella nú xneca lu'cubeella ula'na lunu, nu uninu nú xi dete'nu lubeella.
45009005	Nu la necane lucuenda'tsia bee nucua', sino que le'ca lubee familia'ahua enu udetela enu uzibi' lu Diose nze'tabeella, nu le'ca lu familia cua' nze'ta Jesucristo chenu uriñanu lu iliulabe li'inu enu neca Diose enu riala nú lu'cu bee bene ula'na lu diqui tiembu, equie nú rlu'cunu elurnibiya' lu yebee nú nu'. Amén.
45009006	La nia luhua nú la tsalua' Diose stichia'nu lubee bene Israel, sino que lunú rnia nú la yebee bene Israel neca bee bene' Diose.
45009007	La necane equie nú nze'tabeella lubee familia' Abraham nú yebeella neca beella bene' Abraham, xne uni Diose lu Abraham: “Hasta lu endu'lu Isaac quixie bee lli'ñilu.”
45009008	Scua rria'ahua beya' nú la neca nú neca bene bene Israel, nú necala bene bene' Diose, sino que bee enu neca bene' Diose neca bee enu nebacu' nze'ta leta bee familia' Abraham xne nzeli arqui'beella Stichia' Diose xi uyalí arqui' Abraham.
45009009	Xne uyalí arqui'lla nú uni Diose lulla, chenu uninu lulla: “Steliana le'ca mismo tiembuquie' nzelaa nu che rlu'cula Sara tucu endu'.”
45009010	Nu lacane nucua'tsia sino que chenu uru'cu Isaac endu' Sara, che uchialla Rebeca. Nu ante nú ala bee cuachi enu ullana Rebeca.
45009011	Chenu lasca' chulu beenu ni'nú neca nze'ca nú ni' nú necha neca, para nú acachee nú nediya'la' Diose xa rcañinu bene, nu la necane lunú xa rri'i bene sino que li'inu nediya'la'nu ti rcañinu, nu ante nú ala bee cuachi cua',
45009012	Diose uni lu Rebeca: “Lurucu bee cuachicua' enu ala nú rrucu, neca enu nibiya' lu enu rlutilá ala.”
45009013	Tucu nú nequie lu ichi' Stichia' Diose elu rni: “Ulle'caa Jacob pero ulea lu Esaú.”
45009014	Nu nee, ¿xie' nu' modo nú nia'ahua nú la ri'i Diose tucu nú necane ché la? ¡Pero lacane esquie!
45009015	Xne uni Diose lu Moisés: “Se'caa bee bene enu niarquia nú ze'caa nu rua'a arquia bee bene enu niarquia nú hua'a arquia.”
45009016	Enze'e leca modo nú hua'a arqui' Diose bee bene lunú niarqui'tsialla urre equie nú xi rri'illa sino que necatsia nucua' cuenda' Diose nú ti niarqui'nu hua'a arqui'nu.
45009017	Lu ichi' Stichia' Diose rni nú uni Diose lu arre Egipto: “Li'á uri'á nú ungalu arre para nú lañi' bee bene lunú recaa nu lu cuenda' li'ilu ri'chialetse bee bedichia' nú ti necaa diqui lu iliulabe.”
45009018	Enze'e nia luhua nú nediya'la' Diose nú ti niarqui'nu hua'a arqui'nu, nu le'ca rri'i nzitinu enu niarqui'nu nú aca nziti.
45009019	Pero tala bese nihua lua: “Tunu scua necane, ¿xinu rle Diose nú xneca neca'ahua nu leca modo nia'ahua lu Diose nú xi ri'inu?”
45009020	Pero, ¿ti necalu para nú niilu scua lu cuenda' Diose? Xie' nu' modo ni etsu lu bene enu ureche' etsu: “¿Xinu ureche'lu li'á scua?”
45009021	¿Xie'lanu enu rreche' bee etsu, li'illa rri'inulla yuubi'chi xitse nú niarqui'lla la? Li'illa nediya'lla xi reche'lla cuna yuubi'chi ze'e, tunu reche'lla tucu etsu nú rqui'ña yeye'e urre tucu etsu nú rqui'ñiatsia lu eliñi.
45009022	Neequie le'ca scua nediya'la' Diose ti riala castiya, nu hasta nú nu' beya' nú chu dete'nu castiya bee bene para nú scua acachee nú rlu'cunu poder pero li'inu ulu'cu arqui'nu nu uriqui'nu bee bene enu lá zucu' stichia'nu bee enu riala nú nitilu.
45009023	Nu uriqui'nu li'ibeei para nú acachee nú li'inu rlu'cu cuendanu nú xa ri'inu nu rlu'cunu nú rnibiya'nu, nu uhua'a arqui'nu bee enu nediya'la'nu nú hasta hua'tu riala nú chu'u liñibe.
45009024	Nu lia'ahua neca bee benecua', bee enu ubixia Diose sia leta bee bene Israel nu sia leta bee bene enu laca bee bene Israel.
45009025	Tucu nú nequie lu ichi' Stichia' Diose nú uquie'e profeta Oseas, elu rni: Bee enu laca benea, nia lubeei benea, nu bee bene enu lecati zeca, li'á zecaa beei.
45009026	Elu uni Diose lubee bene: “Li'ihua lacahua bee benea”, ze'e li'ibeei acabeei lli'ñi Diose enu nehuañi.
45009027	Le'ca uni profeta Isaías equie cuenda' bee bene Israel: “Mase nú chiqui' huaxi bee bene Israel tucu nú huaxi eyuxi ru'u inzatu', pero laca huaxi bee bene enu tsila'a.
45009028	Xne lacaxea nú tsalu Diose stichia'nu lu iliulabequie' tucu nú unilanu.”
45009029	Nu hasta hua'tu le'ca uni profeta Isaías: Tunu Pa'ahua Diose enu rlu'cu ye nú rnibiya' azela nú alaxu yebee bene'ahua enu udetela, hasta hua'tula ulaxu bee bene'ahua che, tucu nú ulaxu bee bene Sodoma cuna Gomorra.
45009030	Neequie, ¿xania'ahua nee? Bee bene enu laca bee bene Israel ni' lá achenu arqui'beella xa tsila'a beella pero nee utsila'ala beella lunú nzeli arqui'beella Jesucristo.
45009031	Nu bee bene Israel mase nú chiqui' ula'na beella modo nú xneca huañibeella tucu nú rnibiya' ley para nú tsila'a beella pero né ri'ibeella ana.
45009032	¿Xiquie nú né ri'ibeella ana nú tsila'a beella? Xne mase ula'na beella nú huañi beella tucu nú rnibiya' ley, luhuare nú chili arqui'beella Diose tucu nú riala nú chili arqui'beella li'inu para nú tsila'a beella. Nu unga Jesucristo lubeella: “Xi neca tucu quiee nú xica cuchiu' bene.”
45009033	Tucu nú nequie lu ichi' Stichia' Diose elu rni: Li'á zucua tucu quiee eyeche Sión, quiee nú llica cuchiu' bene, nu zana' bene. Nu enu chili arqui' li'inu leca' xunga tu' nze'e.
45010001	Bee sa'a enu nzeli arquia'ahua Jesucristo, chiqui' rnacua lu Diose nú tsila'a bee bene Israel.
45010002	Xne li'á nediyaa nú chiqui' rla'na beella nú zibi' beella lu Diose. Pero la ri'ibeella beya' xneca ri'ibeella.
45010003	Xne la zela beella chili arqui'beella tucu nú rialane para nú ri'i Diose perdona beella sino que nzenalatsia beella tucu nú nzeli arqui'beella nú aca perdona beella, luhuare nú ri'i beella tucu nú niarqui' Diose para nú ri'i Diose perdona beella.
45010004	Xne equie cuenda' Jesucristo ulaxu nú rnibiya' ley' Moisés lubee bene, nu nee bee bene enu chili arqui' Diose uri'ilanu perdona li'ibeella.
45010005	Pero bee bene enu niarqui' nú huañi sin dula lu iliulabequie' equie nú nzenala beella ley' Moisés unii nú bene enu rri'i ye nú rnibiya' ley lu'culla elunehuañi mientra nú sucu'lla ley.
45010006	Pero lunú uri'i Diose perdona bene necane lunú uchili arqui'lla Jesucristo nu la yala' ri'illa elliebacu': “¿Ti aca quiee liñibe?” Xne chenu rri'i bene elliebacu' scua niarqui' bene nú lañi'lla nú laca Jesucristo lu iliulabe.
45010007	“Le'ca la yala nilla: ¿Ti aca cha elu nu' bee benenguti?” Xne chenu rnilla scua niarqui'lla nú lañi'lla nú huañi zeca Jesucristo leta bee benenguti.
45010008	Pero lu ichi' Stichia' Diose rni: “Axu nzu Stichia' Diose lulu, rri'itsia nú niilu nu ri'ilu elliebacu' tunu chili arqui'lue.” Xne lunú rixiule'eru lubee bene necane nú xneca chili arqui' beella, nu singuie necane.
45010009	Tunu li'ilu nilu nú Jesucristo neca enu rnibiya' lulu nu diquinu' arqui'lu chili arqui'lu nú Diose uri'i nú uhuañinu lu eluti, che tsila'alu.
45010010	Xne desde hora nú diqui'nu arqui' bene nzeli arqui' bene Jesucristo che utsila'alla. Nu chenu ni bene nú Jesucristo neca enu rnibiya' lulla che tsila'alla.
45010011	Lu ichi' Stichia' Diose rni: “Ye bee bene enu chili arqui' Jesucristo leca xunga ya'na netúlla.”
45010012	Nu nucua' rni nú ante Diose iguale neca ye bee bene leca xiri'i nú ti benella, tunu necalla bene Israel urre lacalla bene Israel. Xne tucutsia Diose neca Diose lu ye bee bene, nu chiqui' ñia rri'inu luye bee bene enu rnacu' lunu.
45010013	Tucu nú nequie lu ichi' Stichia' Diose elu rni: “Yebee bene enu rnacu' lu Diose tsila'a bee nze'e.”
45010014	Pero, ¿xa nacu' bene lunu tunu lasca' chili arqui'beella li'inu? ¿Nu xa chili arqui' beella li'inu tunu lasca' yene' beella nú ti necanu? ¿Nu xneca yene' beella nú ti necanu nu lecati ixiule'e xa neca stichia'nu?
45010015	Nu, ¿xneca ixiule'e beella stichia'nu tunu lecati xe'la li'ibeella? Lu ichi' Stichia' Diose rni: “¡Chiqui' ñia neca chenu rriña bene enu rriñayu resuna nze'ca para nú huañi nze'ca bee bene!”
45010016	Pero la yebee bene rri'i caso bee bedichia' nze'ca' Diose, tucu nú uni profeta Isaías: “Diose Pa liñibe, ¿ti uchili arqui' stichia'lu nú rniru?”
45010017	Enze'e lunú riene' bene nzeli arqui' bene, nu lunú riene' bene neca bedichia' nze'ca' Jesucristo.
45010018	Nu, ¿xie' lasca' yene' bee bene Israel Stichia' Diose la? ¡Pero li'á nia luhua nú ubene'la' beellae! Xne lu ichi' Stichia' Diose rni: Diqui lu iliulabe uri'chia letsela Stichia' Diose, nu hasta elu máse istu lu iliulabe ubene'la' bee bene stichia'nu.
45010019	Neequie rri'á elliebacu': ¿Xie' nú la ri'i bee bene Israel beya' Stichia' Diose la? Pero li'á nia nú rri'i beella beya'e. Xne hasta hua'tu uquie'e Moisés nú uni Diose equie cuenda' beella chenu uninu: Li'á ri'á nú yiea arqui'hua lunú ri'á lubee bene enu laca bee bene Israel, nu lunú ri'á cuna li'ibeei mase nú lacabeei xi recahua, che leehua.
45010020	Nu le'ca sin nú lliqui profeta Isaías uquie'ella lunú uni Diose equie cuenda' bee bene Israel chenu uninu: Bee bene enu laca bee bene Israel mase nú né la'nabeei li'á pero ullela'beei li'á. Nu ulubelua lubeei mase nú ni' né nedichia' beei li'á.
45010021	Le'ca uquie'e profeta Isaías lunú uni Diose equie cuenda' bee bene Israel chenu uninu: “Debichia nzuquiea nú ye'tabeei lua, pero lá niarqui'beei azucu'beei nú rniaá nu rnibeei bee bedichia' nú necha neca equie cuendaa.”
45011001	La nia luhua nú utsana' arqui'la Diose bee bene Israel, xne lacane scua. Li'ihua nediya'hua nú le'ca bene Israel necaa, nu le'ca leta bee familia' Abraham nzelaa equie nú nzelaa lubee familia' Benjamin.
45011002	Asta hua'tu ucañi Diose bee bene Israel nú aca beella bee bene'nu, enze'e la tsana' arqui'nu beella. A nchiucu' arqui'hua lu ichi' Stichia' Diose elu rni: Chenu uxanabitsi profeta Elías lu Diose equie cuenda' bee bene Israel chenu unilla:
45011003	“Diose Pa liñibe, udiñila beella ye bee profeta'lu, nu unitilula beella bee ecu'cu'lu. Nu stucutsia li'á uya'naa nu le'ca niarqui' beella nú úti beella li'á.”
45011004	Pero ¿xi ucuaqui Diose lulla che? Li'inu ucuaquinu: “Uhuachulá achi mili bee bene para li'á enu lasca'li zuculliqui lu diose enu lee Baal.”
45011005	Le'ca scua nucua'a chiucu chuna bee bene Israel enu rua'a arqui' Diose, nu ucañinu beella para nú aca beella bee bene'nu.
45011006	Nu equie nú uhua'a arqui' Diose beella, enze'e ucañinu beella, nu la necane equie nú xi rri'ibeella, xne tunu ucañi Diose beella equie nú xi rri'ibeella che la aca'e equie cuenda' nú ru'a arqui' Diose beella.
45011007	Scua ungae. Bee bene Israel enu ucañi Diose, ullela'la'beella inziu' Diose equie nú nzeli arqui'beella li'inu. Pero beelá bee bene Israel lasca' llela' beella inziu' Diose, xne rla'na beella inziu' Diose tucu nú niarqui'tsiabeella, nu la cua'na beella Stichia' Diose tucu nú niarqui'nu, che uri'inu nú unga nziti arqui'beella.
45011008	Tucu nú nequie lu ichi' Stichia' Diose elu rni: “Uri'i Diose nú unga necabe elliebacu' beella, mase rlañi' beella pero neca xi neca nú la lañi'beella, nu mase riene' beella pero neca xi neca nú la yene' beella”, nu scua rri'ibeella hasta nee.
45011009	Le'ca uni David: Equie elubacu nze'ca' beei nu eluxene'beei nucua' sequienu arqui'beei nú nehuañi nze'ca beei, nu zequienune arqui'beei para nú zeca beei castiya nú rialabeei,
45011010	Nu cabe i'cu'lubeei xi necabe i'cu'lu tucu bene enu la ye'e lu, nu zecabeei xi seca tucu bene enu leca xunga tsuxe nú nehuana seca.
45011011	La nia luhua nú lunú lá zela bee bene Israel ari'i tucu nú niarqui' Diose nú unitilulabeella lu Diose, xne lacane scua. Lunú rnia luhua necane nú lá zucu' beella Stichia' Diose, che scua ulu'cu bee bene enu laca bee bene Israel nú xneca tsila'abeella, para nú scua yea arqui' bee bene Israel nu che nu' modo tsila'abeella.
45011012	Nee tunu lunú la zucu' bee bene Israel Stichia' Diose, uzibi' nucua' para nú yala beelá bee bene iliulabe eluxene' Diose, nu lunú uluachu beella lunú niarqui' Diose ri'ilubeella uzibi' nucua' para nú tsila'a bee bene enu laca bee bene Israel. ¡Chiqui' masesca'lá ñia ri'i Diose nú cha nze'ca lu cuenda' bee bene chenu zela bee bene Israel ri'i tucu nú niarqui' Diose nú ri'ibeella!
45011013	Nia luhua bee bene enu laca bee bene Israel, scua tucu nú uxe'la Diose li'á luhua para nú ixiule'a stichia'nu luhua, chiqui' rla'naa nú ri'á tucu nú riala nú ri'á,
45011014	para nú scua biase chu'u bee bene lachia Israel enu chiqui' niarqui' ri'i tucu nú rri'ihua, nu che tsila'abeella.
45011015	Neli nú equie nu né zucu' bee bene Israel Stichia' Diose, scua uyu'u modo nú xneca atsila'a beelá bee bene. Pero, ¿chiqui' masesca'lá ñia neca chenu chili arqui' bee bene Israel Stichia' Diose? neca nucua' xi neca chenu rehuañi zeca tucu bene enu unguti.
45011016	Nu scua tucu nú uri'i Diose nú nza nze'cae lu cuenda' bee bene Israel enu udetela, nucua' neca tucu seña nú le'ca scua cha nze'cae lu cuenda' beelá bee bene Israel, le'ca scua tunu rri'i Diose nú nza nze'ca lu cuenda' luu tucu aca, nu chenu nza nze'cala luu aca cua', diquineca aca cua' nza nze'ca lu cuenda' che.
45011017	Bee bene Israel neca beella xi neca tucu aca olivo, pero nu' beella enu neca xi neca ellutsa lue nú urecu', nu li'ilu enu laca bene Israel necalu xi neca tucu ellutsa' aca olivo ixi nú uyela' luhuare' ellutsaa nú urecu' lu aca olivo ze'e, chequie scua rlu'culu elunehuañi equie cuenda' luu aca ze'e.
45011018	Enze'e la tsi'lu nú maselálu lu ellutsa' aca olivo nú neca xi neca bee bene Israel. Pero tunu scua rri'ilu elliebacu', ullu'cu' arqui' nú laca li'ilu enu rdete' elunehuañi' luu aca ze'e sino que luu aca ze'e rliqui' elunehuañi'lu.
45011019	Tal vez nilu: “Neli'lu nucua', pero bee ellutsaa lu aca olivo cua' urecu'e para nú yela'a luhuare'e nu acatucunecatsea cuna aca olivo cua'.”
45011020	Neli'lu nucua', pero bee ellutsa' aca olivo nú rniru nú neca bee bene Israel urecu' bee xne la chili arquii nu li'ilu uyu'ulu luhuare'e equie nú nzeli arqui'lu Jesucristo, enze'e la aca nelliñalu sino mejora nú bi'ya li'ilu.
45011021	Xne tunu bee bene Israel enu neca xineca ellutsa lu aca olivo ze'e né hua'a arqui' Diose le'ca scua nu' beya' nú la hua'a arqui' Diose li'ilu.
45011022	Uri'i beya' nú nze'ca Diose, pero le'ca rri'inu elu usticia tucu nú necane. Nu uri'ilanu elu usticia lubee bene enu la zucu' stichia'nu, nu uri'inu nú neca nze'ca lulu. Pero riala nú huañilu tucu nú niarqui' Diose nú huañia'ahua xne canu le'ca ri'i Diose elu usticia'nu lulu.
45011023	Nu tunu bee bene Israel benchila' arqui'beella lu Diose nu chili arqui'beella Jesucristo che li'inu lu'cu cuendanu li'ibeella cuna beelá bee bene enu nzeli arqui' Jesucristo. Xne li'inu rlu'cunu poder para nú ri'inu nú acatucunecatse beella cuna beelá bee bene Israel.
45011024	Xne tunu li'ilu enu laca bene Israel necalu xi neca tucu ellutsaa aca olivo ixi nu unga tucunecatselu cuna aca olivo stila nú neca bee bene Israel, ¡xaquie nú la acane scua lubee bene Israel enu lá zucu' Stichia' Diose nú la aca tucunecatse beella stucu bese cuna beelá bee bene Israel, tunu zucu' beella Stichia' Diose!
45011025	Bee sa'a enu nzeli arquia'ahua Jesucristo nu' tucu nú la ri'ihua beya nu niarquia nú ri'ihua beya'e para nú la aca nelliñahua: bee bene Israel enu reca nziti la niarqui' zucu' Stichia' Diose, scua recae hasta bichia nú laxu chili arqui' yebee bene enu laca bee bene Israel Stichia' Diose, bee enu rqui'ña nú chili arqui'.
45011026	Chenu ungalane scua che ye bee bene Israel ri'i caso Stichia' Diose. Nu scua tsila'a beella tucu nú nequie lu ichi' Stichia' Diose elu rni: Eyeche Sión chiu'u tucu bene enu ri'i elietsa lubee bene enu nze'ta lu familia' tuxie Jacob, para nú tsana' arqui'beella nú necha neca rri'ibeella.
45011027	Che yalu stichia'a tucu nú unila nú ria'á perdona stula beella.
45011028	Pero nee lunú reca nziti bee bene Israel nu lá chili arqui'beella bedichia' nze'ca' Jesucristo, che scua nu' modo chili arqui'hua li'ihua enu laca bee bene Israel. Nu añinzuca nú scua necane pero secasca' Diose li'ibeella tucu nú ucuaqui u'nanu lubee bene'beella enu udetela.
45011029	Xne la che'e Diose elliebacu'nu, nu la yucunu lunú lia udete'nu lubee bene, nu le'ca la tsana' arqui'nu bee bene enu ucañilanu para li'inu.
45011030	Hua'tu li'ihua ne chenalahua Stichia' Diose. Pero nee equie cuenda' bee bene Israel enu la zucu' Stichia' Diose nee ulube'nu luhua nú rua'a arqui'nu li'ihua.
45011031	Nu tunu nee bee bene Israel la zucu' Stichia' Diose, recae scua para nú hua'a arqui' Diose li'ihua, pero le'ca riña bichia nú hua'a arqui'nu li'ibeella.
45011032	Uzela Diose nú sia bee bene Israel nu bee bene enu laca bene Israel la zucu' beella stichia'nu para nú hua'a arqui'nu beella.
45011033	¡Chiqui' llene neca eluxene' Diose cuna lunú recanu nu cuna lunú rri'inu beya'! Lecati ri'ibeya' xa neca elliebacu' Diose urre lunú rri'inu,
45011034	tucu nú nequie lu ichi' Stichia' Diose elu rni: “¿Ti itá ri'i beya' nú xneca neca elliebacu' Pa'ahua Diose? ¿Ti máse reca para nú nii lu Diose nú xneca ri'inu?”
45011035	Urre, “¿ti udete' xi udete' lu Diose para nú nzuquie nze'e nú ixiunu lu nze'e?”
45011036	Yebee nú nu' neca stene'nu nu li'inu ureche'nue nu yeene necane para li'inu. Enze'e riala nú lu'cu bee bene ula'na lunu diqui tiembu. Amén.
45012001	Enze'e, bee sa'a enu nzeli arquia'ahua Jesucristo, sequia nu nacua luhua, nú scua tucu nú uhua'a arqui' Diose lia'ahua, ude'tecuendahua li'ihua lu Diose xi neca tucu u'na nú nehuañi nú lecaxina nu riu' arqui' Diose. Para nú huañihua tucu nú niarqui'nu nú huañihua nu scua riala lu'cuhua ula'na lunu.
45012002	La huañihua xi nehuañi beelá bee bene enu nucua'a tiembu quie', mejora uche'ehua elliebacu'hua para nú scua che'e nú xneca nehuañihua nu scua ri'ihua beya' nú xneca niarqui' Diose nú huañihua. Nu le'ca scua ri'ihua beya' ta nú neca nze'ca nu ta nú riu' arqui' Diose, nu ta nú riala ri'ihua.
45012003	Equie nú seca Diose li'á enze'e ucañinu li'á, nu uxe'lanu li'á para nú ixiule'a stichia'nu luhua. Enze'e nialuhua, ni'tucuhua la aca nelliñiahua nú másela neca equiehua lubeelá bee bene. Mejora uri'ihua elliebacu' nze'ca equie cuenda'tsiahua tucu nú necane nu tucu nú uliqui' Diose elliebacu' lu cada tucuhua.
45012004	Xne scua tucu nú neca cuerpo' bene nú huaxi parte necane pero laca yeene sibi'i ihuale.
45012005	Le'ca scua lia'ahua enu nzeli arquia'ahua Jesucristo mase nú huaxia'ahua pero lunú nzeli arquia'ahua Jesucristo scua neca tucunecatse'ahua cuna li'inu, xne cada tucua'ahua ria'ahua lunú riala ria'ahua para nú ria'ahua elietsa lubee sa'ahua.
45012006	Nu cada tucua'ahua urene elliebacu' uliqui' Diose lua'ahua tucu nú uninu nú reca'ahua. Enze'e tunu uliqui'la Diose nú nia'ahua stichia'nu, rqui'ña nú nia'ahua stichia'nu lubee bene, equie nú nzeli arquia'ahua li'inu.
45012007	Tunu uliqui' Diose elliebacu' nú zibi'ahua lubee sa'ahua uri'ihua tucu nú necane. nu enu udete' Diose elliebacu' para nú zete' stichia'nu lubee bene rqui'ña nú zete'lla stichia'nu lubee bene.
45012008	Nu tunu necane nú udete'nu elliebacu' lulla nú nilla lubee bene rqui'ña nú scua ri'illa. Nu tunu udete'nu elliebacu' nú xi lia dete'lla lubee bene la tsuquiella nú xi ati'lla, nu enu dete'nu elliebacu' nú nibiya' rqui'ña nú bi'yalla xa nibiya'lla tucu nú rialane, nu enu udete'nu nú ri'i elietsa lubee bene enu seca elitsi rqui'ña nú ñia nzu arqui'lla ri'illae.
45012009	Uzecahua bee sa'hua nu la ri'ihua nú lia ri'itsiahuane nu uluachuhua nú necha rri'ihua, nu uri'ihua nú neca nze'ca.
45012010	Diquinu' arqui'hua uzecahua bee sa'hua xi neca tucu bichihua nu la zucu' ayahua li'ihua, nu ulu'cuhua ula'na lusa'hua.
45012011	La nebichiuhua lunú rri'ihua uri'ihua lunú riala ri'ihua, diquinu' arqui'hua xne lu Jesucristo neca enu sibi'hua.
45012012	Ñia utsu arqui'hua uhuañihua lunú nzuquie arqui'hua, nu uriqui'hua lunú nehuana secahua nu la lliquihua, nu la tsana' arqui'hua nú rnacu'hua lu Diose.
45012013	Uri'ihua elietsa lubee sa'ahua enu nzeli arqui' Jesucristo chenu nu' xi secala'cha'beella nu xi rqui'ña beella, uri'ihua elietsa lubeella. Nu chenu nu' ti rriña ni'hua uri'i nze'cahua lubeella.
45012014	Una'cu'hua lu Diose equie cuenda' bee bene enu necha rri'inu li'ihua nu le'ca una'cuhua nú cha nze'cae lu cuenda' beella nu la i'ñahua nú xi zeca beella.
45012015	Ñia utsu arqui'hua cuna bee bene enu ñia nzu arqui', nu bee bene enu nehuana nzu arqui' ulube'hua lubeella nú le'ca nehuana nzu arqui'hua cuna li'ibeella.
45012016	Uhuañi nze'cahua cuna beelá bee bene, nu la aca nelliñiahua sino que uquie'te'hua ye bee bene, nu la tsi'hua nú recasca'lahua lubeelá bee sa'hua.
45012017	La duse'ehua nú necha neca lubee bene enu rri'i nú necha neca luhua, nu ubi'yahua nú ri'ihua nú neca nze'ca lu ye bee bene.
45012018	Ula'nahua nú chiqui'sca'lá huañi nze'cahua nu la liunuhua bee bene.
45012019	Bee sa'a enu nzeli arquia'ahua Jesucristo la duse'ehua nú necha rri'inu bee bene li'ihua mejora uzelahua nú Diose dete' castiya lubeella, tucu nú rni lu ichi' Stichia' Diose elu rni: “Li'á riala ri'á elu usticia nu detea castiya lulla. Scua uni Diose Pa liñibe.”
45012020	Le'ca uninu: “Tunu bene enu rle lulu rlia'na' ude'te' nú aculla, nu tunu rrebichi'lla ude'te' nú hue'lla, xne scua lañi'lu nú chiqui' tu'lla.”
45012021	La zelalu nú ri'i nú necha neca ana lulu mejora uri'i nú neca nze'ca para nú ri'ilu ana lunú necha neca.
45013001	Yebee bene rqui'ña nú zucu' nú rnibee usticia cuna ubierno. Xne Diose udu' bee usticia cuna ubierno, nu li'inu rdete'nu elurnibiya' nú rlu'cubeella.
45013002	Enze'e bee bene enu la zucu' nú rni bee usticia le'ca la zucu'beei nú rni Stichia' Diose nu bee bene enu rri'i scua le'ca li'ibeei rla'na beei nú zeca beei castiya.
45013003	Xne bee usticia la nucua'a beella para nú dete' beella castiya lubee bene enu lecaxi ri'i, xne nucua'a beella para nú dete' beella castiya lubee bene enu necha rri'i, nu tunu la niarqui'lu nú ri'chia usticia li'ilu rqui'ña nú ri'i nze'calu, nu scua la ri'chia usticia li'ilu.
45013004	Xne scua sibi' beella lu Diose para nú acanu'beella li'ilu. Pero tunu rri'ilu nú necha neca, che xiquilu bee usticia xne la neca nú lia rlu'cu beella elurnibiya' sino que scua sibi' beella lu Diose para nú dete' beella castiya bee bene enu necha rri'i.
45013005	Enze'e rqui'ña nú zucu' bee bene nú rni bee usticia nu la acatsiae equie nú xiquibeella nú zeca beella castiya, sino que nediya' beella nú scua riala ri'ibeella.
45013006	Nu le'ca udixiuhua impuesto para nú nzenibiya'la bee usticia, xne Diose udu' li'ibeella para nú nibiya' beella nu scua sibi' beella lu Diose.
45013007	Enze'e ude'te'hua nú riala dete'hua, tunu riala nú dete'hua melu, ude'te'hua melu, nu tunu riala ixiuhua impuesto, udixiuhua impuesto. Nu uzu'cu'hua nú rni bee bene enu riala zucu'hua nú rni, nu ulu'cuhua ula'na lubee enu riala nú lu'cuhua ula'na lu.
45013008	La aca nezi'quihua lubee bene, nu lunú la yala tsana' arqui'hua neca nú zecahua bee sa'hua. Xne bee bene enu secasa', scua sucu' bee nze'e ye nú rnibiya' ley' Diose.
45013009	Xne bene enu sucu' mandamiento' Diose nú rni: “Uzeca sa'lu tucu nú secalu li'ilu.” Enu sucu' mandamiento quie', sucu'la beelá bee mandamiento nú rni: “La ri'ilu eluhuexe, la utilu bene, la ri'ilu eluhuana', la le'lu stene' sa'lu.”
45013010	Xne bene enu seca sa' la ri'illa nú necha neca lubeelá bee bene, enze'e bene enu seca sa' sucu'lalla ye nú rnibiya' ley' Diose.
45013011	Nu le'ca uri'ihua beya' xi tiempo nellua'ahua, nu uri'ihua beya' nú necala hora nú dete'ahua ellie'e. Xne nze'ta riñala bichia nú riña zeca Jesucristo stucu bese nu la lea' nú riña zecanu xi neca bichia chenu uchili arquia'ahua li'inu.
45013012	Nze laxu tiempo, nu nze'ta riñala bee bichia nú riña zecanu, enze'e rqui'ña nú tsana' arquia'ahua inziu nú necha neca nzenala'ahua nu ria'ahua puro nú neca nze'ca para nú chenala'ahua inziu nze'ca.
45013013	Rqui'ña nú huañi nze'ca'ahua, nu la ria'ahua beenú netú neca. Nu la yala nú aca'ahua uniqui nu la ria'ahua eliñi para nú chu'u modo nú ria'ahua lunú la yala ria'ahua. Nu la yala nú ria'ahua eluhuexe urre xitse stucu bee vicio, nu la yala nú liu'ahua, nu la yala nú yea arquia'ahua lu sa'ahua.
45013014	Sino que mejora uhuañihua tucu nú niarqui' Jesucristo nú huañihua, nu la yala nú huañihua lunú necha neca riu' arqui'hua.
45014001	Uri'i nze'cahua lu tucu bene enu apenatsia uchili arqui' Jesucristo nu la liu ru'uhua cuna li'illa, tunu la ri'illa elliebacu' tucu nú rri'ihua elliebacu'.
45014002	Xne nu' bee bene enu nzeli arqui' Jesucristo seca nú nu' beya' acu bene xitse pero nu'bee enu apenatsia nzeli arqui' Jesucristo, seca nú ñialá nú acu bene purotsia bee verdura para nú la aculla beenú la yala aculla.
45014003	Pero bene enu seca nú nu' beya' acu bene xitse, la yala nú huachulla bene enu seca nú la yala acu bene xitse. Nu bene enu seca nú nu' beenú la yala acu bene, la yala nú ze'ta bene bene enu racu ye nú racu, xne tucutse bene' Diose neca beella.
45014004	Enze'e, ¿ti neca bene nú ze'ta bene sa'bene enu nzeli arqui' Jesucristo equie cuenda' bee nucua'? Xne Diose nediya' tunu rri'i nzeca bene nu tunu la ri'i nze'ca bene. Nu tunu lasca' ri'i bene beya' nú xneca ri'illa, che Jesucristo rlu'cu poder para nú ri'inu elietsa lulla para nú ri'illa lunú riala ri'illa.
45014005	Le'ca scua nu' bee sa'ahua enu nzeli arqui' Jesucristo seca nú nu' bee bichia cachi nú la yala ri'i bene riña' nu nu' bee enu seca nú ye bee bichia ihuale neca. Pero lecaxi ri'i nucua' xne cada nú nzeli arqui' cada tucu bene.
45014006	Xne bene enu seca nú nu' bichia cachi nú la yala ri'i bene riña' rri'illa scua para nú lu'culla ula'na lu Diose. Nu bene enu seca nú ye bee bichia iguale neca, le'ca rlu'culla ula'na lu Diose. Nu bene enu racu ye nú racu, racullae xne nediya'lla nú Diose uliqui'i, nu rdete'lla che'tsa lunu equie cuenda'e. Nu bene enu seca nú nu' elubacu nú la yala acu bee bene, rri'illa scua xne secalla nú scua rlu'culla ula'na lu Diose nu le'ca rdete'lla che'tsa lu Diose.
45014007	Ni' tucua'ahua la nehuañia'ahua lunú niarqui'tsia'ahua, nu le'ca la atia'ahua equie nú niarqui'tsia'ahua.
45014008	Tunu nehuañia'ahua, equie cuenda' Jesucristo nehuañia'ahua nu para li'inu nehuañia'ahua, nu tunu atia'ahua, equie cuenda' Jesucristo atia'ahua nu para li'inu atia'ahua, enze'e tunu nehuañia'ahua urre atia'ahua necala'ahua para Jesucristo.
45014009	Xne para enze'e unguti Jesucristo nu uhuañi zecanu, para nú nibiya'nu sia lubee bene enu nehuañi nu sia lubee bene enu unguti.
45014010	Enze'e, ¿xiquie nú se'talu nu rluachulu bee sa'lu enu nzeli arqui' Jesucristo? Nu ye'ahua riña'ahua ante Diose para nú lualunue lu cuenda'ahua.
45014011	Xne lu ichi' Stichia' Diose rni: Nu li'á enu neca Diose enu nehuañi nia luhua nú ye bee bene zucu lliqui lua. Nu ye bee bene ni nú li'á necaa Diose, scua uni Diose.
45014012	Nu cada tucua'ahua dete'ahua cuenda lu Diose lunú xi uri'i cada tucua'ahua.
45014013	Enze'e, la yala ze'ta'ahua bee sa'ahua enu nzeli arqui' Jesucristo mejora te bi'ya'ahua lia'ahua nú la yala nú ria'ahua nú ri'i stucu bene dula.
45014014	Nu lunú necaa bene' Jesucristo, nediya nze'caa nú lacane dula nú racu bene xitse pero para bene enu seca nú leca modo nú acu bene xitse, para li'illa necane dula tunu raculla xitse.
45014015	Neequie tunu equie cuenda' beenú raculu seca sa'lu enu nzeli arqui' Jesucristo nú dula neca nú rri'ilu, nu tunu la ri'icasululla che neca nú la zecalu li'illa ubi'ya para nú la ri'i nú raculu nú ri'i sa'lu dula, xne le'canuu equie cuenda'lla unguti Jesucristo lu cruse.
45014016	Enze'e la ri'ilu xi ri'ilu para nú la ze'ta bee sa'lu li'ilu añinzuca nú li'ilu nediya'lu nú neca nze'ca nú rri'ilu.
45014017	Xne lu Diose la neca equie cuenda' nú racu bene urre equie cuenda' nú rue'e bene nú másela seca, sino que lunú máse seca ante Diose necane nú huañi bene tucu nú riala nú huañi bene nú huañilla sin xuu nu ñia nzu arqui'lla equie cuenda' Espíritu Santo.
45014018	Nu bene enu nehuañi scua equie nú nzenalalla Jesucristo, sucu'lla tucu nú niarqui' Diose, nu tucu nú riu' arqui' bee bene.
45014019	Enze'e rqui'ña nú la'na'ahua nú huañi nze'ca'ahua cuna bee sa'ahua sin xuu para nú nzeri'ila'ahua beya' xneca riala chenala'ahua inziu' Diose.
45014020	Bi'yahua xne canú equietsia beenú racuhua ri'ihua nú ri'i bee sa'hua dula, neli nú nu' beya' acu bene ye nú nu' pero lunú necha neca tunu para sa'lu enu nzeli arqui' Jesucristo neca dula lunú raculu rnitilulu li'illa che.
45014021	Enze'e tunu nu'bee sa'lu enu nzeli arqui' Jesucristo seca nú necha neca tunu acu bene mii nu le'ca necha neca nú hue' bene viñiu urre stucu nú rene, mejora la acu bene nu la hue' bene ante lulla para nú la ri'ilu nú ri'illa dula.
45014022	Añinzuca nú li'ilu nediya'lu nú lecaxi neca nú acu bene xitse, pero mejora li'itsialu cuna Diose nediya'lu nucua'. Li'á nia nú ñia neca lu cuenda' bene enu racu xitse sin nú za' arqui'lla.
45014023	Pero bene enu sa' arqui' equie nú racu, xne tunu para li'illa dula neca nú acullae nu racullae chequie e'cuñialla rri'illa dula equie nú rri'illa elliebacu' nú la neca nze'ca nú rri'illa. Ye nú rri'illa nu sa' arqui'lla chenu rri'illae rri'illa dula che.
45015001	Lia'ahua enu nzuta' arquia'ahua lunú nzeli arquia'ahua Jesucristo rqui'ña nú ria'ahua elietsa lubee bene enu lasca' tsuta' arqui' lunú nzeli arqui' Jesucristo luhuare nú ria'ahua lunú niarqui'tsia'ahua.
45015002	Sino que ye'ahua rqui'ña nú la'na'ahua nú ñia tsu arqui' bee sa'ahua. Nu rqui'ña nú ria'ahua lunú seca beella nú neca nze'ca, para nú ria'ahua elietsa lubeella nú nzeri'ilábeella beya' xneca riala chenala beella inziu' Diose.
45015003	Xne ni' Jesucristo né ri'i tucu nú niarqui'tsianu sino que unga tucu nú nequie lu ichi' Stichia' Diose elu rni: “Li'á uyucu'a ye bee bedichia' chi'qui' nú riala ni bee bene lulu.”
45015004	Ye nú nequie lu ichi' Stichia' Diose hasta hua'tu nequiene para nú ria'ahua beya' xneca huañia'ahua, nu equie cuenda' Stichia' Diose nze'ta nú rlu'cua'ahua paciencia, nu la llaca'ahua telluaquie'ahua lunú nelluaquie'ahua nú atia'ahua.
45015005	Diose enu rri'i nú rlu'cua'ahua paciencia, nu rri'i elietsa lua'ahua para nú la llaca'ahua, li'inu ri'inu elietsa luhua para nú huañihua nu aca tucunecatsehua cuna beelá bee sa'ahua tucu nú uri'i Jesucristo.
45015006	Para nú yehua tucutse nihua bedichia' nze'ca lu Diose, pa' Jesucristo.
45015007	Enze'e scua tucu nú uyucu Jesucristo li'ihua nú necahua bee bene'nu, le'ca scua uri'ihua lu ye bee sa'hua enu nzeli arqui' Jesucristo, equie nú rlu'cuhua ula'na lu Diose.
45015008	Nia luhua nú ube'ta Jesucristo lu iliulabe para nú uzete'nu Stichia' Diose lubee bene Israel nu scua ube'tanu uzibi'nu lubeella che scua uyalu tucu nú ucuaqui u'na Diose lubee bene'ahua enu udetela nu scua unga achee nú Diose sí sa'alunu stichia'nu.
45015009	Nu le'ca ube'ta Jesucristo lu iliulabe para nú equie cuenda'nu nu'bee bene enu laca bee bene Israel nibeella bedichia' nze'ca lu Diose xne rua'a arqui'nu li'ibeella, tucu nú nequie lu ichi' Stichia' Diose elu rni: Hasta lubee bene enu laca bee bene Israel nia nú ñia nze'calu, nu le'ca ulaa bee canto nu ñia ni lu cuenda'lu.
45015010	Le'ca rni stucu luhuare Stichia' Diose: Li'ihua enu laca bee bene Israel, ñia utsu arqui'hua tucu nú ñia nzu arqui' bee bene Israel.
45015011	Nu stucu luhuare Stichia' Diose rni: Ye bee bene enu laca bee bene Israel uni'hua bee bedichia' nze'ca lu Diose Pa liñibe. Cuna yebeelá bee bene iliulabe, uni'hua bee bedichia' nze'ca lunu.
45015012	Le'ca uni profeta Isaías: Lu familia' Isaí chiu'u tucu bene enu nibiya' lubee bene iliulabe, nu hasta bee bene enu laca bee bene Israel chili arqui' li'inu.
45015013	Diose enu rri'i elietsa lua'ahua nú nzeli arquia'ahua, ri'inu nú ñia nzu arqui'hua nu ri'inu nú nzuxe arqui'hua lubee sa'hua xne nzeli arqui'hua li'inu, nu equie cuenda' Espíritu Santo chiqui' nucua'aquiehua lunú liqui'nu lua'ahua.
45015014	Bee sa'a enu nzeli arquia'ahua Jesucristo li'á nediyaa nze'caa nú rri'i nze'cahua lubee sa'hua, nu chiqui' recahua hasta rnihua bezete' lubee sa'hua nu sete'hua bee sa'hua.
45015015	Añinzuca nú scua nu'bee luhuare lu carta quie' uquie'a bee bedichia' nú juerte rcu arqui'hua unia luhua nú xneca huañihua nu li'á rnia scua luhua equie cuenda' poder' Diose nú uliqui'nu lua.
45015016	Para nú zibi'a lu Jesucristo nu ixiule'a bedichia' nze'ca' Diose lubee bene enu laca bee bene Israel para nú huañibeella tucu nú niarqui' Diose nú huañi beella, nu la lu'cu beella dula ante Diose equie cuenda' Espíritu Santo.
45015017	Nu xiquie nú rni nze'caa lu cuendaa como bene' Jesucristo nú necaa equie nú sibi'a lu Diose,
45015018	pero lecaxi aca nia nu rri'á tunu leca nú rri'i Jesucristo elietsa lua, xne li'inu rri'inu elietsa lua para nú ri'á elietsa lubee bene enu laca bee bene Israel para nú chili arqui'beella Diose nu zucu' beella stichia'nu, nú nzelila arqui'beella, equie nú unila lubeella nu lunú rlañi' beella xneca nehuañia.
45015019	Nu le'ca xne ulañi'la'hua ye bee milagro cuna ye beenú uyanu arqui'hua unga equie cuenda' Espíritu Santo. Che scua udixiule'a bee bedichia' nze'ca' Jesucristo yebee luhuare, desde Jerusalén nu hasta lu iliu nú lee Ilírico.
45015020	Xne scua neca elliebacu' nú rri'á, nú ixiule'a bedichia' nze'ca' Jesucristo. Pero la ixiule'ene elu uquixie rixiule'ela benene sino que rixiule'ene elu lasca'lí yene' bene equie cuenda' stichia' Jesucristo.
45015021	Tucu nú nequie lu ichi' Stichia' Diose elu rni: Bee bene enu lasca' yene' equie cuenda'nu chulu beella li'inu, nu bee bene enu lasca' ri'i beya' equie cuenda'nu ri'i beella beya'.
45015022	Lunu uya'a ye bee luhuare elu unila luhua nú nza'a enze'e lá llucha'a ayelabi'ya li'ihua añinzuca nú huaxi bese uniarquia ayelabi'ya li'ihua.
45015023	Pero nee lunú ula'xulá rixiule'a Stichia' Diose ye bee luhuare ca'a nu como hasta hua'tu niarquia nzelabi'ya li'ihua,
45015024	enze'e nee rri'á elliebacu' nú nzelabi'ya li'ihua chenu nza'a España. Nu chenu nzelabi'ya li'ihua, nu chenu udetela bee bichia nú ñia nzu arquia nú ubelabi'ya li'ihua, che ri'ihua elietsaa nú nza'a España.
45015025	Pero nee rluti nza'xua Jerusalén nzeyua elietsa lubee sa'ahua enu nzeli arqui' Jesucristo nucua'a ze'e.
45015026	Xne bee bene lu iliu Macedonia cuna bee bene lu iliu Acaya enu nzeli arqui' Jesucristo uri'i beella elliebacu' nú quiete' sa'beella melu nú dete' beella lubee bene enu seca elitsi nucua'a Jerusalén, enu le'ca nzeli arqui' Jesucristo.
45015027	Nu elliebacu' e'cubeella uchiu'u nú xe'la beella elietsa cua', añinzuca nú scua riala ri'ibeella lubee bene Israel xne neca xi neca nú nezi'qui beella lubee bene Israel xne equie cuenda' bee bene Israel uriña Stichia' Diose lubeella, nu nee li'ibeella enu laca bee bene Israel, neca nze'cae nú ri'i beella elietsa lubee bene Israel cuna lunú rlu'cu beella.
45015028	Enze'e chenu la'xua lunú rri'á nu detecuendaa elietsa cua' lubeella, che nza'a España nu chenu dete'a lachihua che nzelabi'ya li'ihua.
45015029	Li'á nediya nze'ca nu chenu nzelabi'ya li'ihua nu' huaxi nú nia luhua equie cuenda' Jesucristo.
45015030	Nee equie nú ye'la'ahua se'cala'ahua Jesucristo, nu equie nú seca Espíritu Santo lia'ahua nacua luhua nú ri'ihua elietsa lua nacua'ahua lu Diose equie cuendaa.
45015031	Na'cuhua lu Diose nú ri'inu elietsa lua chenu nzua leta bee bene Judea enu lá chili arqui' Jesucristo, nu le'ca na'cuhua lunu nú bee sa'ahua enu nzeli arqui' Jesucristo bee enu nucua'a Jerusalén, yucu beella elietsa nú nza'a nzetsa'na para li'ibeella.
45015032	Enze'e tunu zela Diose nú acane scua che ñia nzu arquia nzelabi'ya li'ihua, che nu' beya' tselachia diquila nú nzua cuna li'ihua.
45015033	Nu Pa'ahua Diose enu rliqui' nú nzuxe arquia'ahua nzu cuna li'ihua. Amén.
45016001	Nee nú nza Febe lachihua una'a enu neca sa'ahua enu nzeli arqui' Jesucristo, nu sibi'lla li'ñi Indu nú nzucu eyeche Cencrea.
45016002	Uyucu nze'cahualla lu cuenda' Jesucristo, tucu nú riala nú ria'ahua lubee sa'ahua enu nzeli arqui' Jesucristo. Le'ca uri'ihua elietsa lulla lu xitse nú rqui'ñalla, xne chiqui' uri'illa elietsa lu huaxi bee bene nu le'ca uri'illa elietsa lua.
45016003	Uri'ihua saludar Aquila cuna una'lla Priscila, li'ibeella enu rri'i elietsa lua, nú rixiule'eru stichia' Jesucristo.
45016004	Li'ibeella enu hasta uniarqui' ati equie cuendaa para nú la atia, enze'e rdetea che'tsa lubeella. Nu la necane nú li'itsia rdetea che'tsa lubeella. Le'canu bee sa'ahua enu nzeli arqui' Jesucristo enu laca bee bene Israel rdete' che'tsa lubeella.
45016005	Uri'ihua saludar bee sa'ahua enu nzeli arqui' Jesucristo, li'ibeella enu riete'sa' ni'i Priscila nu Aquila uri'ihua saludar Epeneto enu rquietea, enu rlutilá uchili arqui' Jesucristo lu iliu Asia.
45016006	Uri'ihua saludar María, li'illa enu chiqui' uri'i elietsa luhua.
45016007	Uri'ihua saludar bee bene lachia Adrónico nu Junias, enu ullutsenua ni'cu'. Nu chiqui' seca bee Apóstol li'ibeella, nu rlutilá beella uchili arqui'beella Jesucristo luquela li'á.
45016008	Le'ca uri'ihua saludar bene enu lee Amplias enu rquietea enu chiqui' se'ca, lunú necaru bene' Jesucristo.
45016009	Uri'ihua saludar Urbano enu rri'i elietsa lua nú sibi'a lu Jesucristo. Le'ca uri'ihua saludar bene enu rquietea lee Estaquis.
45016010	Uri'ihua saludar Apeles enu ulube' nú neli nzeli arqui' Jesucristo, nu le'ca uri'ihua saludar familia' Aristóbulo.
45016011	Uri'ihua saludar bene lachia enu lee Herodión, nu le'ca uri'ihua saludar familia' Narciso, li'ibeella enu le'ca nzeli arqui' Jesucristo.
45016012	Uri'ihua saludar Trifena cuna Trifosa, bee una'a enu sibi' lu Jesucristo. Le'ca uri'ihua saludar Pérsida, una'a enu nediya'ahua nú chiqui' uzibi' lu Jesucristo.
45016013	Uri'ihua saludar Rufu, enu neli nzeli arqui' Diose nu le'ca uri'ihua saludar na'lla, bene enu se'caa tucu nú se'caa naa.
45016014	Uri'ihua saludar Asíncrito, nu Flegonte, Hermas, Patrobas, Hermes cuna beelá bee bene enu nucua'a cuna li'ibeella enu le'ca nzeli arqui' Jesucristo.
45016015	Uri'ihua saludar Filólogo, Julia nu Nereo nu cuna zanalla, nu le'ca uri'ihua saludar Olimpas cuna beelá bee bene enu nucua'anu beella, enu le'ca nzeli arqui' Jesucristo.
45016016	Nu li'á nia luhua: Nú uni'hua Diose lubee sa'hua tucu nú riala nú ri'ihua, nu ca'a yebee sa'ahua enu nzeli arqui' Jesucristo xe'labeella saludo luhua.
45016017	Bee sa'a enu nzeli arquia'ahua Jesucristo zequiaa nu nacua luhua, nú bi'yahua li'ihua lubee bene enu rri'i nú rle'esa'a bee bene, nu sequienubeei bee bene. Xne urene sete'beei bee bene luquelá nú ungahua nu la ri'icasohua beei.
45016018	Xne li'ibeei la zibi'beei lu Jesucristo, nu li'ibeei rri'ibeei lunú niarqui'tsiabeei, nu cuna bee bedichia' nú ñiase nu cuna bee bedichia' nze'ca nú rnibeei rri'ibeei ana bee bene enu la chulu Stichia' Diose, urre bee bene enu apena uchili arqui' stichianu.
45016019	Pero yebee luhuare nediya' bee bene nú neli sucu'hua Stichia' Diose nu nzenalahuane nu ñia nzu arquia, nu niarquia nú cua'atsiñahua ri'ihua nú neca nze'ca nu ubi'yahua li'ihua para nú la ri'ihua nú necha neca.
45016020	Diose enu rri'i nú nzuxe arquia'ahua li'inu ri'inu elietsa luhua para nú la ria' beze'lu ana luhua nú ria'ahua dula nu Jesucristo enu rnibiya' ri'i nú cha nze'ca lu cuenda'ahua.
45016021	Timoteo enu rri'i elietsa lua, nú rixiule'eru Stichia' Diose xe'lalla saludo luhua, le'ca esquie bee bene lachia enu lee Lucio, nu Jasón, nu Sosípater xe'la saludo luhua.
45016022	Tercio enu rquie'e stichia'a lu carta quie' le'ca xe'lalla saludo luhua equie cuenda' Jesucristo.
45016023	Le'ca xe'la Gayo saludo luhua, nu ni'lla nzucua'a nu le'ca sana'lla ni'lla riete'sa' ye bee sa'ahua enu nzeli arqui' Jesucristo. Nu Erasto enu neca Tesorero eyeche quie' cuna sa'ahua enu nzeli arqui' Jesucristo lee Cuarto xe'labeella saludo luhua.
45016024	Nu Jesucristo ri'i nú cha nze'ca lu cuenda' yehua. Amén.
45016025	Dete'ahua che'tsa lu Diose xne rri'inu elietsa luhua, nú nze acaláhua nu nzeri'iláhua beya' lunú nzuta' arqui'hua lu bedichia' nze'ca' Jesucristo, tucu nú uzetela li'ihua nú xneca tsila'ahua, xne scua neca elliebacu' Diose hasta chenu lasca' quixie iliulabe, elliebacu' nú lá ri'i bee bene beya' desde chenu uquixie iliulabe.
45016026	Pero nee nediya'la'ahua elliebacu' Diose nu uri'ila'ahua beya' equie cuenda' ichi' nú uquie'e bee profeta tucu nú unibiya' Diose lubeella enu rlu'cu elunehuañi nú la laxu nu ye bee luhuare riene' bee bene Stichia' Diose, nú uquie'e bee profeta para nú chili arqui' bee bene Jesucristo nu zucu' bee bene stichia'nu.
45016027	Tucutsia Diose enu reca yeene. ¡Chiqui' riala nú lu'cua'ahua ula'na lunu, ye tiembu equie cuenda' Jesucristo! Amén.
46001001	Li'á Pablo, enu ucañi Diose para nú aca apóstol' Jesucristo. Nu cuna sa'ahua Sóstenes enu le'ca nzeli arqui' Jesucristo nzunua ca'a,
46001002	nu li'á rquie'a cartaquie' luhua bee bene enu nzeli arqui' Stichia' Diose eyeche llene Corinto, li'ihua enu leca' xiná lu Diose equie cuenda' Jesucristo, nu ucañila Diose li'ihua para nú necahua bee bene'nu cuna ye beelá bee bene enza stucu luhuare enu le'ca nzelila arqui' Jesucristo, li'inu enu rnibiya' lua'ahua nu lubeella.
46001003	Diose Pa'ahua cuna Jesucristo enu rnibiya' lua'ahua ri'i nú cha nze'ca lu cuenda'hua nu ñia tsu arquia'ahua.
46001004	Li'á la zañia rdetea che'tsa lu Diose equie cuenda'hua, scua tucu nú uri'inu elietsa luhua, xne nzeli arqui'hua Jesucristo.
46001005	Xne equie cuenda' li'inu chiqui' uri'i Diose elietsa luhua, nu lia uliqui'nu ye clasia' elliebacu' luhua para nú ri'ihua beya' stichia'nu, nu acahua nihuane lubee bene.
46001006	Scua achee neca nú neli neca nú ubene'la'hua equie cuenda' Jesucristo desde nú uchili arqui'hua li'inu.
46001007	Nu la ri'i falta nú rri'i Diose elietsa luhua diqui nú nucua'aquiehua bichia nú riña zeca Jesucristo enu rnibiya' lua'ahua.
46001008	Nu Diose ri'i elietsa luhua para nú tsuta' arqui'hua lunú nzeli arqui'hua li'inu diqui tiembu para nú la lu'culihua dula bichia nú riña zeca Jesucristo.
46001009	Xne neli sa'alu Diose sticha'nu, nu li'inu necanu enu ucañi li'ihua para nú aca tucu necatsehua cuna Jesucristo enu rnibiya' lua'ahua.
46001010	Bee sa'a enu nzeli arquia'ahua Jesucristo, equie cuenda'nu zequiea luhua nú aca tucu necatsehua nu la le'esa'hua. Nu uhuañi nze'cahua nu tucutsia elliebacu' uri'ihua.
46001011	Scua rnia luhua bee sa'a enu nzeli arquia'ahua Jesucristo, xne ungabiyalá nú nu' xuu letahua, scua udixiule'e bee familia' Cloé lua.
46001012	Li'ibeella rnibeella nú nu'hua enu rni: “Li'á neca bene' Pablo”; le'ca nu' bee enu rni: “Li'á neca bene' Apolos”; nu le'ca nu' beelá bee enu rni: “Li'á neca bene' Pedro”; nu le'ca nu' bee enu rni: “Li'á neca bene' Jesucristo.”
46001013	Pero li'á nia luhua nú tucutsia neca Jesucristo xne li'á lá atia lu cruse equie cuenda' stulahua, nu le'ca lá rinzahua equie cuenda' li'á.
46001014	Che'tsalá Diose nú ni'tucuhua lá rinzaa urinzatsia Crispo nu Gayo.
46001015	Scua leca modo nihua nú urinzahua equie cuenda' li'á.
46001016	Nu le'ca urinzaa bee familia' Estéfanas, pero la llucu' arquia tunu tilá urinzaa.
46001017	Xne lá xe'la Jesucristo li'á para nú rinzaa bee bene sino que uxe'lanu li'á para nú ixiule'a stichia'nu lubee bene para nú nu' modo tsila'a bee bene. Nu la nia lubee bene bee bedichia' nú zecalullie' beella lua, luguare nú chenu cuenda beella xinu unguti Jesucristo lu cruse.
46001018	Ye nú rnia'ahua equie cuenda' xiquie nú unguti Jesucristo lu cruse lecaxi sibi'i para bee bene enu nenitilula lu Diose pero para lia'ahua enu utsila'ala Diose, chiqui' huaxi seca nú unguti Jesucristo lu cruse xne scua rria'ahua beya' nú chiqui' reca Diose.
46001019	Nu lu ichi' Stichia' Diose rni: Nitilua nú reca elliebacu' bee bene enu reca, nu nitilua nu netsiñia bee bene enu chiqui' netsiñia.
46001020	Nu nee ¿ca nucua'a bee bene enu rni nu chiqui' reca elliebacu'? ¿Nu ca nucua'a bee ulaxcuela enu reca ley? Nu le'ca ca nucua'a bee bene enu rni nú reca ye beenú nu' lu iliulabe quie', nu para Diose lecaxi zibi' lunú reca elliebacu' bee bene.
46001021	Nu equie nú reca elliebacu' Diose nediya' nze'ca'nu nú lá chulu bee bene illiulabe li'inu, lunú recatsia elliebacu' beei, enze'e uri'inu elliebacu' nú tsila'anu bee bene equie cuenda' stichia'nu nú sete'ahua bee bene. Nu bee bene enu tsila'a neca bee enu nzeli arqui' li'inu, añinzuca nú neca xi neca nú lecaxi zibi' nú sete'ru bee bene.
46001022	Bee bene Israel niarqui' beella lañi'beella bee milagro nú rri'iru para nú chili arqui'beella, nu bee bene enu laca bee bene Israel niarqui' beella nú aca beella beenú máse neriña' neca, para nú chili arqui' beella.
46001023	Pero li'iru lunú sete'ru bee bene necane nú xinu unguti Jesucristo lu cruse, nu lá niarqui' bee bene Israel nú chili arqui'beella li'inu, xne para li'ibeella leca modo ati Jesucristo, nu para bee bene enu laca bee bene Israel lecaxi sibi' nú sete'ru bee bene.
46001024	Pero para bee bene enu nzeli arqui' Diose, sia bee bene enu laca bee bene Israel, nu sia bee bene enu neca bee bene Israel, equie cuenda' Jesucristo achee nú rlu'cu Diose poder nú recanu.
46001025	Xne hasta beenú seca bee bene nú la zibi' uri'i Diose, necane lunú másesca'lá sibi' luquelá nú reca bee bene iliulabe. Nu hasta lunú reca Diose rri'i nú máse lle'na neca, máse secae luquelá nú reca bee bene iliulabe.
46001026	Uri'ihua beya' bee sa'a enu nzeli arquia'ahua Jesucristo, nú chiuculi' bee bene enu nzeli arqui' li'inu bee enu seca bee bene nú chiqui' reca lu iliulabe quie', nu chiuculi' enu nzeli arqui' li'inu enu rnibiya' lu iliulabe quie', nu le'ca chiuculi' bee enu nzeli arqui' li'inu nze'ta leta bee familia' bee bene enu neca equie lu iliulabe quie'.
46001027	Pero Diose ucañi bee bene enu laca, para nú chiu'u elu netu' bee bene enu chiqui' reca, nu ucañinu bee enu lle'natsia rnibiya' lu iliulabe quie' para nú chiu'u elu netu' bee enu chiqui' rnibiya'.
46001028	Diose ucañi bee bene enu seca bee bene iliulabe nú lecaxi sibi', bee bene enu seca bee bene iliulabe nú lecaxi reca. Bee bene enu lecati neca lu iliulabe quie', para nú nitilu lunú rnibiya' bee bene enu nu' ti neca lu iliulabe quie'.
46001029	Nu scua necane para nú lecati aca nelliñia lu Diose.
46001030	Nu nee equie cuenda' Diose neca tucu necatselahua cuna Jesucristo, nu equie cuenda'nu ungutia'ahua elliebacu' nú reca nze'ta lu Diose. Nu equie cuenda'nu neca'ahua xi neca bene enu la lu'cua' dula nu leca' xi na'ahua lunu, nu li'inu udixiulanu equie cuenda' stula'ahua.
46001031	Scua necane para nú yalu tucu nú nequie lu ichi' Stichia' Diose elu rni: “Tunu nu' bene enu niarqui' aca nelliñia, máse neca nze'ca nú aca nelliñialla equie cuenda' Jesucristo.”
46002001	Bee sa'a enu nzeli arquia'ahua Jesucristo li'ihua nediya'hua nú chenu uya'a lachihua, unia Stichia' Diose luhua, lá nia luhua bee bedichia' nú neyaañi o bee bedichia' nú neriña' ri'ihua beya',
46002002	mientra nú nzua cuna li'ihua, lá nia stucu nú rene luhua, unitsia luhua tucutsia equie cuenda' Jesucristo para nú ri'ihua beya' xiquie nú ungutinu lu cruse.
46002003	Chenu uriña lachihua necaa tucu nú neca tucu bene enu la lu'cu juerza' nu hasta recatse'tse'a nú xiquia chenu uriña luhua.
46002004	Le'ca chenu unia luhua Stichia' Diose, lá nia luhua bee bedichia' nú ri'á ana li'ihua cuna stichia'a, sino que uri'á ana nú uchili arqui'hua Jesucristo equie cuenda' Espíritu Santo nu cuna poder' Diose.
46002005	Para nú aca achee nú lunú nzeli arquia'ahua Jesucristo necane equie nú reca Diose rri'i nu lacane lunú recatsia elliebacu' bee bene iliulabe.
46002006	Añinzuca nú chenu sete'ahua bee bene enu másela reca Stichia' Diose, sete'ahua beella equie cuenda' elliebacu' nú reca nú nze'ta lu Diose, nu la necane elliebacu' nú reca bee bene iliulabe quie' nu le'ca lacane xi neca elliebacu' nú rlu'cu bee enu rnibiya' lu iliulabe quie', elliebacu' nú nze'ta bichia nú nitilu.
46002007	Sino que rnia'ahua elliebacu' nú reca nze'ta lu Diose, elliebacu' nú unga xi neca tucu nú a'chi' neca para lubee bene iliulabe nú xneca riña bee bene lu Diose. Nu elliebacu' cua' unila Diose desde ante nú quixie iliulabe.
46002008	Bee nucua' neca nú lá ri'i bee bene enu rnibiya' lu iliulabe quie' beya', xne tunu uri'i beella beya' nucua', lá quie'e beella Jesucristo lu cruse, li'inu enu rnibiya'.
46002009	Pero lu ichi' Stichia' Diose rni: Ni' tucu bene lecati ulañi', nu ubene', nu ni' lá ri'i elliebacu' lunú nu'che' Diose para bee bene enu seca li'inu.
46002010	Pero ulube'la Diose nucua' lua'ahua equie cuenda' Espíritu Santo nú nzu cuna lia'ahua, xne Espíritu Santo nediya' yeene, hasta beenú máse neriña' ri'i bene beya' nze'ta lu Diose.
46002011	Li'ihua nediya'hua nú lecati ri'i beya' nú xi elliebacu' rri'i tucu bene, espíritu'tsialla nediya' xi elliebacu' rri'illa. Scua necane xne tucutsia Espíritu' Diose nediya' xi rri'inu elliebacu'.
46002012	Nu lia'ahua enu nzenalala inziu' Diose, la nehuañia'ahua cuna espíritu nú nu' lu iliulabe quie' sino que nehuañila'ahua cuna Espíritu Santo nú uliqui' Diose, para nú equie cuenda' Espíritu Santo ria'ahua beya' luye nú uliqui' Diose lua'ahua lunú chiqui' nze'canu.
46002013	Nu bee nucua' neca nú sete'ahua bee bene, pero lacane lunú necatsia elliebacu'ahua, sino que Espíritu Santo neca enu rlube' lua'ahua nú xneca sete'ahua bee bene. Nu scua sete'ahua lunú neca cuenda' Diose lubee bene enu nehuañi cuna Espíritu Santo.
46002014	Pero bee bene enu la nehuañi cuna Espíritu Santo la chili arqui' lunú neca cuenda' Diose, xne para li'ibeei necane nú la zibi'. Enze'e la ri'ibeei beya' lunú neca cuenda' Diose, xne hasta cuna elietsa' Espíritu Santo rri'i bee bene beya' lunú neca cuenda' Diose.
46002015	Pero bee bene enu nehuañila cuna Espíritu Santo equie cuenda' Espíritu Santo rri'illa beya' luye lunú neca cuenda' Diose, nu ni'tucu bee bene enu la nehuañi cuna Espíritu Santo la ri'i beya' xiquie nú rri'i benecua' beya' lunú neca cuenda' Diose.
46002016	Lu ichi' Stichia' Diose rni: “Lecati nu'lu elliebacu' Diose para nú nilla lu Diose nú xi ri'inu.” Pero lia'ahua equie cuenda' Espíritu Santo neca tucu necatsela elliebacua'ahua cuna Jesucristo nu Diose.
46003001	Bee sa'a enu nzeli arquia'ahua Jesucristo, chenu nzua cuna li'ihua lá nia luhua xi neca bene enu chiqui' reca Stichia' Diose, li'á unia luhua Stichia' Diose xi neca bene enu lle'natsia reca Stichia' Diose xi neca bee bene enu apenatsia uchili arqui' Jesucristo.
46003002	Unia luhua bee bedichia' nú laca neriña', tucu nú rdete' bene nichi rue' endu' me', xne lacasca'nu acunu tucu nú racu bene. Nu ni' nee leca modo nia luhua xi neca bee bene enu recala Stichia' Diose,
46003003	xne nehuañisca'hua xi nehuañi beelá bee bene, ria arqui'hua lu sa'hua nu rliuhua, nucua' rlube' nú nehuañisca'hua xi nehuañi bee bene enu la chenala inziu' Diose.
46003004	Xne chenu rnihua: “Li'á neca bene' Pablo”, urre chenu le'ca rnihua: “Li'á neca bene' Apolos”, ¿xie' lanu scua achee nú rri'isca'hua tucu nú rri'i titse bee bene la?
46003005	Pero li'á nia luhua: ¿Nú tineca Pablo nu tineca Apolos? Rri'ihua beya' nú necaru bee enu sibi' lu Diose para nú uchili arqui'hua Diose, nu cada tucuru rri'itsia lunú uliqui' Diose nú rri'iru.
46003006	Nu li'á necaa xi neca tucu bene enu rdu'nii ebichi, nu Apolos neca xi neca enu su'e, pero Diose neca enu rri'i ru'cue. Xne li'inu necanu enu rri'i nú nzechululáhua stichia'nu.
46003007	Xne sia bene enu rdu'nii ebichi nu sia bene enu su'e lecati neca beella. Sino que Diose neca enu rri'i yeene, xne li'inu rri'inu nú rru'cu ye nú rdu'nii bene.
46003008	Le'ca scua li'á cuna Apolos tucutse iguale sibi'ru lu Diose, nu nediya'ru nú Diose liqui' lunú rialaru equie cuenda' riña' nú uliqui'nu nú rri'i cada tucuru.
46003009	Enze'e li'á cuna Apolos tucutse sibi'ru lu Diose. Nu li'ihua necahua xi neca yu' Diose nú rri'iru riña'lu, nu li'ihua necahua xi neca tucu ni'i nú rreche' Diose.
46003010	Nu lunú chiqui' nze'ca Diose enze'e ucañinu li'á para nú ixiule'a stichia'nu lubee bene. Xi neca tucu bene enu ri'ya nú acache' nze'ca simiendo' tucu ni'i. Nu bee bene enu nzetixiule'ela Stichia' Diose, li'ibeella neca beella xi neca bee bene enu nze reche'la ni'icua. Pero rqui'ña nú bi'ya beella xneca rreche' beellae.
46003011	Xne la yala che'e beella simiendo nú ureche'lá, nu simiendo cua' neca nú nzeli arqui' bee bene Jesucristo.
46003012	Nu bee bene enu nzetixiule'e Stichia' Diose, bee enu neca xi neca enu reche'e ni'i equie simiendo, tunu reche' beellae cuna oro, plata, urre quie nú huaxi seca, urre cuna ala, urre cuna quii, urre ixi, nucua' rni tunu sete' beella tucu nú rialane urre la zete' beella tucu nú rialane.
46003013	Pero chenu riña bichia nú ri'i Diose elu usticia'nu, che aca chee xa neca riña' nú uri'ibeella. Xne bichia ze'e aca preu beella xi reca preu beenú reca preu luquii para nú ri'i bee bene beya' tunu uzibi' urre lá zibi' lunú uri'i cada tucu beella.
46003014	Nu tunu uzibi' nú uri'illa tucu nú rreche' tucu bene tucu ni'i nú leca modo chiqui, chequie ati'lla lunú riala ati'lla lunú uri'illa.
46003015	Pero tunu la zibi' lunú uri'illa, che zecalla xi seca tucu bene enu riqui ni' nu apenatsia sila'alla lu quii ze'e, xne tsila'alla pero lecalí xi ati'lla.
46003016	Uri'ihua beya' nú li'ihua necahua xi neca indu' Diose, xne nzula Espíritu Santo'nu cuna li'ihua.
46003017	Tunu nu' bee bene enu rri'i nú rnitilu bee bene' Diose, chequie Diose nitilu bee benecua' equie nú rnitilu beei indu' Diose nú necale'yala, nu li'ihua necahua indu cua'.
46003018	Lecati zequienu le'catsia li'i: Tunu nu' tahua seca nú chiqui' reca elliebacu' nú nu' lu iliulabe quie', nzalá nú aca lle'na arqui'lla lu Diose para nú dete'nu nú chiqui' aca elliebacu'lla.
46003019	Xne ante Diose lecaxi zibi' elliebacu' bee bene iliulabe, nu tucu parte lu ichi' Stichia' Diose rni: “La zela Diose nú chiu'u nze'ca nú rri'i tucu bene enu seca nú chiqui' netsiñia elliebacu' nú rri'illa tucu nú la neca nze'ca.”
46003020	Le'ca rni stucu parte lu ichi' stichia'nu: “Diose nediya' nze'ca' xneca neca elliebacu' bee bene enu seca nú chiqui' reca elliebacu' pero para li'inu lecaxi zibi' elliebacu' beella.”
46003021	Enze'e ni'tucu bee bene la yala nú aca nelliñianu tucu bene urre stucu bene. Xne scua tucu nú nzelila arqui'hua Jesucristo yela beenú neca stene'hua.
46003022	Necalaru bee bene'hua, xi neca li'á Pablo, Apolos nu Pedro para nú ri'iru elietsa luhua cuna Stichia' Diose, nu neca stenelahua iliulabe, lunú nehuañi bee bene, nu eluti cuna ye beenú nu' cuna beenú entalá, ye bee nucua' neca stene'hua.
46003023	Nu li'ihua necalahua bee bene' Jesucristo, nu Jesucristo neca Lli'ñi Diose.
46004001	Enze'e ulu'cu cuendahua nú li'iru necatsiaru enu sibi' lu Jesucristo para nú zete'ru bee bene nú xa neca elliebacu' Diose, nú lá ri'i bee bene beya' hasta hua'tu.
46004002	Pero li'ihua nediya'hua nú tucu moso' riala ri'i ye lunú riala ri'i para nú lu'cu patron'lla confianza lulla.
46004003	Enze'e lecaxi ri'i tunu xi rnihua equie cuendaa urre xi rni bee usticia equie cuendaa, xne ni' li'á leca modo nú nia xa necaa ante Diose.
46004004	Xne mase se'ca nú rri'a tucu nú necane pero laca equie cuenda' nucua' nú nia nú lecaxi dula rlu'cua ante Diose, xne tucutsia Jesucristo nediya' xneca rri'a.
46004005	Enze'e la yala nú ze'tahua sa'hua nú ti rri'i nze'ca nu ti enu la ri'i nze'ca, sino que utsa'nahua nucua' para bichia chenu riña Jesucristo. Li'inu lube'nu nú xa neca cada tucu bene, nu bichia ze'e aca chee nú xa neca elliebacu' cada tucu bene, che bichia ze'e ria'ahua beya' xi bedichia' nze'ca ni Diose lu cuenda' cada tucua'ahua.
46004006	Bee sa'a enu nzeli arquia'ahua Jesucristo, yebee nú rnia luhua neca nze'cae para li'ihua. Li'á cuna Apolos necaru tucu ejemplu para li'ihua, para nú acahua nu la nihua lunú la nequie lu ichi' Stichia' Diose, nu para nú lecati aca nelliñia nu ni nze'ca lu cuenda' tucu bene, nu la ni nze'ca lu cuenda' stucu bene.
46004007	Xne ni'tucu bene la neca equielá lu stucu bene, xne ye nú rlu'cuhua Diose rliqui'i luhua, nu tunu Diose rliqui' nú rlu'cuhua, ¿xiquie nú reca nelliñiahua? Xi neca nú rlu'cuhuane lu cuenda' e'cutsiahua.
46004008	Li'ihua secahua nú lecaxi seca la'cha'hua nu rlu'cuhua ye nú rqui'ñiahua, nu secahua nú necahua xi neca arre nu lecaxi rqui'ñiahua equie cuenda'ru ¡Ala' nú neli nú necahua arre para nú anibiya'ru cuna li'ihua!
46004009	Se'ca nú li'iru bee apóstol, Diose ucañi li'iru nú necaru xi neca tucu bene enu la neca equie, xi neca bee bene enu necha rri'i riala nú ati, nu secalullie' bee ángele cuna bee bene iliulabe lunú se'caru.
46004010	Nu li'iru equie cuenda' nú rixiule'eru stichia' Jesucristo, bee bene seca beei nú netunduru, pero li'ihua nelliñiahua nú chiqui' recahua xne nzeli arqui'hua li'inu. Nu li'iru se'caru xi seca bene enu nechiula', nu li'ihua secahua nú lecaxi zeca la'cha'hua, nu le'ca rlu'cu bee bene ula'na luhua, pero li'iru rluachu bee bene.
46004011	Hasta nee, bichia quie' si'ru nú rlia'na'ru, rrebichi'ru, nu rri'i falta xucuru. Nu xitse rri'inu bee bene li'iru, nu la lu'curu ni'i e'curu,
46004012	nu hasta chiqui' xaca'ru rri'iru riña', para nú nehuañiru. Chenu riquichi'qui' bee bene li'iru, che rcuaquiru lubeei cuna bedichia' nze'ca, nu rriqui'ru lu ye nú xi rri'inu beei li'iru.
46004013	Nu chenu rta'beei eluquichia' li'iru, che rni nze'caru lubeei. Nu hasta nee necatsiaru xi neca ixi lubee bene nu le'ca necatsiaru xi neca beenú lecali xi zibi' secabeei.
46004014	La quie'a carta quie' luhua para nú ri'á nú tu'hua, li'á rquie'a carta quie' luhua para nú nia bezete' luhua xi neca bee endua xne chiqui' se'cahua.
46004015	Xne mase rlu'cuhua chi'i mili bee bene enu sete' li'ihua stichia' Jesucristo, pero tucutsia li'á neca xi neca tucu pa para li'ihua xne equie cuenda' li'á uchili arqui'hua Jesucristo chenu uzeteahua bedichia' nze'ca'nu.
46004016	Enze'e nacua luhua, nú uhuañihua tucu nú nehuañia.
46004017	Xne para nucua' xe'laa Timoteo luhua para nú enta bi'yalla li'ihua, li'illa enu chiqui' se'caa xi se'ca tucu endua, li'illa enu neli nzeli arqui' Jesucristo. Li'illa ellu'cu' arqui'lla li'ihua xneca nehuañia lunú nzeli arquia Jesucristo, xne scua tucu nú nehuañia, scua neca nú setea bee bene nú xneca riala huañi bee bene enu nzeli arqui' Jesucristo ye bee luhuare elu nza'a.
46004018	Nu'hua seca nú tia la yelabi'ya'a li'ihua, che le'catsia li'ihua reca nelliñiahua nú nehuañi nze'cahua.
46004019	Pero tunu zela Diose la lea' nzelabi'ya li'ihua, che ri'á beya' tunu neli nehuañi beella tucu nú rnibiya' Diose o lia rnitsia beella nucua'.
46004020	Xne lunú nehuañi bee bene tucu nú rnibiya' Diose, lacane purotsia bee bedichia' sino que rqui'ña nú ria'ahua tucu nú rnibiya' Diose.
46004021	¿Xi niarqui'hua nú ri'á chenu nzelabi'ya li'ihua, nú qui'yahua ri'á la, o nú zecaa li'ihua nu ni nze'ca luhua la?
46005001	Li'á ubenelaa nú tucuhua enu nzeli arqui' Jesucristo nzucunuu naa rrucu' xi neca una'lla, nu ni' bee bene enu la chulu Diose la ri'i sa' clasia' eluhuexe quie'.
46005002	Nu xinu reca nelliñiahua che, luhuare nú aca nelliñiahua, mejora nú nehuana utsu arqui'hua nu uluahua bene enu rri'i scua letahua.
46005003	Mase nú lecaa luhua, pero siempre rri'á elliebacu' li'ihua, xi neca nú nzua cuna li'ihua, nu uri'ilá elliebacu' xa zeca bene enu rri'i dula scua.
46005004	Nia luhua nú uyetesa'hua nu ulu'cu cuendahua xi neca nú li'á nzua cuna li'ihua nu cuna poder' Jesucristo.
46005005	Uluachuhua benecua' letahua. Nu utsa'nahua benecua' ya beze'lu para nú scua nehuana zecalla nu tsi'lla equie cuenda' nú necha rri'illa para nú tsila'a espíritu'lla chenu riña zeca Jesucristo.
46005006	La neca nze'ca nú aca nelliñiahua nu selahua nú nu' sa' dula quie letahua, li'ihua rri'ihua beya' xneca rri'i levadura nú teme'tsiae riu'u equie ecucu nú recache' pá nu rri'i nú sebichi pá. Le'ca scua tunu tucuhua rri'i dula rlañi' bee sa'hua, che chu rri'ilá bee sa'hua scua.
46005007	Enze'e uluachuhua nú necha necacua' letahua xi neca ecucu nú recache' pá nú la lu'cu levadura. Xi neca chenu riñi bene tucu sanchi eliñi baxcu equie cuenda' stula beella, le'ca scua equie cuenda' nú unguti Jesucristo, leca' xi na'ahua lu Diose.
46005008	Nu xneca riala nú ñiatsu arquia'ahua equie cuenda' nucua', necane nú diquinu' arquia'ahua huañia'ahua tucu nú rialane, xi neca pá nú la nucha levadura, luhuare nú necha huañia'ahua equie cuenda' dula xi uhuañia'ahua hua'tu.
46005009	Nu scua tucu nú unilá luhua lu stucu carta nú uxe'la luhua, la yala nú quiete'hua bee bene enu rri'i eluhuexe.
46005010	La nia nucua' equie cuenda' bee bene enu la chili arqui' Diose, bee enu rri'i eluhuexe, enu neyi' rcua'a, bee huana' nu bee bene enu rlu'cu ula'na lu stucu diose enu laca Diose, xne tunu scuane rquiña nú chiu'uhua lu iliulabe quie'.
46005011	Lunú rnia luhua nú la yala quiete'hua bee bene cua', li'ibeei enu rni nú neca sa'hua enu nzeli arqui' Jesucristo, nu necha nehuañi rri'i eluhuexe nu neyi' rcua'a, nu rlu'cu ula'na lu stucu diose enu laca mero Diose nu se'ta bee bene, nu neca uniqui nu huana', bee bene enu nehuañi scua, ni'la yala nú acunuhua beei.
46005012	Nu li'á la yala hualua lu cuenda' bee bene enu laca sa'ahua enu nzeli arqui' Jesucristo, Diose neca enu hualue lu cuenda' beei.
46005013	Pero lunú riala ri'ihua neca nú hualuhua lu cuenda' bee sa'ahua enu nzeli arqui' Jesucristo. Enze'e uluahua niyucua' enu rri'i sa' clasia' dula cua' letahua.
46006001	Tunu nu'hua enu rliunu sa' enu nzeli arqui' Jesucristo, xiquie nú nzahua lubee usticia para nú tsuxcua'a nú secahua, luhuare nú chahua lubee sa'hua enu nzeli arqui' Jesucristo.
46006002	¿Xie' lari'ihua beya' nú enta bichia nú bee enu nzeli arqui' Jesucristo neca bee enu lualue lu cuenda' bee bene iliulabe la? Nu tunu li'ihua lualuhua lu cuenda' bee bene iliulabe, xiquie nú lacahua lualuhua lu lle'natsia nú secahua cuna bee sa'hua enu nzeli arqui' Jesucristo.
46006003	¿Xie' la ri'ihua beya' nú hasta bee ángele lualua'ahua lu cuenda' la? ¡Xneca nú la lualua'ahua lu cuenda' bee bene iliulabe quie'!
46006004	Enze'e chenu rliunuhua sa'hua, ¿xiquie nú nzahua lubee bene enu laca bee bene' Jesucristo para nú tsuche' lunú xi secahua?
46006005	Rnia scua luhua para nú tu'hua. ¿Xne xie' letahua leca ni' tucu enu aca lualue lu cuenda' bee sa'hua enu nzeli arqui' Jesucristo chenu nu' xi seca beella la?
46006006	Pero li'ihua chenu rliuhua luhuare nú ri'ihua scua a'la rdete' cuendahua sa'hua lubee usticia, enu la chenala inziu' Diose.
46006007	Chiqui' necha nú rliunu sa'hua. Nzalá nú uriqui'hua lunú xi rri'inu beella li'ihua. Nu mejora nú uyala' beella stene'hua.
46006008	Pero luhuare nú zelahua nucua' a'la li'ihua rcachi'hua bee stene' bee sa'hua, nu rri'inuhua beella beenú la yala ri'inuhua beella.
46006009	¿Xie' lari'ihua beya' nú bee bene enu necha rri'i leca modo chu'u liñibe elurnibiya' Diose la? La zelahua nú zequienu bee bene li'ihua xne elurnibiya' Diose la chu'u bee bene enu rri'i eluhuexe, nu bee enu rlu'cu ula'na lu stucu diose enu laca diose nu bee niyu enu rle' sa' niyu, nu bee niyu enu rna'tse bee una'a enu laca una'a, nu bee una'a enu rna'tse bee niyu enu laca niyu'.
46006010	Le'ca esquie bee huana', nu bee bene enu neyi' rcua'a, bee uniqui nu bee enu se'ta bee bene, nu bee enu rcua'na nú xneca modo axi stene' bee bene, la chu'u bee nze'e elurnibiya' Diose liñibe.
46006011	Nu'hua enu uhuañi scua hua'tu, pero nee leca' xi nahua lu Diose, nu nee necalahua para Diose, nu nebacu'lahua xi neca tucu enu la lu'culi dula ante Diose equie cuenda' poder' Jesucristo nu equie cuenda' Espíritu Santo' Diose nú nehuañi cuna li'ihua.
46006012	Neli nú nu' beya' ri'á yee lunú niarquia pero laca yeene neca nze'cae. Nu nu' beya' ri'á xitse lunú niarquia, pero la neca nze'ca nú zela nú ri'i bee nucua' ana lua.
46006013	Nu' bee bene enu rni: Bee elubacu necane para xla'cu bee bene, nu xla'cu bee bene neca para bee elubacu. Neli nucua', pero nitilu Diose rucu bee nucua', pero laca neli nú cuerpo' bene neca para nú ri'i bene eluhuexe. Xne cuerpo'ahua necane para Diose, nu li'inu necanu enu rnibiya' lu cuerpo'ahua.
46006014	Nu tucu nú uri'i Diose nú uhuañi zeca Jesucristo lu eluti, le'ca scua ri'inu nú huañi zeca'ahua lu eluti cuna poder'nu.
46006015	¿Uri'ihua beya' nú neca cuerpo'ahua xi neca tucu parte cuerpo' Jesucristo. Enze'e leca modo nú na'tse'ahua cuerpo' Jesucristo nú rnia'ahua neca cuerpo'ahua para nú na'tse'ahua una'a huexe? Nu leca modo nú ria'ahua scua.
46006016	Xie' la ri'ihua beya' nú bene enu rna'tse tucu una'a huexe, necabeei xineca tucutsia bene. Li'ihua nediya'hua nú lu ichi' Stichia' Diose rni: “Rucu beei neca beei xi neca tucutsia bene.”
46006017	Pero bee bene enu neca tucu necatse cuna Jesucristo, neca tucu necatsela beella cuna li'inu equie cuenda' Espíritu Santo.
46006018	Enze'e ubi'yahua li'ihua para nú la ri'ihua sa' clasia' eluhuexe cua'. Ye beelá bee dula la nitilu cuerpo' bee bene, xi rnitilu eluhuexe cuerpo' bene.
46006019	Xne uri'ihua beya' nú cuerpo'hua neca indu' Espíritu Santo nú uliqui' Diose luhua, nu lunú nzula Espíritu Santo cuna li'ihua la nibiya' e'cuhua luhua.
46006020	Xne Jesucristo udixiula stulahua chenu ungutinu lu cruse. Enze'e ubi'yahua cuerpo'hua nu la xitse ri'inuhuane xne scua riu' arqui' Diose, xne li'inu rnibiya'nu luhua.
46007001	Nee cuaquia luhua beenú unedichia'hua lua lu carta nú uxe'lahua lua. Li'á nia luhua nú neca nze'ca nú la yucu bene una'a.
46007002	Pero para nú la ri'i bee bene eluhuexe, nzala nú cada niyu yucu una'a nu cada una'a yucu niyu,
46007003	nu cada niyu riala ri'i cumplido lunú niarqui' una'lla nu cada una'a riala ri'i cumplido lunú niarqui' niyu'lla.
46007004	Xne chenu uchiala una'a la nibiya'lla lu cuerpo'lla, sino que niyu'lla rnibiya' lu cuerpo'lla. Le'ca esquie niyu la nibiya'lla lu cuerpo'lla, sino que una'lla neca enu rnibiya' lu cuerpo'lla.
46007005	Enze'e la yala nú cá niyu urre una'a cuerpo'lla lu sa'lla; pero tunu ruculla necatucunecatse stichia'lla nú la na'tsella sa'lla chiucu chuna bichia, para nú nacu' beella lu Diose. Lecaxi ri'i pero chenu udetela bee bichia ze'e, chu cua'anu zeca bene sa' bene, para nú la du' beze'lu elliebacu' nú necha neca equie bene.
46007006	Ye nú rnia luhua necane tucu bezete'tsia, nu la nibiya'a luhua nú ri'ihua tucu nú rnia.
46007007	Niarquia nú ala' ye bee bene nchiñi elliebacu' xi nchiñi elliebacua, pero cada tucu bene udete'la Diose elliebacu'lla nú xa huañilla, tunu chialla urre la chialla.
46007008	Para bee bene enu lá chiali nu para bee una'a enu unguti niyu', li'á nia nú neca nze'ca nú la chiahua tucu nú lá chiaa.
46007009	Pero tunu la riqui'hua nú nzu tucuhua, máse neca nze'ca nú uchia'hua luhuare nú rriqui'hua nú la lu'cuhua niyu urre una'a.
46007010	Nu bee bene enu nechiala, la neca li'á enu rnibiya' luhua sino que Jesucristo neca enu rnibiya' nú la le'e una'a niyu'lla.
46007011	Pero tunu le'e una'a niyu'lla la yala nú yuculla stucu niyu, máse neca nze'ca nú tsalalla arqui' sa'lla para nú yucu sa'zecalla. Nu le'ca esquie niyu la yala nú le'ella una'lla.
46007012	Nee nú nia necatsia bezete' nú rnia, la necane stichia' Jesucristo, tunu tucu niyu enu nzeli arqui' Jesucristo, nechialla tucu una'a enu la chili arqui' Jesucristo pero tunu para li'illa lecaxi ri'i nú nzeli arqui' niyu'lla Jesucristo la yala nú le'e sa'lla.
46007013	Nu le'ca esquie tunu tucu una'a enu nzeli arqui' Jesucristo nechialla tucu niyu enu la chili arqui' Jesucristo, pero tunu para li'illa lecaxi ri'i nú nzeli arqui' una'lla Jesucristo, la yala nú le'esa'lla.
46007014	Xne niyu enu la chili arqui' Jesucristo nu nechia tucu una'a enu nzeli arqui' Jesucristo, ri'i Diose nú nza nze'ca lu cuenda'lla equie nú nzeli arqui' una'lla Jesucristo, nu una'a enu la chili arqui' Jesucristo, le'ca ri'i Diose nú cha nze'ca lu cuenda'lla xne nzeli arqui' niyu'lla Jesucristo. Che Diose ri'i nú cha nze'ca lu cuenda' bee endu' beella. Xne tunu ni'tucu beella la chili arqui'beella Jesucristo, la ri'i Diose nú cha nze'ca lu cuenda' bee endu' beella.
46007015	Pero tunu niyu urre una'a enu la chili arqui' Jesucristo niarqui' beella nú le'e sa'beella, le'esa'la' beella. Nu bene enu nzeli arqui' Jesucristo la yala nú ri'illa juerza nú cua'anu sa'lla, xne la niarqui' Diose nú huañi bee bene cuna xuu.
46007016	Nu le'ca esquie una'a enu nzelila arqui' Jesucristo la ri'ilu beya' tunu ri'ilu ana nú chili arqui' niyu'lu Jesucristo, urre niyu enu nzelila arqui' Jesucristo, la ri'ilu beya' tunu ri'ilu ana nu chili arqui' una'lu Jesucristo.
46007017	Pero nia nú cada tucu bene enu nzelila arqui' Jesucristo, rqui'ña nú huañibeella lu iliulabe quie' tucu nú udete'la Diose lubeella nú huañi beella, nu nucua'a cahua tucu nú necahua chenu ucañi Diose li'ihua. Scua rnibiya'a nú huañi ye bee sa'ahua enu nzeli arqui' Jesucristo.
46007018	Tunu tucu bene nequiela seña nú rquie bee bene Israel chenu uchili arqui'lla Jesucristo, esquietsia ria'nacalla. Nu tunu la nequie seña ze'e li'illa chenu uchili arqui'lla Jesucristo la qui'ña' nú quie seña ze'e li'illa.
46007019	Xne lecaxi ri'i tunu nequie seña cua' bene urre la nequie seña cua' bene, lunú máse neca equie neca nú sucu' bene nú rnibiya' Diose.
46007020	Enze'e necacahua tucu nú necahua chenu uchili arqui'hua Jesucristo.
46007021	Tunu necalu esclavo chenu uquixie nú nzeli arqui'lu Jesucristo, la chenu arqui'lu xneca riala ri'ilu. Pero tunu nu' modo nú ri'ilu ana nú la aca'lu esclavo' stucu bene, ula'na nú la'alu che.
46007022	Bene enu unga esclavo chenu uchili arqui'lla Jesucristo, igualea'la necalla xi neca bene enu lá aca esclavo para nú sibi'lla lu Jesucristo. Nu bene enu la aca esclavo chenu uchili arqui' Jesucristo. Nee enze'e neca xi neca esclavo lu Jesucristo.
46007023	Xne nediya'la'hua nu udixiula Jesucristo lunú huaxi secahua, enze'e necalahua para Diose. Nu la zela'hua nú zequienu bee bene li'ihua nu nibiya'beei luhua.
46007024	Enze'e nialuhua bee sa'a enu nzeli arquia'ahua Jesucristo, nú necacahua tucu nú necahua chenu uchili arqui'hua Jesucristo.
46007025	Nu nee nia luhua bee una'a enu lá chiaa, nu la neca stichia' Jesucristo lunú nia luhua. Sino que necane bezete' nú li'itsia rnia luhua, nu nza nze'calá nú chili arqui'hua tucu nú nia luhua, xne equie nú uhua'a arqui' Diose li'á enze'e ucañinu li'á para nú ri'á lunú niarqui'nu.
46007026	Nu se'ca nú equie nú chiqui' neriña' nehuañi bee bene nee, enze'e nzalá nú la chia bene.
46007027	Nu bene enu nechiala la yala' nú le'ella una'lla. Nu bee bene enu lá chia la chialla.
46007028	Pero tunu rri'illa elliebacu' nú chialla, lacane dula tunu chialla. Le'ca esquie bee una'a e'ne' bee enu niarqui' nú chia lacane dula tunu chia beenchu, pero ixiule'a luhua nú huaxi nú seca bee bene enu xia, nu bee nucua' la niarquia nú zecahua.
46007029	Bee sa'a enu nzeli arquia'ahua Jesucristo nialuhua nú lle'natsia tiembu nehuañihua lu iliulabe quie, enze'e nia luhua bee bene enu nechiala, uzibi'hua lu Diose diquinu' arqui'hua xi sibi' tucu bene enu lanechia.
46007030	Nu bee bene enu nehuana nzu arqui' uri'ihua xi neca nú la nehuana nzu arqui'hua, nu bee bene enu ñia nzu arqui' uri'ihua xi neca nú la ñia nzu arqui'hua, nu bee enu rlu'cu stene' utsu arqui'hua xineca nú la lu'cuhua stene'hua.
46007031	Nu bee bene enu lecaxi seca la'cha' lu iliulabe quie', uri'ihua xi neca nú lecaxi rlu'cuhua, xne ye nú nu' lu iliulabe quie' rlaxue.
46007032	Lu nú niarquia nú la chenu arqui'hua lubee nú nu' lu iliulabe quie', xi neca tucu bene enu nzu tucu nú máse rri'illa elliebacu' lunú neca cuenda' Diose, nu mase rcua'nalla nú ri'illa lunú riu' arqui' Diose,
46007033	pero tucu bene enu nechiala máse rri'illa elliebacu' lunú nu' lu iliulabe quie', nu mase rla'nalla nú ñiatsu arqui' una'lla.
46007034	Che chiucu elliebacu' rri'illa equie cuenda' Jesucristo, nu equie cuenda' una'lla. Le'ca esquie neca lu cuenda' tucu una'a enu nechia, una'a enu la nechia máse rri'illa elliebacu' lunú neca lu cuenda' Diose, nu rdete' cuendalilla li'illa lu Diose para nú zucu'lla nú niarqui' Diose. Pero tucu una'a enu uchiala máse sucu' lulla lunú neca cuenda' iliulabe, máse rcua'nalla nú ñia tsu arqui' niyu'lla cuna li'illa.
46007035	Yebee nú rnia luhua, rnia scua luhua para nú ri'á elietsa luhua, nu la necane nú caa nú chiahua, rnia luhua scua para nú huañihua tucu nú rialane nu tucu nú necane. Tucu nú niarqui' Jesucristo enu rnibiya' lua'ahua nú huañihua, sin nú xi caa nú huañihua scua.
46007036	Titse bee niyu enu niarqui' nú chia, cuna una'a enu neca una'a enu chialla, tunu uza'lanchu lana nú chianchu che chianchu, tunu scua rri'ibeella elliebacu' rqui'ña nú ri'ibeella lunú seca beella nú máse neca nze'ca, xne laca dula nú chiabeella.
46007037	Le'ca esquie titse bene enu la ri'i elliebacu' nú chia, layala nú ri'illa elliebacu' nú rqui'ña nú chialla, nu tunu uri'i italla elliebacu' nú la chialla. Xne le'ca neca nze'ca nú la chia bene.
46007038	Enze'e nia luhua, neca nze'ca nú chia bene, pero másesca'la neca nze'ca tunu la chia bene.
46007039	Tucu una'a enu nechiala la yala nú lu'culla stucu niyu diqui nú nehuañi niyu'lla. Pero tunu unguti niyu'lla nu' modo chialla stucu bese, cuna stucu niyu pero rqui'ña nú necalla tucu niyu enu le'ca nzeli arqui' Jesucristo.
46007040	Pero se'ca nú ñiasca'la huañilla tunu la chia'lla stucu bese. Scua rri'á elliebacu' xne nzu Espíritu Santo cuna li'á.
46008001	Nee nialuhua equie cuenda' elubacu nú rdete' bene u'na lubee enu laca Diose, nu lia'ahua nediya'ahua xa neca equie cuenda' nucua', pero avese equie nú nediya' bee bene equie cuenda' nucua' reca nelliñia bene. Pero lunú seca bene sa'bene máse seca, xne equie elu secacua' rria'ahua elietsa lu sa'ahua para nú ri'ila'ahua beya' xneca huañia'ahua.
46008002	Tunu nu' tatucu bee bene enu seca nú chiqui' reca ye nú reca, sequienulla le'catsia li'illa xne huaxisca'lá nú rri'i falta nú acalla.
46008003	Pero Diose nediya' nze'ca' ta bene enu neli seca li'inu.
46008004	Nia luhua xa neca equie cuenda' elubacu nú udete'la bene u'na lubee enu seca bee bene nú neca Diose, lia'ahua nediya'ahua nu la lu'cu bee diose cua' poder lu iliulabe quie', xne nu' tucutsia Diose.
46008005	Mase nu' bee bene enu seca nú nu' huaxi bee diose enu rnibiya' liñibe nu luyuu iliulabe,
46008006	pero lia'ahua nediya'ahua nú nu' tucutsia Diose Pa liñibe nu equie cuenda' li'inu nu' ye nú nu' nu para li'inu nehuañia'ahua lu iliulabe quie'. Nu tucutsia Jesucristo neca enu rnibiya' lua'ahua, xne equie cuenda' li'inu nu' ye nú nu' nu equie cuenda' li'inu rlu'cua'ahua elunehuañi.
46008007	Pero laca ye bee bene rri'i elliebacu' scua. Xne nu' bee bene enu ulu'cu ula'na lubee enu seca beella nú neca diose ante nú chili arqui'beella Jesucristo, nu nee nú apenatsia uchili arqui' beella Jesucristo si' beella nú dula neca nú racu beella elubacu nú udete' beella u'na lubee diose cua'.
46008008	Lia'ahua nediya'ahua nú la ri'i elubacu nú racu bene nú nehuañi nze'ca bene ante Diose, sino que iguale neca bene ante Diose, tunu acu bene urre la acu bene sa' clasia' elubacu cua'.
46008009	Pero li'ihua nediya'hua nú mase nu' beya' nú acu bene xitse clasia' elubacu pero rqui'ña nú bi'yahua xne canu equie cuenda' nucua' ri'ihua nú zana' sa'hua enu apenatsia uchili arqui' Jesucristo lu dula.
46008010	Tunu li'ilu lecaxi zecalu nú raculu xitse clasia' elubacu, nu nzuculu raculu elubacu nú rdete' bene u'na lubee diose enu laca diose, nu lañi' tucu bene enu apenatsia uchili arqui' Jesucristo nucua', che le'ca nuulla aculla elubacucua', mase secalla núla neca nze'ca lunú rri'illa.
46008011	Che lunú secalu nú recalu, ri'i nucua' nú ri'i sa'lu enu apenatsia uchili arqui' Jesucristo dula, nu ulu'cu cuenda nú le'ca nuu equie cuenda'lla unguti Jesucristo lu cruse.
46008012	Enze'e tunu rri'ilu scua ante bee sa'lu enu apenatsia uchili arqui' Jesucristo, nu ri'ibeella dula equie cuenda'lu, che dula neca nú rri'ilu ante Jesucristo.
46008013	Enze'e tunu equie nú racua rri'i nú rri'i tucu sa'a enu nzeli arqui' Jesucristo dula, nzalá nú la acua'a bee elubacucua para nú la ri'i bee sa'a dula equie cuendaa.
46009001	Li'ihua nediya'hua nú nu' beya' ri'á lunú niarquia equie elurnibiya' nú rlu'cua nú necaa apóstol. Li'á ulañilá Jesucristo enu rnibiya' lua'ahua nu li'á uri'ilá ana li'ihua para li'inu xne uchilila arqui'hua li'inu.
46009002	Tunu nu' bee bene enu la chili arqui' nú necaa apóstol, pero li'ihua nediya'hua nú necaa apóstol, xne lunú nzelila arqui'hua Jesucristo nucua' rlube' nú neli necaa apóstol.
46009003	Nu lubee bene enu lachili arqui' nú necaa apóstol singuie rcuaquia lubeella:
46009004	Rlu'cua derecho nú liqui'hua nú acua cuna nú hue'a.
46009005	Nu le'ca nu' beya' nú chiaa cuna tucu una'a enu nzeli arqui' Jesucristo para nú uyalla catse elu nza'a, tucu nú rri'i beela bee apóstol nu cuna bee bichi Jesucristo nu Pedro.
46009006	Nu ¿xie' li'itsia cuna Bernabé rqui'ña nú ri'iru riña' e'curu para nú huañiru, che nu' beya' nú ri'iru riña' Diose la?
46009007	Pero ni'tucu bee sundado enu nza lu xuu la ixiu beei gasto' beei. Nu tucu bene enu rquieni uva, ¿xie' leca modo nú aculla uva nú rquienilla la? Nu bene enu rlu'cu vaca, ¿xie' leca modo nú hue'lla nichi'í la?
46009008	La ri'ihua elliebacu' nú lunú rnia luhua necatsiae elliebacu' e'cua, sino que le'ca lu ley nú udete' Diose lu Moisés rni scua.
46009009	Xne lu ley cua' rni: “La du'hua ixiu lli'i u'na' chenu rri'inuhuaí riña'.” Nu la ni nucua' nú nzenu arqui' Diose equie cuenda' bee nañi,
46009010	sino que le'ca nzenu arqui'nu equie cuenda'ahua. Xne lu ley nú udete' Diose lu Moisés rni: Xne xi neca bene enu ra'na u'na nu enu rcui trigo, rucu beella nzuculu beella nú yucu beella ula'cu equie riña' nú rri'ibeella.
46009011	Nee nú uzete'laru li'ihua nú xneca chenalahua Stichia' Diose, ¿xie' huaxi xe'ta' neca nú rnacu'ru luhua tunu ri'ihua elietsa luru nú xi rqui'ñaru la?
46009012	Tunu stucu bee bene enu sete' li'ihua rati' lunú riala ati' beella nú rdete'hua lubeella, le'ca esquie li'iru máse rqui'ña nú riala ri'ihua elietsa luru, pero mase nú scua rialane lecaxi elietsa unacu'ru luhua, nu rriqui'tsiaru lunú se'caru para nú la quieru'u bee bene nú equie cuenda'tsia' nucua' la zelabeella yene' beella bedichia' nze'ca' Jesucristo.
46009013	Li'ihua nediya'hua nú ye bee ule'ya enu sibi' liñi bee indu, rati' beella lle'na u'na nú nzeyu bee bene liñi indu lu Diose para nú acubeella. Le'ca esquie yebee ule'ya enu sibi' luhuare elu nzeyu bee bene nañi u'na lu Diose, le'ca rati'beella lle'na u'na nú nzeyu bee bene para nú acu beella.
46009014	Le'ca scua uni Jesucristo lubee bene enu rixiule'e bedichia' nze'ca'nu, nú bee bene enu sete' beella stichia'nu, riala dete' nú xi rqui'ña beella,
46009015	pero lua lecali xi elietsa rri'ihua, nu le'ca la quie'a cartaquie' luhua para nú xi liqui'hua lua. Xne para li'á máse neca nze'ca nú atia luhuare nú nu' enu axi nú ñia nzu arquia, lunú setea bee bene bedichia' nze'ca' Jesucristo.
46009016	Nu la nelliñiaa equie nú setea bee bene bedichia' nze'ca' Jesucristo, xne nucua' riala nú ri'á. Nu cue'a tunu la ixiule'a bedichia' nze'ca quie' lubee bene.
46009017	Enze'e tunu rri'á riña' quie' nú riu'tsia arquia che atia lunú liqui' Diose lua, pero lá cañia nú ri'á riña' quie' pero nucua' utsula Diose li'á nú ri'á.
46009018	Nu lunú rri'á ana neca nú ñia nzu arquia equie nú rixiule'a bedichia' nze'ca' Jesucristo lubee bene, nu lecaxi ri'á ana, tucu nú rri'i stucu bene enu rixiule'e bedichia' nze'ca' Jesucristo ana.
46009019	Mase nú lecati rnibiya' lua lunú rri'á, pero ca'a nzua para nú sibi'a lu ye bee bene para nú ri'á ana nú aca huaxila bee bene' Jesucristo.
46009020	Nu chenu nzucua'a cuna bee bene Israel, nehuañia tucu nú nehuañi beella para nú ri'á ana nú aca beella bene' Jesucristo. Chenu nehuañia cuna beelá bee bene enu neli nzenala ley nú udete' Diose lu Moisés. Che nehuañia tucu nú nehuañi beella, para nú ri'á ana nú aca beella bene' Jesucristo, mase nú nediya nu la nibiya' ley cua' lua.
46009021	Nu chenu nzucua'a cuna bee bene enu laca bee bene Israel, bee enu la chenala ley, nehuañia tucu nú nehuañi beella para nú ri'á ana nú aca beella bee bene' Jesucristo, mase nú nediya nú Diose neca enu rnibiya' lua xne nehuañia tucu nú rnibiya' Jesucristo.
46009022	Chenu nzua cuna bee bene enu nzu chiucu arqui' equie nú xi racu, rla'naa nú rri'á tucu nú rri'i beella para nú ri'á elietsa lubeella nú acabeella bene' Jesucristo. Nu catse elu nza'a rri'á tucu nú rri'i beella, che scua tucu modo urre stucu modo ri'á ana nú tsila'a chiucu chuna beella equie cuenda' Jesucristo.
46009023	Ye bee nucua' rri'á equie eluseca nú rlu'cua equie cuenda' bedichia' nze'ca' Jesucristo, para nú li'á cuna ye bee bene enu nzeli arqui' Jesucristo, iguale atia'ahua lunú xi liqui' Diose lua'ahua.
46009024	Li'ihua nediya'hua nú chenu riecaxu'u huaxi bene, tucutsia enu riecaxu'ulá nze'e rri'i ana premio. Enze'e le'ca nee udu'hua ana arqui'hua para nú ati'hua premio nú liqui' Diose luhua.
46009025	Ye bee bene enu riecaxu'u rdu' beei ana arqui'beei para nú lecaxi rcaa nú yecaxu'u beei, rri'i beei scua para nú ati' beei tucu premio, pero rnitilu premio cua', pero lia'ahua rria'ahua scua para nú atia'ahua tucu premio nú leca xunga nitilu.
46009026	Nu li'á nediya nze'caa lunú rri'á, nu la ri'á xi rri'i tucu bene enu nzexu'u nu la ri'i beya' cariña. Le'ca la ri'á xi rri'i tucu bene enu la ri'i beya' ca richiu penete.
46009027	Para nú aca ri'á lunú riala ri'á xne canu li'á enu setea bee bene bedichia' nze'ca' Jesucristo lecaxi atia ante Diose.
46010001	Bee sa'a enu nzeli arquia'ahua Jesucristo, niarquia nú ri'ihua beya' nú bee bene'ahua enu udetela bee enu uya nzenu Moisés, yebeella utse beella e'ya xcabe nú uxe'la Diose lubeella, nu yebeella udete beella lu inzatu' nú lee nelu.
46010002	Scua unga achee nú yebeella neca beella bee bene' Moisés xne yebeella uyanala beella Moisés e'ya xcabe ze'e, nu udete beella cuna Moisés lu inzatu'.
46010003	Nu le'ca yebeella udacu beella elubacu nú uxe'la Diose enza liñibe.
46010004	Nu le'ca yebeella ungüe' beella inza nú udete' Diose lubeella nú uliñi tetsu' tucu quiee. Nu nucua' rlube' nú nzula Jesucristo cuna li'ibeella catse elu uyanzee beella.
46010005	Pero añinzuca nú scua necane, huaxi beella lá ri'ibeella tucu nú riu' arqui' Diose, enze'e unguti beella luyuu achi elu udete beella.
46010006	Yebee nú ulle'ca beella scua necane tucu ejemplu lua'ahua, para nú la niarquia'ahua ria'ahua nú necha neca tucu nú uri'i beella.
46010007	La yala nú lu'cuhua ula'na lubeenú seca bee bene nú neca Diose tucu nú uri'i huaxi bee bene'ahua enu udetela, tucu nú rni lu ichi' Stichia' Diose: “Ucua'a beella udacu beella nu ungüe' beella, nu che chu utsuli beella nu uri'ibeella lunú la yala ri'i beella.”
46010008	Nu la yala nú ria'ahua eluhuexe tucu nú uri'i huaxi beella. Xne equie cuenda' nucua' unguti ala chechuna mili beella tucutsia bichia.
46010009	Nu le'ca la ria'ahua nú lee Diose lua'ahua tucu nú uri'i huaxi bee benecua', nu equie cuenda' nucua' udacuquie' be'la li'ibeella nu unguti beella.
46010010	Nu le'ca la yala nú nia'ahua nú necha rri'i Diose, xne scua uni bee bene'ahua enu udetela, nu che ube'ta tucu ángele enu unguuti li'ibeella.
46010011	Ye bee nucua' ulle'ca bee benecua' enu udetela nu nequiene lu ichi' Stichia' Diose para nú ria'ahua beya' nú la neca nze'ca nú ria'ahua tucu nú uri'i beella, lia'ahua enu nehuañi tiembu quie' nú yamero laxu iliulabe.
46010012	Enze'e bene enu seca nú nzuta' arqui' lu Stichia' Diose, rqui'ña nú bi'yalla li'illa para nú la ri'illa dula.
46010013	Ye bee prueba nú secahua la necane prueba nú la zeca bee bene yebee bene seca prueba. Pero Diose la tsana' arqui' li'ihua nu la zelanu nú zecahua bee prueba nú la riqui'hua. Li'inu ri'inu elietsa luhua, para nú ri'ihua beya' xneca ri'ihua nú riqui'hua lunú xi secahua.
46010014	Enze'e bee sa'a enu nzeli arquia'ahua Jesucristo, li'ihua enu chiqui' se'caa uchiu'u chuhua nu la lu'cuhua ula'na lubee nú seca bee bene nú neca Diose.
46010015	Li'á nediyaa nú li'ihua necahua puro bee bene enu rri'i beya', enze'e le'ca li'ihua bi'yahua tunu neca nze'ca lunú rnia luhua.
46010016	Chenu rria'ahua tucu nú uri'i Jesucristo, chenu udacuxenu último exe, nu chenu rdiya'ahua viño nú unga le'yala rellu'cu' arquia'ahua rene'nu nú uri'chia chenu ungutinu equie cuenda' stula'ahua. Nu chenu rda'cua'ahua pá tucu nú uri'inu ultimo exe, nucua' neca tucu seña nú tucutsia neca'ahua cuna li'inu.
46010017	Mase nú huaxi neca'ahua, pero tucu nú rle'e tucutsia pá nú rritsi' luye'ahua scua rlube' nú neca tucutsia'ahua cuna Jesucristo.
46010018	Li'ihua nediya'hua xneca rri'i bee bene Israel li'ibeella racubeella mii nú rdete' beella u'na lu Diose nu nucua' rlube' nú neca tucunecatse beella cuna Diose.
46010019	La nia luhua nú neca equie bee enu seca bee bene nú neca diose, urre máse sibi' u'na nú rdete' bene lubee diose cua'.
46010020	Xne bee bene enu rri'i scua la necane nú rdete' beella u'nacua lu Diose enu nehuañi sino que chenu rri'i beei scua rdete' beei u'na cua' lu beze'lu, nu li'ihua la niarquia nú aca tucu necatsehua cuna beze'lu.
46010021	Leca modo nú ri'ihua scua, xne tunu rri'ihua scua neca tucu necatsehua cuna beze'lu, nu che chu acuhua pá nu hue'hua viño nú necale'yala, para nú aca achee nú le'ca neca tucu necatselahua cuna Jesucristo.
46010022	¿U xie' niarqui'hua nú lee Diose luhua la? ¿U xie' másela rlu'cua'ahua poder luquela Diose la?
46010023	Yee bee nú nu' beya' ri'i bene, pero laca yeene neca nze'cae. Mase ye nú nu' beya' ri'i bene, pero laca yeene sibi'i para nú ri'i bee bene elietsa lusa' bee bene nú xneca riala nú chenalalla inziu' Diose.
46010024	Nu la yala nú ria'ahua elliebacu' lunú neca cuenda' e'cu'tsia'ahua sino que teria'ahua elliebacu' lunú neca cuenda' beelá bee sa'ahua.
46010025	Chenu sihua mii liñi i'ya, la nedichia'hua cá uchiu'u micua', para nú laza' arqui'hua chenu acuhuane.
46010026	Xne iliulabe cuna ye nú nu' lue neca stene' Diose Pa liñibe.
46010027	Tunu tucu bene enu lachili arqui' Stichia' Diose zene' li'ihua nú acuhua eta ni'lla, tunu niarqui'hua nú chahua uquiahua. Udacuhua ye nú liqui'lla luhua nu la nedichia'hua lulla cá uchiu'e para nú la za' arqui'hua chenu acuhuane.
46010028	Pero tunu nu' tucu sa'hua enu ni luhua nú elubacu nú rliqui' benecua' racuhua udete'llae u'na lubee diose'lla, che la acuhuane equie cuenda' bene enu udixiule'e luhua para nú la za'a arqui'lla equie cuenda' elubacu cua', mase nú nediya'hua nú Pa'ahua Diose liñibe rnibiya' luye nú nu' lu iliulabe.
46010029	La nia luhua lunú xi rri'ihua elliebacu', lunú rnia luhua neca nú rri'i stucu bene elliebacu'. Pero tala bese nu'hua rri'i elliebacu': “¿Pero xinu leca modo ri'á yebee nú nediyaa nú laca necha neca equietsia nú seca stucu bene nú necha necane?”
46010030	Tala bese nihua: “Li'á nediyaa nú rdetea che'tsa lu Diose equie yebee nú racua, ¿nu xiquie nú lixiu sa' arqui'hua lua?”
46010031	Pero li'á nia luhua nú sia equie cuenda' bee elubacu nú racuhua, nu cuna equie cuenda' nú rue'hua cuna ye beelá beenú rri'ihua, uri'ihuane equie nú rlu'cuhua ula'na lu Diose.
46010032	Ubi'yahua xneca nehuañihua para nú sia bee bene Israel nu bee bene enu laca bee bene Israel, nu bee sa'ahua enu nzeli arqui' Jesucristo la ri'ibeella elliebacu' nú necha neca equie cuenda'hua.
46010033	Li'á rla'na nú ñiatsu arqui' ye bee bene lua. Nu la la'naa nú cha nze'catsiae lu cuendaa, sino que rla'natsia nú ri'á elietsa lu huaxi bee bene para nú tsila'a bee bene.
46011001	Utenalahua ejemplu nú rri'á, tucu nú nzenala ejemplu' .Jesucristo.
46011002	Bee sa'a enu nzeli arquia'ahua Jesucristo chiqui' ñia nzu arquia equie cuenda'hua xne siempre nchiucu' arqui'hua li'á nu lunú la tsana' arqui'hua nú uzetea li'ihua.
46011003	Nu le'ca niarquia nú ellu'cu' arqui'hua nú Diose rnibiya' lu Jesucristo nu Jesucristo neca enu rnibiya' lubee niyu nu bee niyu neca enu rnibiya' lubee una'a.
46011004	Nu chenu rietesa' bee bene para nú lu'cu beella ula'na lu Diose, titse niyu enu nzucu nú nzucu equie chenu rnacu'lla lu Diose urre sete'lla Stichia' Diose lubee bene netuu neca nú rri'illa che.
46011005	Le'ca scua bee una'a enu rnacu' lu Diose urre sete' Stichia' Diose bee bene, tunu lecaxi nacu' equiella, le'ca netuu neca lunú rri'illa. Nu che neca xi neca nú nerecu' ichia equiella.
46011006	Enze'e tunu tucu una'a la tsacu' xi tsacu' equie, mejora chiecu'tsialla ichia equiella. Pero tunu nediya'lla nú netuu nú recu' ichia equie bee una'a, nu netú nú rrecu' etu equie bee una'a, enze'e mejora nú tsacu'lla xi tsacu'lla equiella.
46011007	Pero bee niyu la yala nú xi zucu' beei equie beei, xne Diose ureche' beei tucu nú rnanu, nu scua rlube'lla nú rlu'culla ula'na lu Diose. Nu le'ca esquie bee una'a lunú sacu'lla xi sacu'lla equiella scua rlube'lla nú rlu'culla ula'na lu niyu.
46011008	Xne néreche' Diose niyu cuna rila' una'a, sino que Diose ureche' una'a cuna rila' niyu.
46011009	Nu lá reche' Diose niyu equie nú nu'la bee una'a sino que ureche'nu una'a xne ureche'lanu niyu.
46011010	Enze'e chenu rietesa' bee bene para nú lu'cu bene ula'na lu Diose, rqui'ña nú tsacu' bee una'a equie beella xi neca tucu seña ante bee ángele' Diose, xne nu' enu rnibiya' lubeella.
46011011	Mase nú ante Diose iguale bee bene, xne tunu leca nú nu' una'a leca niyu, nu tunu leca niyu le'ca leca una'a.
46011012	Neli nú cuna rila' niyu ungache' una'a pero nee equie cuenda' una'a rala bee niyu lu iliulabe, nu sia niyu nu sia una'a equie cuenda' Diose nucua'alla lu iliulabe.
46011013	Li'á nia luhua, li'i e'cuhua uri'ihua elliebacu' chenu rietesa' bee bene para nú lu'cu beella ula'na lu Diose, la neca nze'ca nú nacu' tucu una'a lu Diose, tunu lecaxi nacu' equiella.
46011014	Le'ca ye bee bene nediya' nú netu neca tunu sela niyu nú rru'cu ichia equiella.
46011015	Pero para bee una'a rcua'a nze'ca beenchu chenu stuñi ichia equie beenchu, xne lia udete' Diose ichia equie beenchu para nú yacu'e equie beenchu.
46011016	Tunu nu'hua enu layu' arqui' lunú rnia luhua, pero li'á nia luhua nú lia'ahua la lu'cua'ahua stucu custumbre, scua neca custumbre'ahua cuna beela bee bene enu nzeli arqui' Stichia' Diose.
46011017	Nee nia stucu nú nia luhua, pero lunú nia luhua nee leca modo nia luhua nú neca nze'ca nú rri'ihua xne chenu riete'sa'hua para nú lu'cuhua ula'na lu Diose a'la nú la yala ri'ihua rri'ihua.
46011018	Rluti nia luhua nú ubenea nú chenu riete' sa'hua nú rlu'cuhua ula'na lu Diose la neca tucu necatsehua, nu nzeli arquia nú nu' chenu necane scua.
46011019	Chiqui' neriña' nú zucu'hua Stichia' Diose tucu nú necane, enze'e recahua stucu grupo, nu scua rlube' nú ti enu sucu' Stichia' Diose nu ti enu la zucu'e.
46011020	Pero lunú rri'ihua scua, nu la neca tucu necatsehua cuna bee sa'hua, enze'e lecaxi sibi' chenu riete' sa'hua para nú acuxehua tucu nú uri'i Jesucristo.
46011021	Xne cada tucuhua chenu rri'ihua exee, chu rna'tsehua nú racuhua nu la cua'aquiehua beelá bee sa'hua, mientra nú nu' beelá bee sa'hua enu rlia'na', nu nu'hua enu hasta xuchi'hua xne ungue'hua nu udacuhua tucu nú niarqui'hua.
46011022	¿Xie' la lu'cuhua ni'hua elu acuhua cuna hue'hua tucu nú niarqui'hua la? ¿Nu xie' la zecahua beela bee sa'hua enu nzeli arqui' Stichia' Diose la? Enze'e sa'na netuhua bee bene enu seca elitsi nu lecali xi lu'cu. ¿Nu nee niarqui'hua nú ñia tsu arqui'hua equie cuenda' bee nucua' la? Pero scua tucu nú rri'inuhua beella leca modo nia luhua nú neca nze'ca lunú rri'ihua.
46011023	Lunú uzetea li'ihua ungae equie cuenda' Jesucristo. Nu rula' nú udete' cuenda bene li'inu chenu uri'inu último exe, li'inu una'tsenu tucu pá.
46011024	Nu chenu ulaxu nú udete'nu che'tsa lu Diose che ule'enu pá, nu uninu: “Pá quie' neca cuerpoa nú dete cuendaa para nú atia equie cuenda'hua. Nu chenu ri'ihua scua, uri'ihuane xne rellu'cu' arqui'hua li'á.”
46011025	Le'ca scua uri'inu cuna copa nú nu' viño, chenu ulaxu nú udacuxenu che uninu: “Viño quie' neca renea nú ri'chia chenu atia para nú ya'la tucu inziu nú necuqui neca para nú ri'i Diose perdona stula bee bene, cada chenu ri'ihua scua uri'ihuane xne rellu'cu arqui'hua li'á.”
46011026	Enze'e nia luhua nú cada chenu riete' sa'hua, para nú acuxehua tucu nú uri'i Jesucristo, chenu racuhua pá nu rue'hua viño scua rlube' nú ungutinu equie cuenda'hua. Nu scua uri'ihua hasta bichia chenu riña zecanu lu iliulabe stucu bese.
46011027	Enze'e tunu nu' titse bee bene enu racu pá nu rue' viño chenu neca exe' Jesucristo nu la lu'cu cuendalla xi significado nú rri'illa scua, che dula neca nú rri'illa, xne la lu'cu cuendalla xi rri'i significado cuerpo' Jesucristo cuna rene'nu chenu rri'illa scua.
46011028	Enze'e rqui'ña nú ri'ixu bene elliebacu' xneca nehuañi bene ante Diose nu xucu' dulaxu bene lu Diose ante nú acu bene pá nu hue' bene viño lunú neca exe' Jesucristo.
46011029	Xne bene enu racu pá cua' nu rue viño cua' nu la ri'illa elliebacu' xinu rri'illa scua, equie cuenda' cuerpo' Jesucristo, che le'catsia li'illa rla'nalla castiya'lla.
46011030	Xne lunú rri'i bee bene scua enze'e huaxi bee bene letahua riti nu xiula' nu rati.
46011031	Pero tunu rluti bi'yaxuhua xneca nehuañihua ante Diose nu xucu' dula'xua'ahua lunu ante nú ria'ahua execua', che lecaxi castiya' Diose zeca'ahua.
46011032	Pero tunu dete' Diose castiya lua'ahua, nucua' neca para nú bi'ya'ahua xneca nehuañia'ahua nu la ria'ahua dula, para nú la liqui' Diose castiya lua'ahua, tucu nú dete'nue lubee bene enu la chili arqui' stichia'nu.
46011033	Enze'e bee sa'a enu nzeli arquia'ahua Jesucristo, chenu riete' sa'hua para nú ri'ihua exe' Jesucristo, ucua'a quiehua beelá bee sa'hua para nú acuxe juntuhua.
46011034	Pero tunu nu'hua enu la cua'a quiea' nú chiqui' rlia'na' mejora nú acuxuhua eta ni'hua para nú la dete' Diose castiya li'ihua equie nú la ri'ihua tucu nú necane. Nu ye beelá beenú rqui'ña nia luhua, nia bee nucua' luhua chenu nzelabi'ya li'ihua.
46012001	Nee nia luhua lunú rliqui' Diose lu cada tucua'ahua lunú riala ria'ahua equie cuenda' Espíritu Santo, xne la niarquia nú huañia'ahua sin nú ri'ihua beya' equie cuenda' bee nucua'.
46012002	Li'ihua nediya'hua nú chenu lasca' chuluhua Stichia' Diose, chiqui' uyanalahua bee enu rni bee bene luhua nú neca diose nu la ni.
46012003	Enze'e nee niarquia nú ri'ihua beya', nú titse bene enu nii nú lecaxi sibi' Jesucristo, tunu rni bene scua nucua' rlube' nú la nzu Espíritu Santo cuna li'illa. Nu le'ca ni'tucu bee bene leca modo nii: “Jesucristo neca enu rnibiya' lua.” Tunu la nzu Espíritu Santo cuna li'illa.
46012004	Nu' yelu beenú utsula Diose lia'ahua nú ria'ahua, lia'ahua enu nzelila arquia'ahua Jesucristo, pero enu rliqui' nucua' lua'ahua neca tucutsia Espíritu Santo.
46012005	Mase urene urene riña' nú uliqui' Diose lu cada tucua'ahua nú rria'ahua, pero lu tucutsia li'inu sibia'ahua.
46012006	Mase urene urene lunú reca'ahua rria'ahua pero tucutsia Diose neca enu rri'i elietsa lua'ahua.
46012007	Lu cada tucua'ahua rlube' Diose lunú xi reca'ahua cuna elietsa' Espíritu Santo para nú ria'ahua elietsa lubee sa'ahua.
46012008	Xne cuna elietsa' Espíritu Santo nu' bee bene enu unguti'la' elliebacu' para nú ni lubee bene, le'ca nu' bee bene enu unguti'la' elliebacu' para nú ri'illa beya' nú xneca zete'lla bee bene.
46012009	Nu equie cuenda' elietsa' Espíritu Santo nu' bee bene enu la nzuchiucu arqui' lunú nzeli arqui' Diose. Nu le'ca nu' bee bene enu unguti'la' poder nú rlu'cu Diose para nú ri'i yecalla bee bene enu riti.
46012010	Nu le'ca nu' bee bene enu udete'la Espíritu Santo poder lu para nú ri'illa yelu clasia' bee milagro. Nu le'ca nu'bee bene enu udete'la Espíritu Santo elliebacu' nú reca, para nú ixiule'ella Stichia' Diose lubee bene, nu nu' bee sa'ahua enu udete'la Espíritu Santo nú reca elliebacu' para nú ri'illa beya' tunu neli urre laca neli lunú rni bene enu rni nú rixiule'e Stichia' Diose. Le'ca nu' beella enu udete'la Espíritu Santo elliebacu' para nú ni yelu clasia' dialu, nu le'ca nu' beella enu udete'la Espíritu Santo elliebacu' para nú ixiule'e xi rni tucu dialu cua' nu xi rni stucue.
46012011	Pero tucutsia Espíritu Santo rri'i elietsa lubee bene nú rri'i bee bene ye beenú rri'i bee bene, nu Espíritu Santo nediyala' xi riala dete'nu ri'i cada tucu bee bene.
46012012	Cuerpo' bene mase nú tucutsia necane pero huaxi parte rlu'cune. Le'ca scua lia'ahua enu nzeli arquia'ahua Jesucristo mase nú huaxi neca'ahua pero neca tucutsia'ahua cuna li'inu.
46012013	Xne ye'ahua urinza'ahua equie cuenda' tucutsia Espíritu Santo, para nú aca tucu necatse'ahua cuna beelá bee sa'ahua, mase nú neca'ahua bene Israel urre laca'ahua bene Israel, mase nú neca'ahua esclavo urre laca'ahua esclavo, pero neca tucu necatsela'ahua xne ye'ahua nzula Espíritu Santo cuna lia'ahua.
46012014	Cuerpo' bene laca tucutsiae sino que huaxi parte rlu'cune.
46012015	Nu tunu ni cuchiu' bene: “Lacaa tucu parte cuerpo' bene xne lacaa ya bene.” Pero laca equie cuenda' nucua' nú laca'e tucu parte cuerpo' bene.
46012016	Nu le'ca esquie tunu ni diaca bene: “Lacaa tucu parte cuerpo' bene xne lacaa i'culu bene”, laca equie cuenda' nucua' nú laca'e diaca bene.
46012017	Xne tunu diqui cuerpo' bene necatsia i'culu bene, ¿chequie xneca yene' bene che? Nu tunu diqui bene unga diaca bene, ¿xneca lia' bene che?
46012018	Pero nediyala' Diose cá riala zucu ye lunú neca cada tucua parte cuerpo'ahua, tucu nú niarqui'nu nú acane.
46012019	Xne tunu tucutsia parte neca diqui cuerpo lacane tucu cuerpo che.
46012020	Pero tucu nú unilá luhua mase nú huaxi parte neca cuerpo'ahua pero tucutsia neca diqui cuerpo'ahua.
46012021	Leca modo ni i'culu bene luya bene: “La qui'ñalu.” Nu le'ca leca modo ni lluca equie bene lu cuchiu' bene: “La qui'ñiahua.”
46012022	Mase nú huaxi bee parte cuerpo'ahua nú se'ca'ahua nú lle'natsia sibi', pero bee nucua' neca nú máse sibi'.
46012023	Nu bee parte cuerpo'ahua nú rtua'ahua mase la aca achee lu cuerpo'ahua bee nucua' neca nú máse rri'i ucua'ahua xne rla'na'ahua nú xi utua'ahua para nú lecaxi na'ahua.
46012024	Nu bee parte cuerpo'ahua nú ache, bee nucua' neca nú la chenu xe'ta' arquia'ahua equie cuenda'. Pero máse rqui'ña nú chenu arquia'ahua equie cuenda' bee parte cuerpo'ahua nú la achee para nú lecaxi llua'ahua, nu scua ureche' Diose lia'ahua.
46012025	Para nú la ria'ahua elliebacu' nú nu' parte cuerpo'ahua nú la zibi' sino que diqui cuerpo'ahua rri'i elietsa lu sa'e.
46012026	Chenu rcuu tucu parte cuerpo' bene, che diqui cuerpo' bene si' nú rcu, nu chenu tucu parte cuerpo' bene ñia seca che diqui cuerpo' bene ñia seca.
46012027	Nu nee le'ca scua lunú neca tucu necatse'ahua cuna Jesucristo, che ye'ahua neca'ahua xi neca tucutsia cuerpo para li'inu, nu cada tucua'ahua neca'ahua xi neca tucu parte cuerpo ze'e.
46012028	Leta'ahua enu nzeli arqui' Jesucristo ucañi Diose rluti bee apóstol, che chu ucañinu bee profeta, luze'ela ucañinu bee ulaxcuela enu sete' stichia'nu, nu cuna bee bene enu rri'iyeca bee bene enu riti, nu cuna bee bene enu rri'i bee milagro nu cuna bee bene enu rri'i elietsa lubeela bee bene. Le'ca ucañinu bee bene enu nibiya' lubee bene enu nzeli arqui' stichia'nu, le'ca ucañinu bee bene enu rni huaxi dialu.
46012029	Laca ye bee bene neca apóstol nu le'ca laca ye bee bene neca profeta' Diose nu le'ca laca ye bee bene reca sete' Stichia' Diose lubee bene, nu laca ye bee bene reca rri'i bee milagro.
46012030	Le'ca laca ye bee bene reca rri'iyeca bee bene enu riti, nu le'ca laca ye bee bene reca rni ye clasia' bee dialu, nu le'ca laca ye bee bene reca rixiule'e xi rni tucu dialu urre stucue.
46012031	Pero la'nahua nú lube' Diose lua'ahua ta nú mase neca nze'ca riala ria'ahua, li'á rlubea luhua tucu inziu nú máse neca nze'ca.
46013001	Xne tunu recaa rnia xitse bee dialu rene nú rni bee bene iliulabe cuna nú rni bee ángele liñibe, pero tunu la zeca bee sa'a che necatsia xi neca tucu icu' nú rquiee urre xi neca tucu platillo nú chiqui' fuerte nza bi'i.
46013002	Nu tunu li'á neca profeta, nu tunu alu'cua elliebacu' para nú ri'á beya' ye elliebacu' nú enta lu Diose nú lasca' ri'i bee bene beya', urre alu'cua elliebacu' nú chiqui' reca urre tunu chiqui' nzeli arquia Diose hasta nú aca nia lu tucu dañi nú lluna'e luhuare elu nzucune, nu zucune stucu luhuare pero tunu la zecaa bee sa'a lecaxi zibi' nú rri'á scua che.
46013003	Nu le'ca tunu ritsia ye nú rlu'cua lubee bene enu seca elitsi nu zelaa nú tsiqui' bee bene li'á, pero tunu la zecaa bee sa'a, lecaxi zibi' nu rri'á scua che.
46013004	Eluseca neca nú rlu'cu bene paciencia sa'bene, nu rri'i nze'ca bene lusa' bene, nu la yea arqui' bee bene, nu la zucu' aya bene li'illa, nu la aca nelliñia bene.
46013005	Nu lacalla bene enu grosero, nu lacalla bene enu rri'itsia elliebacu' lu cuenda' e'cutsia nu lacalla bene enu nelachi nu la ri'illa nú biñi arqui'lla lubeelá bee bene.
46013006	Nu lacalla bene enu xila' chenu nu' xi seca sa'lla sino que xila'lla chenu nehuañi nze'calla.
46013007	Eluseca neca, nú rriqui' bene sa'bene, nu nzeli arqui' bene nú rni sa'bene, nu la tsu chiucu arqui' bene lusa' bene, nu la llaca' bene sa' bene.
46013008	Eluseca, lecaxi bichia nú laxue, pero bee profeta enta bichia nú laxu beella nu le'ca enta bichia nú laxu bee bene enu rni stucu dialu rene, cuna nú laxu nú reca elliebacu' bene.
46013009	Xne nee tunu rria'ahua beya' lle'na, pero huaxisca'lá rri'i nú ria'ahua beya' nu tunu neca'ahua profeta' Diose le'ca huaxisca'lá rri'i para nú ria'ahua beya' equie cuenda'nu.
46013010	Pero chenu riña bichia nú ria'ahua beya' yeene, che leca' xi zibi' lunú reca'ahua nee.
46013011	Chenu ungaa endu' unia xi rni bee endu' nu uri'á elliebacu' xi rri'i bee endu' elliebacu', nu neca elliebacua xi neca elliebacu' bee endu'. Pero chenu uru'cua utsana arquia lunú necaa endu'.
46013012	Le'ca scua la ria'ahua beya' yeene, xi neca chenu la lañi' nze'ca'ahua lu tucu huana, pero chenu riña bichia nú riña'ahua elu nzucu Diose che ria'ahua beya' yeene. Nee lle'natsia beenú rri'á beya' pero chenu riña bichia nú riñaa elu nzucu Diose che chuluanu xi nu'lunu li'á.
46013013	Nu' chuna beenú leca bichia nú laxu: Tucue neca nú nzeli arqui' bene Diose, nu stucue neca nú nzucu lua'ahua nú xi liqui' Diose lua'ahua, nu stucue neca nú seca bene sa'bene, pero lu yuna bee nucua' máse neca equie nú seca bene sa'bene.
46014001	Ula'nahua nú zecahua bee sa'hua nu chiqui' una'cuhua lu Espíritu Santo para nú liqui'nu xi riala ri'ihua pero máse na'cuhua lunu nú liqui'nu nú ri'ihua beya' para nú zete'hua stichia'nu lubee bene.
46014002	Bene enu rni stucu dialu nú la ri'i bee bene beya' xi rni, nze'ta bedichia' cua' lu cuenda' Espíritu Santo. Nu tucutsia Diose rdichia'nulla bedichia' cua' nu lecati bene rri'i beya' nú rnilla.
46014003	Pero bee bene enu rixiule'e Stichia' Diose lubee bene, rri'illa elietsa lubee bene para nú xneca riala nú chenala bene inziu' Diose, nu rdu'lla ana arqui' bee bene, nu saalalla arqui' bee bene enu nehuana seca.
46014004	Bene enu rni stucu dialu nú la ri'i bee bene beya' xi rni, rri'i nucua' elietsa lu li'itsialla. Pero bee bene enu rixiule'e Stichia' Diose lubee bene, rri'illa elietsa lubee bene' Diose para nú xneca chenala beella inziu' Diose.
46014005	Ala' niarquia nú yehua nihua stucu dialu, pero máse neca nze'ca tunu ixiule'ehua Stichia' Diose lubee bene. Xne máse neca equie nú ixiule'e bene Stichia' Diose lubee bene luquela nú ni bene stucu dialu nú la ri'i bene beya' xi rni. Urre tunu acalla ixiule'ella lubee bene xi rni dialu nú unilla para nú zibi' lunú unilla lu ye bee bene,
46014006	xi neca tunu nzelabi'ya li'ihua bee sa'a enu nzeli arquia'ahua Jesucristo nu nia luhua tucu dialu nú la ri'ihua beya' xi rni che lecaxi zibi' nucua' luhua luhuare nú nia luhua Stichia' Diose, luhuare nú nia luhua lunú ulube' Diose lua nú nia luhua urre luhuare nú zeteahua lunú recaa, urre luhuare nú zeteahua lunú riala zeteahua.
46014007	Xi neca tucu bee icu' musica, flauta, urre arpa tunu la ula nze'ca benene la ri'i bene beya' xi instrumento bee nucua'.
46014008	Le'ca scua tunu la bixia nze'ca tucu sundado trompeta lu xuu, xneca ri'i beei beya' para nú nucua'a tsiñiala beei para nú chue beei lu xuu.
46014009	Nu nee le'ca scua tunu li'ihua nihua lubee bene cuna tucu dialu nú la ri'i bee bene beya' xi rni, ¿xneca ri'i beella beya' xi rnihua lubeella? Nu che lia xle'e unihua lubeella.
46014010	Li'ihua nediya'hua nú nu' huaxi bee dialu lu iliulabe, pero yeene nu' xi rnii.
46014011	Pero tunu tucu bene ni lua tucu dialu nú la nia nu la ri'á beya' xi rni, che necaa tucu bene istu para bene ze'e, nu neca bene ze'e tucu bene istu para li'á.
46014012	Enze'e scua tucu nú chiqui' niarqui'hua nú lu'cuhua elliebacu' nú enta lu Diose cuna elietsa' Espíritu Santo chiqui' una'cuhua lu Diose para nú liqui'nu elliebacu'hua nú ri'ihua lunú xi riala ri'ihua para nú xneca chenala bee bene' Diose inziu'nu.
46014013	Enze'e bene enu rni tucu dialu nú la ri'i bee bene beya' rqui'ña nú nacu'lla lu Diose para nú ri'inu elietsa lulla para nú acalla ixiule'ella lubee bene xi rni lunú unilla.
46014014	Xne tunu li'á nacua lu Diose cuna stucu dialu rene nu la ri'á beya' xi rni che tucutsia espíritua nediya' xi rnia pero li'á ni' la ri'á beya' xi rnia che.
46014015	Enze'e lunú rqui'ña ri'á neca nú nacua lu Diose cuna espíritua, nu ri'á beya' xi rnia. Le'ca scua chenu rulaa lu Diose rqui'ña nú tsi'a bee nucua' nu ri'á beya' lunú xi rulaa.
46014016	Xne tunu rnilu bedichia' nze'ca lu Diose cuna tucu dialu nú la ri'ilu beya' xi rni che leca modo ni bene enu nzu cuna li'ilu “Amén” chenu ulaxu udete'lu che'tsa lu Diose. Equie nú lá ri'illa beya' xi unilu.
46014017	Mase nú ñia udete'lu che'tsa lu Diose, pero lecaxi uri'i nucua' elietsa lu bene enu nzu cue'tselu para nú ri'illa beya' xneca chenalalla inziu' Diose.
46014018	Rdetea che'tsa lu Diose nú li'á reca huaxi dialu lu yehua.
46014019	Pero mase nú scua necane chenu nzua elu riete'sa' bee sa'ahua enu nzeli arqui' Jesucristo para nú nia lubeella, nu para li'á máse nza nze'cae tunu nia masia ayu' bedichia' lubeella bee bedichia' nú rri'i beella beya' para nú zibi'i lubeella nu zete' beellae lu stucu bene, luhuare nú nia lubeella chi'i mili bee bedichia' nú la ri'i beella beya' xi rni.
46014020	Bee sa'a enu nzeli arquia'ahua Jesucristo la ria'ahua elliebacu' xi rri'i bee endu' lla'na elliebacu'. Pero acahua xi neca bee endu' nú la ri'i beei beenú necha neca, pero chenu rri'ihua elliebacu' uri'ihua elliebacu' xi rri'i bene uxu elliebacu' lunú unguxulahua.
46014021	Lu ichi' Stichia' Diose rni: “Xe'la bee bene enu rni stucu dialu, bee bene enu laca bee bene ca'a para nú nibeella lubee benequie'. Pero ni' scua la zucu' beella stichia'a uni Diose.”
46014022	Enze'e lunú rni bene huaxi dialu, necane tucu seña para lubee bene enu la chili arqui' Stichia' Diose para nú scua chili arqui'beella Diose. Nu la neca nucua' tucu seña lubee bene enu nzelila arqui' Diose. Pero lunú rixiule'e bene lunú neca cuenda' Diose neca nucua' tucu seña para lubee bene enu nzelila arqui' Diose. Nu laca nucua' tucu seña para lubee bene enu lachili arqui' Diose.
46014023	Pero ni' scua chenu riete'sa'hua para nú yene'hua Stichia' Diose nu che quixie yehua nú nihua yelu clasia' dialu nú lecati rri'i beya' xi rni, nu tunu nucua'anuhua bee bene enu apenatsia uchili arqui' Stichia' Diose urre bee bene enu la chili arqui' stichia'nu, ¿che xie' la ri'i bee benecua' elliebacu' nú tala vese ichia lucu secahua la?
46014024	Pero tunu yehua rixiule'ehua Stichia' Diose elu riete'sa'hua nu nucua'anuhua bene enu apenatsia uchili arqui' Diose, urre bene enu la chili arqui' Diose ze'e, che chenu yene'lla xi rnihua, che ri'illa beya' nú necalla tucu bene enu rlu'cu dula, nu che le'catsia li'illa ri'illa beya' nú ti necalla.
46014025	Nu scua ri'illa beya' nú xneca nehuañilla nu tsulliquilla nacu'lla lu Diose, nu le'ca nilla nú neli nú nzu Diose cuna li'ihua.
46014026	Bee sa'a enu nzeli arquia'ahua Jesucristo ye beenú rnia luhua rnine luhua para nú ri'ihua beya' nú chenu riete'sa'hua para nú yene'hua Stichia' Diose, yehua ri'ihua lunú recahua rri'ihua, ti enu rula canto lu Diose, nu ti bee enu sete' Stichia' Diose lubee bene, nu ti bee enu rixiule'e lubee bene nú xi ulube' Diose lulla, nu bee enu rni stucu dialu nú la ri'i ye bee bene beya', nu ti bee bene enu rixiule'e xi rni dialu nú uni benecua', pero luye nú rri'ihua rqui'ña nú zibi'i nu ri'i elietsa lubeelá bee sa'hua nú xneca chenala beella Stichia' Diose.
46014027	Tunu nu'hua enu rni dialu nú la ri'i ye bee bene beya', rqui'ña nú ni chiucu chunatsiahua dialu cua' bee enu recatsiae, nu tucua tucuahua nihuane, nu rqui'ña nú nu' enu ixiule'e lubee bene nú xi rni dialu nú unibeella.
46014028	Pero tunu leca bene enu ixiule'e lubee bene xi uni bee bene enu uni dialu cua', che máse neca nze'ca nú la nibeellá dialu cua' lubee bene. Mejora li'itsia beella nediya' beella cuna Diose xi rni nú unacu' beella lunu cuna dialucua.
46014029	Nu bee bene enu ixiule'e lubeelá bee bene xi ulube' Diose lubeella rqui'ña nú chiucutsia beella urre chunatsia beella ixiule'e beella lubeelá bee bene, cada chenu riete'sa'hua nu beelahua saca tunu neli lunú rni beella.
46014030	Pero tunu tucu bene enu nzucu ze'e saca, nu hora ze'e lube' Diose lulla tucu nú lube' Diose lulla, che rqui'ña nú zaca bene enu rni para nú aca ixiule'ella lubee bene xi ulube' Diose lulla hora ze'e.
46014031	Yehua nu' beya' ixiule'ehua Stichia' Diose lubee bene, lunú ulube' Diose luhua, pero tucua tucuahua rquiña nú ri'ihua scua para nú aca beella, nu chu'u ana arqui'beella, li'ibeella enu riene' nú rnihua.
46014032	Ulu'cu cuendahua nú bee profeta, la yala nú nibeella chenu la yala nibeella, sino que nibeella chenu riala nibeella.
46014033	Xne Diose niarqui' nú xcua'a xcua'a ri'i bee bene para nú huañi nze'ca bene cuna sa'bene. Scua tucu nú recae ye bee luhuare elu riete'sa' bee bene enu nzeli arqui' Jesucristo.
46014034	Hora nú riene'hua Stichia' Diose, leca modo nú nu'xi ni bee una'a tucu nú uni Diose nú ri'i beenchu hasta hua'tu.
46014035	Tunu nu' xila niarqui'hua nú ri'ihua beya', mejora nú ni'hua nu unedichia'hua lu niyu'hua, xne netue tunu nedichia' tucu una'a hora nú riene' ye bee bene Stichia' Diose.
46014036	Ullu'cu' arqui'hua nú la neca li'ihua enu primero uri'i beya' Stichia' Diose, nu le'ca la neca li'itsiahua bee enu primero nediya' Stichia' Diose.
46014037	Tunu nu'hua enu seca nú necala profeta, urre seca nú Espíritu Santo udete'la elliebacu'lla, nu che chu ri'illa beya' lunú rnia lu cartaquie' nu necane tucu nú unibiya' Diose nú ri'ihua.
46014038	Pero tunu la chili arqui' profeta quie' lunú rnia luhua lu carta quie', le'ca la chili arqui'hua lunú rnilla luhua.
46014039	Scua tucu nú unila luhua bee sa'a enu nzeli arquia'ahua Jesucristo, una'cuhua lu Diose para nú liqui'nu elliebacu'hua para nú ixiule'ehua stichia'nu lubee bene, nu la cahua tunu ni tucu bee sa'hua tucu dialu nú la ri'ihua beya'.
46014040	Pero lu ye nú rri'ihua uri'i nze'cahua, uri'ihua tucu nú riala ri'ihua chenu riete' sa'hua, para nú yene'hua Stichia' Diose.
46015001	Bee sa'a enu nzeli arquia'ahua Jesucristo, ellu'cu' arquia li'ihua bee bedichia' nze'ca' Jesucristo nú unila luhua, bee bedichia' nze'ca nú uchilila arqui'hua nú nzuta' arqui'hua lu.
46015002	Ullu'cu' arqui'hua nú equie cuenda' bedichia' nze'ca cua' utsila'alahua equie cuenda' stulahua, tunu neli nú nzuta' arqui'hua pero tunu la neli nú nzuta' arqui'hua lue lecaxi zibi' nú uchili arqui'huane che.
46015003	Rluti uzetea li'ihua lunú rluti ungaa. Unia luhua nú Jesucristo unguti equie cunda' stula'ahua tucu nú rni lu ichi' Stichia' Diose.
46015004	Nu uyachi'nu nu che uhuañi zecanu bichia rriuna, tucu nú rni lu ichi' Stichia' Diose.
46015005	Chenu uhuañi zecanu che ulube'lunu lu Pedro nu luze'elá ulube'lunu lubee apóstol'nu.
46015006	Nu le'ca luze'elá ulube'lunu lu texcua'a bee bene enu nzeli arqui' li'inu, nu neca máse de quiniento beella. Nu'beella enu ungutila, pero le'ca esquie nu' huaxi beella enu nehuañisca'.
46015007	Nu le'ca esquie ulube'lunu lu Jacobo nu cheelá lu ye bee apóstol.
46015008	Nu li'á neca xi neca tucu endu'me' enu udetela hora nú ala, xne ulube'lunu lua hasta últimolá.
46015009	Nu li'á menula neca equia luquela beelá bee apóstol, nu ni' la yala nú chiulea apóstol xne uri'á nú nehuana ulle'ca bee bene enu nzeli arqui' Jesucristo.
46015010	Pero lunú chiqui' nze'ca Diose enze'e necaa lunú necaa, nu la xle'e uhua'a arqui'nu li'á xne máse uri'á riña'nu luquela beelá bee apóstol, añinzuca nú la neca li'á enu rri'i sino que cuna elietsa' Diose rri'ine.
46015011	Nu lecaxi ri'i tunu ti udixiule'e Stichia' Diose luhua, tunu neca li'á urre neca stucu bee apóstol, xne tucutse Stichia' Diose sete'ru li'ihua nu uchilila arqui'huane.
46015012	Nu nee lunú uzete'laru li'ihua Stichia' Diose nú rni nú Jesucristo uhuañi zeca lu eluti, ¿xiquie nú nu'hua bee enu rni nú la huañia' bee bene enu unguti?
46015013	Xne tunu la huañia' bee bene enu unguti, nucua' rni nú lá huañia' Jesucristo lu eluti stucu bese che.
46015014	Nu tunu lá huañia' Jesucristo lu eluti, che lecaxi zibi' lunú sete'ru li'ihua, nu le'ca esquie lecaxi zibi' lunú nzeli arqui'hua li'inu che.
46015015	Nu tunu scua necane, che la neli neca nú rniru equie cuenda' Diose che xne unilaru luhua nú li'inu uri'inu nú uhuañi zeca Jesucristo. Nu tunu laca neli nú huañi zeca bee benenguti, che laca neli nú uhuañi zeca Jesucristo stucu bese che.
46015016	Xne tunu la huañia' bee bene enu unguti, che le'ca lá huañia' Jesucristo lu eluti stucu bese.
46015017	Nu tunu lá huañia' Jesucristo lu eluti lecaxi zibi' nú nzeli arqui'hua li'inu che, nu le'ca lasca' la'ahua lu stulahua che.
46015018	Tunu scua necane che hasta bee enu ungutila unitilulila beella, añinzuca nú uyali arqui'beella li'inu.
46015019	Nu tunu lu iliulabequietsia nelluaquia'ahua lunú nellua'aquia'ahua equie cuenda' Jesucristo, che lunú nzeli arquia'ahua li'inu neca'ahua bee bene enu máse riala hua'a arqui' ye bee bene.
46015020	Pero lunú neli neca nú Jesucristo uhuañi lu eluti, nu li'inu necanu enu primero uhuañi lu eluti.
46015021	Nu scua tucu nú uyu'u eluti lu iliulabe quie', equie cuenda' tucu bene, le'ca scua equie cuenda' tucu bene uyu'u nú huañi zeca bee bene enu ungutila.
46015022	Scua tucu nú uyu'u eluti nú rati ye bee bene equie cuenda' Adán, le'ca scua equie cuenda' Jesucristo rlu'cu bee bene enu nzeli arqui' li'inu stucu elunehuañi.
46015023	Pero yeene acane tucu nú rialane. Jesucristo neca enu primero uhuañi zeca lu eluti stucu bese, chenu riñazecanu stucu bese lu iliulabe che huañi zeca bee benenguti enu nzeli arqui' li'inu.
46015024	Nu chenu ri'i Jesucristo ana luye elurnibiya' nú nu' lu iliulabe quie' cuna elusticia cuna poder, chela dete' cuendanu lunú rnibiya'nu lu Diose Pa liñibe.
46015025	Pero rqui'ña nú nibiya' Jesucristo hasta nú ri'i Diose nú ri'inu ana lubee enu rlee lunu.
46015026	Nu enu nitilunu último neca eluti.
46015027	Lu ichi' Stichia' Diose rni nú Diose udete' poder lu Jesucristo para nú nibiya'nu lu yeene, pero la ni nucua' nú le'ca rnibiya'nu lu Diose, xne Diose neca enu udete' poder lu Jesucristo nú nibiya'nu.
46015028	Nu bichia nú nibiya' Jesucristo lu yeene, che dete' cuendanu elurnibiya' nú udete' Diose lunu nu che nibiya' zeca tucutsia Diose lu yeene nu cuna lu Jesucristo.
46015029	Neequie tunu rnihua nú la huañia' bee bene enu ungutila. ¿Xiquie nú rrinzahua equie cuenda' bee bene enu ungutila? Nu tunu la huañia' bee bene enu ungutila lecaxi zibi' nú rri'ihua scua che.
46015030	Nu tunu la huañia' bee bene enu ungutila, hasta lia'ahua enu sibia'ahua lu Diose lecaxi zibi' nú yebichia rlu'cua'ahua peligro nú atia'ahua.
46015031	Xne li'á nia luhua bee sa'a enu nzeli arquia'ahua Jesucristo nú yebichia rlu'cua peligro nú atia, neli nú rnia luhua scua, tucu nú neli nú chiqui' ñia nzu arquia equie cuenda'hua, li'ihua enu necala bee bene' Jesucristo.
46015032	Nu nee tunu lu iliulabequietsia sibi' lunú rri'á, che lecaxi zibi' beenú uri'inu bee bene Efeso li'á, li'ibeei enu nelachi xi nelachi bee nañi dañi. Xne tunu la huañia' bee bene enu unguti enze'e máse neca nze'ca nú ria'ahua tucu nú rni bee enu rni: “Te da'cua'ahua nu te diya'ahua xne ye'etsia ungutila'ahua.”
46015033	Pero li'á nia luhua nu la zelahua nú ti zequienu li'ihua equie cuenda' bee nucua'. Xne tunu rri'i casuhua lunú rri'i bee bene enu la ri'i tucu nú necane, nucua' rnitilu lunú xneca nehuañihua.
46015034	Enze'e uri'ihua elliebacu' tucu nú necane nu la ria'hua dula xne nu'hua enu se'caa nú ni' la chulu nze'ca Stichia' Diose, enze'e rnia scua luhua para nú tu'hua.
46015035	Pero tal vez nu'hua enu rri'i elliebacu': “¿Pero xneca huañi zeca bee benenguti che? ¿Nu xneca naa cuerpo nú lu'cu beella?”
46015036	¡Pero elliebacu' cua' la zibi'i! Xne li'ihua nediya'hua nú chenu rdu'ni bene tucu ebichi che rliñii nu chu ruchu ebichi'i.
46015037	La neca huañi nú rquieni bee bene sino que ebichi'i rquieni bene, tucu nú rri'inu bene trigo urre tatse stucu ebichi.
46015038	Pero chenu rliñii che necane tucu huañi tucu nú unibiya'la Diose nú necane, nu cada ebichi nú rquieni bene, chenu ru'cue che rlube' nú xine.
46015039	Scua tucu nú urene rnaa cuerpo' bene lu cuerpo' bee nañi nu urene rnaa cuerpo' bee bela lubee iñi.
46015040	Nu le'ca urene rnaa beenú nu' liñibe nu beenú nu' lu iliulabe nu le'ca esquie urene ñia rnaa, nú nu' liñibe nu urene ñia rnaa nú nu' lu iliulabe.
46015041	Le'ca scua urene rnaa ellie' bichia luquela guu nu le'ca urene rnaa ellie' belaa, hasta bee belaa urene rnaa ellie' tucu belaa, lu stucu belaa.
46015042	Le'ca scua acane lu cuenda' bee bene enu huañi zeca lu eluti, cuerpo' bene nú riachi' ruchue, pero cuerpo nú lu'cu bee bene stucu bese leca' bichia nú uchune.
46015043	Cuerpo' bene nú riachi' ruchue, pero chenu huañi zeca bene lu'cu bene stucu cuerpo nú ñia rnaa nu leca' xi zeca. Cuerpo nú riachi' leca' juersa'e, pero chenu huañi zeca bene che chiqui' lu'cu zeca bene juerza.
46015044	Riachi' cuerpo nú rlu'cu bene lu iliulabe quie', pero chenu huañi zeca bene lu'cu bene tucu cuerpo nú zibi' liñibe. Xne scua tucu nú rlu'cu bene tucu cuerpo lu iliulabe quie' le'ca scua lu'cu bene stucu cuerpo liñibe.
46015045	Lu ichi' Stichia' Diose rni nú rluti Adán ulu'cu elunehuañi lu iliulabe quie'. Luze'elá uriña Jesucristo, li'inu enu rliqui' elunehuañi' bee bene.
46015046	Rluti lu'cua'ahua sa' cuerpo nú ulu'cu Adán lu iliulabe quie', chéla lu'cua'ahua sa' cuerpo nú ulu'cu Jesucristo liñibe.
46015047	Adán ungache' yuu enze'e necalla bene lu iliulabe, pero Jesucristo uriña enza liñibe.
46015048	Yebee bene rlu'cu cuerpo tucu nú ulu'cu Adán cuerpo lu iliulabequie', pero chenu riña bichia nú lu'cu bee bene tucu cuerpo sa' cuerpo nú rlu'cu Jesucristo liñibe.
46015049	Xne scua tucu nú rna'ahua le'ca scua unaa Adán lu iliulabe quie', nu le'ca scua na'ahua tucu nú rnaa Jesucristo liñibe.
46015050	Nee ixiule'a luhua bee sa'a enu nzeli arquia'ahua Jesucristo, nú cuerpo'ahua nú rlu'cua'ahua lu iliulabe quie' nú neca be'la nu rene leca modo chu'une liñibe elurnibiya' Diose. Xne cuerpo' bene nú rnitilu, leca modo chu'u elu nu' cuerpo' bene nú leca xunga nitilu.
46015051	Pero niarquia nú ri'ihua beya' tucu nú lasca' ixiule'a luhua nú lá ri'ihua beya', nú la atiye'ahua, pero ri'i Diose nú che'e xneca naa ye'ahua nu lu'cua'ahua stucu cuerpo.
46015052	Scua aca chenu yene'ahua chii trompeta, che terratutsia tucu nú riacu' nu ria'la i'culu bene scua terratutsia che'e nú xneca rna'ahua, chenu yene chii trompeta ze'e huañi zeca yee bee benenguti, nu che leca' xunga atibeella, nu lia'ahua hora ze'e che'e xneca rna'ahua.
46015053	Xne cuerpo nú rlu'cua'ahua rqui'ña nú che'e xneca rnae cuna stucu cuerpo nú la nitilu. Xne rqui'ña nú che'e cuerpo'ahua nú rati cuna stucu cuerpo nú leca' bichia nú ati.
46015054	Nu chenu uche'ela cuerpo nú rlu'cua'ahua nú rnitilu cuna stucu cuerpo nú la nitilu, nu chenu uche'ela cuerpo'ahua nú rati cuna stucu cuerpo nú la ati, bichia ze'e uyalu tucu nú rni lu ichi' Stichia' Diose elu rni: “Ulaxu eluti xne uri'ila elunehuañi ana.
46015055	Nu le'ca uyalula stucu luguare lu ichi' Stichia' Diose elu rni: “Eluti, ¿ca nza nú niarqui'lu ari'ilu ana? ¿Nu ca nza nú nehuana seca bee bene rri'ilu?”
46015056	Lunú nehuana seca bee bene rri'i eluti necane equie cuenda' dula, nu equie cuenda' ley rri'i bee bene beya' nú rnibiya' dula lubee bene.
46015057	Pero che'tsala Diose Pa liñibe, enu rri'i elietsa lua'ahua nú rria'ahua ana lubee nucua' equie cuenda' nú unguti Jesucristo.
46015058	Enze'e bee sa'a enu nzeli arquia'ahua Jesucristo scua tucu nú se'ca li'ihua nia luhua, nú utsuta' arqui'hua lunú nzeli arqui'hua Jesucristo nu la llaca'hua. Nu ye ye'e ula'nahua nú ri'ihua riña' Diose xne li'ihua nediya'hua nú la ri'i xle'ehua riña' Diose.
46016001	Nee equie cuenda' bee dimi nú rqui'ña quiete'sa'hua para nú ri'ihua elietsa lubeelá bee sa'ahua enu nzeli arqui' Jesucristo, uquiete'sa'huane tucu nú unibiya'a luhua nú ri'ihua lubee sa'ahua enu nzeli arqui' Jesucristo lu iliu Galilea.
46016002	Rqui'ña nú cada domingo dete' cada tucuhua lle'na dimi equie bichia riña'hua calutse nú uri'ihua ana tucu xmana, para nú la ri'ihua scua chenu riñalá luhua.
46016003	Nu chenu riñaa, xe'la bene enu cañihua para nú che za'na dimi cua' eyeche Jerusalén, nu xe'lane cuna tucu carta nú ixiule'e ti neca beella.
46016004	Nu tunu rqui'ña nú nzelaa, che nzelayua beella.
46016005	Rluti dete'xua lu iliu Macedonia chela riña lu eyeche Corinto para nú nzelabi'ya li'ihua.
46016006	Talabese ya'na cuna li'ihua tucu tiembu. Diqui tiembu nú nucuaa, che chu du' inzahua li'á elu riala nza'a.
46016007	La niarquia nú nzelabi'ya li'ihua chiucu chunatsia bichia, sino que niarquia nú xee nzela luhua tunu zela Diose nú acane scua.
46016008	Pero nee rqui'ña nú ria'na eyeche Efeso hasta nú riña eliñi pentecostés.
46016009	Xne ca'a eyeche Efeso nu' beya' yene' bee bene Stichia' Diose nu se'ca nú huaxi bee bene chili arqui' Stichia' Diose, añinzuca nú huaxi bee bene rlee lua equie cuenda' Stichia' Diose.
46016010	Chenu riña Timoteo luhua uri'ihua nú tsu nze'ca arqui'lla, xne le'ca riña' Diose nú rri'á rri'illa.
46016011	Enze'e nia luhua nú ni'tucuhua la huachuhualla, sino que uri'ihua elietsa lulla, nu udu' inzahualla para nú riñalla elu nzucu'quiealla ca'a sin nú chenu arqui'lla cuna beelá bee sa'ahua enu nzeli arqui' Jesucristo enu nze'tayulla.
46016012	Nu chiqui' uzequiaa lu sa'ahua Apolo nú chenulla bee sa'ahua enu nzeli arqui' Jesucristo, pero lá zelalla achalla nee, pero chálla chenu ri'illa ana.
46016013	Ucua'a tsiñiahua nu utsuta' arqui'hua lunú nzeli arqui'hua Jesucristo. Uriqui'hua lu xitse nú secahua nu utsuta' arqui'hua.
46016014	Nu ye nú rri'ihua ñia utsu arqui'hua ri'ihuane.
46016015	Bee sa'a enu nzeli arquia'ahua Jesucristo, li'ihua nediya'hua nú Estefanas cuna yebee bene'lla, li'ibeella rlutilá uchili arqui' beella Jesucristo lu iliu Acaya, nu li'ihua nediya'hua nú xneca rri'ibeella elietsa lubee sa'ahua enu nzeli arqui' Jesucristo.
46016016	Enze'e nia luhua nú uri'i casohua bee bene enu rri'i xi rri'i bee benequie' cuna ye beelá bee bene enu rri'i xi rri'i beella, nu cuna bee enu rri'i elietsa nú reca riña' Diose.
46016017	Chiqui' ñia utsu arquia chenu uriña Estéfanas cuna Fortunato nu Acaico xne tucu nú ñia nzu arquia lubeella. Le'ca scua ñia nzu arquia luhua.
46016018	Li'ibeella udu'beella ana arquia cuna nú rdu'beella ana arqui'hua, nu bee bene enu rri'i scua ulu'cuhua ula'na lubeellla.
46016019	Yebee sa'ahua enu nzeli arqui' Jesucristo lu iliu Asia quie', xe'la beella saludo luhua. Nu Aquila nu cuna una'lla Pricila cuna ye beelá bee bene enu nzeli arqui' Jesucristo, bee enu rietesa' ni'beella, xe'la beella saludo luhua lunú neca'ahua bene' Jesucristo.
46016020	Ye bee sa'ahua enu nzeli arqui' Jesucristo xe'la beella saludo luhua. Nu li'á nia luhua xitse hora nú xa'cahua sa'hua, uni'hua Diose lubeella tucu nú rialane.
46016021	Li'á Pablo, li'i e'cua rquie'a letra quie' luhua para nú ri'á saludar li'ihua.
46016022	Tunu nu' bee bene enu la zeca Jesucristo, li'illa rialalla castiya' Diose. Nu Jesucristo la lea' nú nze'tanu.
46016023	Nu Jesucristo ri'i nú cha nze'ca lu cuenda' yehua.
46016024	Nu lunú tucutse bene' Jesucristo neca'ahua chiqui' se'ca yehua. Amén.
47001001	Li'á Pablo, Diose ucañi li'á para nú aca apóstol' Jesucristo. Nu li'á cuna sa'ahua Timoteo rquie'eru carta quie' luhua li'ihua bee enu nzelila arqui' Stichia' Diose eyeche Corinto cuna diqui lu iliu Acaya.
47001002	Diose Pa'ahua cuna Jesucristo enu rnibiya' lua'ahua ri'inu nú cha nze'cae lu cuenda' yehua cuna nú nzuxe arqui'hua.
47001003	Che'tsalá Diose, li'inu enu neca pa' Jesucristo enu rnibiya' lua'ahua, li'inu necanu Diose enu rua'a arqui' lia'ahua nu rdu'nu ana arquia'ahua.
47001004	Li'inu rdu'nu ana arquia'ahua chenu nehuana se'ca'ahua para nú le'ca scua aca'ahua dua'ahua ana arqui' bee bene lu xitse nú nehuana seca beella, nu du'ahua ana arqui' beella tucu nú rdu' Diose ana arquia'ahua.
47001005	Xne mase nú chiqui' nehuana se'ca'ahua lunú neca'ahua bene' Jesucristo, le'ca scua chiqui' rdu'nu ana arquia'ahua.
47001006	Nu tunu nehuana se'caru, nehuana se'caru para nú ri'iru elietsa luhua nú tsila'ahua nu du'uru ana arqui'hua, nu tunu rdu'nu ana arquia'ahua necane para nú chu'u ana arqui'hua nu acahua riqui'hua sa' nú nehuana se'caru.
47001007	Nediya' nze'ca'ru nú xneca secahua, scua tucu nú nehuana secahua tucu nú le'ca nehuana se'caru le'ca scua du' Diose ana arqui'hua tucu nú rdu'nu ana arqui'ru.
47001008	Bee sa'a enu nzeli arquia'ahua Jesucristo niarqui'ru nú ri'ihua beya' nú chiqui' nehuana ulle'caru lu iliu Asia. Chiqui' necha ulle'caru enza ze'e nu hasta uri'iru elliebacu' nu la riqui'ru lunú ulle'caru, nu uri'iru elliebacu' nu la chiu'u nehuañiru ze'e.
47001009	Nu uri'iru elliebacu' nú ungutilaru. Pero ulle'caru scua para nú ellu'cu arqui'ru nú lecaxi aca li'itsiaru ri'iru tunu la ri'i Diose elietsa luru, li'inu enu ri'i nú huañi zeca bee bene lu eluti.
47001010	Diose utsila'a lia'ahua lu elutiquie' nu nze tsila'alánu lia'ahua lu sa' clasia' dixi cua'. Lia'ahua nediya'ahua nú scua rri'inu.
47001011	Nu tunu ri'ihua elietsa nacu'hua lu Diose equie cuenda'ru. Nu tunu huaxi bee bene rnacu' lu Diose equie cuenda'ru, che le'ca scua huaxi bee bene dete' che'tsa lu Diose equie cuenda' elietsa nú rri'inu lua'ahua.
47001012	Chiqui' ñia nzu arqui'ru rniru luhua nu la necha se'caru xne nediya'ru nú nehuañi nze'caru ante luhua, nu le'ca esquie ante lubeelá bee bene, nu neli rri'iru lunú riala ri'iru. Pero la ri'iru scua lunú necatsia elliebacu'ru sino que rri'iru scua cuna elietsa' Diose.
47001013	Lubee carta nú uxe'laru luhua lá quie'eru bee bedichia' nú lacahua ulahua nu la ri'ihua beya', nu ala' nú ri'ihua beya' ye nú rnia luhua.
47001014	Scua tucu nú chabe' chabe' nzeri'ihua beya' chenu riña zeca Jesucristo stucu bese, li'ihua ñiatsu arqui'hua cuna li'iru, nu li'iru ñiatsu arqui'ru cuna li'ihua.
47001015	Nu lunú nzucu lua nú acane scua, enze'e rluti uri'á elliebacu' nú nzelabi'ya li'ihua para nú ñia tsu arqui'hua nú nzelabi'ya li'ihua chiucu bese.
47001016	Uri'á elliebacu' nú ayelabi'yaxua li'ihua chenu ubelaa ca'a Macedonia, nu chenu benchila' zeca nú ubelaa Macedonia ayelabi'ya zeca li'ihua stucu bese, nu chela adu' inzahua li'á enza Judea.
47001017	La ri'ihua elliebacu' nú chenu unia luhua nú nzelabi'ya li'ihua li'á rnia nucua'. La ri'ihua elliebacu' nú rri'itsia tucu nú neca elliebacua nú rnia nú nzela nu la yelaa.
47001018	Diose nediya' nze'ca' nú li'iru la niru nu ri'iru lunú nediya'ru nú la ri'iru.
47001019	Xne Jesucristo enu neca Lli'ñi Diose, li'inu enu rniru stichia' luhua, li'á nu Silvano nu Timoteo, nu Jesucristo siempre rninu nú neli neca, nu la ninu nú lia ninu.
47001020	Xne equie cuenda'nu uyalu ye nú ucuaqui u'na Diose lua'ahua. Nu equie cuenda'nu rnia'ahua “Amén” chenu rdete'ahua che'tsa lu Diose.
47001021	Nu Diose rri'i elietsa luru cuna luhua para nú tsuta' arquia'ahua lunú neca tucu necatse'ahua cuna Jesucristo, Diose ucañi lia'ahua para nú neca'ahua bee bene'nu.
47001022	Nu li'inu uliqui'nu Espíritu Santo'nu arquia'ahua xi neca tucu seña nú atia'ahua lunú riala atia'ahua.
47001023	Pero tunu lasca' yela Corinto tucu nú uri'á elliebacu', Diose nediya' nú lá yela xne la niarquia nú qui'yahua ri'á, nu Diose dete' castiya li'á tunu la neli lunú rnia.
47001024	Li'iru la cua'naru nú nibiya'ru luhua para nú xneca chili arqui'hua Jesucristo, xne li'iru nediya'ru nú neli nzuta' arqui'hua lunú nzeli arqui'hua Jesucristo, sino que rla'naru nú ri'iru elietsa luhua nú ñia nzu arqui'hua huañihua.
47002001	Enze'e uri'á elliebacu', nu la yelabi'ya li'ihua nee, para nú la ri'á nú nehuana tsu arqui'hua.
47002002	Xne tunu ri'á nú nehuana tsu arqui'hua, che ¿leca' ti du' ana arquia, tunu ri'á nú nehuana tsu arqui'hua li'ihua enu rdu' ana arquia?
47002003	Enze'e lu carta nú uxe'lala luhua unia tucu nú unia luhua, para nú chenu nzelabi'ya li'ihua la ri'ihua nú tsu nehuana arquia luhuare nú ri'ihua nú ñia tsu arquia. Nu li'á nediya nze'caa nú tunu ñia nzu arquia che yehua ñia nzu arqui'hua.
47002004	Chenu uquie'a carta ze'e luhua chiqui' nehuana ulle'ca nu nzenu arquia hasta nú unguna uquie'a bee bedichia' nú fuerte lu carta ze'e, pero lá quie'a carta ze'e luhua para nú nehuana tsu arqui'hua sino que para nú ri'ihua beya' nú chiqui' se'ca li'ihua.
47002005	Tunu nu' bene enu uri'i nú nehuana utsu arquia pero la necane nú li'itsia uri'illa nú nehuana utsu arquia sino que le'ca nuuhua uri'i beella nú nehuana utsu arqui'hua.
47002006	Li'á nia luhua nú castiya nú udete'hua zeca benecua' necalane scuatsia.
47002007	Uri'ihua perdonalla nee nu udu'hua ana arqui'lla para nú la nehuana tsu arqui'lla xne la llela' arqui'lla xneca ri'illa.
47002008	Enze'e nacua luhua nú lube' zecahua lulla nú chiqui' secahua li'illa.
47002009	Carta nú uquie'a luhua hua'tu, uquie'ene para nú ri'á beya' tunu sucu'hua ye nú unia luhua.
47002010	Nu nee tatse bene enu rri'ihua perdona, le'ca li'á rri'á perdona nze'e, nu bene enu uri'á perdona tunu nu' xi rqui'ña nú ri'a perdona li'illa, rri'á perdona li'illa equie cuenda'hua ante Jesucristo.
47002011	Para nú la ri'i beze'lu ana lua'ahua, xne lia'ahua nediya'la'ahua xneca sequienu beze'lu bee bene.
47002012	Chenu uriñaa eyeche Troas para nú ixiule'a bedichia' nze'ca' Jesucristo lubee bene, chiqui' uri'i Diose elietsa lua, nu uyu'u modo nú xneca ixiule'a Stichia' Diose lubee bene.
47002013	Pero lá tsu nze'cali arquia equie nú né llelaa sa'ahua Tito eyeche Troas, enze'e unia lubee bene ze'e nu chu nza'a enza eyeche Macedonia.
47002014	Pero che'tsalá Diose nú equie cuenda' Jesucristo ye ye'e rri'inu elietsa luru nú rri'iru ana lu yeene, xne equie cuenda'ru rri'i bee bene beya' stichia'nu, bee bedichia' nze'ca'nu nú neca xi neca tucu cuana' nú ñia rlia nú rri'chia diqui lu iliulabe.
47002015	Nu equie cuenda' Jesucristo lia'ahua neca'ahua xi neca llene quiendixi nu ñia rlia ante Diose, llene nú rriña lubee bene enu tsila'a nu lubee bene enu nenitilu lu Diose.
47002016	Pero lubee bene enu lachili arqui' Diose lia'ahua neca'ahua xi neca llene nú riñi bee bene, pero para lubee bene enu nzeli arqui' Jesucristo, lia'ahua neca'ahua xi neca llene nú rliqui' elunehuañi' bee bene. Nu lecati aca ri'i bee nucua' tunu la ri'i Diose elietsa lulla.
47002017	Li'iru la dixiule'eru Stichia' Diose para nú ri'iru ana dimi tucu nú rri'i huaxilá bee bene sino que li'iru rri'iru tucu nú rialane, tucu nú ucañila Diose li'iru nú riala ri'iru. Nu nediya' Diose nú lunú necaru bene' Jesucristo enze'e rixiule'eru stichia'nu.
47003001	Chenu rniru scua laza' arqui'hua nú sucu' ayaru le'catsia li'iru. Li'ihua nediya'hua nú la qui'ña nú lube'ru tucu ichi' luhua para nú ri'ihua beya' tiru, urre nacu'ru tucu ichi' luhua nú ri'i elietsa nú ri'i bee bene beya' nú tiru, tucu nú rri'i beelá bee bene.
47003002	Xne mismo li'ihua necahua tucu carta para li'iru, carta nú nequie liñi arqui'ru nú rlañi' bee bene nu rri'i beella beya'e.
47003003	Neca xi neca nú li'ihua necahua tucu carta' Jesucristo nú uquie'eru, pero lá quie'erune cuna tinda, sino que cuna Espíritu Santo' Diose enu nehuañi, tucu carta nú la nequie lu tucu quiee xata sino que nequiene liñi arqui' bene.
47003004	Lunú rlu'curu confianza lu Diose equie cuenda' Jesucristo,
47003005	nu la ri'iru elliebacu' nú nu' nú recaru rri'iru equie cuenda' li'itsiaru xne ye nú rri'iru, rri'irune cuna elietsa' Diose.
47003006	Nu li'inu uliqui'nu nú reca'ahua para nú rixiule'ahua lubee bene equie cuenda' inziu nú necuqui, nú riña bee bene lu Diose, tucu inziu cuqui nú la qui'ña chenala bee bene ley nú nequie lu ichi', sino que equie cuenda' Espíritu Santo riña bene lu Diose. Nu ley riñitsiae bee bene, pero Espíritu Santo rliqui' elunehuañi' bee bene.
47003007	Nu tunu ley nú riñi bee bene, ley nú udete' Diose lu Moisés lu tucu quiee xata, nu uyu'u nú rulu siqui' lu Moisés chenu uyucu cuendalla ley cua', hasta nú lá aca' alañi' bee bene Israel lulla lunú chiqui' rulu siqui' lulla nu lle'na lle'naa uniti nú rulu lulla.
47003008	Xne tunu chenu uriña ley cua' scua unga, nu nee. ¡Mase ñia neca nú yene' bee bene equie inziu cuqui nú rlube' Espíritu Santo lubee bene, nu rlu'cula bee bene nú xa modo riña bee bene lu Diose!
47003009	Xne chenu uyu'u ley nú udete' castiya bee bene, chiqui' ñia uriñae nu rulu siqui' uriñae, nu nee masesca'lá chiqui' ñia neca nú yene' bee bene nú la lu'cua' bee bene dula ante Diose.
47003010	Xne mase nú chiqui' ñia unga chenu uriña ley' Diose lu iliulabe quie', nu lia xi nucua' luquelá nú chiqui' ñia neca inziu' Diose nú rlu'cula bee bene nú xneca modo riña bee bene lu Diose.
47003011	Nu tunu ley nú la zibi' diqui tiembu chiqui' ñia ube'tae, pero nee masesca'lá chiqui' ñia neca lu cuenda' bedichia' nze'ca' Jesucristo nú rixiule'e nú xneca tsila'a bee bene, bedichia' nze'ca'nu nú leca' xunga laxu.
47003012	Nu lia'ahua nediya'ahua nú leca xunga laxu bee bedichia' nzeca cua, enze'e sin nú lliquiru rixiule'eru bee bedichia' cua' lubee bene.
47003013	Nu la ri'iru tucu nú uri'i Moisés nú utsacu'lla tucu laquie lulla para nú la lañi' bee bene Israel nú rulu siqui' lulla, nu che lle'naa lle'naa uniti nú rulu lulla.
47003014	Nu la neca nú lutsia Moisés uyacu' xi uyacu', sino que le'ca uyacu' lunú rri'i bee bene ze'e beya'. Xne hasta bee bichia quie' chenu rula beella Stichia' Diose nú uquie'e Moisés la ri'i beella beya' xi rnii, xne tunu chili arqui'beella Jesucristo che ya'la elliebacu' beella nu ri'i beella beya' xi rnii.
47003015	Nu hasta bee bichia quie' chenu rula beella nú uquie'e Moisés, la ri'ili beella beya' xi rnii nu nacu' elliebacu' beella.
47003016	Pero chenu sana' arqui' bene stula bene nu nzeli arqui' bene Jesucristo li'inu xa'lanu elliebacu' beella para nú ri'i beella beya' xi rni stichia'nu.
47003017	Xne tucutsia neca Jesucristo cuna Espíritu Santo, nu elu nehuañi bee bene cuna Espíritu Santo leca' xi nibiya' lubee bene.
47003018	Enze'e ye'ahua leca' xi nacu' lua'ahua tucu nú ulle'ca Moisés, xne lia'ahua neca'ahua xi neca tucu huana elu achee nú ñia neca equie cuenda' Jesucristo. Nu chabea chabea reca'ahua rria'ahua tucu nú niarqui' Jesucristo nú aca'ahua, nu bichia por bichia achee nú xneca rdu' llie'enu arquia'ahua equie cuenda' Espíritu Santo'nu.
47004001	Enze'e tucu nú uhua'a arqui' Diose li'iru nú ucañinu li'iru para nú dixiule'eru stichia'nu lubee bene, enze'e la llaca'ru nú rri'iru scua.
47004002	Li'iru la ria'aru lunú netu neca nú a'chi rri'i bee bene. Nu la zequienuru bee bene, nu la che'eru lunú neca Stichia' Diose. Li'iru rnitsiaru Stichia' Diose tucu nú necane. Nu le'ca rri'i bee bene beya' nú neli neca nú rri'iru ante Diose.
47004003	Pero nu' bee bene enu para li'ibeei lecaxi seca bedichia' nze'ca' Jesucristo nú rixiule'eru lubee bene, nu le'ca lecaxi zibi'i para li'ibeei xne la chenala beei inziu' Diose.
47004004	Nu beze'lu enu rnibiya' lu iliulabe quie' utsacu'la elliebacu' beei, li'ibeei enu la niarqui' chili arqui' Jesucristo, para nú la du'llie'e bedichia' nze'ca'nu arqui'beei nu laca lañi'beei lunú recanu rri'inu, li'inu enu iguale neca cuna Diose.
47004005	La dixiule'eru lunú necatsia stichia'ru, li'iru rixiule'eru lunú neca bedichia' nze'ca' Jesucristo lubee bene, li'inu enu rnibiya' lua'ahua. Li'iru nediya'tsiaru nú sibi'ru luhua equie cuenda' nú se'caru Jesucristo.
47004006	Xne le'ca li'i Diose enu unibiya' nú chu'u ellie'e lu iliulabe chenu ureche'nue, le'ca li'inu uxa'lanu elliebacua'ahua para nú ria'ahua beya' xneca neca elu rnibiya'nu, elurnibiya' nú rria'ahua beya' equie cuenda' Jesucristo.
47004007	Pero luye nú recaru cuna elurnibiya' nú rlu'curu, rlu'curune añinzuca nú necatsiaru xineca etsuyuu para nú aca achee nú ye elurnibiya' nze'tae lu Diose nu la ye'ta elu rnibiya'cua' lu cuenda' li'itsiaru.
47004008	Nu añinzuca nú ye clasia' dixi se'caru pero la tsu nehuana arqui'ru, añinzuca nú se'caru nú la llela arqui'ru xa ri'iru, pero chu xela'ru xneca ri'iru.
47004009	Añinzuca nú xitse rri'inu bee bene li'iru, pero la tsana' arqui' Diose li'iru. Mase nú richiu bee bene li'iru lu yuu, pero lá atiru.
47004010	Catse elu nza'aru nehuana rri'inuu bee bene li'iru, tucu nú nehuana uri'inuu bee bene Jesucristo. Pero scua rlube'ru nú nehuañi Jesucristo xne lá tsana' arqui'nu li'iru.
47004011	Diqui nú nehuañiru, yebee bichia nzucutsia luru nú uti bee bene li'iru equie nú necaru bene' Jesucristo nu scua rlube'ru lubee bene poder nú rlu'cu Jesucristo nú le'ca rlu'curu, mase nú necatsiaru bene enu ati.
47004012	Li'iru nzucutsia luru nú atiru equie nú rixiule'eru stichia' Jesucristo, pero li'ihua rlu'cuhua elunehuañi ante Diose lunú ubene'la'hua stichia'nu.
47004013	Lu ichi' Stichia' Diose rni: “Lunú nzeli arquia, enze'e unia lunú unia”, nu nee equie nú le'ca nzeli arqui'ru Stichia' Diose enze'e rixiule'erune.
47004014	Xne lia'ahua nediya'ahua nú Diose uri'i nú uhuañi zeca Jesucristo lu eluti, le'ca li'inu ri'inu nú huañi zeca'ahua lu eluti tucu nú uri'inu cuna Jesucristo. Che ri'i Jesucristo nú junto riña'ahua elu nzucu Diose.
47004015	Xne ye lunú rri'iru nu se'caru, se'carune para nú ri'iru elietsa luhua para nú dalalá bee bene enu chili arqui' Jesucristo. Che scua huaxila bee bene enu dete' che'tsa lu Diose, nu huaxila bee bene enu zucu' aya li'inu.
47004016	Enze'e la llaca'ru xne mase nú ulaxu juersa'ru equie nú rri'iru lunú rri'iru, pero espíritu'ru yeye'e rdu' Diose juersa'e.
47004017	Nu liaxi nú nehuana se'ca'ahua lu iliulabe quie' xne chu rlaxue nu equie nú nehuana secahua scua che atia'ahua eluxene nú liqui' Diose lua'ahua liñibe, eluxene nú máse seca nu leca' bichia nú laxu.
47004018	Xne lia'ahua la la'na'ahua bee eluxene nú nu' lu iliulabe quie' sino que lia'ahua rcua'na'ahua beenú la lañi' bee bene, xne beenú rlañi' bee bene lu iliulabe quie' enta bichia nú laxu bee nucua', pero beenú la lañia'ahua nee, leca' bichia nú laxue.
47005001	Lia'ahua nediya'ahua nú cuerpo nú rlu'cua'ahua lu iliulabe quie' neca xi neca tucu ni'i nú enta bichia nú laxu lu iliulabe quie', pero nediya'ahua nú liñibe Diose liqui' lua'ahua stucu cuerpo, cuerpo nú lá areche' bene xi recache' xitse tucu ni'i nu cuerpo ze'e lu'cua'ahua diqui tiembu.
47005002	Enze'e diquila nú rlu'cua'ahua cuerpo'ahua lu iliulabequie' xana bitsi'ahua, nu niarquia'ahua nú ala' nú uriñala bichia nú lu'cua'ahua stucu cuerpo nú lu'cua'ahua liñibe.
47005003	Xne la aca'ahua Espíritutsia liñibe le'ca lu'cua'ahua stucu cuerpo nú liqui' Diose lua'ahua.
47005004	Diquila nú rlu'cua'ahua cuerpo'ahua nú rlu'cua'ahua lu iliulabe quie' nehuana se'ca'ahua nu nzenu arquia'ahua lunú se'ca'ahua. Nu la niru nú niarqui'ru nú ya'naru sin cuerpo lunú niarquia'ahua nú lu'cua'ahua stucu cuerpo nú necuqui neca nú leca xunga laxu, nú tucu bichia nitilu, cuerpo nú rlu'cua'ahua nú rqui'ña nú nitilu.
47005005	Nu Diose ureche' lia'ahua nú neca'ahua scua lu cuenda' nú uliqui'nu Espíritu Santo'nu lua'ahua, xi neca tucu seña lua'ahua nú aca tucu nú unilanu lua'ahua nú aca.
47005006	Enze'e siempre nzuculua'ahua nú aca tucu nú uninu lua'ahua nú aca, nu lia'ahua nediyala'ahua nú diquila nú rlu'cua'ahua cuerpo quie' leca modo riña'ahua elu nzucu Jesucristo liñibe.
47005007	Pero li'iru nzenalaru li'inu xne nzeli arqui'ru li'inu nu la necane equie cuenda' nú rlañi'ru li'inu.
47005008	Enze'e nzucu lua'ahua nú acane scua, nu niarquia'ahua nú ala' chu za'na'ahua cuerpo nú rlu'cua'ahua lu iliulabe quie' para nú nza'ahua huañia'ahua cuna Jesucristo.
47005009	Enze'e lecaxi ri'i tunu nehuañiru lu iliulabe quie' urre liñibe, pero lunú niarqui'ru neca nú ri'iru lunú niarqui' Jesucristo.
47005010	Xne ye'ahua rqui'ña nú riña'ahua lu Jesucristo liñibe elu hualunue lu cuenda'ahua para nú cada tucua'ahua atia'ahua lunú riala atia'ahua, equie nú uri'i nze'ca'ahua urre equie nú necha uria'ahua lu iliulabequie'.
47005011	Enze'e lunú rlu'curu ula'na lu Jesucristo, rqui'ña nú rcua'naru nú xneca chili arqui' bee bene stichia'nu. Nu nu'lu Diose nú ti necanu, nu ala' nú le'ca nuuhua chuluhua nú ti necanu.
47005012	La cua'naru nú sucu' ayaru le'catsia li'iru tucu nú rri'i bee bene elliebacu' nú rri'iru, sino que lunú niarqui'ru nú ñiatsu arqui'hua nu ri'ihua beya' lunú neli neca lunú rri'iru, para nú acahua cuaquihua lubee bene enu máse rri'i caso nú xneca ya'na nze'ca beei lubeelá bee bene luhuare nú ri'i beei elliebacu' nú xneca nehuañi beei ante Diose.
47005013	Nu nee tunu para bee bene ichia lucu se'caru lunú rri'iru pero rri'irune lu cuenda' Diose. Nu tunu rri'inze'caru elliebacu' necane para nú ri'iru elietsa luhua.
47005014	Equie nú se'caru Jesucristo enze'e rri'iru lunú rri'iru, xne li'iru nediya'ru nú unguti Jesucristo equie cuenda' ye bee bene, nu ye bee bene la qui'ña' nú huañi lu dula.
47005015	Nu Jesucristo unguti equie cuenda' stula ye bee bene, para nú ye bee bene enu nehuañi nee la huañi beella tucu nú necatsia elliebacu' beella, sino que nehuañitsia beella tucu nú niarqui' Jesucristo nú huañi beella, li'inu enu unguti equie cuenda' bee bene nu uhuañi zecanu stucu bese.
47005016	Enze'e tunu hua'tu uria'ahua elliebacu' nú Jesucristo necatsianu tucu bene lu iliulabe, pero nee la ria'ahua elliebacu' scua lu cuenda'nu. Nu le'ca la ria'ahua caso nú xneca neca bee bene nu ti neca bee bene,
47005017	xne titse bee bene enu neca tucu necatsela cuna Jesucristo, li'illa necalla xi neca tucu bene cuqui, ye nú ungalla hua'tu udetelane nu nee necalalla xi neca tucu bene cuqui.
47005018	Pero ye nucua' necane lu cuenda' elietsa' Diose, nu Diose uri'i nú equie cuenda' Jesucristo nellua'a nze'ca'ahua cuna Diose, nu li'inu ucañinu lia'ahua para nú dixiule'ahua lubee bene nú xneca modo cua'a nze'ca bee bene cuna li'inu.
47005019	Nu ye nú uri'i Jesucristo nucua' uri'i nú nzu nze'ca arqui' Diose lubee bene nu lá du' cuendanu stula beella nu Diose ucañi lia'ahua para nú dixiule'ahua lubee bene nú xneca cua'a nze'ca bee bene cuna li'inu.
47005020	Enze'e li'iru necaru bee bene enu rni equie cuenda' Jesucristo luhua, nu neca xi neca nú li'i e'cunu necanu enu rni luhua. Nu equie cuenda' Jesucristo rnacu'ru luhua nú cua'a nze'cahua cuna Diose.
47005021	Xne Jesucristo lá ri'ilinu dula, pero equie cuenda' stula'ahua uzela Diose nú unguti Jesucristo xi neca tucu bene enu rlu'cu dula nu equie cuenda' nucua' rlu'cu cuenda Diose lia'ahua xi neca tucu bene enu la lu'cu dula.
47006001	Enze'e scua tucu nú rri'iru riña' Diose, nacu'ru luhua nú la tsana' arqui'hua lunú neca nze'ca uri'i Diose luhua, xne tunu sana' arqui'huane lecaxi zibi'i para li'ihua che.
47006002	Xne lu ichi' Stichia' Diose nequie: Chenu uriña bichia nú uri'i casua li'ilu, uri'i casua li'ilu; nu chenu uriña bichia nú tsila'alu utsila'alu. Nu li'iru rniru luhua nú nee uriñala bichia ze'e para li'ihua, uriñala bichia nú tsila'a Diose li'ihua.
47006003	Li'iru la ri'iru nú necha neca nú caa nú la chili arqui' bee bene Jesucristo, nu lecaxi nú necha neca rri'iru para nú la nibee bene nú li'iru la ri'iru tucu nú sete'ru bee bene.
47006004	Sino que ye lunú rri'iru, rri'irune para nú lube'ru lubee bene nú sibi'ru lu Diose nu rriqui'ru lunú se'caru sia nú nehuana se'caru, lunú xi se'cala'cha'ru, nu nehuana nzu arqui'ru,
47006005	nu riñi bee bene li'iru. Nu udu' bee bene li'iru ni'cu', nu uricuyaa bee bene equieru, nu ullaca'ru equie riña' nú rri'iru nu ungucha xcala'ru, nu ulia'na'ru.
47006006	Nu le'ca ulube'ru lubee bene nú sibi'ru lu Diose equie nú nehuañiru tucu nú necane, equie nú nediya'ru tanú neli neca, nu equie nú rlu'cu arqui'ru nu rri'i nze'caru lubee bene, equie nú nzu Espíritu Santo cuna li'iru, nu equie nú se'caru bee bene,
47006007	equie nú rniru nú neli neca, equie nú rri'i Diose elietsa luru, equie nú rniru bezete' lubee bene, nu equie nú recanu'ru li'iru cuna Stichia' Diose.
47006008	Nu' chenu rlu'cu bee bene ula'na luru nu le'ca nu' chenu riqui chi'qui' bee bene li'iru. Nu le'ca nu' chenu rni beella bedichia' nze'ca lu cuenda'ru, nu le'ca nu' chenu se'ta beella li'iru. Nu nu' chenu la chili arqui' beella nú rniru, añinzuca nú rniru nú neli neca.
47006009	Nu' chenu rri'ibeei luru xi neca nú la chulu beei li'iru, añinzuca nú nu'lubeei li'iru. Nu le'ca seca beei nú nze atilaru, pero lasca' atiru, pero añinzuca nú uzete'che'beei li'iru pero lá utibeei li'iru.
47006010	Añinzuca nú nehuana se'caru, pero rlube'ru nú ñia nzu arqui'ru, añinzuca nú se'caru elitsi pero por li'iru huaxi bee bene neca xene ante Diose, nu mase nú lecali xi rlu'curu lu iliulabe quie', pero lecaxi ri'i falta li'iru.
47006011	Bee sa'a enu nzeli arquia'ahua Jesucristo eyeche corintios, unilaru ye nú uniru luhua nu lecaxi utsacu' arqui'ru luhua equie nú chiqui' se'caru li'ihua.
47006012	Li'iru se'caru li'ihua, pero li'ihua lle'natsia secahua li'iru.
47006013	Pero li'á nia luhua xi rni tucu uzana lubee lli'ñilla: Uzecahua li'iru tucu nú se'caru li'ihua.
47006014	La aca tucunecatsehua cuna bee bene enu la chili arqui' Diose, xne la neca elliebacu' bee bene enu nzenala inziu' Diose tucu nú neca elliebacu' bee bene enu la chenala inziu' Diose. Xne leca modo yete' ellie'e cuna nú necabe.
47006015	Li'ihua nediya'hua nu la neca tucunecatse Jesucristo cuna beze'lu, nu le'ca scua leca modo aca tucu necatse bee bene enu nzeli arqui' Jesucristo cuna bee bene enu la chili arqui' Jesucristo.
47006016	Urene neca bee bene enu nzeli arqui' Diose Pa liñibe luquela bee bene enu nzeli arqui' bee enu laca diose, xne lia'ahua enu nzeli arqui' Diose enu nehuañi, lia'ahua neca'ahua indu'nu, scua tucu nú nequie tucu parte lu ichi' stichia'nu elu rni: Li'á huañia cuna li'ibeella nu tsua cuna li'ibeella catse elu nucua'a beella. Li'á aca Diose' beella, nu li'ibeella aca beella bee benea.
47006017	Nu le'ca rni lu ichi' Stichia' Diose: La ri'ihua beenú necha neca rri'i bee bene, uchiu'u chuhua lubee nucua'. La ri'ihua beenú necha neca. Para nú yucua'a li'ihua,
47006018	Nu che acaa Pa'hua, nu li'ihua acahua bee lliana'a nu xinchiu'cua, scua rni Pa'ahua Diose, li'inu enu rlu'cu ye poder.
47007001	Bee sa'a enu nzeli arquia'ahua Jesucristo bee nucua' neca nú ucuaqui u'nala Diose lua'ahua, enze'e riala nú huañia'ahua sin nú ria'ahua dula nu la ria'ahua elliebacu' nú necha neca cuna beela beenu la zibi' nu yebichia la'na'ahua nú huañia'ahua tucu nú niarqui' Diose equie nú rlu'cua'ahua ula'na lunu.
47007002	¡Uzecahua li'iru! Li'iru lecaxi nú necha neca uri'inuru ni'tucuhua nu lecaxi uzequienuru li'ihua.
47007003	La ri'ihua elliebacu' nú rquiexuru li'ihua, xne scua tucu nú unila luhua hasta hua'tu nú se'caru li'ihua, mase nú ungutiru urre nehuañiru tucutse neca'ahua.
47007004	La nzu chiucu arquia luhua chiqui' ñia nzu arquia luhua. Añinzuca nú nehuana se'caru, pero scua tucu nú rdu'hua ana arqui'ru chiqui' ñia nzu arqui'ru luhua lecaxi ri'i tunu nu' xi se'caru.
47007005	Xne desde chenu uriñaru enza lu iliu Macedonia lá tselachiliru equie nú nehuana se'caru catse elu nza'aru lunú rlee bee bene luru nu xiquiru.
47007006	Pero Diose enu rdu' ana arqui' bene enu nehuana nzu arqui', li'inu udu'nu ana arqui'ru chenu uriña Tito luru ca'a,
47007007	nu la necane equie cuenda' nú uriñatsialla ca'a sino que necane nú ñia nzu arqui'lla equie cuenda' li'ihua. Li'illa unilla luru nú chiqui' nu' ana arqui'lla lañi'lla li'á, nu le'ca nzenu arqui'hua equie cuendaa nu nehuana secahua lu cuendaa, nu nucua' rri'i nú máse ñia nzu arquia nú rri'ihua elliebacu' scua lu cuendaa.
47007008	Li'á nediyaa nú nehuana utsu arqui'hua equie cuenda' carta nú uxe'la luhua, pero li'á la nehuana nzu arquia equie cuenda' carta cua'. Añinzuca nú chiqui' nehuana utsu arquia chenu uxe'la carta ze'e luhua xne nediyaa nú nehuana utsu arqui'hua chiucu chuna bichia,
47007009	nu nee ñia nzu arquia, pero la necane equie cuenda' nú nehuana nzu arqui'hua uri'á sino que necane equie cuenda' nú nehuana nzu arqui'hua uche'e arqui'hua lunú nehuañihua. Li'ihua nehuana utsu arqui'hua tucu nú niarqui' Diose, nu lecaxi nú necha neca uri'iru luhua.
47007010	Xne chenu nehuana seca bee bene tucu nú niarqui' Diose, nu equie nú nehuana secalla scua, nucua' rri'i elietsa lulla para nú che'e arqui'lla lu stulalla nu scua tsila'alla, nu leca' bichia nú nilla xiquie nú utsila'a, pero equie nú nehuana seca bee bene nu la che'e arqui'lla lu Diose, nucua' ri'i nú nitilulla.
47007011	Ubi'yacuruhua lunú uri'i elliana nú ulle'cahua tucu nú niarqui' Diose nú zecahua, equie cuenda' elliana cua' chu utsuxcua'ahua diixi nú unia luhua nu unganu'hua li'á nu ulehua lulla nu ulliquihua lunú rri'illa. Nu li'ihua niarqui'hua nú ala' nzulá cuna li'ihua, nu le'ca udete'hua castiya li'illa tucu nú rialane, luye nú uri'ihua, scua rlube' nú la lu'cuhua culpa equie cuenda' nú uri'illa.
47007012	Carta nú uquie'a luhua, lá quie'ene equie nú rri'itsia elliebacu' lu cuenda' bene enu uri'i dula, urre equie cuenda' bene enu nehuana seca, urre equie cuenda' stula bene ze'e. Li'á uquie'a carta ze'e luhua para nú le'ca li'ihua ri'ihua beya' nú rlube'hua lu Diose nú nchiucu' arqui'hua li'iru.
47007013	Nucua' rri'i nú ñia nzu arqui'ru, nu máse ñia utsu arqui'ru chenu ulañi'ru nú ñia nzu arqui' Tito uriña, equie nú uri'ihua nú ñia nzu arqui'lla.
47007014	Li'á unila lu Tito nú ñia nzu arquia, equie cuenda'hua, nu né uya'na netua equie cuenda'hua lu Tito. Xne ye nú unia equie cuenda'hua neli necane. Nu li'ihua nediya'hua nú siempre rniru nú neli neca, nu neli neca nú uniru equie cuenda'hua lu Tito.
47007015	Nu máse secalla li'ihua chenu rellu'cu' arqui'lla nú xneca uzucu'hua nú rnilla nu lu cuenda' nú chiqui' ulu'cuhua ula'na lulla chenu nzulla cuna li'ihua.
47007016	Li'á chiqui' ñia nzu arquia xne nediya nze'caa nú ye nú rnia luhua rri'ihuane.
47008001	Nee bee sa'a enu nzeli arquia'ahua Jesucristo niarqui'ru nú ri'ihua beya' nú xneca uri'i Diose elietsa lubee bene enu nzeli arqui' Jesucristo lu iliu Macedonia,
47008002	mase nú huaxi nú seca beella, pero chiqui' ñia nzu arqui'beella. Nu añinzuca nú chiqui' seca beella elitsi, pero diquinu' arqui' beella udete' beella melu para nú ri'i beella elietsa lubee bene.
47008003	Li'á nediya nze'caa nú neli uri'i beella elietsa hasta elu uriqui'tsiae. Li'ibeella máse uri'i beella elietsa lunú uza' arquia'ahua, nu lecati uri'i fuerza li'ibeella.
47008004	Chiqui' uzequiee beella luru nú zelaru nu le'ca dete'beella u'na para bee sa'ahua enu nzeli arqui' Jesucristo
47008005	Nu másela uri'i beella elietsa lunú uri'iru elliebacu', scua necane xne neli udete' cuenda beella li'ibeella lu Diose, nucua' neca nú rluti uri'ibeella. Nu nee nucua'alabeella para nú ri'ibeella lunú niru lubeella nú ri'ibeella, tucu nú niarqui' Diose.
47008006	Enze'e uzequieru lu Tito nú la'xulla riña'nze'ca nú rri'illa nú rquiete'sa'lla elietsa, elietsa nú rquiete'sa'lla hasta hua'tu letahua.
47008007	Li'iru nediya'ru nú ye lunú rri'ihua rri'i nze'cahuane nu neli nzeli arqui'hua Jesucristo, nu nediya'hua equie cuenda'nu, lecaxi rri'i falta li'ihua para nú ixiule'ehua stichia'nu, nucua'a tsiñialahua para nú ri'ihua lunú riala ri'ihua, nu secahua li'iru. Nu nee la'nahua nú lube'hua nú nze'cahua para nú ri'ihua elietsa tucu nú rniru luhua.
47008008	La nibiya'a luhua nú alafuerza dete'hua xi dete'hua sino que, rnitsia luhua nú xneca ñia nzu arqui' beela bee bene enú rri'i elietsa. Tunu niarqui'hua nú le'ca lube'hua nú neli secahua bee sa'hua. Rqui'ña nú ri'ihua scua.
47008009	Xne li'ihua nediya'hua nú chiqui' ñia nze'ca Jesucristo lua'ahua. Li'inu utsa'nanu ye eluxene'nu liñibe nu ube'tanu lu iliulabe xi neca tucu bene enu lecali xi lu'cu, para nú equie cuenda'nu le'ca ati'hua eluxene nú rlu'cu Diose liñibe.
47008010	Enze'e nia luhua nú neca nze'ca nú la'xuhua nú rquiete'sa'hua elietsa cua' nú uquixiehua rri'ihua desde teliana. Rlutihua uquixiehua rri'ihua elliebacu' nú ri'ihua scua, nu che chu uquixiehua nú uri'ihua scua.
47008011	Nu tucu nú ñia nzu arqui'hua chenu uquixiehua, rdete'hua elietsa cua' le'ca scua ñia tsu arqui'hua nú ri'ihua scua hasta elu riqui'tsiae.
47008012	Xne chenu neli niarqui' tucu bene nú ri'illa elietsa, lecaxi ri'i tunu calu rdete'lla, nu la yala nú dete'lla elietsa hasta lunú la lu'culla.
47008013	Lania luhua nú ti'quihua arqui'hua nú ri'ihua elietsa hasta lunú la lu'cuhua para nú ri'ihua elietsa lubee bene enu nu' xi secala'cha'. Para nú lecaxi ri'i falta li'ibeella, sinoque lunú niarqui'ru necane nú ye'ahua ria'ahua elietsa lu sa'ahua.
47008014	Nee li'ihua nu' beya' ri'ihua elietsa lubee bene enu nu' xi secala'cha', nu che enta bichia nú le'ca ri'i beella elietsa luhua lunú xi secala'cha'hua, nu scua ria'ahua elietsa lu sa'ahua.
47008015	Lu ichi' Stichia' Diose rni: “Bene enu uquiete'sa' huaxilá nú uquiete'sa' la zucu sobrae, nu bene enu uquiete'sa' lle'natsia nú uquiete'sa' la ri'i faltae.”
47008016	Che'tsalá Diose nú udete'nu elliebacu' lu Tito nú nzenu arqui'lla lu cuenda'hua tucu nú le'ca nzenu arquia equie cuenda'hua.
47008017	Nu chenu uniru lulla nú nze'tabi'yalla li'ihua, chu uzelalla xne nu' ana arqui'lla nú nze'tabi'yalla li'ihua, nu lá qui'ña nú aniru lulla nú aye'ta bi'yalla li'ihua.
47008018	Nu cuna Tito xe'laru stucu sa'ahua enu le'ca nzeli arqui' Jesucristo, enu nu'lula bee sa'ahua ye bee luhuare, equie nú chiqui' ñia sete'lla bedichia' nze'ca' Jesucristo.
47008019	Nu bee sa'ahua enu nzeli arqui' Jesucristo le'ca ula'na li'illa para nú chenurulla che za'naru elietsa nú rquiete'sa'ru. Nu elietsa nú rquiete'sa'ru nucua' rlube' nú nu' ana arquia'ahua ria'ahua elietsa lu beela bee sa'ahua. Nu equie cuenda' elietsa cua' ni nze'ca beella lu cuenda' Jesucristo.
47008020	Enze'e ullela benequie' nú chenurulla para nú lecati niquiya equie cuenda' ye elietsa quie' nú nu'che'ru para nú cheza'naru.
47008021	Xne li'iru niarqui'ru ri'iru yee tucu nú necane, nu la neca nú lubee benetsia rri'iru tucu nú necane sino que le'ca nuu ante Jesucristo.
47008022	Nu nee cuna Tito nu benequie' xe'laru stucu bene enu ulube'laru luhua.
47008023	Tunu nu' bene enu nedichia' equie cuenda' Tito luhua uni'hua lu nze'e nú neca Tito bene enu rri'i elietsa lua, para nú ri'á elietsa luhua, nú chenalahua inziu' Diose. Nu xiucu sa'ahua enu nzeli arquia'ahua Jesucristo enu nza cuna Tito, bee sa'ahua enu nzeli arqui' Jesucristo uxe'la li'ibeella, nu li'ibeella sí nza nze'ca beella inziu' Jesucristo.
47008024	Nee lube'hua lubeella nú neli secahua bee sa'ahua, para nú lu cuenda' beella ri'i beelá bee bene enu nzeli arqui' Jesucristo beya' nú xa necahua nu para nú le'ca lañi' beella nú neli nú unia lubeella equie cuenda'hua.
47009001	Nu nee equie cuenda' u'na nú rqui'ña nú dete'hua para nú ri'ihua elietsa lubee sa'ahua enu nzeli arqui' Jesucristo, la qui'ña nú nila nucua' luhua stucu bese.
47009002	Xne li'á nediyaa nú chiqui' riu' arqui'hua ri'ihua elietsa. Nu hasta nú chiqui' ñia nzu arquia unia lubee bene Macedonia nú li'ihua bee bene acaya desde teliana niarqui'hua ri'ihua elietsa, nu casi ye bee bene lu iliu Macedonia uniarqui' beella nú le'ca ri'ibeella elietsa chenu ubene' beella nucua'.
47009003	Enze'e uxe'laa Tito cuna xiucu bee sa'ahua para nú aca achee nú neli nú unia equie cuenda'hua lu cuenda' elietsa ze'e, para nú nucua'a tsiñiahua nú ri'ihua elietsa, tucu nú unila lubeella nú rri'ihua.
47009004	Xne tunu nzelayua chiucu chuna bee bene Macedonia nu canú lluna'ru li'ihua nú lasca' quiete'sa'hua u'na cua' nu che acane diatu para li'á nu para li'ihua, equie confianza nú rlu'cua cuna li'ihua.
47009005	Enze'e uri'á elliebacu' nú unia lu Tito cuna lu xiucu bee sa'ahua nú máse neca nze'ca nú riculu beella ye'tabi'ya beella li'ihua, para nú ri'ibeella elietsa luhua nú la'xuhua quiete'sa'hua elietsa nú unilá luhua para nú neca listulane chenu riñaa. Nu scua aca achee nú neli niarqui'hua ri'ihua elietsa, nu la necane nú sucu' quiyaru li'ihua nú ri'ihua scua.
47009006	Li'á nia luhua nú bene enu rdu' lle'natsia nii le'ca esquie lle'natsia ula'cu riuculla nu bene enu rdu' huaxi nii le'ca esquie huaxi ula'cu riuculla.
47009007	Cada tucuhua ude'tehua elietsa nú rri'ihua elliebacu' nú dete'hua, la dete'huane ala fuerza tunu la niarqui'hua nú dete'huane, xne Diose riu' arqui' bene enu ñia nzu arqui' rdete' xi rdete'.
47009008	Nu Diose rlu'cu yee poder para nú ri'inu elietsa luhua para nú lu'cuhua yee lunú seca la'cha'hua para nú lecaxi zeca la'cha'hua nu para nú nu' modo ri'ihua elietsa lu yeene chenu riala ri'ihuane.
47009009	Lu ichi' Stichia' Diose rni: Bene nze'ca, rri'i elietsa lubee bene enu nu' xi seca la'cha', nu leca xunga zañi' beella lunú rri'i nze'ca bene ze'e.
47009010	Nu Diose enu rliqui' ebichi nú rdu'nii bee bene, li'inu ri'inu elietsa luhua nú xneca ri'ihua para nú lu'cuhua ye lunú seca la'cha'hua, para nú nu' beya' ri'iláhua elietsa lubee bene enu nu' xi secala'cha'.
47009011	Che scua lu'culáhua ye clasia' eluxene nú liqui' Diose luhua para nú nzeri'iláhua elietsa lubee bene. Nu equie cuenda' elietsa nú liqui'hua nú uya'ru lubee sa'ahua enu nzeli arqui' Jesucristo, li'ibeella dete' beella che'tsa lu Diose equie cuenda' nucua'.
47009012	Elietsa cua' la zibi'tsiae lubeella lunú xi rqui'ña beella sino que zibi'i lubeella para nú máse dete'lá beella che'tsa lu Diose.
47009013	Equie cuenda' elietsa cua' ri'i beella beya' nú neli sucu'hua nú rni stichia' Jesucristo tucu nú nzeli arqui'huanu nu nihua bedichia' nze'ca lu Diose equie cuenda' nucua', nu lunú chiqui' nze'cahua ri'ihua elietsa lubeella cuna lubeelá bee bene enu seca elitsi.
47009014	Nu le'ca nacu'beella lu Diose equie cuenda'hua, nu zeca beella li'ihua equie elliebacu' nze'ca nú uliqui' Diose luhua nú rri'ihua elietsa.
47009015	¡Che'tsala Diose equie nú lia uliqui'nu lua'ahua hasta la llela'ahua xi nia'ahua equie cuenda' nucua'!
47010001	Li'á Pablo, nia luhua nú nu' bee bene enu rni nú necaa tucu bene enu chiqui' nze'ca chenu nzua cuna li'ihua nu chenu nzucua'a istu la lliquia rqui'ya'hua rri'a. Pero le'ca scua tucu nú uni Jesucristo luhua bedichia' nú ñiá neca cuna bedichia' nze'ca nacua luhua nú chenu,
47010002	nzelabi'ya li'ihua ala' nú la qui'ña nú qui'ya' chiucu chunahua ri'á, bee enu rni nú rri'iru lunú xelatsia arqui'ru xne la lliquia nia lubeella.
47010003	Neli nú neca'ahua bene iliulabe pero la la'naru nú ri'iru ana equie cuenda' nú xelatsia arqui'ru tucu nú rri'i bee bene enu la chulu Stichia' Diose.
47010004	Nu lia'ahua la la'na'ahua nú ria'ahua ana bee bene lunú necatsia elliebacua'ahua, lia'ahua rria'ahua ana bee bene lunú reca poder' Diose rri'i, poder nú reca rnitilu ye beenú necha neca.
47010005	Nu cuna poder cua' ria'ahua ana luye nú xi rricu' quiya bee bene lia'ahua nu rria'ahua ana lu elulliñia nú rlu'cu bee bene nú rca nú chulu beella Diose. Che scua rnitilua'ahua ye clasia' bee elliebacu' bee bene nú necha neca para nú scua zucu' beella stichia' Jesucristo.
47010006	Nu nellua'aru para nú niru lubee bene enu rri'i falta nú zucu' stichia' Jesucristo, chenu yelahua uzucu'hua stichia'nu.
47010007	Li'ihua máse rri'ihua caso nú xneca rri'i bee bene. Tunu nu' bee bene enu rri'i elliebacu' nú neli necalla bene' Jesucristo, rqui'ña nú lu'cu cuendalla nú iguale neca'ahua bene' Jesucristo.
47010008	Nu mase nú rnilaa luhua equie cuenda' elurnibiya' nú uliqui' Diose lua, la tua xne li'inu uliqui'nu elurnibiya'cua' lua para nú ri'á elietsa luhua, nú chenalaláhua stichia'nu nu lacane para nú ri'a nú nitiluhua.
47010009	La ri'ihua elliebacu' nú niarquitsia chiquia arqui'hua cuna bee cartaa.
47010010	Xne nu' bee enu rni nú chiqui' fuerte nu sin nú lliquia rnia luhua lubee carta nú uxe'la luhua, nu chenu nzua cuna li'ihua ni' la tsua xi su enu neca equie luhua, nu ni' nú niaa lacaa.
47010011	Pero li'á nia luhua nú bee enu rni scua rqui'ña nú ri'i bee nze'e beya', nú tucu nú rniru luhua lubee carta'ru chenu nellua'aru istu, le'ca scua nu' beya' nú niru luhua chenu nellua'aru cuna li'ihua.
47010012	Xne li'iru la ri'iru tucu nú rri'i bee enu sucu' aya le'catsia li'i. Nu ni'teme' la ri'iru elliebacu' nú ri'iru scua. Xne leca' elliebacu' bee enu sucu' aya le'catsia li'i, nu ri'yatsia beei nú xa necabeei ante lu beelá bee sa'beei.
47010013	Pero li'iru la zucu' ayaru li'iru másela lunú riala acane, xne li'iru rnitsiaru lunú neli neca tucu nú unibiya'la Diose nú ri'iru, nu li'inu uzelanu nú uriñaru corinto elu uyuluru li'ihua.
47010014	Enze'e la ri'ihua elliebacu' nu rdete' xe'taru lunú rnibiya'ru luhua, xi neca tucu bene enu lasca'li cha lachihua xne rlutiláru uriñaru lachihua para nú zete'ru li'ihua bedichia' nze'ca' Jesucristo.
47010015	Nu li'iru la zucu' ayaru li'iru equie cuenda' riña' nú uri'i stucu bene. Pero li'iru nzuculuru nú másela nze chili arqui'hua, para nú nze ri'iláru elietsa'hua nú nze chululáhua lunú riala ri'ihua beya', tucu nú riala ri'iru.
47010016	Che scua nu' modo nú nza'aláru lubee lá bee bene enza lulá lachihua para nú le'ca dixiule'eru bedichia' nze'ca' Jesucristo lubeella. Pero bee luhuare elu lecasca' ti quixie ixiule'e Stichia' Diose para nú la aca nelliñiaru equie riña' nú uri'i stucu bene.
47010017	Tunu nu' bene enu niarqui' zucu' aya le'catsia li'i, nzalá nú zucu' ayalla Diose Pa liñibe.
47010018	Xne la neca nze'ca nú zucu' aya bene le'catsia li'illa, sinoque máse neca nze'ca nú Diose zucu' aya bene.
47011001	Ala' nú riqui'hua chiucu chuna bee bedichia' tundu nú nia luhua, pero li'á nia nú uriqui'hua.
47011002	Xne se'ca li'ihua tucu nú seca Diose li'ihua. Tucu nú rri'i tucu pa enu rriucu xinchiu'cu enu nzula nú chiaa enu lasca'li na'tse niyu para nú dete'cuendalla li'inchu lu niyu enu chianchu. Scua niarquia nú detecuendaa li'ihua lu Jesucristo nú la lu'cuhua dula.
47011003	Pero xiquia nú canu ti zequienu li'ihua tucu nú uzequienu be'la Eva cuna nú netsiñiaí, nu chequie la ellu'cua' arqui'hua Jesucristo diquinu' arqui'hua.
47011004	Xne chenu nze'ta ni' stucu bene stichia' Jesucristo luhua, pero urene sete'beei lunú sete'ru li'ihua, urre chenu le'ca nze'ta ni' stucu bene equie cuenda' stucu espíritu luhua, pero lacane tucu nú neca Espíritu Santo nú nzu cuna li'ihua, urre chenu nze'ta ni' stucu bene nú xneca tsila'ahua, pero urene rnibeei tucu nú unilaru luhua, nu li'ihua chu rri'i casuhua li'ibeei.
47011005	Li'á se'ca nú lecaxi rri'i falta elliebacua ante lubee bene bee enu nzenala stichia' bee enu rni nú li'ibeei neca beei mero apóstol.
47011006	Xne mase nú la zibia'a para nú nia, pero la ri'i falta nú reca elliebacua para nú zetea Stichia' Diose, nu li'ihua nediya'hua nú neli nucua' xne ulañi'la'hua ye lunú uri'iru.
47011007	Pero ¿leca resuna tunu la neca nze'ca nú uri'á chenu udixiule'a Stichia' Diose luhua nu lecaxi uri'á cubre luhua?, nu unga lle'na arquia para nú uri'á ana nú ungahua bene' Jesucristo.
47011008	Nu texcua'a bee bene enu nzeli arqui' Jesucristo uliqui' melu qui'ña para nú huañia, diquila nú seteahua Stichia' Diose.
47011009	Nu chenu utsua cuna li'ihua, chenu nu' xi uze'ca la'cha'a, lá nacua luhua nú ari'ihua elietsa lua, bee bene enu nzeli arqui' Jesucristo enu nze'ta enza Macedonia li'ibeella ube'tayuu beella lunú xi rqui'ña bichia ze'e. Leca xunga unacua luhua nú xi rqui'ña nú liqui'hua lle'na nú liqui'hua lua, nu leca xunga nacua luhua nú rqui'ña nú ri'ihua elietsa lua.
47011010	Nu como bene' Jesucristo nú necaa rnia nú neli neca luhua, nu ni'tucu bee bene enza lu iliu Acaya leca modo caá nú ñia utsu arquia unia lunú uri'á por li'ihua.
47011011	Nu ¿xiquie nú uri'á scua luhua che? ¿Xie' necane nu la zecaa li'ihua la? Pero Diose nediya' nú chiqui' se'caa li'ihua.
47011012	Nu nze ri'ilá lunú rri'á hasta nee, nu la nacua luhua nú ri'ihua elietsa lua, para nú bee enu nelliñia rni nú neca apóstol la nibeei nú rri'ibeei iguale tucu nú rri'iru.
47011013	Xne li'ibeei lia rnibeei nú neca beei apóstol, sequienutsia beei bee bene nú rnibeei nú neca beei apóstol' Jesucristo.
47011014	Pero la zeca lulliea' bee bene nucua', xne hasta mismo beze'lu reca rlube' lubee bene xi neca tucu ángel Diose.
47011015	Enze'e ni' la zeca lulliea' bee bene nú bee bene' beze'lu rri'i beei xi rri'i bee bene enu sucu' nú niarqui' Diose. Pero li'ibeei riala zeca beei castiya nú riala zeca beei equie nú rri'ibeei scua.
47011016	Nee ni zeca luhua stucu bese: La ri'ihua elliebacu' nú chiqui' netundua pero tunu scua rri'ihua elliebacu' uzelahua nú nia luhua xi neca tucu bene enu netundu para nú le'ca zucu ayaa li'á masia lle'na.
47011017	La ni Diose nú zucu ayaa li'á, pero sucu ayaa li'á xi neca tucu bene enu netundu.
47011018	Scua tucu nú nucua'a huaxi bee bene enu sucu' aya le'catsia li'i lunú rri'illa lu iliulabe quie', le'ca scua zucu ayaa li'á.
47011019	Nu como bene enu chiqui' reca nú necahua laca neriña' nú riqui'hua bee enu netundu,
47011020	nu lunú chiqui' recahua enze'e rriqui'hua bene enu rnibiya' luhua nu rri'ihua tucu nú niarqui' beei nú ri'ihua, enze'e rriqui'hua bee bene enu raxi stene'hua, bee enu sequienu li'ihua, bee enu ruachu li'ihua nu hasta nú selahua nú rdu'beei penete luhua.
47011021	Mase nú necane diatu para li'á, pero li'á nia luhua nú lá alu'curu valuro nú ari'inuru li'ihua scua. Pero tunu li'ibeei sucu' aya beei le'catsia li'ibeei lu stucu nú rene, le'ca scua li'á nu' beya' nú zucu ayaa li'á, nu li'á rnia luhua xi rni tucu bene enu netundu, xne lacane tucu nú riala acane.
47011022	Pero tunu li'ibeei rnibeei nú neca beei bene hebreo le'ca li'á neca bene hebreo. Nu tunu li'ibeei rnibeei nú necabeei bene Israel, le'ca bene Israel necaa, nu tunu rnibeei nú leta familia' Abraham nze'ta beei, le'ca leta bee familia' Abraham nzelaa.
47011023	Nu tunu rnibeei nú riña' Jesucristo rri'ibeei. Li'á máse rri'á riña'nu, mase nú lixiu see nú rnia scua, pero neli nú li'á máse rri'á riña' Jesucristo luquela li'ibeei. Nu enze'e li'á máse udu' bee bene ni'cu' luquela li'ibeei, nu máse udiñi bee bene li'á luquela li'ibeei, nu huaxi bese yamero auti bee bene li'á.
47011024	Ayu' bese uzeteche' bee bene Israel li'á, nu cada tucu bese chenu udiñi beei li'á ala llichi'i nu'quie' chicute udu'beei tetsu'a.
47011025	Nu chuna bese udiñi bee bene li'á cuna ixi' ziti, nu tucu bese udiñi bee bene li'á cuna quiee. Le'ca chuna bese uguatse' barco nú nza'a liñi lu inzatu', nu tucu bichia nu tucu rula' uya'naa lu inzatu',
47011026	ye bee luhuare elu uya'a, unga nelliquine lu cuendaa xi neca chenu udete'a re'cu lubee huana', lubee bene sa'a enu neca bee bene Israel cuna lubee bene enu laca bee bene Israel. Le'ca unga nelliquine lu cuendaa lubee eyeche, cuna lu dañi, nu lu inzatu' cuna lubee bene enu lia rnitsia nú neca bee bene' Jesucristo.
47011027	Chiqui' udetea trabajo nu nehuana ulle'ca, nu huaxi bese ungucha xcala'a, nu ulia'na nu ubichia nu nu' bee bichia nú la acua, le'ca huaxi bese ungulaa, nu lá lu'cua xucua.
47011028	Nu la necane nú nucua'tsia ulle'ca, huaxilá beenú ulle'ca. Nu yeye'e huaxi bese rri'á elliebacu' equie cuenda' bee bene' Jesucristo bee enu nucua'a enza bee eyeche elu uya'a.
47011029	Tunu nu'xi seca tucu sa'ahua enu nzeli arqui' Jesucristo, che nehuana se'ca equie cuenda'lla. Nu tunu uzequienu bee bene tucu sa'ahua enu nzeli arqui' Jesucristo para nú ri'illa dula, che chiqui' lea nu chenuarquia equie cuenda'lla.
47011030	Tunu rqui'ña nú zucu ayaa le'catsia li'á, rqui'ña nú nia equie cuendaa equie nú nehuana ulle'caa.
47011031	Nu Diose enu neca pa' Jesucristo, li'inu enu riala lu'cu bee bene ula'na lu diqui tiembu, li'inu nediya'nu nú neli ye beenú rnia.
47011032	Tiembu nú unibiya' arre Areta, chee uya'a eyeche Damasco nu gobernador enu rnibiya' eyeche ze'e unibiya'lla nú yacu' ru'u bee puerta eyeche ze'e para nú na'tse bee bene ze'e li'á.
47011033	Pero udu' bee bene li'á liñi tucu llume, nu scua ulaca beella li'á enza ru'u tucu ventana nú nzucu tetsu' pared nu nu' elu' abenchila' eyeche ze'e, che scua ula'a lu gobernador ze'e.
47012001	Lecaxi ri'i bene ana nú sucu' ayalla le'catsia li'illa, pero rqui'ña nú nia luhua equie cuenda' beenú ulube'lu lua, nu equie cuenda' nú ulube' Jesucristo lua.
47012002	Li'á nu'lua tucu niyu enu nzeli arqui' Jesucristo, nu ungala rtaa lana nú uyalla liñibe elu nzucu Diose. Nu leca resuna tunu uyalla cuna cuerpo'lla urre uyalla cuna espíritu'lla la ri'á beya' nucua' tucutsia Diose nediya',
47012003	tunu uyalla cuna cuerpo'lla urre uyalla cuna espíritu'lla, la ri'á beya' xa uyalla, tucutsia Diose nediya'. Pero li'á nediyaa nú,
47012004	uyalla elu nzucu Diose, elu ubene'lla bee bedichia' nu la llela'lla xneca nillae lubee bene, xne la yala nú acabiya' bee benene.
47012005	Benecua' nu' beya' nú zucu ayaa, pero leca' modo zucu ayaa le'catsia li'á, tucutsia nú nia equie cuendaa neca beenú nehuana ulle'ca.
47012006	Nu mase nú zucu ayaa le'catsia li'á laca nucua' nú netundua, xne puro beenú neli rnia, pero la ria'a scua para nú la dete bee bene lunú sucu' aya bee bene li'á lunú ri'ya beei xi rri'á urre lunú riene'beei xi rnia.
47012007	Nu para nú la zucu ayaa li'á equie cuenda' ye lunú ulube' Diose lua, che chiqui' nehuana tsi'a xi neca chenu nchiñi tucu eche cuerpo' bene. Nucua' neca riña' beze'lu para nú ri'i equiya lua, para nú la zucu ayaa li'á.
47012008	Chuna bese unacua lu Diose para nú luachunu nú nehuana se'caa,
47012009	pero li'inu uninu lua: “Scua tucu nú se'calu lecali xi zecalu, xne máse rlubea nú rnibiya'a lubee bene chenu nehuana seca bee bene.” Enze'e ñia nzu arquia equie nú nehuana se'ca para nú scua aca achee nú nzu poder' Jesucristo cuna li'á.
47012010	Ñia nzu arquia equie xitse lunú nehuana se'ca, chenu rquiexu bee bene li'á, urre chenu nu' xi secala'cha'a, urre chenu nu' xi rri'inu bee bene li'á, nu cuna ye beelá beenú se'ca equie nú se'ca Jesucristo. Xne chenu nehuana se'ca che máse si'a nú rri'i Jesucristo elietsa lua.
47012011	Unila luhua equie cuenda' li'á xi neca tucu bene enu netundu, pero li'ihua nu' culpa'hua nú uri'á scua. Xne li'ihua riala azucu' ayahua li'á ante lubee bene enu rni nú li'ibeei neca beei mero apóstol. Xne mase nú lecaxi sibi'a pero lecaxi rri'i falta elliebacua.
47012012	Chenu nzua cuna li'ihua lá llaca nú uri'á bee milagro cuna ye beelá beenú ulle'ca lullie'hua nú uri'á cuna ye beelá beenú uri'á nú uzibi' xi neca tucu seña nú neli necaa apóstol' Jesucristo.
47012013	Ye lunú uri'á cuna bee sa'ahua enu nzeli arqui' Jesucristo elu uya'a, le'ca scua uri'á cuna li'ihua. Tucutsia nú uri'á neca nú né nacua luhua nú ari'ihua elietsa lua diquila nú uzucua'a cuna li'ihua, pero tunu lixiu uri'á nú né nacua elietsacua' luhua uri'ihua perdona li'á.
47012014	Nu ne rria'lá elliebacu' nú nzelabi'ya'lá li'ihua stucu bese, cuna nucua' aca chuna bese nú nzelabi'ya li'ihua. Nu ni' ne la niarquia nú ri'ixi'a luhua nú ri'ihua elietsa lua nu la necane nú niarquia nú rlu'cuhua, sino que li'ihua niarquia; xne la neca nú bee endu' rla'na nú xneca bacu beei uzana'beei, sino que bee uzana neca bee enu rebacu bee lli'ñi.
47012015	Nu mase nú la'xua ye nú rlu'cua nu ti'quia arquia equie nú ri'á elietsa luhua; pero lecaxi ri'i nucua'. Mase nú se'ca nú la zeca xe'tahua li'á chenu rlubea luhua nú chiqui' se'ca li'ihua.
47012016	Neli nú lá nacua nú ari'ihua elietsa lua pero nu' bee bene enu rni nú uri'á scua equie nú chiqui' netsiñia para nú azequienua li'ihua.
47012017	Pero chenu uxe'la bee bene enu ube'tabi'ya li'ihua, ¿xie' uxe'la beella luhua para nú aye'ta na'cu' beella luhua nú nu' xi ri'ihua elietsa lua la?
47012018	Le'ca chenu unia lu sa'ahua Tito nú ye'tabi'yalla li'ihua uxe'lalla cuna stucu sa'ahua enu nzeli arqui' Jesucristo, ¿nu xie' unacu' Tito xi unacu'lla luhua la? Nu tanto li'illa cuna li'á iguale neca tucu necatse elliebacu'ru nu tucu nú rri'á rri'illa.
47012019	Equie nú unilaru luhua la ri'ihua elliebacu' nú recanu'tsiaru li'iru, xne lecali xi uri'inuru li'ihua. Diose nediya' nú como bene' Jesucristo nú necaru rniru luhua, nu ye nú rniru necane para nú ri'iru elietsa luhua nú chenalaláhua inziu' Diose equie nú se'caru li'ihua.
47012020	Xne xiquia nú chenu nzelabi'ya li'ihua canu la llelaa li'ihua tucu nú niarquia, nu li'ihua la lañi'hua li'á tucu nú niarqui'hua nú lañi'hua li'á. Xiquia nú llela li'ihua nú rliuhua, nú ria arqui'hua lu sa'hua, nú rlehua lu sa'hua, nú nechiqui'hua lu sa'hua, nú rnihua di'chi sa'hua, nú se'tahua bee bene, nú nelliñiahua nu la neca tucu necatsehua lu sa'hua.
47012021	Le'ca xiquia equie cuenda'hua nú canu chenu nzelabi'ya li'ihua stucu bese zela Diose nú ya'na netua equie cuenda'hua, nu che unaa nu nehuana zecaa equie cuenda' huaxihua nú la chiecu' arqui'hua nú rri'ihua dula, bee enu la che'e arqui' xneca nehuañi, nu la tsana' arqui'beei nú rri'i beei eluhuexe, nu la tsana' arqui'beei nú rlu'cu beei stucu una'a, urre rlu'cu una'a stucu niyu enu laca niyu'nchu, le'ca la chiecu' arqui'beei nú rlu'cu beei stucu vicio urre stucu beenú necha neca nú la zibi' rri'ibeei.
47013001	Nee aca chuna vese nú nzelabi'ya li'ihua. Chenu nzelabi'ya li'ihua, ye lunú rni stucu bee sa'hua lu cuenda'hua, nú la nehuañihua tucu nú necane, rqui'ña nú ni chiucu chuna bee bene enu ni tunu neli lunú rnihua.
47013002	Tucu nú unila luhua cuna lubee bene enu rri'i dula chenu ubela luhua, le'ca scua rnia luhua nee nú nzua istu luhua, nu chenu nzelabi'ya li'ihua stucu bese nu tunu nu' xi rri'ihua la ri'á perdona li'ihua.
47013003	Che scua ri'ihua beya' lunú niarqui'hua ri'ihua beya' nú Jesucristo neca enu rliqui' bedichia' nú riala nia luhua. Nu Jesucristo lecaxi rri'i falta li'inu para nú ri'inu lunú riala ri'inu cuna li'ihua nu equie cuenda'hua rlube'nu poder'nu.
47013004	Neli nú unguti Jesuse lu cruse xi neca tucu bene enu la nibiya', pero nee nehuañinu equie cuenda' poder' Diose. Nu scua tucu nú ungutinu xi unguti tucu bene enu la nibiya' le'ca scua necane lu cuenda'ru neca xi neca nú la lu'culíru elurnibiya', pero como bene' Jesucristo nú necaru rlu'curu poder' Diose para nú ri'iru elietsa luhua.
47013005	Li'i e'cuhua uri'ihua elliebacu' tunu neli nzeli arqui'hua Jesucristo, li'i e'cuhua uri'ihua elliebacu' xneca nehuañihua, uri'ihua beya' nú nehuañila Jesucristo cuna li'ihua, tunu lacatsiae nú lia rnihua nú nzeli arqui'hua li'inu.
47013006	Ala' nú ri'ihua beya' nú li'isi'ru neli nzeli arqui'ru li'inu.
47013007	Nu nacu'ru lu Diose equie cuenda'hua para nú la ri'ihua nú necha neca, nu la necane nú ya'na nze'caru ante lubee bene sino que rnacu'ru lu Diose para nú ri'i nze'cahua, mase nú seca bee bene nú la ri'iru tucu nú necane.
47013008	Pero li'iru leca modo che'eru lunú neli neca, li'iru rnitsiaru lunú neli neca.
47013009	Enze'e lecaxi ri'i tunu nu' xi se'caru para nú scua tsuta' arqui'hua lunú nzeli arqui'hua, nu equie cuenda' nucua' ñia nzu arqui'ru, nu nacu'ru lu Diose para nú huañihua tucu nú necane.
47013010	Nu nee rquie'exua carta quie' luhua ante nú nzelabi'ya li'ihua, xne chenu nzelabi'ya li'ihua la qui'ña nú qui'ya'hua ri'á equie elurnibiya' nú uliqui' Jesucristo lua elurnibiya' nú uliqui'nu lua para nú ri'á elietsa luhua nú ri'iláhua beya' nú xneca huañihua tucu nú necane, nu lacane para nú nitiluhua.
47013011	Bee sa'a enu nzeli arquia'ahua Jesucristo nee nú la'xua quie'a carta quie' luhua, li'á nia luhua: Nú ñia tsu arqui'hua, ucua'nahua nú huañinze'cahua tucu nú riala nú huañihua, udu'hua ana arqui' sa'hua nu uhuañi nze'cahua cuna bee sa'hua nu la liuhua, nu Diose enu seca li'ihua nu rri'i nú nzuxe arqui'hua li'inu ri'inu elietsa luhua.
47013012	Xitse hora nú lla'cahua sa'hua, uni'hua Diose lu sa'hua tucu nú rialane.
47013013	Ye bee sa'ahua enu nzeli arquia'ahua Jesucristo xe'la beella saludo luhua.
47013014	Jesucristo enu rnibiya' lua'ahua ri'inu nú cha nze'ca lu cuenda'hua nu Diose enu seca lia'ahua nu cuna Espíritu Santo nzu cuna li'ihua ye bichia. Amén.
48001001	Li'á, Pablo neca apóstol Jesucristo, pero lá cañi bee bene li'á, nu lá xe'la beella li'á sino que Jesucristo uxe'la li'á nu cuna Pa'ahua Diose enu uri'i nú uhuañi zeca Jesucristo lu eluti.
48001002	Ye bee sa'ahua enu nzeli arqui' Jesucristo enu nzucu'nua ca'a xe'laru carta quie' lu yehua enu nzeli arqui' Jesucristo lu iliu Galacia.
48001003	Pa'ahua Diose cuna Jesucristo ri'i nú cha nze'ca lu cuenda'hua nu cuna nú nzuxe arqui'hua.
48001004	Jesucristo unguti equie stula'ahua para nú tsila'ahua lu ye beenú necha neca nu' lu iliulabequie' tucu nú uri'i Pa'ahua Diose elliebacu'.
48001005	¡Enze'e riala nú lu'cuahua ula'na lu Diose diqui tiembu!
48001006	Chiqui' nzenu arquia nú terratutsia sana' arqui'hua Stichia' Diose, li'inu enu ucañi li'ihua equie elu seca' Jesucristo. Pero li'ihua a'la stucu bedichia' rene rri'i casohua,
48001007	nú ni' laca sitichia' Diose. Sino que neli nú nu' bee bene enu rla'na nú zequienu li'ihua nu niarqui' nú che'e xa neca bedichia' nze'ca' Jesucristo.
48001008	Pero tunu nu' bee bene enu sete' li'ihua stucu bedichia' rene luquelá bee bedichia' nze'ca' Jesucristo nú uzete'laru li'ihua. Nze'e riala castiya' Diose, lecaxiri'i tunu neca nze'e titse bene urre neca nze'e li'á urre neca nze'e tucu ángele enu nze'ta enza liñibe.
48001009	Tucu nú unilaa luhua, nu nee rni zeca luhua stucu bese: Tunu nu'ti sete' li'ihua stucu bee bedichia' rene nú laca xi neca stichia' Jesucristo nú uchilila arqui'hua, nze'e rialala castiya' Diose.
48001010	La la'naa nú xa modo ya'na nze'ca lubee bene sino que rla'naa nú ya'na nze'ca lu Diose. Xne tunu la'naa nú ya'na nze'caa lubee bene chequie la zucua'a stichia' Jesucristo.
48001011	Bee sa'a enu nzeli arquia'ahua Jesucristo niarquia nú ri'ihua beya' nú stichia' Jesucristo nú uzeteláhua lacane nú ullelatsia arqui' bee bene iliulabe.
48001012	Né ni bee benene lua nu lecati uzete'e li'á sino que Jesucristo neca enu uzete'e li'á.
48001013	Li'ihua ubene'la'hua lu cuendaa chenu uyalí arquia tucu nú nzeli arqui' bee bene Israel Diose, nu siempre necha uri'inua bee bene enu nzeli arqui' stichia' Jesucristo nu ula'naa xneca modo tsana' arqui'beella nú nzeli arqui'beella Jesucristo.
48001014	Nu li'á máse utsuta' arquia lunú xa nzeli arqui' bee bene Israel luquela beelá bee bene enu tucutse lana nzenua xne uzucua yebee costumbre nú uri'i bee bene'ru enu udetela.
48001015	Pero lunú chiqui' seca Diose li'á, enze'e desde ante nú alaa ucañilanu li'á. Nu chenu niarqui'nu,
48001016	che ulube'lu lli'ñinu lua, para nú ixiule'a bedichia' nze'ca'nu lubee bene enu laca bee bene Israel. Nu chenu ungae scua lecatilu unacudichia'a,
48001017	nu le'ca né cha'a Jesucristo lubee bene enu necala apóstol ante nú acaa apóstol'nu, sino que chu uya'a lu iliu Arabia nu cheelá ubenchila' zeca eyeche Damasco.
48001018	Chenu udete chuna lana che uya'a Jerusalén para nú chulua Pedro nu uzucua'a lulla chiñu' bichia.
48001019	Pero né lañia beelá bee apóstol ulañitsia Jacobo bichi Jesucristo.
48001020	Ye beenú rnia luhua neli nu Diose nediya' nze'ca' nú la nequichia'a.
48001021	Luze'elá uya'a lu iliu Siria cuna lu iliu Cilicia.
48001022	Pero bee bene enu nzeli arqui' Jesucristo enu nucua'a lu iliu Judea lá chulubeella li'á tiembu ze'e.
48001023	Ubene'tsia beella lunú rni bee bene equie cuendaa: “Bene enu necha uri'inu lia'ahua hua'tu nee rixiule'elalla stichia' Jesucristo añinzuca nú hua'tu ula'nalla nú xneca modo tsana' arquia'ahua nú nzeli arquia'ahua Jesucristo.”
48001024	Nu rdete' beella che'tsa lu Diose equie cuendaa xne nzelila arquia Jesucristo.
48002001	Chenu udete rta lana, che uya'a Jerusalén stucu bese uya'nua Bernabé cuna Tito.
48002002	Xne Diose uni lua nú uya'a ze'e. Nu Jerusalén, ze'e uyetesa'ru stucu luhuare puro bee bene enu rnibiya' leta bee bene enu nzeli arqui' Jesucristo para nú bedichia'ru equie cuenda' stichia' Jesucristo nú setea bee bene enu laca bee bene Israel scua uri'á para nú laca xle'e uri'á yebeenú uri'á nu cuna nú rri'á.
48002003	Pero ni' Tito enu nzu cuna li'á ze'e añinzuca nú necalla bene griego lá nibiya' bee bene' Diose nú aquie seña nú rquie bee bene Israel li'illa.
48002004	Xne nu' bee bene Israel enu lia rri'i nu neca beei sa'ahua para nú scua aca chu'u beei leta'ahua nu tsi'ñia beei ta beenú la zucua'ahua, para nú scua nibiya' zeca beei lua'ahua nú zucua'ahua nú rnibiya' ley.
48002005	Pero ni' teme' lá azelaru nú ari'ibeei ana luru, xne la niarqui'ru nú tsana' arqui'hua bedichia' nze'ca' Jesucristo nú neli neca nú nzenalalahua
48002006	Nu bee bene enu rnibiya' leta bee bene' Jesucristo lá nia'beella lua xilá riala ri'á, añinzuca nú xi ri'á nú ti neca beella xne ante Diose iguale yebee bene.
48002007	Luhuare nú anibeella lua nú xilá rqui'ña ri'á, luego chu uri'ibeella beya' nú ucañila Diose li'á para nú ixiule'a bedichia' nze'ca' Jesucristo lubee bene enu laca bee bene Israel, tucu nú ucañi Diose Pedro para nú ixiule'ella bedichia' nze'ca' Jesucristo lubee bene Israel.
48002008	Nu le'ca Diose enu ucañi Pedro nú necalla apóstol lubee bene Israel le'ca li'inu ucañinu li'á para nú necaa apóstol lubee bene enu laca bee bene Israel.
48002009	Enze'e, Jacobo, Pedro nu Juan li'ibeella enu máse rnibiya' leta bee bene enu nzeli arqui' Jesucristo luego uri'ibeella beya' nú Diose neca enu uliqui' elurnibiya'cua' lua. Nu che una'tse beella yaru xi neca tucu seña nú neca tucunecatselaru, nu uya'naru nú li'á nu Bernabé nzetixiule'eru stichia' Jesucristo lubee bene enu laca bee bene Israel. Nu li'ibeella ixiule'ebeella stichia' Jesucristo lubee bene Israel.
48002010	Tucutsia nú unibeella luru nú la zañi'ru ri'iru elietsa lubee bene enu seca elitsi nu nucua' riu' arquia nú ri'á.
48002011	Pero chenu uya Pedro eyeche Antioquía, che uqui'ya'lla uri'á xne la ri'illa tucu nú riala ri'illa,
48002012	xne rluti udacunuuxulla bee bene enu laca bee bene Israel. Pero chenu uriña bee bene enu uxe'la Jacobo eyeche Antioquía che né quietea' Pedro bee bene enu laca bee bene Israel xne ulliquilla nú xi ni bee bene enu neli sucu' nú rni ley.
48002013	Ye beelá bee bene Israel enu nzeli arqui' Jesucristo enu nucu'a ze'e le'ca uri'ibeella tucu nú uri'i Pedro, nu le'ca hasta Bernabé uri'i scua.
48002014	Enze'e, chenu ulañia nú la ri'i beella tucu nú rni stichia' Jesucristo che unia lu Pedro ante lu yebeella: “Li'ilu nú necalu bene Israel la nehuañilu tucu nú nehuañi beella. ¿Nu xneca niarqui'lu nú ri'ilu juerza bee bene enu laca bee bene Israel nú huañi beella tucu nú nehuañi bee bene Israel?”
48002015	Li'iru necaru bene Israel desde nú ungularu nu siempre uzucu'ru nú rni ley' Diose nu la nehuañiru xi nehuañi bee bene enu laca bee bene Israel.
48002016	Pero li'iru nediya'ru nú lecati enu la lu'cu dula ante Diose equie nú sucu'lla ley cua' sino que lunú nzeli arqui' bene Jesucristo, enze'e le'ca nuuru nzelila arqui'ru Jesucristo para nú la lu'curu dula lunu, nu la necane equie nú rri'iru nú rnibiya' ley, xne lecati enu la lu'cu dula lu Diose equie nú nzenalatsia nze'e ley cua'.
48002017	Neequie tunu li'iru rla'naru nú la lu'curu dula lu Diose equie cuenda' Jesucristo, nu tunu le'ca nuuru necaru bene enu rlu'cu dula, ¿xie' nú másela rri'i Jesucristo nú rlu'curu dula che la? Li'iru nediya' nze'ca'ru nú lacane esquie,
48002018	xne tunu utsana arquilá ley' Moises, nu chequie zucu zeca nú rni ley cua' stucu bese, che le'catsia li'á rri'á nú necaa bene enu rlu'cu dula.
48002019	Enze'e neca xi neca nú ungutilá equie cuenda' ley para nú huañia para Diose.
48002020	Nu nee neca xi neca nú le'ca ungutia chenu unguti Jesucristo lu cruse nu nee la nehuañia'a lu cuenda' li'itsia sino que Jesucristo neca enu nehuañi cuna li'á nee. Nu nee nehuañia lunú nzeli arquia lli'ñi Diose enu chiqui' seca li'á nu unguti equie cuenda' li'á.
48002021	Nu la luachua eluseca' Diose xne tunu nu' modo nú la lu'cu bene dula ante Diose equie nú sucu' bene ley' Moisés, lecaxi sibi' nú unguti Jesucristo lu cruse che.
48003001	¡Bee bene Galacia! ¿Xiquie nú chiqui' netunduhua? ¿Ti uzequienuu arqui'hua? Xne chenu uzete'ru li'ihua, claro udixiule'eru luhua xiquie nú unguti Jesucristo lu cruse.
48003002	Neequie tucutsia nú niarquia ri'á beya': ¿Xie' nzu Espíritu Santo cuna li'ihua xne rri'ihua tucu nú rnibiya' ley' Moisés la, urre necane nú uchili arqui'hua stichia' Jesucristo nú ubene'la'hua la?
48003003	¿Xiquie nú nzitisca'hua, nu nzula Espíritu Santo cuna li'ihua nu nee secahua nú para nú yalu tucu nú niarqui' Diose nú ri'ihua rqui'ña nú ri'ihua tucu nú rni ley' Moisés?
48003004	¿Xie' lecaxi uzibi' nú chiqui' nehuana ulle'cahua la, o xie' lia xle'e nehuana ulle'cahua la?
48003005	Chenu xe'la Diose Espíritu Santo luhua nu rri'inu milagro luhua, ¿rri'inu scua equie nú sucu'hua nú rni ley' Moisés la? o ¿necane equie nú nzeli arqui'hua stichia' Jesucristo nú ubene'la'hua la?
48003006	Ullu'cu arqui'hua nú equie nú uchili arqui' Abraham Diose enze'e udu' cuenda Diose li'illa xi neca tucu bene enu la lu'cu dula.
48003007	Enze'e, uri'ihua beya' nú ye bee bene enu nzeli arqui' Diose, bee nze'e neca xi neca lli'ñi Abraham.
48003008	Hasta hua'tu nediya'la' Diose nú leta bee bene enu laca bee bene Israel nu' bee bene enu lu'cu cuenda Diose xi neca enu la lu'cu dula xne nzeli arqui'lla Diose. Xne tucu luhuare lu ichi' Stichia' Diose rni nú uninu lu Abraham: “Li'á ri'á nú cha nze'cae lu cuenda' yebee bene iliulabe equie cuenda'lu.”
48003009	Enze'e, rri'i Diose nú nza nze'cae lu cuenda' bee bene enu nzeli arqui' li'inu tucu nú uri'inu lu Abraham xne uyali arqui' Abraham li'inu.
48003010	Ye bee bene enu sucu' nú rnibiya' ley' Moisés zeca bee nze'e castiya xne le'ca lu ichi' leycua' rni: “Bee bene enu la ri'i ye beenú rnibiya' leycua', zeca bee nze'e castiya.”
48003011	Enze'e, ¿lecati enu la lu'cu dula ante Diose equie nú sucu'tsialla nú rnibiya' ley? Xne lu ichi' Stichia' Diose rni: “Bene enu ubacu'lanu nú la lu'cu dula xne nzeli arqui'lla li'inu lu'culla elunehuañi ante lunu.”
48003012	Pero equie cuenda' ley, la nacu' ley nú chili arqui' bene ley sino que lu ichi' ley rni: “Bene enu sucu' nú rni ley nze'e si lu'cu elunehuañi.”
48003013	Jesucristo neca enu utsila'a lia'ahua lu castiya' ley nu li'inu uyucunu castiya nú riala zeca'ahua, chenu uquienu lu cruse, xne lu ley rni: “Bene enu necha rri'i si'quinala bee bene li'illa lu aca ratilla.”
48003014	Ulle'ca Jesucristo scua para nú nu' beya' ri'i Diose nú cha nze'ca lu cuenda' bee bene enu laca bee bene Israel, tucu nú uri'inu nú uya nze'ca lu cuenda' Abraham. Nu lunú nzeli arquia'ahua Jesucristo enze'e nzula Espíritu Santo cuna li'ihua tucu nú unila Diose hasta hua'tu.
48003015	Nee nia luhua nú xa rri'i bee bene, chenu rreche' chiucu bene tucu ichi' nu rdu'lla firma'lla lu ichi' ze'e, che leca' ti nitilu nú nequie lu ichi' ze'e urre quie'ella huaxisca'lá lunú nequie lue.
48003016	Le'ca scua uri'ihua beya' nú chenu uri'inu nú nza nze'ca lu cuenda' Abraham nu cuna lucuenda' bene enu nze'ta lu familia'lla, lu ichi' Stichia' Diose la ni nú ri'ile'yanu “bee bene enu nze'ta lu familia'lla”, nu la nine equie cuenda' huaxi bee bene sino que rnitsiae equie cuenda' “tucutsia bene”; xne li'inu rninu equie cuenda' bene enu nze'ta lu familia'lla. Nu bene ze'e enu nze'ta lu familia'lla neca Jesucristo.
48003017	Nu lunú rnia luhua nú ley' Moisés uyu'u cuatrocientos treinta lana luquielá chenu ucuaqui u'na Diose nú dete'nu xi dete'nu lu Abraham. Enze'e leca modo nú nitilu ley cua' lunú ucuaqui u'na Diose lu Abraham hasta hua'tu.
48003018	Xne tunu equie cuenda' ley atia'ahua lunú ucuaqui u'na Diose lu Abraham. La neca'e lunú ucuaqui u'na Diose che. Pero Diose lia udete' lu Abraham nú uninu lulla nú dete'nu lulla lunú ucuaqui u'nanu lulla hasta hua'tu.
48003019	Tala bese nedicha'hua lua: ¿Xi sibi' ley che? Diose udu' ley para nú ri'i bee bene beya' nú la zucu' bene nú rninu nu uzibi' ley' Moisés hasta bichia nú uriña bene enu nze'ta lu familia' Abraham tucu nú ucuaqui u'na Diose lulla hasta hua'tu. Bee ángele' Diose udete' ley cua' lu Moisés, nu che Moisés udixiule'e lubee bene.
48003020	Pero chenu ucuaqui u'na Diose lu Abraham nú xi dete'nu lulla lecati udixiule'e stichia'nu lulla sino que li'i e'cu Diose ubedichia'nu li'i Abraham.
48003021	La ri'ihua elliebacu' nú rnia luhua nú rri'i cundra leycua' lunú ucuaqui u'na Diose. Sino que tunu equie cuenda' leycua' nu' modo lu'cu bene elunehuañi ante Diose che nediya'la' bene nú la lu'cu bene dula ante lunu equie nú nzenala bene ley. Pero lacane esquie.
48003022	Xne lu ichi' Stichia' Diose rni nú yebee bene rnibiya' dula lu nu ungae scua para nú yebee bene enu nzeli arqui' Jesucristo yucu bee nze'e lunú ucuaqui u'nala Diose.
48003023	Ante nú riña Jesucristo, unibiya' ley lua'ahua xi neca chenu nuche'nacu' tucu bene, nu nelluaquie'tsia'ahua chenu riña Jesucristo.
48003024	Enze'e, ley cua' neca lua'ahua xi neca tucu bene enu rni lua'ahua nú xneca huañia'ahua nu hasta bichia nú uyulua'ahua Jesucristo che ulaxu nú unibiya' ley lua'ahua para nú lu'cu cuenda Diose lia'ahua xi neca tucu bene enu la lu'culi dula equie nú nzeli arqui'lla Jesucristo.
48003025	Pero nee nú uchilila arquia'ahua Jesucristo la qui'ña nú ni ley lua'ahua nú xneca huañia'ahua.
48003026	Xne ye'ahua bee enu nzelila arqui' Jesucristo neca'la'ahua lli'ñi Diose.
48003027	Nu equie nú urinzala'ahua necatucu necatsela'ahua cuna Jesucristo xne nzulanu cuna lia'ahua.
48003028	Nu lecaxiri'i tunu neca'ahua bee bene Israel urre laca'ahua bee bene Israel, tunu neca'ahua esclavo lubee bene, o laca'ahua esclavo, nu tunu neca bene niyu urre neca bene una'a xne para Jesucristo iguale neca'ahua xne neca tucu necatsela'ahua cuna li'inu.
48003029	Enze'e, tunu neca'la'ahua bene' Jesucristo le'ca esquie neca'la'ahua xi neca lli'ñi Abraham, nu riala'ahua lunú ucuaqui u'nala Diose lu Abraham hasta hua'tu.
48004001	Xi neca tucu endu' lla'na enu ati' herencia, nú chenu lle'nanu la lu'cunu elurnibiya xi neca tucu moso', añinzuca nú necala stene'nu, bee stene' pa'nu.
48004002	Pero nu' bee bene enu rriucu li'inu nu rnibiya' lunu cuna lubee stene'nu hasta nú riña bichia nú uni pa'nu nú yucunu herencia cua'.
48004003	Le'ca scua necane lu cuenda'ahua, xi uri'i endu' uria'ahua hua'tu xne uyanala'ahua ye bee costumbre' bee bene.
48004004	Nu chenu uriña bichia nú uni Diose nú xe'lanu lli'ñinu lu iliulabe, ungulanu equie cuenda' tucu una'a. Nu uhuañinu tucu nú unibiya' ley' Moisés nú huañi bee bene.
48004005	Para nú uhuanu lia'ahua lu ley cua', nu scua yucu Diose lia'ahua xi neca bee lli'ñinu.
48004006	Nu lunú neca'la'ahua lli'ñi Diose, li'inu uxe'lanu Espíritu Santo' lli'ñinu Jesucristo lua'ahua para nú huañia'ahua cuna li'inu, nu equie cuenda' Espíritu cua' rnia'ahua: “¡Pa Diose!”
48004007	Enze'e la neca'ahua xi neca esclavo lu ley sino que lunú neca'la'ahua lli'ñi Diose, enze'e riala'ahua herencia nú liqui'nu lua'ahua equie cuenda' Jesucristo.
48004008	Hua'tu chenu la chuluhua li'inu enu neca mero Diose, uzibi'hua lubee enu secahua nú neca diose, nu ni' laca bee nze'e Diose.
48004009	Pero nee nú nu'lulahua Diose nu le'ca nu'lula Diose li'ihua, ¿xiquie nú niarqui' zecahua ri'ihua yelu beenú uri'ihua hua'tu? ¿Nu xiquie nú niarqui' zecahua nú aca zecahua esclavo lubee nucua' stucu bese?
48004010	Nee nú rlu'cu cuenda zecahua nú xi bichia nu xi uu nu xi lana nu xi tiembu nú ri'ihua tucu nú ri'ihua tucu nú neca costumbre'hua nú rri'ihua hua'tu.
48004011	¡Chiqui' xiquinuahua xne canú xle'e uzetea Stichia' Diose li'ihua!
48004012	Enze'e bee sa'a enu nzeli arquia'ahua Jesucristo zequiaa luhua: Nú uhuañihua tucu nú nehuañia, tucu nú ula'na nú uhuañia xi nehuañihua, la nia luhua nú nu' xi tucu nú necha neca uri'inuhua li'á.
48004013	Xne li'ihua nediya'hua nú bese rluti nú uzetea li'ihua bedichia' nze'ca' Jesucristo, ritia bichia ze'e.
48004014	Pero añinzuca nú scua ulle'ca pero uriqui'hua li'á nu lá huachuhua li'á nu le'ca né tsana' arqui'hua li'á, sino que uri'i casohua li'á xi neca tucu ángele' Diose urre xi neca li'i e'cu Jesucristo.
48004015	Li'á nediyaa nú tunu nu' modo hasta i'culuhua luahua liqui'hua lua. Nu nee, ¿cá uri'ihua nú uzecahua li'á?
48004016	U, ¿xie' a'la rana arqui'hua li'á, lunú unitsia luhua lunú neli neca la?
48004017	Nia luhua nú bee bene enu rla'na nú xa zucu'hua nú rnibeei lacane nú rri'i nze'cabeei elliebacu' urre secabeei li'ihua sino que elliebacu'beei neca nú tsana' arqui'hua lunú uzetea li'ihua nu niarqui'beei nú máse ri'i casohua stichia'beei.
48004018	La necha neca nú seca bene sa'bene pero rqui'ña nú ri'illae cuna elliebacu' nze'ca diqui tiembu, nu la ri'ihua scua chenu nzutsia cuna li'ihua.
48004019	Xne li'á se'ca nú necahua xi neca bee endua. Nu stucua'la nehuana se'caa equie cuenda'hua xi nehuana seca tucu una'a chenu ala endu'lla. Nu la tsuxe nú nehuana se'caa hasta chenu neli nzenalahua Jesucristo tucu nú rialane.
48004020	¡Ala' nú nee nzu li'i e'cua luhua para nú nia luhua bee bedichia' nú ri'i nze'cahua beya' pero nee ni' la ri'á beya' xa ri'inuahua!
48004021	Li'ihua enu niarqui' nú huañi tucu nú rnibiya' ley' Moisés. ¿Xie' lasca' ri'ihua beya' nú rni leycua'la?
48004022	Lu ley' Moisés rni nú ulu'cu Abraham chiucu endu'. Ulu'culla tucu endu' cuna una'a enu utsilla lee Agar nu le'ca ulu'culla stucu endu' cuna mero una'alla Sara.
48004023	Endu' Abraham enu unganu Agar, unganu Agar endu' Abraham xne uzucunulla Abraham. Pero endu'lla enu unganu mero una'lla, ungulanu pero la necane equie cuenda' nú uzucunutsialla una'lla, sino que ungulanu para nú yalu lunú ucuaqui u'na Diose lu Abraham.
48004024	Nu nee Sara cuna Agar, neca tucu ejemplu lua'ahua equie chiucu inziu nú nu' chenala bee bene, tucu inziu cua' neca nú chenala bee bene ley nú udete' Diose lu Moisés equie dañi nú lee Sinaí, nu bee enu nzenala ley cua' neca xi neca esclavo lu leycua' xi unga Agar esclavo lu Abraham.
48004025	Nu li'ihua nediya'hua nú enza Arabia nzucu dañi nú lee Sinaí nu bee bene enza ze'e rri'chiabeei dañi ze'e Agar. Pero nee Jerusalén neca xi neca dañi ze'e xne yebee bene enu nucua'a Jerusalén, bee enu nzenala ley, neca beella xi neca esclavo lu ley.
48004026	Pero lia'ahua lachia'ahua neca Jerusalén liñibe nú laca esclavo lu ley, tucu nú lá aca Sara esclavo.
48004027	Nu lu ichi' Stichia' Diose rni: Ñia utsu arqui' li'ilu una'a enu leca modo nú lu'cu endu'; nu chiqui' ullila' li'ilu enu la chulu xa nehuana seca tucu una'a enu rala endu'. Xne huaxilá endu' lu'cu una'a enu leca modo lu'cu endu' luquela una'a enu rlu'cu niyu'.
48004028	Bee sa'a enu nzeli arquia'ahua Jesucristo li'á rnia luhua nú tucu nú ungula Isaac equie nú uchili arqui' Abraham Stichia' Diose nú acane scua le'ca scua lia'ahua neca'la'ahua bene' Diose xne nzeli arquia'ahua stichia'nu.
48004029	Nu tiembu ze'e endu' Agar, la yu' arqui'i endu' Sara una'a Abraham. Le'ca scua bee bene enu nzenala nú rni ley' Moisés sequichia' beei lia'ahua nú nzu Espíritu Santo cuna lia'ahua, nu lunú neca'la'ahua bene' Diose.
48004030	Pero li'ihua nediya'hua nú lu ichi' Stichia' Diose rni: “Uteliaca' una'a enu utsilu cuna endu'nchu, xne la yala nú ati' endu' cua' herencia nú riala endu' Sara una'alu.”
48004031	Enze'e bee sa'a enu nzeli arquia'ahua Jesucristo lia'ahua la neca'ahua xi neca endu' una'a enu utsi Abraham sino que lia'ahua neca'ahua xi neca endu' Abraham enu ulu'cu una'lla xne la nibiya' ley lua'ahua.
48005001	Jesucristo utsila'a lia'ahua para nú la nibiya' ley lua'ahua enze'e utsuta' arqui'hua nu la zela'hua acahua stucu bese xi neca esclavo equie nú rri'ihua nú rnibiya' ley.
48005002	Li'á Pablo nia luhua: Tunu li'ihua aquie seña nú rnibiya' ley nú quiehua lecaxi zibi' nú nzeli arqui'hua Jesucristo che.
48005003	Nu li'á rni zeca luhua: Titse bene enu quie señacua' cuerpo' rqui'ña nú ri'illa ye nú rnibiya' ley.
48005004	Li'ihua enu rri'i elliebacu' nú lunú sucu'hua nú rnibiya' ley che la lu'cuhua dula lu Diose. Nucua' rri'i nú laca'hua bene' Jesucristo nu ni' la lu'cu cuenda'hua eluseca' Diose.
48005005	Pero lia'ahua equie cuenda' Espíritu Santo, nu lunú nzeli arquia'ahua Jesucristo nzucu lua'ahua nú riña'ahua lu Diose sin nú lu'cua'ahua dula.
48005006	Xne chenu neca tucunecatsela bene cuna Jesucristo lecaxi sibi' nú nequie seña bene urre la nequie seña bene. Lunú mase sibi' neca nú nzeli arqui' bene Jesucristo nu lunú nzeli arqui' bene rlucu bene eluseca, che nu' modo nehuañi nze'ca bene.
48005007	Li'ihua nzeli nze'ca arqui'hua. ¿Nu ti uni luhua nú lá ri'i casoa'hua lunú neli neca?
48005008	Xne elliebacu'cua' la ye'ta lu Diose xne li'inu ucañilanu li'ihua para li'inu.
48005009	Enze'e ubi'yahua li'ihua xne canu terratutsia nu' modo zequienu bee bene yehua.
48005010	Pero li'á nzuta' arquia lu Jesucristo, nú la chiecu' arqui'hua Stichia' Diose nú uzetelahua. Nu Diose dete' castiya bene enu sequienu li'ihua lecaxi ri'i nú ti neca nze'e.
48005011	Tunu li'á rnisca'lá luhua nú rqui'ña nú quie seña bee bene, ¿xie' tiliaca' bee bene Israel li'á nu útibeei li'á chela? Nu tunu nia nú quie señacua' bee bene neca nucua' nú lecaxi zibi' nú unguti Jesucristo lu cruse che.
48005012	¡Ala' nú bee bene enu rri'illi'bi arqui'hua rni nú rqui'ña nú quiee, señahua ala' nú li'i e'cubeei chiecu'lí beei elunecachi'beei!
48005013	Xne la nibiya' ley luhua, nu la neca equie cuenda' nú la nibiya' ley luhua nú ri'itsiahua lunú niarqui'hua, sino que uzecahua bee sa'hua nu uri'ihua elietsa lubeella.
48005014	Xne tunu sucu'la bene tucu mandamiento nú rni: “Uzeca sa'lu tucu nú secalu li'ilu”, che sucu'la bene yenú rnibiya' ley' Diose.
48005015	Pero tunu li'ihua rana arqui'hua sa'hua nu rliunuhua sa'hua xi rri'i bee nañi ubi'yahua li'ihua xne canu ri'i nucua' nú le'esa'hua. Uhuañihua tucu nú niarqui' Espíritu Santo nú huañihua.
48005016	Enze'e nia luhua, uhuañihua tucu nú rnibiya' Espíritu Santo luhua nú huañihua. Nu scua la huañia'hua lunú necha neca nu' elliebacu'hua.
48005017	Xne lunú nehuañi bene lunú nechá neca nu' elliebacu' bene, lacane tucu nú rnibiya' Espíritu Santo nú huañi bee bene. Nu tucu nú rnibiya' Espíritu Santo nú huañi bee bene, lacane tucu nú niarqui' bee bene nú huañilla. Ni' tucue nu ni' stucue la uya' sa'e nu laca igualee, enze'e lia'ahua leca modo huañia'ahua tucu nú niarqui'tsia'ahua.
48005018	Pero tunu Espíritu Santo neca enu rnibiya' luhua che la nibiya' ley luhua.
48005019	Neequie achee neca nú necatsia elliebacu' bee bene: Necane eluhuexe nu beenú lecaxi zibi', nu yelu clasia' bee biciu.
48005020	Nu rlu'cu beei ula'na lubeenú seca beei nú neca diose nu rdu' ixiu beei sa'beei, nu rliubeei, nu neyi' rcua'a beei. Nu terratutsia rlebeei, nu rri'ibeei nú rle'e sa' bee bene, nu le'ca rlu'cubeei bee bene'beei,
48005021	ria arqui'beei, nu ruuti beei bene nu necabeei uniqui, nu racu xeta' beei, nu nu' beelá beenú iguale sa'bee nucua' rri'ibeei, ni zeca luhua stucu bese tucu nú unila luhua ante, bee bene enu rri'i scua leca modo chu'u liñibe elurnibiya' Diose.
48005022	Pero lunú rliqui' Espíritu Santo neca nú zeca bene sa'bene, nú ñia tsu arqui' bene, nu la huañi bene cuna xuu, nú lu'cu bene paciencia, nú ñia ri'i bene lusa' bene nu ri'i nze'ca bene lusa' bene nu tsa'alu bene stichia'bene,
48005023	nu aca lle'na arqui' bene, nu ri'illa ana lu elliebacu' nú necha neca, nu leca ni' tucu ley nú cá nú ri'i bee bene bee nucua'.
48005024	Nu bee bene enu necala bee bene' Jesucristo para li'ibeella neca xi neca nú ungutila yebee nucua', cuna yebeelá beenú nechá neca xne ungutila Jesucristo lu cruse equie cuenda' ye dula.
48005025	Nu nee nú nzu Espíritu Santo cuna lia'ahua rqui'ña nú huañia'ahua tucu nú rnibiya'nu nú huañia'ahua.
48005026	La aca nelliña'ahua nu la ria'ahua nú le bene lu sa' bene, nu la yea arquia'ahua lubee sa'ahua.
48006001	Bee sa'a enu nzeli arquia'ahua Jesucristo, nia luhua nú tunu tucu bee sa'ahua rri'i dula ana lu, li'ihua enu másela nzuta' arqui' lu Stichia' Diose rqui'ña nú nihua lulla pero ni' nze'cahua lulla. Nu uri'ihua beya' nú le'ca nu' modo nú ri'i dula ana luhua.
48006002	Uri'ihua elietsa lubee sa'hua lu xitse beenú nehuana seca beella che scua sucu'hua lunú rnibiya' Jesucristo nú ri'ihua.
48006003	Tunu nu' enu seca nú reca ye nú reca nu lecaxi reca, che le'catsia li'illa sequienulla li'illa.
48006004	Cada tucuhua ri'ihua beya' tunu neli nú nehuañihua tucu nú niarqui' Diose nú huañihua. Nu tunu nehuañi nze'cahua li'itsiahua llila'hua luhuare nú ri'ihua elliebacu' nú nehuañi nze'calahua luquela beelá bee bene.
48006005	Xne cada tucua'ahua rqui'ña nú bi'ya'ahua lunú xneca nehuañia'ahua.
48006006	Titse bene enu sete' Stichia' Diose rqui'ña nú ri'illa elietsa lu bene enu sete' li'illa lu xitse nú rqui'ñalla.
48006007	La zequienuhua le'catsia li'ihua, xne leca modo nú itanu bene Diose xne ye beenú rdu' ni bene enze'e ri'i bene ula'cu.
48006008	Tunu nehuañitsia bene lunú necha neca rri'i bene elliebacu'. Riña bichia nú zecalla castiya, pero bene enu nehuañi tucu nú rnibiya' Espíritu Santo, equie cuenda' Espíritu Santo lu'culla elu nehuañi nú leca xunga laxu ante Diose.
48006009	La llaca'ahua ria'ahua nú neca nze'ca. Xne tunu la llaca'ahua, che riña bichia nú atia'ahua nú riala atia'ahua.
48006010	Enze'e chenu nu' modo nú ria'ahua elietsa lubee bene rqui'ña nú ria'ahuane, nu máse rqui'ña nú ria'ahua elietsa lubee sa'ahua enu nzeli arqui' Jesucristo.
48006011	Bi'yacuruhua xi llene bee letraquie' rquie'á luhua nu li'i e'cua rquie'ene.
48006012	Bee bene enu rri'i juerza li'ihua nú quie seña nú rquie bee bene Israel li'ihua rri'i beei scua para nú ya'na nze'ca beei ante bee bene nu la niarqui'beei nú nehuana zeca beei equie nú nzeli arqui'beei Jesucristo.
48006013	Pero ni' bee bene enu nequie seña cua' la ri'ibeei tucu nú rni ley. Niarqui'tsiabeei nú quie señacua' li'ihua para nú aca nelliñabeei nú uri'ilabeei ana luhua nú quie señacua' li'ihua.
48006014	Pero li'á leca xi stucu nú aca nelliñaa, necatsiae equie cuenda' nú unguti Jesucristo. Nu equie cuenda' nú ungutinu lu cruse utsa'nalá ye nú nechá neca nu' lu iliulabe quie', nu para bee nucua' neca xi neca nú ungutilá.
48006015	Xne chenu neca tucu necatsela bene cuna Jesucristo lecaxi zibi' tunu nequie seña bene urre la nequie seña bene. Lunú mase neca equie neca nú uche'ela nú xneca nehuañi bene.
48006016	Nu bee bene enu nzenalala inziu' Jesucristo, Diose hua'a arqui' bee nze'e nu ri'inu nú nzuxe arqui' beella cuna yebeelá bee bene enu neli neca bee bene' Diose.
48006017	Desde nee la nia' arquia nú zucu' llianaláhua arquia. Xne bee beya' nú nuyaa cuerpoa rlube' nú necaa apóstol' Jesucristo.
48006018	Bee sa'a enu nzeli arquia'ahua Jesucristo, li'inu ri'inu nú cha nze'ca lu cuenda' yehua. Amén.
49001001	Li'á Pablo, necaa tucu apóstol Jesucristo equie nú rnibiya' Diose. Rquie'a carta quie' luhua li'ihua enu neli nzeli arqui' stichia' Jesucristo, li'ihua enu necala bee bene' Diose eyeche Efeso.
49001002	Diose Pa'ahua cuna Jesucristo enu rnibiya' lua'ahua ri'inu nú cha nze'cahua cuna nú nzuxe arqui'hua.
49001003	Che'tsa Diose pa' Jesucristo enu rnibiya' lua'ahua nú chiqui' ñia necanu, xne nee equie nú neca tucunecatse'ahua cuna Jesucristo, uri'ile'yalanu lia'ahua desde liñibe nu chiqui' rri'inu elietsa lua'ahua para nú chequie'ahua stichia'nu.
49001004	Li'inu ucañinu lia'ahua equie cuenda' Jesucristo hasta chenu lasca' acache' iliulabe para nú huañia'ahua nu lecaxi na'ahua lunu sin dula,
49001005	xne equie nú seca Diose lia'ahua, uri'inu nú riala nú aca'ahua bee lli'ñinu equie cuenda' Jesucristo, tucu nú uri'inu elliebacu' nú acane.
49001006	Enze'e, la tsana'ahua nú sucu' aya'ahua Diose equie nú chiqui' ñia necanu, xne uri'i le'yalanu lia'ahua equie cuenda' Lli'ñinu Jesucristo enu secanu.
49001007	Xne udixiulanu equie cuenda' stula'ahua chenu uri'chia rene'nu lu cruse nu scua uri'ila Diose perdona stula'ahua enze'e rlube' nú chiqui' secanu lia'ahua.
49001008	Enze'e chiqui' lia uliqui'nu lunú reca elliebacu'ahua cuna nú rria'ahua beya',
49001009	nu ulube'lanu lua'ahua xa neca elliebacu'nu hasta hua'tu tucu nú uri'inu elliebacu' nú acane.
49001010	Nu elliebacu'cua' tsalunu chenu riña bichia ze'e, Diose tsa'na ye nú nu' liñibe cuna beenú nu' lu iliulabe ya Jesucristo.
49001011	Le'ca equie nú neca tucu neca'tse'ahua cuna Jesucristo, ucañila Diose lia'ahua para nú aca'ahua bee bene'nu tucu nú udu' arqui'nu nú ri'inu hasta chenu lasca acache' iliulabe, xne li'inu rrinu yeene tucu nú niarqui'nu nú acane.
49001012	Nu li'inu uri'ilanu scua para nú lia'ahua enu rluti uyalí arqui' Jesucristo, aca'ahua enu zucu' ayaa Diose equie nú rnibiya'nu.
49001013	Le'ca li'ihua chenu ubene'hua stichia'nu nú neli neca nú xa tsila'ahua, che uyalí arqui'hua Jesucristo nu unga tucu necatsehua cuna li'inu. Nu tucu nú uni Diose nú liqui'nu Espíritu Santo luhua, nu nee nú nzula Espíritu Santo cuna li'ihua, li'inu necanu xi neca tucu sello nú rlube' nú necalahua para Diose.
49001014	Equie nú nzula Espíritu Santo cuna lia'ahua enze'e yucua'ahua erencia nú uni Diose nú liqui'nu lua'ahua, chenu ye bee bene'nu nucua'ala liñibe para nú la tsuxe'ahua nú sucu' aya'ahua Diose equie nú rnibiya'nu.
49001015	Nu lunú nediyala nú nzeli arqui'hua Jesucristo enu rnibiya', nu le'ca secahua beelá bee bene' Diose,
49001016	la tsuxea nú rdetea che'tsa lu Diose equie cuenda'hua cada chenu rnacua lunu.
49001017	Nu li'inu enu neca Diose enu rnibiya' desde liñibe, nu li'inu necanu pa' Jesucristo enu rnibiya' lua'ahua. Le'ca nacua lunu nú ri'inu nú aca elliebacu'hua para nú ri'ihua beya' lunú lube'nu luhua para nú nze chululáhua li'inu.
49001018	Le'ca nacua lu Diose nú xa'lanu elliebacu'hua para nú ri'ihua beya' xa neca equie nú nzuculuhua hasta chenu ucañinu li'ihua nu ri'ihua beya' nú le'ca chiqui' llene nu ñia neca erencia nú nu'che' Diose para bee bene'nu.
49001019	Le'ca rnacua lunu nú ri'ihua beya' nú chiqui' llene neca poder, nú rri'i elietsa lua'ahua nú nzeli arquia'ahua li'inu. Le'ca li'i poder llenecua' nú chiqui' ulube' Diose lua'ahua,
49001020	chenu uri'inu nú uhuañi zeca Jesucristo, nu uzucu' Diose li'inu cue'tse Diose chubee liñibe,
49001021	elu udete'nu nú rnibiya'nu lunu nú máse seca lu ye elu rnibiya', cuna ye elu usticia cuna ye bee gobierno. Le'ca másela seca elu rnibiya'cua' lu ye bee elurnibiya' nú nu' cuna nú nze chu'ulá lu iliulabe quie'.
49001022	Chequie utsa'na Diose ye bee elurnibiya' cua' ya Jesucristo enu ucañinu para nú nibiya'nu lu ye bee bene enu nzeli arqui' li'inu.
49001023	Nu bee bene enu nzeli arqui' Jesucristo, li'inu neli nehuañinu cuna li'ibeella nu catse nzunu xne li'inu necanu enu rnibiya'li.
49002001	Li'ihua ungahua xi neca bene enu unguti lu Diose equie cuenda' bee dula cuna beenú necha neca
49002002	uri'ihua, uyanalahua inziu nú necha neca nu uri'ihua tucu nú niarqui' beze'lu nú ri'ihua, nu espíritu nú necha neca cua' neca enu nehuañi cuna bee bene enu la zucu' Stichia' Diose.
49002003	Ye'ahua le'ca scua uhuañia'ahua tucu nú niarqui'tsia'ahua, nu tucu nú necatsia elliebacua'ahua. Nu le'ca scua tucu nú riala bee bene enu la zucu' Stichia' Diose castiya, le'ca scua ayala'ahua castiya'nu.
49002004	Pero lunú chiqui' ñia rua'a arqui' Diose lia'ahua, nu lunú chiqui' secanu lia'ahua,
49002005	añinzuca nú unga'ahua xi neca bene enu unguti lu Diose, equie cuenda' stula'ahua, pero nee rlu'cula'ahua elunehuañi cuna Jesucristo lu Diose. Equie nú chiqui' ñia necanu utsila'ahua.
49002006	Chenu uri'inu nú uhuañi zeca Jesucristo lu eluti neca xi neca nú le'ca nua'ahua uhuañi zeca'ahua, nu le'ca neca xi neca nú nellunu'la'ahuanu liñibe.
49002007	Uri'i Diose scua para nú lube'nu lua'ahua bee bichia nú nze'talá nu chiqui' secanu lia'ahua nu ñia nze'canu lua'ahua equie cuenda' Jesucristo.
49002008	Lunú nze'ca Diose enze'e utsila'anu lia'ahua, la necane nu neca'ahua bene nze'ca lunu, sino que lunú nzeli arquia'ahua Jesucristo enze'e utsila'ahua.
49002009	Le'ca la necane equie nu uria'ahua nú neca nze'ca utsila'anu lia'ahua para nú lecati aca nelliña.
49002010	Xne Diose ureche' lia'ahua, nu equie cuenda' Jesucristo uche'enu arquia'ahua lunú necha uhuañia'ahua hua'tu para nú ria'ahua nú neca nze'ca, tucu nú uri'inu elliebacu' nú ria'ahua.
49002011	Enze'e li'ihua enu la neca bee bene Israel ullu'cu arqui'hua xa ulle'cahua hasta hua'tu. Bee bene Israel uhualee li'ihua bee bene enu la uya' seña, xne li'ibeella nuya'beella seña tucu nú rnibiya' ley,
49002012	le'ca tiembu ze'e la chuluhua Jesucristo, nu la nebacu'hua leta bee bene Israel, nu le'ca la nebacu'hua lunú ucuaqui u'na Diose. Uhuañihua lu iliulabe quie' nu lecaxi nzuquie arqui'hua nu sin nú chuluhua Diose.
49002013	Pero nee nú nzelila arquia'ahua Jesucristo, li'ihua enu istu utsu arqui' lu Diose, nu nee ube'ta bicalahua lunu equie cuenda' rene' Jesucristo nú uri'chia lu cruse.
49002014	Xne Jesucristo neca enu rri'i nú nzuxe arquia'ahua. Li'inu unitilunu elu rlee lunú rri'i nú la zela nú aca tucunecatse bee bene Israel cuna bee bene enu la neca bee bene Israel.
49002015	Nu equie nú unguti Jesucristo ulaxu yebee custumbre nú rnibiya' ley lubee bene Israel nú rri'i beella, li'inu uri'inu nú unga tucunecatse bee bene Israel cuna bee bene enu la neca bee bene Israel xi neca tucu eyeche cuqui, xne neca tucunecatse'ahua cuna li'inu. Scua uri'inu nú uyu'u nú nzuxe arqui' bee bene.
49002016	Xne equie nú unguti Jesucristo lu cruse, ulaxu nú rlee bee bene Israel lubee bene enu la neca bee bene Israel, nu scua iguale uyala arqui' Diose lua'ahua lunú neca tucu necatse'ahua cuna Jesucristo.
49002017	Nu li'inu ube'ta tixiule'enu lubee bene Israel cuna lubee bene enu la neca bee bene Israel nú xa chu'u nú nzuxe arquia'ahua lu Diose.
49002018	Nu equie cuenda' Jesucristo sia bee bene Israel nu sia bee bene enu la neca bee bene Israel, rlu'cula'ahua tucu inziu nú riña'ahua lu Diose xne nzula Espíritu Santo'nu cuna lia'ahua.
49002019	Enze'e la neca'hua xi neca bene istu nu la neca'hua bene rene lu Diose sino que nebacu'lahua leta bee bene'nu, neca tucunecatsela'ahua cuna bee bene'nu.
49002020	Li'ihua necahua xi neca tucu ni'i nú recache'e, nu bee apóstol cuna bee profeta neca beella xi neca cimiendu' ni'i quie', nu Jesucristo neca xi neca quiee nú neca equie uzibi' nú recache' ni'i quie'.
49002021	Nu ze'e uquixie riatsa ni'i quie nú rniru nú neca li'ihua, nu scua nze liqui nze'cae para nú aca tucu necatse'ahua indu' Diose cuna Jesucristo.
49002022	Nu nee nú neca tucu necatselahua cuna Jesucristo, le'ca neca tucu necatselahua cuna beela bee sa'ahua enu nzeli arqui' li'inu para nú aca'ahua tucu indu elu nehuañi Diose equie cuenda' Espíritu Santo.
49003001	Enze'e li'á Pablo, nchiñia ni'cu' equie nú sibi'a lu Jesucristo para nú rri'á elietsa luhua enu laca bee bene Israel.
49003002	Li'ihua nediya'hua nú la yala ri'á riña' nú rri'á, pero lunú nze'ca Diose uliqui'nu riña' quie' rri'á para nú ri'á elietsa luhua nú ri'ihua beya' stichia'nu.
49003003	Nu li'inu ulube'lanu lua xa neca elliebacu'nu hasta hua'tu, tucu nú unilá luhua lu tucu carta.
49003004	Chenu ulahua carta cua' che ri'ihua beya' nú nediyala xa neca equie cuenda' Jesucristo nú la ri'i bee bene beya' hasta hua'tu.
49003005	Bee tiembu nú udetela lecali ti uri'i beya' xa neca equie cuenda' Jesucristo, xne ungae xi neca tucu nú a'chi' neca lubee bene, pero nee equie cuenda' Espíritu Santo ulube'la Diose nucua' lubee apóstol cuna lubee profeta.
49003006	Nu lunú unga xi neca nú a'chi' neca lubee bene, necane equie cuenda' bedichia' nze'ca' Jesucristo, nú le'ca bee bene enu laca bee bene Israel riala beella erencia nú riala bee bene Israel lunú neca tucunecatsela beella, nu nebacu'la beella lunú ucuaqui u'na Diose equie cuenda' Jesucristo.
49003007	Li'á rixiule'a bedichia' nze'ca' Jesucristo lubee bene, la necane equie cuenda' nú riala nú ri'á scua sino que necane nú ñia nze'ca Diose enze'e lia uliqui'nu elurnibiya'cua' lua para nú zibi'a lunu.
49003008	Li'á neca enu máse leca tineca lu ye bee bene' Diose, pero lunú ñia nze'ca Diose lia uliqui'nu lua nú ixiule'a lubee bene enu la neca bee bene Israel equie cuenda' eluxene' Jesucristo nú llene neca.
49003009	Nu para nú ixiule'e nze'caa lu yebeella xa neca elliebacu' Diose enu ureche' ye nú nu', elliebacu' nú né chu alube'nu lubee bene.
49003010	Para nú equie cuenda' bee bene enu nzeli arqui' Jesucristo ri'i ye bee enu rlu'cu nú rnibiya' liñibe beya' nú Diose rlu'cu ye poder.
49003011	Nu hasta chenu lasca' quixie iliulabe uri'ila Diose elliebacu' nú acane scua nu nee uyalulane equie cuenda' Jesucristo enu rnibiya' lua'ahua.
49003012	Nu equie nú nzelila arquia'ahua Jesucristo nu'la modo xa riña'ahua lu Diose sin nú lliquia'ahua chebica'ahua lunu.
49003013	Enze'e nia luhua nú la tsunehuana arqui'hua lunú nehuana se'caa equie cuenda'hua, xne neca nze'ca nucua' para li'ihua.
49003014	Enze'e súlliquia lu Diose pa' Jesucristo enu rnibiya' lua'ahua,
49003015	li'inu enu rnibiya' lu ye nú nu' liñibe cuna lu iliulabe.
49003016	Rnacua lunu, nú lunú chiqui' rlu'cunu poder nú liqui'nu juerza'ahua cuna elurnibiya' luhua equie cuenda' Espíritu Santo para nú tsuta' arqui'hua lunu,
49003017	nu huañihua cuna Jesucristo equie nú nzeli arqui'hua li'inu para nú scua tucu nú neli nzenalahua eluseca'nu.
49003018	Scua acahua ri'ihua beya' cuna beelá bee sa'hua enu nzeli arquia'ahua li'inu nú eluseca Diose chiqui' llene neca, nu ni' la ria'ahua beya' xa nia'ahua lunú chiqui' llene necane.
49003019	Enze'e rnacua lu Diose nú chuluhua eluseca cua' nú chiqui' llene neca, nu másela llene necane luquelá nú rri'i bee bene elliebacu', nu scua neza'li nú huañihua cuna Diose.
49003020	Nu li'inu enu rlu'cu nú rnibiya' para nú ri'inu másela lunú rri'i bee bene elliebacu', urre másela lunú rnacu' bee bene lunu equie cuenda' Espíritu Santo'nu nú nzu cuna lia'ahua.
49003021	Nu riala nú zucu' uya'ahua Diose ye bichia nu ye tiembu equie cuenda' Jesucristo, lia'ahua enu nzeli arquia'ahua Jesucristo. Amén.
49004001	Li'á enu nchiñia ni'cu' lunú sibi'a lu Jesucristo, zequiea luhua nú scua tucu nú necalahua bee bene' Diose, uhuañihua tucu nú riala nú huañi bee bene enu necala bee bene'nu.
49004002	Aca lle'na arqui'hua nu aca nze'cahua, nu tsuquie arqui'hua, nu uriqui'hua bee sa'hua lunú xi rri'inu beella li'ihua, equie nú secahua beella.
49004003	Uzu'cu' luhua nú chenalaláhua nú neca tucu necatsehua cuna elietsa' Espíritu Santo, enu rliqui' nú nzuxe arqui'hua, nu rri'i nú neca tucu necatsehua.
49004004	Lia'ahua neca'ahua xi neca tucutsia bene, nu ye'ahua nzu Espíritu Santo cuna lia'ahua, nu scua tucu nú necala'ahua bee bene' Diose le'ca scua tucutse nellua'aquie'ahua nú liqui'nu lua'ahua.
49004005	Tucutsia enu rnibiya', tucutsia nú nzutenelí arquia'ahua, nu tucutsia elu rrinza nu',
49004006	xne nu' tucutsia Diose enu neca Pa'ahua nu li'inu rnibiya'nu lu ye'ahua. Nu li'inu rnibiya'nu lu ye beenú nu', nu nzunu cuna ye'ahua nu rria'ahua lunú niarqui'nu.
49004007	Pero cada tucua'ahua utsula Jesucristo nú ria'ahua tucu nú uniarqui'nu nú ria'ahua.
49004008	Tucu nú rni lu ichi' Stichia' Diose: Chenu uquienu liñibe, uri'inu ana lu ye bee elurnibiya', nu udete'nu lubee bene lunú riala ri'i beella.
49004009	Nu, ¿xi rni elu rni nú “uquienu liñibe”? Rni nucua' nú ube'tanu lu iliulabe.
49004010	Nu Jesucristo enu ube'ta lu iliulabe, le'ca li'inu uquienu liñibe nu rnibiya'nu diquineca iliulabe.
49004011	Nu udete'lanu lubee bene lunú riala ri'ibeella, nu'beella enu uyala nú aca bee apóstol, le'ca nu'beella enu uyala aca bee profeta, nu nu' beella enu uyala nú ixiule'e stichia'nu lubee bene, nu le'ca nu' beella enu uyala nú ni bezete' nu zete' bee bene enu nzeli arqui' li'inu.
49004012	Scua ucañi Jesucristo bee bene'nu para nú zete' beella beelá bee bene enu nzeli arqui' li'inu para nú scua aca beella zibi' beella lunu, nu nzechululá beella li'inu,
49004013	hasta nú neza'li nú nzeli arquia'ahua nú chulua'ahua lli'ñi Diose para nú ri'ilia'ahua beya' xa riala chenala'ahua Jesucristo tucu nú rialane.
49004014	Chequie la aca neriña' nú zequienu bee bene lia'ahua xi sequienu bee bene bee endu', la aca'ahua xi neca tucu nú ruya' bii enzichiu' enzerquie equie yelu beenú rdichia' bee enu rla'na nú xa modo zequienu bee bene.
49004015	Sino que rqui'ña nú nia'ahua nú nelíneca nu chenala'ahuane cuna eluseca nú rlu'cua'ahua, nu lunú neca tucunecatse'ahua cuna Jesucristo enu rnibiya' lua'ahua chenala'ahua tucu nú niarqui'nu nú ria'ahua.
49004016	Xne equie cuenda' Jesucristo iguale neca'ahua nu neca'ahua xi neca tucutsia bene, ye'ahua enu nzeli arqui' Jesucristo, xne equie cuenda'nu neca tucu necatse'ahua, nu cada tucua'ahua ria'ahua lunú riala ria'ahua para nú ria'ahua elietsa lubee sa'ahua, nu zeca'la'ahua bee sa'ahua.
49004017	Nu nee equie cuenda' Jesucristo nialuhua: La huañihua xi nehuañi bee bene enu la chulu Diose, xne li'ibeei nehuañitsiabeei lunú necatsia elliebacu'beei
49004018	nu necabe neca elliebacu'beei. Nu la zucu'lubeei nú huañibeei tucu nú niarqui' Diose nú huañibeei, equie nú la ri'ibeei beya' nu nziti arqui'beei.
49004019	Leca' xi zeca beei nu utsana' arqui'labeei le'catsia li'ibeei nu rri'ibeei seidu nú nzeri'ibeei yelu clasia' beenú necha neca.
49004020	Pero li'ihua lá chuluhua Jesucristo para nú huañihua scua,
49004021	tunu neli nú ubene'la'hua lu cuenda'nu, nu neli nú ungalahua beenú neli neca nze'ta lunu.
49004022	Utsana arqui'hua lunú uhuañihua chenu lasca' chuluhua li'inu nucua' rnitilutsia li'ihua, xne bee elliebacu' nú necha neca uzequienu li'ihua nu uri'itsiahua tucu nú uniarqui'tsiahua.
49004023	Uche'elihua xa necahua,
49004024	para nú acahua xi neca tucu bene cuqui enu ureche' Diose tucu nú niarqui'nu cuna tucu elunehuañi nú leca nú lixiu neca tucu nú rialane, equie cuenda' stichia'nu nú neli neca.
49004025	Enze'e la nia'hua eluquichia', uni'tsiahua nú neli neca lubee sa'hua xne neca tucu necatsela ye'ahua.
49004026	Tunu rlehua, la ri'ihua dula. La duche'hua elu rlecua' arqui'hua debichia.
49004027	Para nú la dete'hua luhuare nu ri'i beze'lu ana luhua.
49004028	Bene enu rcachi' rqui'ña nú tsana'lla nú rcachi'lla, nu ri'illa riña' para nú equie riña' nze'ca nú rri'illa nu' modo ri'illa elietsa lubee bene enu nu' xi secala'cha'.
49004029	Le'ca la nihua bee bedichia' nú necha neca, uni'tsiahua puro bedichia' nze'ca nú ri'i elietsa nu zibi' lu beelá bee bene enu yene'e.
49004030	La ri'ihua nú tsúnehuana arqui' Espíritu Santo' Diose nú nzula cuna li'ihua xi neca tucu seña nú rlube' nú necalahua bee bene'nu para bichia nú riñahua lunu.
49004031	Utsa'nahua tucu chu ye nú rlee nzu arqui'hua, nu elu rlee, nu elu rana arqui', cuna nú rixialihua lu sa'hua, cuna bee bedichia' chi'qui', cuna ye beenú necha neca.
49004032	Aca nze'cahua, nu uhua'a arqui'hua bee sa'hua nu uri'ihua perdona bee sa'hua tucu nú uri'i Diose perdona li'ihua equie cuenda' Jesucristo.
49005001	Scua tucu nú necalahua lli'ñi Diose enu secanu, ula'nahua nú ri'ihua tucu nú rri'inu.
49005002	Huañi nze'cahua, uzecahua bee sa'hua tucu nú seca Jesucristo lia'ahua nú udete' cuendanu li'inu nú ungutinu equie cuenda'ahua, nu unganu xi neca tucu u'na nú ñia rlia para Diose.
49005003	Li'ihua enu necala bee bene' Diose, la tsu neyi'hua nu ni' la yala nihua bee bedichia' nú necha see, cuna yelu beenú lecaxi zibi'.
49005004	La nihua bee bedichia' nú necha see, ni' bee bedichia' nú lecaxi zibi' nu bee bedichia' nú la yala nihua, xne la neca nze'ca bee nucua'. Mejora ude'tehua che'tsa lu Diose.
49005005	Xne nediya'la'hua nú bee bene enu nehuañi lu eluhuexe, nu bee enu rri'i nú necha neca, nu bee enu neyi' rcua'a nu niarqui' lu'cu huaxi beenú lu'cu, máse seca beei bee nucua' luquelá Diose, leca modo chu'u bee nze'e elurnibiya' Jesucristo nu Diose.
49005006	La zelahua nú ti zequienu li'ihua cuna bee bedichia' nú lecaxi zibi', xne equie beenú lecaxi zibi' cua' nze'ta castiya' Diose lubee bene enu la zucu' stichia'nu.
49005007	Enze'e la ri'ihua tucu nú rri'ibeei.
49005008	Ante uhuañihua xi neca bene enu necabe elliebacu', pero nee lunú neca tucu necatselahua cuna Jesucristo enu neca ellie'e luhua. Enze'e uhuañihua xi nehuañi bee bene enu nzenala ellie'e cua',
49005009	xne lunú nzenala bee bene ellie'e cua', che rri'illa nú neca nze'ca, tucu nú rialane nu tucu nú neli neca.
49005010	Ucua'nahua nú ri'ihua tucu nú riu' arqui' Diose.
49005011	La ri'ihua beenú la zibi' nú rri'i bee bene enu necabe nzu elliebacu', sino que uni'hua lubeei para nú ri'ibeei beya' lunú rri'ibeei.
49005012	Xne hasta rtu'bene ni lunú rri'i a'chi'beei.
49005013	Pero equie cuenda' stichia' Jesucristo chu ri'ibeei beya' lunú rri'ibeei.
49005014	Xne equie cuenda' stichia'nu rri'i bee bene beya' yeene. Enze'e rni lu ichi' Stichia' Diose: Ude'te' ellie'e li'ilu enu nza inziu nú necha neca, utsana' arqui' stulalu che xa'la Jesucristo elliebacu'lu.
49005015	Enze'e ubi'yahua xa nehuañihua, xne la neca nú lia nehuañihua sino que ubi'yahua xa nehuañihua.
49005016	Diquila nú nehuañihua la zelahua nú lia xle'e dete bee bichia'hua, uhuañihua tucu nú riala huañihua, xne tiembu quie' necha nehuañi bee bene.
49005017	Enze'e la huañihua lunú necatsia elliebacu'hua, sino que ucua'nahua nú ri'ihua beya' xa niarqui' Diose nú huañihua.
49005018	La lluchi'hua, xne elu xuchi' cua' rnitilu bene, mejora uzelahua nú nibiya'li Espíritu Santo luhua.
49005019	Uni'hua lubee sa'hua bee Salmo, cuna bee himno, cuna bee canto nú neca para Diose, nu diquinu' arqui'hua ula'hua nu uzu'cu' ayahua Diose.
49005020	Nu equie cuenda' Jesucristo ude'tehua che'tsa lu Pa'ahua Diose ye bichia equie ye beenú rri'inu lua'ahua.
49005021	Uzu'cu'hua nú rni bee sa'hua equie nú rlu'cuhua ula'na lu Jesucristo.
49005022	Nu li'ihua bee una'a enu nechia uzu'cu'hua nú rni bee niyu'hua, tucu nú sucu'hua nú rni Jesucristo.
49005023	Xne niyu rnibiya' lu una'i, tucu nú rnibiya' Jesucristo lubee bene enu nzeli arqui' li'inu, li'inu enu utsila'a li'ibeei.
49005024	Nu le'ca scua tucu nú sucu' bee bene enu nzeli arqui' Jesucristo stichia'nu, le'ca scua bee una'a enu nechia rqui'ña nú zucu'hua nú rni bee niyu'hua tucu nú rialane.
49005025	Le'ca li'ihua bee niyu enu nechia uzecahua bee una'hua, tucu nú seca Jesucristo bee bene enu nzeli arqui' li'inu, nu hasta ungutinu equie cuenda'beella.
49005026	Para nú uquieenu li'ibeella lu cuenda' stula beella. Uquieenu li'ibeella equie cuenda' stichia'nu nu cuna equie cuenda' elu rrinza,
49005027	para nú ñia naa beella riña beella lunu nu lecaxi na beella, sin ni' tucu equiya nu ni' xitse stucu bee dula, sino que lecalí xi naa beella sin dula.
49005028	Le'ca scua bee niyu enu nechia rqui'ña nú zeca beella una'a beella, tucu nú seca beella li'ibeella. Nu enu seca una'a seca le'ca li'i.
49005029	Xne ni' tucu bene la chana arqui' le'catsia li'i, sino que rebaculla li'illa nu ri'yalla li'illa, tucu nú rri'i Jesucristo cuna lia'ahua enu nzeli arqui' li'inu,
49005030	equie nú neca tucu necatse'ahua cuna li'inu.
49005031	Enze'e tucu nú rni lu ichi' Stichia' Diose: “Tsa'na niyu pa'lla cuna na'lla para nú aca tucutsialla cuna una'lla, nu rucu beella aca beella xi neca tucutsia bene.”
49005032	Chiqui' neriña' nú ri'i nze'ca bee bene beya' bee bedichia' quie', pero rniine xne le'ca scua neca Jesucristo cuna bee bene'nu.
49005033	Nee bee niyu uzecahua bee una'hua tucu nú secahua li'ihua, nu li'ihua bee una'a ulu'cuhua ula'na lubee niyu'hua.
49006001	Le'ca esquie li'ihua bee endu', uzu'cu'hua nú rni bee uzana'hua xne scua rialane, equie nú nzeli arqui'hua Jesucristo.
49006002	Nu mandamiento rluti nú rni nú yucu cuenda'ahua lunú ucuaqui u'na Diose lua'ahua tunu zucua'ahua mandamiento nú rni: “Ulu'cu ula'na lu pa'lu cuna lu na'lu,
49006003	para nú huañi nze'calu nu huañixeelu lu iliulabe quie'.”
49006004	Nu le'ca esquie li'ihua bee paa cuna bee naa, la detehua lunú rri'inuhua bee endu'hua para nú la leebeei equie cuenda' nucua', mejora ubi'ya nze'cahua li'ibeei, uni'hua bezete' lubeei nu uze'tehua li'ibeei tucu nú niarqui' Diose.
49006005	Nu li'ihua bee enu rri'i riña' bee bene, uzu'cu'hua nú rni bene enu rri'ihua riña'lu lu iliulabe quie', nu diquinu' arqui'hua ulu'cuhua ula'na lubeella, nu uzu'cu'hua nú rni beella, uri'ihua xineca nú rri'ihua riña' Jesucristo.
49006006	Uri'ihua riña' beella, nu la ri'ihuane chenu ri'yatsia beella luhua para nú ya'na nze'cahua lubeella, sino que uri'ihua riña' beella xi neca nú sibi'hua lu Jesucristo, equie nú neli rri'ihua tucu nú niarqui' Diose nú ri'ihua.
49006007	Uri'ihua riña' beella diquinu' arqui'hua, uri'ihuane xi neca nú rri'ihua riña' Jesucristo xne la necatsiae riña' bee bene.
49006008	Nu li'ihua nediya'la'hua nú cada bee bene, mase nú necalla moso' urre lacalla moso', pero dete' Jesucristo lulla nú riala nú ati'lla equie nú neca nze'ca uri'illa.
49006009	Le'ca esquie li'ihua bee patrón, aca nze'cahua lubee moso'hua, la ri'ihua nú nehuana zeca beella. Xne li'ihua nediya'hua nu li'inu enu rnibiya' lubeella nu luhua nzucunu liñibe nu ante lunu iguale neca ye bee bene.
49006010	Le'ca nia luhua bee sa'a enu nzeli arquia'ahua Jesucristo nú utsuta' arqui'hua lunú neca tucu necatsela'ahua cuna li'inu, lunú chiqui' rnibiya'nu.
49006011	Ubi'yahua li'ihua cuna elietsa' Diose para nú tsuta' arqui'hua, nu para nú la ri'i beze'lu ana luhua nú zequienui li'ihua.
49006012	Xne la liunua'ahua bee bene lu iliulabe quie', sino que rliunua'ahua cuna yelu clasia' bee benechiqui', sia bee enu rlu'cu nú rnibiya', cuna enu rlu'cu elu usticia, cuna ye beelá bee espíritu' beze'lu nú nu', nu rnibiya' lu iliulabe quie'.
49006013	Enze'e ubi'yahua li'ihua cuna poder nú rliqui' Diose luhua para nú riqui'hua lu xitse beenú nehuana nze'ta zecahua, nu utsuta' arqui'hua mase secahua lunú secahua.
49006014	Utsuta' arqui'hua lunú neli neca nú nediya'la'hua, nu uyanalahua tucu nú riala nú huañihua.
49006015	Ucua'a tsiñahua para nú ixiule'ehua lubee bene bee bedichia' nze'ca' Jesucristo nú rri'i nú nzuxe arqui' bee bene lu Diose.
49006016	Nu lu yeene la zañi'hua lunú nzu tenelí arqui'hua, nú neca nú rri'i elietsa luhua luye beenú necha neca nú nze'ta lu beze'lu.
49006017	Nu lunú utsila'a Diose li'ihua nucua' neca nú recanu' li'ihua, nu stichia'nu neca xi neca tucu espada nú rliqui' Espíritu Santo luhua.
49006018	La tsana'hua nú rnacu'hua lu Diose. Uzequiehua lunu nu una'cuhua lunu yebichia cuna elietsa' Espíritu Santo. Utsutsiñahua una'cuhua lunu nu la llaca'hua, nu una'cuhua lunu equie cuenda' ye bee bene'nu.
49006019	Le'ca una'cuhua lu Diose lu cuendaa para nú liqui'nu bee bedichia' nú riala nia para nú aca ixiule'ene lubee bene sin nú lliquia, nu nia bee bedichia' nze'ca' Jesucristo nú rni nú xneca tsila'a bee bene.
49006020	Uxe'la Diose li'á para nú ixiule'a bee bedichia' nze'ca quie', enze'e nchiñia ni'cu' nee. Pero una'cuhua lu Diose para nú la lliquia nia equie cuenda'nu tucu nú riala nú nia.
49006021	Tíquico, enu neca tucu bee sa'ahua enu chiqui' se'ca'ahua enu neli rri'i elietsa lua'ahua lunú sibia'ahua lu Jesucristo, li'illa ixiule'ella luhua lu ye nú xa nzucua'a ca'a nu xi rri'á.
49006022	Xne para enze'e xe'lalla luhua para nú ixiule'ella luhua nú xa nellua'aru ca'a, nu scua du'lla ana arqui'hua.
49006023	Nacua lu Diose nú ye bee sa'ahua enu nzeli arquia'ahua Jesucristo liqui'nu nú nzuxe arqui'hua, cuna eluseca, cuna nú chililá arqui'hua Pa'ahua Diose nu Jesucristo enu rnibiya'.
49006024	Diose ri'i nú cha nze'ca lu cuenda' ye bee bene enu neli seca Jesucristo enu rnibiya'. Amén.
50001001	Li'á, Pablo cuna Timoteo, li'iru enu sibi' lu Jesucristo xe'laru cartaquie' lu yehua bee enu nzeli arqui' Jesucristo enu nucua'a eyeche llene Filipo. Li'ihua bee enu rnibiya' nu sete' Stichia' Diose lubee bene, cuna bee enu rri'i elietsa lubee bene enu nzeli arqui' stichia'nu.
50001002	Diose Pa'ahua cuna Jesucristo enu rnibiya' lua'ahua ri'inu nú cha nze'ca lu cuenda'hua cuna nú nzuxe arqui'hua.
50001003	Cada chenu rellu'cu' arquia li'ihua rdetea che'tsa lu Diose,
50001004	nu chiqui' ñia nzu arquia rnacua lunu equie cuenda' yehua,
50001005	xne desde bichia' nú uquixie uchili arqui'hua Jesucristo nu hasta nee rri'ihua elietsa nú rixiule'ahua stichia' Jesucristo lubee bene.
50001006	Li'á nediyaa nú hasta chenu uquixie uchili arqui'hua Stichia' Diose rri'inu elietsa luhua para nú nze acahua tucu nú riala acahua hasta bichia chenu riña zeca Jesucristo.
50001007	Scua riala nú ri'a elliebacu' equie cuenda'hua, xne siempre nchiucu' arquia li'ihua, sia chenu nchiñia ni'cu' urre chenu rixiule'a lubee bene ta nú neli neca equie cuenda' Diose xne iguale rri'i nze'ca Diose lua'ahua.
50001008	Nediya' Diose nú chiqui' nchiucu' arquia li'ihua xne chiqui' se'ca li'ihua tucu nú seca Jesucristo li'ihua.
50001009	Nu rnacua lunu equie cuenda'hua, nú másela zecahua bee sa'hua ye bichia nu liqui'lánu elliebacu'hua nú ri'iláhua beya' xa ri'ihua,
50001010	para nú scua acahua cañihua ta nú neca nze'ca nu scua huañi nze'cahua nu la lu'cuhua dula lu Diose para nú lecaxi equiya lu'cuhua chenu riña zeca Jesucristo.
50001011	Nu equie cuenda' li'inu huañihua tucu nú niarqui' Diose para nú lu'culá bee bene ula'na lu Diose nu zucu' aya bee bene li'inu.
50001012	Bee sa'a enu nzeli arquia'ahua Jesucristo niarquia nú ri'ihua beya' nú mase ulle'ca lunú ulle'ca pero uri'i nucua' elietsa nú uri'chia letselá bedichia' nze'ca' Jesucristo.
50001013	Xne nee yebee bene enu nucua'a liñi palacio cuna beelá bee bene nediya'beei nú nchiñia ni'cu' equie nú necaa bene' Jesucristo.
50001014	Nu chenu ungabiya' bee sa'ahua enu nzeli arqui' Jesucristo nú nchiñia ni'cu' másela utsuta' arqui'beella nu casi yebeella uyu'u ana arqui'beella udixiule'e beella stichia' Jesucristo, sin nú lliqui beella.
50001015	Pero neli nú nu'bee bene enu rixiule'e stichia' Jesucristo ria arqui'beei, nu niarqui'beei nú másela aca equiebeei lua, pero nu' beelá bee bene enu rixiule'e stichia'nu diquinu' arqui'beella.
50001016	Nu' bee bene rixiule'e stichia' Jesucristo equie nú secabeella li'inu, nu nediya'beella nú nchiñia ni'cu' equie nú nzuta' arquia lu stichia' Jesucristo.
50001017	Pero nu' bee bene enu la ixiule'e stichia' Jesucristo diquinu' arqui', rri'itsia beella scua para nú zucu' aya bee bene li'ibeela para nú nehuana zecaa diqui nú netsea ni'cu'.
50001018	Pero para li'á lecaxi ri'i tunu diquinu' arqui'beella rixiule'e beella stichia' Jesucristo nu tunu la ri'i beellae diqui nu' arqui'beella lecaxi ri'i nucua', pero lunú rixiule'e beella stichia' Jesucristo nucua' mase neca nze'ca, nu nucua' chiqui' ñia nzu arquia, nu ñiasca'la nzetsu arquia.
50001019	Xne nediyaa nú la'acaa lu yebeenú se'caa, xne rnacu'hua lu Diose equie cuendaa nu rri'i Espíritu' Jesucristo elietsa lua.
50001020	Nediya nze'caa nú leca bichia nú tua, nu la lliquia lubea lubee bene xneca rlu'cua ula'na lu Jesucristo, mase nú nehuañia urre ungutiaa.
50001021	Xne para li'á diqui nú nehuañia sibi'a lu Jesucristo, nu tunu atia máse neca nze'cae xne nzula cuna li'inu.
50001022	Pero tunu nehuañisca'a lu iliulabequie', rqui'ña nú zibia'a lunu tucu nú rialane. Pero la ri'á beya' ta nú máse neca nze'ca.
50001023	Xne chiqui' neriña' nú ri'á beya' ta lu rucu bee nucua' cañia. Tucue nú niarquia atia para nú nzia'a lu Jesucristo liñibe, nu nucua' máse neca nze'ca para li'á,
50001024	pero para nú nu' modo ri'á elietsa luhua, máse neca nze'cae tunu nehuañisca'lá.
50001025	Nu nediya nze'caa nú nehuañisca'lá lu iliulabequie' para nú ri'a elietsa luhua nú chenalahua inziu' Diose nu chu'u ana arqui'hua lunú nzeli arqui'hua Jesucristo.
50001026	Nu chenu nzelabi'ya zecaa li'ihua stucu bese ñia tsu arqui'hua cuna Jesucristo equie cuendaa.
50001027	Pero lunú niarquia neca nú huañi nze'cahua tucu nú rni bedichia' nze'ca' Jesucristo. Xne tunu nzelabi'yahua, urre la yelabi'yahua, pero niarquia yenea nú junto nzuta' arqui'hua lu Jesucristo nu neca tucunecatsehua rixiule'ehua stichia'nu,
50001028	nu la lliquihua bee bene enu rle luhua. Nu scua aca achee nú nenitilula beei lu Diose, pero para li'ihua scua acachee nú utsila'ala Diose li'ihua lu stulahua.
50001029	Ñia neca lu cuenda'hua nu la nzelitsia arqui'hua Jesucristo sino que le'ca nehuana secahua equie cuenda' li'inu.
50001030	Li'ihua cuna li'á iguale se'ca'ahua equie nú rixiule'ahua stichia' Jesucristo, ulañi'la'hua xneca uri'á equie cuenda' stichia'nu, nu nee riene'hua xneca rri'á.
50002001	Nequie tunu ñia nzu arqui'hua equie cuenda' Jesucristo, nu tunu secahua bee sa'hua, nu tunu nzu Espíritu Santo cuna li'ihua tunu rri'i nze'cahua lubee sa'ahua, tunu rua'a arqui'hua bee sa'hua,
50002002	scua uhuañihua para nú ñiala tsu arquia, uhuañi nze'cahua cuna bee sa'hua, nu uzecahua bee sa'hua nu tucutsia elliebacu' uri'ihua.
50002003	Lunú ri'ihua, la ri'ihuane para nú ri'itsiahua ana lubeelá bee bene, urre para nú zucu' ayahua li'ihua nzalá nú aca lle'na arqui'hua lubeelá bee bene uri'hua elliebacu' nú neca equielá bee bene luquela li'ihua.
50002004	La la'nahua nú huañi nze'ca li'itsiahua, sino que ula'nahua nú ri'ihua elietsa lu beelá bee bene.
50002005	Aca lle'na arqui'hua tucu nú unga lle'na arqui' Jesucristo,
50002006	Xne añinzuca nú necanu Diose pero né tsuta'nu nú aninu nú igualenu Diose.
50002007	Sino que uhuachunu nú rnibiya'nu, nu ube'tanu lu iliulabequie' xi neca tucu moso' nu ungulanu xi rala bee bene.
50002008	Nu chenu unganu bene iliulabe unga lle'na arqui'nu, nu uzucu'nu nú uni Diose, hasta ungutinu lu cruse.
50002009	Enze'e chiqui' udete' Diose nú rnibiya'nu nu uri'i Diose nú chiqui' neca equie nú leenu luyebee nú lee bee bene.
50002010	Para nú chenu yene' bee bene nombre' Jesucristo, che ye bee bene enu nucua'a liñibe, cuna ye bee enu nucua'a lu iliulabe, cuna ye bee enu nucua'a liñi yuu, yebeella tsulliqui beella lunu.
50002011	Nu ye bee bene nii nú li'inu necanu enu rnibiya' lu yeene para nú zucu' ayabeella Pa Diose.
50002012	Bee sa'a enu nzeli arqui' Jesucristo chiqui' se'ca li'ihua, xne siempre uzucu'hua nú rnia chenu nzua letahua, le'ca scua uzu'cu'hua nú rnia nee nú lecaa luhua. Ulliquihua Diose nu ulu'cuhua ula'na lunu, xne scua riala ri'i bee bene enu utsila'la Diose.
50002013	Xne lu Diose nze'ta elliebacu' nze'ca nú rri'ihua, nu rri'inu elietsa luhua para nú ri'ihua lunú riu' arqui'nu.
50002014	Uri'ihua ye lunú riala ri'ihua sin nú lehua, nu sin nú liuhua.
50002015	Para nú lecaxi niquiya bee bene lu cuenda'hua nu la ze'ta beei li'ihua. Li'ihua enu neca lli'ñi Diose uri'i nze'cahua lubee bene enu la chenala inziu' Diose, lubee enu nzenalatsia inziu nú necha neca para nú acahua letabeei xi neca bee belá enu rdu'llie'e liñibe.
50002016	Lunú nzuta' arqui'hua lu Stichia' Diose nú rliqui' elu nehuañi. Scua ñia tsu arquia equie cuenda'hua xne nediyaa nú uzibi' nú uri'á nu né chenze xle'a.
50002017	Xne lunú nzeli arquia'ahua Diose neca xi neca u'na lunu, nu ñia nzu arquia. Lecaxi ri'i mase nú atia para nú za' u'na cua', lunú ñia nzu arquia lu cuenda'hua.
50002018	Le'ca scua ñiañia tsu arqui'hua tucu nú ñia nzu arquia.
50002019	Tucutse Jesucristo lalea' xe'la Timoteo luhua para nú ñia tsu arquia chenu ye'tayulla resuna lua nú xneca nucua'ahua.
50002020	Xne lecati stucu enu nzenu arqui' tucu nú nzenu arqui' Timoteo nú xneca nucua'ahua tucu nú nzenu arquia equie cuenda'hua;
50002021	ye beelá bee bene nzenutsia arqui' lunú xneca nehuañi nze'ca, pero la chenu arqui'beella nú ri'ibeella lunú niarqui' Jesucristo.
50002022	Pero li'ihua nediya'la'hua xneca rri'i Timoteo, nu le'ca nediya'hua xneca rri'illa elietsa lua nú rixiule'eru stichia' Jesucristo, tucu nú rri'i tucu endu' elietsa lu pa'lla scua rri'illa elietsa lua.
50002023	Enze'e niarquia xe'la Timoteo luhua, chenu ri'á beya' nú xneca chiulue lu cuendaa.
50002024	Tucutse Jesucristo nzuculua nú chu nzelabi'ya li'ihua.
50002025	Se'ca nú rqui'ña xe'la zeca sa'ahua Epafrodito luhua, li'ihua uxe'lahualla lua nú ri'illa elietsaa lunú xi rqui'ña. Nu scua rri'illa elietsa lua nu junto nehuana ulle'caru.
50002026	Nu chiqui' niarqui'lla lañi' zeca'lla li'ihua, nu nzenu arqui'lla equie cuenda'hua equie nú unga biya'hua nú unga ritilla.
50002027	Neli nú unga ritilla hasta nú yamerotsia atilla. Pero uhua'a arqui' Diose li'illa, nu la neca lu cuenda' li'itsialla sino que le'ca uhua'a arqui'nu li'á, para nú la nehuanalá nzu arquia tucu nú nehuanala utsu arquia,
50002028	enze'e chu xe'la zecalla luhua para nú ñia tsu arqui'hua, lunú lañi'hua li'illa, nu para nú la tsunehuanalá arquia.
50002029	Chenu riñalla luhua ñia utsu arqui'hua uyucu nze'cahualla, lunú necalla sa'ahua enu nzeli arquia'ahua Jesucristo, nu uzecahua beelá bee bene enu neca xi neca li'illa.
50002030	Xne yamero atilla equie nú sibi'lla lu Jesucristo, nu yamero atilla equie nú uri'illa elietsa lua, luhuare nú leca modo ari'ihua elietsa lua.
50003001	Bee sa'a enu nzeli arquia'ahua Jesucristo ñia tsu arqui'hua cuna Jesucristo, la llaca nú nii zecaa bee bedichia' nú unilá luhua, xne neca nze'ca nú ni zecane luhua para nú lecati zequienu li'ihua.
50003002	Ubi'yahua li'ihua lubee bene enu necha neca, nu lubee bene enu necha rri'i, lubee bene enu rri'i juerza bee bene nú quie seña elunecahi' bee bene xi rquie seña elunecachi' bee bene Israel.
50003003	Xne bee bene enu neli nequie seña' Diose neca lia'ahua bee enu rlu'cu ula'na lu Diose, xne nzu Espíritu Santo cuna lia'ahua, nu ñia nzu arquia'ahua lunú neca'la'ahua bene' Jesucristo, pero la necane nú nzenala'ahua bee custumbre nú rri'i bee bene Israel.
50003004	Añinzuca nú rlu'cua resuna nú nelliñiaa, equie ye beenú uri'á, pero tunu nu' bee bene enu nelliñia equie cuenda' nú xi rri'illa, pero li'á máse rlu'cua resuna nú nelliñiaa.
50003005	Xne chenu uza' xunu bichia nú ungulaa uquie seña elunecachia nú necaa bene Israel nu necaa lli'ñi aca tuxie Benjamín, rnia dialu Israel xne neca bene hebreo, nu uri'á ye nú rnibiya' ley nú ri'á, xne unga fariseo.
50003006	Uri'á tucu nú rni ley, nu hasta necha uri'inua bee bene enu nzeli arqui' Jesucristo, hasta nú lecati né uxanabitsi nú lá ri'á tucu nú riala ri'á xne nzie' nú rni ley uzucua.
50003007	Ye beenú uri'á tiembu ze'e chiqui' unga neca equiee ulle'ca, pero nee la neca equie'ae para li'á, xne nee Jesucristo neca enu máse neca equie para li'á.
50003008	Nu para li'á lecaxi stucu nú mase seca luquela nú nzeli arquia Jesucristo, nu equie cuenda'nu ye nú uri'á hua'tu uhuachulane, nu necane xi neca ixi para li'á para nú nibiya'li Jesucristo lua,
50003009	nu aca tucutsia cuna li'inu. Nu la lu'cu cuendaa nú equie nú rri'á tucu nú rnibiya' ley nú la lu'cua'a dula lu Diose sino que rlu'cu cuendaa nú equie nú nzeli arquia Jesucristo la lu'cua'a dula lu Diose.
50003010	Niarquia chululá equie cuenda' Jesucristo, nu niarquia nú lu'cua poder nú ulu'cunu, nú ulu'cunu chenu uhuañi zecanu lu eluti, nu riquia xitse nú nehuana zeca tucu nú uriqui'nu, nu zela nú atia tucu nú uzelanu.
50003011	Lunú nzuta' arquia nú huañi zecaa lu eluti tucu nú uhuañizecanu.
50003012	La nia luhua nú uri'ilá ana uri'á yeene, urre neca bene nze'ca, pero rla'na nú nzeri'ilá tucu nú niarqui' Jesucristo nú ri'á desde bichia nú uyu'uluanu.
50003013	Bee sa'a enu nzeli arquia'ahua Jesucristo, nia luhua nú lasca' ri'a ana nú zucua yeene, pero ye nú uri'á hua'tu uzañiláne, nu nee rri'itsia elliebacu' nú nze'tala,
50003014	para nú ri'á yeene tucu nú rialane, para nú atia premio nú liqui' Diose lua liñibe equie nú nzeli arquia Jesucristo.
50003015	Ye'ahua enu rri'i nze'cala beya' Stichia' Diose, rqui'ña nú ria'ahua elliebacu' scua nu tunu nu'ta enu rri'i elliebacu' nú lacane scua, Diose dete' elliebacu'lla para nú úri'illa beya' xa necane.
50003016	Pero rqui'ña nú huañi nze'ca'ahua tucu nú rri'ila'ahua beya' nú riala huañia'ahua.
50003017	Bee sa'a enu nzeli arquia'ahua Jesucristo, uhuañihua tucu nú nehuañiaa nu le'ca ubi'yahua xneca nehuañi bee bene enu nehuañi tucu nú nehuañiaa.
50003018	Xne huaxi bese unila luhua, nu nee hasta runa rnia luhua nú nu' huaxia'ahua bee enu nehuañi xi nehuañi bee bene enu lachili arqui' para nú xi nú unguti Jesucristo lu cruse.
50003019	Nu' bee bene cua' nzuquietsia castiya li'ibeei xne rri'ibeei puro beenú necha neca nú nu' ana arqui'beei ri'ibeei, luhuare nú tu'beei a'la mase reca nelliñiabeei equie nú mase rri'ibeei elliebacu' lubee nú nu' lu iliulabe quie'.
50003020	Pero lia'ahua liñibe neca elu chua'ahua, nu enza liñibe nellua'a quie'ahua nú nze'ta zeca Jesucristo li'inu enu utsila'ala lia'ahua.
50003021	Nu li'inu che'enu cuerpo nú rlu'cua'ahua nee para nú aca cuerpo'ahua xi neca cuerpo'nu nú ñia naa rlu'cunu liñibe, nu scua ri'inu equie nú rnibiya'nu lu yeene.
50004001	Bee sa'a enu nzeli arquia'ahua Jesucristo, chiqui' se'ca li'ihua, nu niarquia nzelabi'ya li'ihua, xne li'ihua rri'ihua nú ñia nzu arquia nu necahua xi neca tucu premio para li'á, utsuta' arqui'hua nú nzeli arqui'hua Jesucristo.
50004002	Zequiea lu Evodia, cuna lu Síntique nú aca tucunecatse elliebacu' beella equie nú tucutse nzeli arqui'beella Jesucristo.
50004003	Le'ca zequiea lulu sa'a enu junto rixiule'a Stichia' Diose, nú ri'ilu faura ri'ilu elietsa lubee una'a quie, xne uri'ibeella elietsa lua nú udixiule'eru stichia' Jesucristo, cuna Clemente nu beelá bee sa'ahua enu uri'i elietsa lua. Nu nzucu ichila nombre' beella lu libro' Diose liñibe elu huañilí bee bene.
50004004	Nia luhua nú siempre ñia utsu arqui'hua equie nú necahua bee bene' Jesucristo. Nia luhua stucu bese nú ñia utsu arqui'hua.
50004005	Ula'nahua nú ye bee bene ri'i beya' nú ñia nze'cahua, lu ye bee bene, xne la lea' nú riña zeca Jesucristo lu iliulabe.
50004006	La chenu arqui'hua lu ni'tucu nú secahua. Sino que una'cu'tsaiahua lu Diose luye nú secahua nu la zañi'hua nihua che'tsa lunu chenu rnacu'hua lunu.
50004007	Nu liqui' Diose nú nzuxe arquia'ahua nú lecati ri'i beya' nu chiqui' llene necane. Nu lunú nzuxe cua' ri'i elietsa luhua para nú nzuxe elliebacu'hua lunú necahua bene' Jesucristo.
50004008	Ante nú laxu quie'a carta quie' nia luhua bee sa'a enu nzeli arqui' Jesucristo, nú ri'ihua elliebacu' lunú neli neca, nu uri'ihua elliebacu' lunú riala ula'na, nu uri'ihua elliebacu' tucu nú necane, nu uri'ihua elliebacu' lunú sibi' riu' arqui' Diose, nu lunú ri'i elietsa luhua nú ri'i nze'cahua, nu lunú riala ri'i tucu bene enu nehuañi nze'ca, uri'ihua elliebacu' nú riu' arqui' Diose bee bene.
50004009	Uri'ihua tucu nú uzetela li'ihua, tucu nú ulubela luhua nú ri'ihua, uri'ihua tucu nú unila luhua nu uri'ihua tucu nú ulañi'la'hua xa uri'á, nu scua ri'i Diose elietsa luhua li'inu enu rliqui' nú nzuxe arqui' bee bene.
50004010	Chiqui' ñia nzu arquia lu Jesucristo nú ullu'cu' zeca arqui'hua li'á. La nia luhua nú uzañi'hua li'á sino que necane nú lá lu'cuhua xneca modo axe'lahua elietsacua' lua.
50004011	La nia luhua nú xi se'cala'cha'a xne nu'beyalá tunu rlu'cua nú rlu'cua urre la lu'cune.
50004012	Nu'lua nú nehuañia lu elitsi nu nu'lua eluxene. Pero nu'beyalá nú rriquia xnecatse sianú neela urre rlia'naa sia nú sucu sobra nú rlu'cua urre rri'i faltae.
50004013	Pero recaa nehuañia xnecatse equie nú rri'i Jesucristo elietsa lua.
50004014	Pero uri'inze'cahua nú uxe'lahua elietsa cua' lua nee nú rqui'ñiane.
50004015	Li'ihua bee bene Filipo nediya'hua chenu uchiu'a lu iliu Macedonia, para nú uquixia udixiule'a stichia' Jesucristo li'itsiahua uri'ihua elietsa lua, nu lecati beelá bee bene enu uri'i elietsa lua, nu tucu nú uri'á elietsa luhua nú uyu'uluhua Jesucristo le'ca scua uri'ihua elietsa lua.
50004016	Le'ca chenu nzucu'sca'a eyeche Tesalónica, uxe'lahua elietsa lua chiucu chuna bese para nú ri'ihua elietsa lua lunú xi rqui'ña.
50004017	La la'naa nú xneca modo ri'iláhua elietsa lua sino que lunú niarquia necane nú cha nze'caláhua lu Diose.
50004018	Uyucu' cuendalá ye elietsa nú uxe'lahua lua ya Epafrodito. Nu nee hasta sucu sobrae. Para li'á nú uxe'lahua lua necane xi neca tucu nú ñia rlia urre xi neca tucu u'na nú riu' arqui' Diose.
50004019	Nu Diose liqui' ye nú xi rqui'ñahua equie eluxene nú rlu'cunu liñibe cuna Jesucristo.
50004020	Nu riala nú yebee bene lu'cu ula'na lu Pa'ahua Diose diqui tiembu. Amén.
50004021	Uri'ihua saludar yebee bene' Jesucristo lu cuendaa. Nu le'ca yebee bene' Jesucristo enu nzunua ca'a xe'labeella saludo luhua.
50004022	Le'ca yebee bene' Jesucristo enu rri'i riña' lu arre Roma nu cuna yebeelá bee bene' Jesucristo xe'la beella saludo luhua.
50004023	Nu Jesucristo enu rnibiya' lua'ahua li'inu ri'inu nú cha nze'cae lu cuenda'hua. Amén.
51001001	Li'á Pablo, necaa tucu apóstol' Jesucristo xne scua niarqui' Diose. Li'á cuna Timoteo enu neca sa'ahua enu nzeli arqui' Jesucristo,
51001002	rquie'eru carta quie' luhua, li'ihua enu neli nzeli arqui' Jesucristo, li'ihua enu neca bee bene' Diose enu nucua'a eyeche Colosas. Diose Pa'ahua cuna Jesucristo enu rnibiya' lua'ahua, ri'inu nú cha nze'ca lu cuenda'hua cuna nú nzuxe arqui'hua.
51001003	Cada chenu rnacu'ru lu Diose lu cuenda'hua, li'inu enu neca pa' Jesucristo enu rnibiya' lua'ahua, rniru che'tsa lunu lu cuenda'hua.
51001004	Xne ubene'la'ru xa nzeli arqui'hua Jesucristo cuna lunú xa secahua bee bene enu neca bee bene'nu,
51001005	equie nú nzuculuhua nú riña bichia nú yucuhua eluxene nú nu'che'e liñibe. Li'ihua ungabiya'la'hua nucua' chenu ubene'hua bedicha' nze'ca' Jesucristo nú neli neca.
51001006	Nu bedichia' nú neli neca cua' nú ubene'la'hua diqui lu iliulabe nze ri'chia letse bee bedichia' cua' nu diqui bee luhuare le'ca nzelila arqui' bee bene bedichia' cua'. Li'ibeella nzelila arqui'beella bedichia' cua' tucu nú ungae luhua chenu ubene'hua lunú xa uhua'a arqui' Diose li'ihua cuna nú neli secanu li'ihua.
51001007	Li'ihua uri'ihua beya' nú neli neca nucua' chenu uzete' Epafras nucua' li'ihua. Li'illa rri'illa elietsa luru nu chiqui' se'caru li'illa xne li'illa neli sibi'lla lu Jesucristo.
51001008	Nu le'ca li'illa necalla enu udixiule'e luru lunú xa secahua bee sa'ahua equie nú nzu Espíritu Santo cuna li'ihua.
51001009	Enze'e hasta bichia chenu ubene'ru nú xa nehuañihua, la tsana' arqui'ru nú rnacu'ru lu Diose equie cuenda'hua para nú equie cuenda' Espíritu Santo ri'i nze'cahua beya' nú xa niarqui'nu, nu liqui'nu lu ye nú acahua nu xa'lanu elliebacu'hua nú ri'ihua beya' nú ti necanu.
51001010	Nu scua huañihua tucu nú riala nú huañi bee bene enu neca bee bene' Jesucristo, nu ri'ihua tucu nú riu' arqui'nu, nu che ri'iláhua puro nú neca nze'ca para nú ri'iláhua beya' Stichia' Diose.
51001011	Nu li'iru le'ca rnacu'ru lunu para nú equie nú chiqui' rnibiya'nu ri'inu elietsa luhua nú tsuta' arqui'hua lunu, nu riqui'hua lubee xitse nú nehuana zecahua nu ulu'cuhua paciencia.
51001012	Nu hasta ñia tsu arqui'hua dete'hua che'tsa lu Pa'ahua Diose equie nú uquieelanu arqui'hua para nú ati'hua lunú riala bee bene enu neca bee bene'nu enu nzequie inziu'nu.
51001013	Diose utsila'a lia'ahua lunú rnibiya' beze'lu para nú udu'nu lia'ahua lunú rnibiya' Lli'ñinu Jesucristo enu secanu.
51001014	Li'inu udixiunu equie cuenda' stula'ahua nú rlu'cu'la'ahua perdona lu Diose.
51001015	Lecati aca lañi' Diose. Pero Jesucristo neca tucu nú neca Diose, nu nzula Jesucristo cuna Diose hasta chenu lasca' acache' iliulabe.
51001016	Equie cuenda' Jesucristo ungache' ye nú nu' liñibe cuna nú nu' lu iliulabe, sianu rlañi' bee bene urre nu la lañi' bee bene, nu le'ca equie cuenda' li'inu nu' yee bee elurnibiya' cuna yee bee elu usticia nú rlu'cu bee enu leca modo nú lañi' bee bene. Yeene ungache'e lu cuenda' li'inu nu para li'inue.
51001017	Nzula Jesucristo ante nú acache' iliulabe nu li'inu nuya' cuendanu yeene nu rnibiya'nu lu yeene.
51001018	Nu le'ca li'inu rnibiya'nu lu ye bee bene enu nzeli arqui' li'inu, enu neca bee bene'nu. Li'inu necanu enu rluti nzula, nu li'inu necanu enu rluti uhuañi zeca leta bee benenguti para nú ri'i bee bene beya' nú tucutsia li'inu rlu'cunu nú rnibiya'nu lu yeene.
51001019	Xne uyu' arqui' Diose nú neca Jesucristo tucu nú neca Diose.
51001020	Nu equie cuenda' Jesucristo uyu'u nú uyaala arqui' Diose lubee nú nu' lu iliulabe urre sia beenú nu' liñibe, uyu'u nú uyaala arqui'nu scua lubee nucua' equie cuenda' rene' Jesucristo nú uri'chia chenu ungutinu lu cruse.
51001021	Hua'tu istu nzu arqui'hua lu Diose cuna nú necahua xi neca enu rlee lunu, xne uri'itsiahua puro nú necha neca.
51001022	Pero nee uri'i Diose nú uyu'u nú uyaala arqui'nu luhua equie nú nehuana ulle'ca Jesucristo chenu ungutinu lu cruse para nú riñahua lunu nu lecaxi natsa arqui'hua, cuna nú lecaxi equiya lu'cuhua nú nacu' quiyanu luhua.
51001023	Pero para nucua' rqui'ña nu chiuca tsuta' arqui'hua chequiehua lunú nzu teneli arqui'hua, sin nú tsana' arqui'hua nú nzequiehua bedichia' nze'ca' Jesucristo nú ubene'la'hua. Nu le'ca li'i bedichia' nze'ca quie' nze ri'chia letse diqui lu iliulabe, nu li'á Pablo, necaa tucu enu rixiule'e bedichia' nze'ca cua' lubee bene.
51001024	Nu nee, chiqui' ñia nzu arquia equie nú nehuana se'ca equie cuenda' li'ihua. Xi neca nú ulle'ca Jesucristo para nú ri'á elietsa lubee bene enu nzeli arqui' li'inu enu neca bee bene'nu.
51001025	Xne Diose udu'u li'á para nú zibi'a lubee bene'nu. Nu li'inu uliqui'nu riña' cua' lua para nú zetea li'ihua Stichia' Diose tucu nú necane.
51001026	Hasta hua'tu lá ri'i bee bene beya' xa neca Stichia' Diose. Pero nee ulube'lanu xa neca stichia'nu lubee bene enu neca bee bene'nu
51001027	para nú ixiule'e beella lubee bene enu la neca bee bene Israel xa neca eluxene'nu. Nu lunú né lube' Diose lubee bene tiembu nú udetela necane nú nzu Jesucristo cuna li'ihua, nu equie cuenda' li'inu nediya' nze'ca'hua nú nze'ta bichia nú riñahua liñibe.
51001028	Nu li'iru rixiule'eru stichia' Jesucristo, nu rniru bezete' lubee bene, cuna nú sete'ru li'ibeella lu ye nú reca elliebacu'ru para nú equie cuenda' Jesucristo riña beella lu Diose tucu nú riala nú riña beella lunu.
51001029	Nu chiqui' rti'quia arquia nú ri'á riña' quie' cuna poder nú uliqui'nu lua.
51002001	Niarquia nú ri'ihua beya' nú chiqui' rti'quia arquia para nú ri'á elietsa luhua, cuna lubee bene enu nucua'a eyeche Laodicea nu cuna lu ye beelá bee bene enu lasca' chulu li'á.
51002002	Rti'quia arquia para nú dua'a ana arqui'beella nú aca tucu necatsebeella nu zeca beella bee sa' beella nu lu'cubeella nú chiqui' aca elliebacu' beella para nú aca beella chulu beella lunú nélube' Diose lubee bene tiembu nú udete, nú nucua' neca Cristo.
51002003	Nu equie cuenda' li'inu nze'ta ye nú reca elliiebacu' bee bene, cuna nú rri'i bee bene beya'.
51002004	Li'á rnia bee bedichia' quie' luhua para nú lecati zequienu li'ihua cuna bee bedichia' nú nu'chi neca.
51002005	Añinzuca nú la nzua cuna li'ihua, pero siempre nchiucu' arquia li'ihua, nu ñia nzu arquia xne rri'ihua tucu nú rialane, cuna nú chiuca nzuta' arqui'hua lunú nzeli arqui'hua Jesucristo.
51002006	Enze'e tucu nú nzelila arqui'hua Jesucristo enu rnibiya' le'ca scua uzu'cu'hua lunú rninu,
51002007	ucua'nahua nú chequiehua li'inu tucu nú neli neca, nu chiuca utsuta' arqui'hua lunú nzeli arqui'hua li'inu tucu nú ungalahua, nu siempre de'te'hua che'tsa lu Diose.
51002008	Ubi'yahua li'ihua. La tsana'hua nú zequienu bee bene li'ihua cuna elliebacu' beei nú lixiu neca, urre bee bedichia' nú la zibi' nú nze'ta lubee costumbretsia, urre elurnibiya' nú nu' lu iliulabe quie', xne la ye'ta nucua' lu cuenda' Jesucristo.
51002009	Xne tucu nú neca Diose scua neca Jesucristo,
51002010	nu leca' xi qui'ña ri'ihua para nú acahua bene' Diose xne neca tucu necatselahua cuna Jesucristo, li'inu enu rnibiya' lu ye bee enu rnibiya' cuna ye bee elu usticia nú la lañia'ahua.
51002011	Nu le'ca equie nú neca tucu necatsehua cuna Jesucristo, nuya'lahua seña'nu, pero la neca seña quie' xi neca seña nú rquiee bee bene Israel, seña'nu neca nú la huañia'hua tucu nú necatsia elliebacu'hua.
51002012	Chenu urinzahua, neca nucua' xi neca nú ungutihua cuna Jesucristo nu uhuañi zecahua cuna li'inu, equie nú nzeli arqui'hua nú rlu'cu Diose poder nu uri'inu nú uhuañi zeca Jesucristo lu eluti.
51002013	Hua'tu, li'ihua necahua xi neca bene enu unguti lu Diose equie cuenda' stulahua nu equie nú la uya'hua seña nú nuya' bee bene Israel. Pero nee equie cuenda' Jesucristo uri'ila Diose perdona lia'ahua lu cuenda' stula'ahua, nu nee rlu'cula'ahua elunehuañi cuna Jesucristo.
51002014	Diose uchilala stula'ahua lunú nzu dixiu'ahua tucu nú rnibiya' ley'nu. Uchilanu dula cua' chenu unguti Jesucristo lu cruse. Nu li'inu udixiunu equie cuenda'ahua.
51002015	Nu scua uri'inu ana lu ye bee elu usticia, cuna lu ye nú rnibiya' nú nze'ta lu benechiqui'. Nu utsa'na netúnu beei lu ye bee bene nu uri'inu ana lubeei equie nú ungutinu lu cruse.
51002016	Enze'e la ri'ihua caso bee enu se'ta li'ihua equie nú racuhua urre equie nú rue'ehua, urre equie nú la ri'i casohua bee bichia liñi, urre bichia nú rquiee guu urre bee bichia nú sulachi bee bene,
51002017	xne ye bee nucua' necatsia xi neca xca'la' Jesucristo, nu nee li'inu ube'talanu.
51002018	La tsana'hua nú zequienu bee enu rlu'cu ula'na lubee ángele li'ihua para nú tsana' arqui'hua inziu' Diose, xne li'ibeei rlube'beei nú lle'na arqui'beei pero lia rri'itsiabeei nucua'. Le'ca rnibeei nú nu' xi rlube'lu lubeei, che ruti'beei cuna elliebacu' tsia'beei.
51002019	Pero li'ibeei la nzu Jesucristo cuna li'ibeei, li'inu enu rnibiya' lua'ahua. Nu equie cuenda' li'inu nze ri'ila'ahua beya' xa chequie'ahua stichia'nu para nú aca tucu necatse'ahua cuna bee sa'ahua, cuna nú aca tucu necatsehua cuna Jesucristo tucu nú niarqui' Diose.
51002020	Nee tunu neli nú rlu'cuhua elunehuañi nú necuqui neca cuna Jesucristo, cuna nú la qui'ña nú ri'ihua caso stichia' bee bene enu nzequiee lunú la ye'ta lu Diose. ¿Xinu sucu'hua stichia' bee bene enu rni:
51002021	“La ti'yalu nucua'. Nu la aculu nucua', nu la na'tselu nucua'”?
51002022	Ye bee elu rnibiya'cua laxu bee nucua', xne bee benetsia ullela arqui' bee nucua'.
51002023	Neli nú bee elurnibiya' cua' neca xi neca nú chiqui' secae equie nú chiqui' rla'na bee bene nú tsa'alubeei nu sucu'beei nu rri'ibeei nú nehuana seca le'catsia li'ibeei, pero lecaxi zibi' elurnibiya' cua' para nú cá nucua' lunú necha neca rle'beei.
51003001	Enze'e nee lunú rlu'culahua elunehuañi nú necuqui neca cuna Jesucristo, ucua'nahua nú ri'ihua elliebacu' lu cuenda' beenú nu' liñibe elu nzucu Jesucrito cue'tse Diose chube.
51003002	La ri'ihua elliebacu' beenú nu'tsia lu iliulabe, máse uri'ihua elliebacu' beenú nu' liñibe,
51003003	xne neca xi neca nú ungutilahua lu cuenda' nú nu' lu iliulabe nu rlu'culahua elu nehuañi nú necuqui neca equie cuenda' Jesucristo, lu Diose.
51003004	Nu chenu riña Jesucristo, li'inu enu rliqui' elunehuañi lua'ahua, le'ca nuhua yalahua nú huañihua cuna li'inu elurnibiya'nu.
51003005	Nee, utsana'hua ye beenú necha neca nu' lu iliulabe quie'. La ri'ihua bee eluhuexe ni' beenú lecaxi zibi', ni' bee elliebacu' nú necha neca, ni' beenú necha neca nú riu'u ana arqui'hua rri'ihua, le'ca la cua'nahua nú ri'ihua elu neyi' nú lu'cuhua huaxi beenú lu'cuhua xne nucua' neca xi neca nú rlu'cuhua ula'na lunú la neca Diose.
51003006	Nu equie cuenda' bee nucua' nze'ta castiya' Diose nú zeca bee bene enu la zucu' nú rninu,
51003007	nu sa' beenú necha neca cua' uri'ihua ante nú chuluhua Jesucristo.
51003008	Pero nee utsana'hua ye beenú necha neca. La aca nelachi nzu arqui'hua, la leehua lubee sa'hua, nu la ri'ihua beenú necha neca lubee sa'hua, la ze'tahua bee sa'hua, nu la nihua bee bedichia' chi'qui'.
51003009	La nihua eluquichia' lubee sa'hua, xne la nehuañia'hua tucu nú uhuañihua hua'tu chenu uri'ihua beenú necha neca.
51003010	Xne uche'ela Diose xa nehuañihua, necalahua xi neca tucu bene cuqui equie nú lle'naa lle'naa nze acahua tucu nú niarqui' Diose nú acahua para nú chulu nze'cahua Diose, li'inu enu ureche' lia'ahua.
51003011	Nu chenu uyalila arqui' bee bene Jesucristo lecaxi ri'i lunú ti neca beella, tunu neca beella bee bene Israel urre la neca beella bee bene Israel nu tunu nequiee seña nú rquiee bee bene Israel li'ibeella, urre la nequiee seña cua' li'ibeella, tunu necabeella bee bene rene nu tunu necabeella bene ixi nu tunu necabeella enu neiqui lu stucu bene urre la necabeella enu neiqui. Pero lunú máse seca nú chili arqui' bee bene Jesucristo, li'inu enu rnibiya' nu nzu cuna ye'ahua.
51003012	Diose seca li'ihua, enze'e ucañinu li'ihua para nú acahua bee bene'nu. Enze'e uhua'a arqui'hua bee bene, aca nze'cahua nu la aca nelachihua. La aca nelliñahua, utsuquie arqui'hua bee sa'ahua.
51003013	Uriqui'hua bee sa'hua, nu uri'ihua perdona li'ibeella tunu nu' xi rri'ibeella luhua. Tucu nú uri'i Jesucristo perdona li'ihua le'ca esquie uri'ihua perdona bee bene.
51003014	Lu cuenda' yeene máse rqui'ña nú seca bee bene sa'lla. Nu eluseca cua' neca nú rri'i elietsa para nú huañi bee bene nú neca tucu necatse beella.
51003015	Utsana'hua nú nibiya' Jesucristo luhua para nú lu'cuhua nú nzuxe arqui'hua xne para nucua' ucañi Diose li'ihua para nú aca tucu necatsehua lubee sa'hua equie cuenda' Jesucristo, nu ude'tehua che'tsa lunu equie cuenda' nucua'.
51003016	Chiqui' udu'equiehua bee stichia' Jesucristo. Uze'te'hua bee sa'hua nu uni'hua bezete' lubeella tucu nú rialane. Diquinu' arqui'hua ude'te'hua che'tsa lu Diose, cuna bee canto cuna bee salmos nú cuna bee canto nú neca para li'inu.
51003017	Ye beenú rri'ihua urre rnihua, rluti ullu'cu arqui'hua Jesucristo enu rnibiya' lua'ahua nu equie cuenda' li'inu dete'ahua che'tsa lu Pa'ahua Diose.
51003018	Li'ihua bee una'a enu nechiala, uzu'cu'hua nú rni bee niyu'hua xne scua riala nú ri'i bee bene enu nzeli arqui' Jesucristo.
51003019	Nu le'ca esquie li'ihua bee niyu enu nechiala, uzecahua bee una'ahua nu la xitse ri'inuhua li'ibeella.
51003020	Le'ca esquie li'ihua bee endu', lu yeene uzu'cu'hua nú rni bee pa'ahua cuna nú rni bee na'hua, xne scua riu' arqui' Diose nú ri'ihua.
51003021	Nu le'ca esquie li'ihua bee paa cuna bee naa, la detehua lunú rri'inuhua bee endu'hua para nú la laca quieebeei lunú rri'inuhua beei.
51003022	Li'ihua bee enu rri'i riña' bee bene, uzu'cu'hua ye nú rni bee bene enu rri'ihua riña'lu lu iliulabequie'. La ri'itsiahua nucua' chenu ri'yatsia beella luhua para nú ya'na nze'cahua lubeella, uri'ihua riña'beella diquinu' arqui'hua equie nú rlucuhua ula'na lu Jesucristo.
51003023	Tatse beenú ri'ihua, uri'ihuane diquinu' arqui'hua. Uri'ihua nucua' xi neca nú sibi'hua lu Jesucristo, nu la zibi'hua lubee bene.
51003024	Xne li'ihua nediya'hua nú scua yucuhua lunú liqui' Jesucristo enu rnibiya', equie nú sibi'hua lunu.
51003025	Pero bee bene enu rri'i nú necha neca, li'ibeei yalabeei castiya lunú necha neca uri'ibeei, xne tucutse rri'i Diose elu usticia'nu lubee bene.
51004001	Le'ca esquie li'ihua bee patrón, uri'ihua tucu nú rialane lubee bene enu rri'i riña' luhua nu uri'i nze'cahua lubeei xne li'ihua nediya'hua nú liñibe nzucu li'inu enu rnibiya' luhua.
51004002	Utsutsiñahua na'cu'hua lu Diose sin nú llaca'hua, nu ude'te'hua che'tsa lunu.
51004003	Le'ca una'cuhua lu Diose equie cuenda'ru para nú xa'lanu inziu nú nzetixiule'eru stichia' Jesucristo nú lasca' chulu bee bene hasta hua'tu. Nu equie cuenda' bedichia' cua' nchiñia ni'cu'.
51004004	Le'ca una'cuhua lu Diose para nú ixiule'e nze'caa bee bedichia' cua' lubee bene tucu nú riala nú ixiule'ene.
51004005	Uhuañihua tucu nú riala nú huañihua lubee bene enu lasca' chili arqui' Jesucristo, nu uni'hua lubeei stichia'nu chenu nu' modoe.
51004006	Chenu rdichia'hua, uni'hua lubee bene bee bedichia' nú nuya' resuna para nú yu' arqui'beei lunú rnihua para nú chenu nedichia' bee bene luhua acahua cuaquihua lubeei.
51004007	Tíquico, enu neca tucu bee sa'ahua enu chiqui' se'ca'ahua, li'illa enu neli rri'i elietsa lua lunú sibi'ru lu Jesucristo, li'illa ixiule'ella luhua lu ye nú xa nzucu'a ca'a.
51004008	Xne para enze'e xe'laalla luhua para nú ixiule'ella luhua nú xa nellua'aru ca'a, nu para nú du'lla ana arqui'hua.
51004009	Nu cuna li'illa xe'la Onésimo, tucu sa'hua enu se'ca'ahua nu nehuañilla tucu nú rialane nu necalla bene lachihua. Li'ibeella ixiule'ebeella luhua lu ye beenú reca ca'a.
51004010	Aristarco, enu nchiñinua ni'cu' xe'la saludo luhua. Le'ca esquie Marco bichi e'ne Bernabé xe'la saludo luhua, nu udixiule'elá luhua nú ti neca Marco tunu nze'tabi'yalla li'ihua, uyucuhua li'illa tucu nú rialane.
51004011	Nu le'ca esquie Jesús enu le'ca lee Justo, xe'la saludo luhua. Leta ye bee bene Israel enu nzeli arqui' Jesucristo, li'itsia beella neca beella enu rri'i elietsa lua para nú rixiule'eru xa neca nú rnibiya' Diose, nu li'ibeella neca beella enu rdu' ana arquia.
51004012	Le'ca Epafras bene lachihua xe'la saludo luhua. Li'illa sibi'lla lu Jesucristo, yee bichia rnacu'lla lu Diose equie cuenda'hua para nú tsuta' arqui'hua lunú nzequiehua inziu' Diose nu ri'ihua beya' yeene tucu nú niarqui' Diose.
51004013	Li'á nediya nze'ca nú chiqui' nzenu arqui' Epafras lu cuenda'hua, cuna lu cuenda' bee bene Laodicea, cuna lu cuenda' bee bene Hierápolis.
51004014	Lucas enu neca doctor enu chiqui' se'ca'ahua cuna Demas, xe'la beella saludo luhua.
51004015	Uri'ihua saludar bee sa'ahua enu nzeli arqui' Jesucristo enu nucua'a eyeche Laodicea, nu le'ca uri'ihua saludar Ninfas cuna ye bee bene' Jesucristo enu riete' sa' ni'lla.
51004016	Chenu laxu nú ulahua carta quie', che xe'lahuane lubee bene eyeche Laodicea enu nzeli arqui' Jesucristo para nú le'ca ula beella lue. Nu le'ca carta nú uxe'la lubeella rqui'ña nú xe'la beellae luhua para nú le'ca ulahuane.
51004017	Nu uni'hua lu Arquipo nú tsalulla lunú ucañi Jesucristo li'illa nú ri'illa.
51004018	Li'á Pablo, nu le'ca li'á rquie'a letra quie' para nú xe'la saludo luhua. Ullu'cu' arqui'hua nú nchiñia ni'cu'. Diose ri'i nú cha nze'ca lu cuenda' yeehua. Amén.
52001001	Li'á Pablo, cuna Silvano nu Timoteo, rquie'eru carta quie' luhua, li'ihua bee enu nzeli arqui' Jesucristo eyeche Tesalónica, li'ihua bee enu neca bee bene' Diose Pa liñibe cuna Jesucristo enu rnibiya'. Ri'i Diose nú cha nze'ca lu cuenda'hua cuna nú nzuxe arqui'hua.
52001002	Ye bichia rdete'ru che'tsa lu Diose lu cuenda' yehua nu la zañi'ru rnacu'ru lunu equie cuenda'hua ye chenu rnacu'ru lunu.
52001003	Cada chenu rnacu'ru lu Diose Pa'ahua li'iru rlu'cu cuendaru ye beenú rri'ihua xne nzeli arqui'hua li'inu, nu li'iru rlu'cu cuendaru lunú rri'ihua xne secahua bee sa'hua nu le'ca rlu'cu cuendaru nu li'ihua neli nucua'aquiehua nú benchila' zeca Jesucristo enu rnibiya'.
52001004	Bee sa'a enu nzeli arquia'ahua Jesucristo, li'iru nediya'ru nu seca Diose li'ihua nu li'inu ucañinu li'ihua.
52001005	Xne chenu udixiule'eru bedichia' nze'ca' Jesucristo luhua, la neca nú uzete'tsiaru li'ihua cuna bee bedichia'tsia sino que uzete'ru li'ihua cuna poder' Espíritu Santo nu nediya'ru nú neli neca lunú rniru luhua. Li'ihua nediya'hua xneca uri'iru chenu ullua'aru cuna li'ihua, uhuañiru scua para nú lube'ru luhua nú xneca riala nú huañihua.
52001006	Nu li'ihua nehuañihua tucu nú uhuañiru nu tucu nú uzete' Jesucristo li'iru, nu equie cueda' Espíritu Santo ñia utsu arqui'hua uyalí arqui'hua bee bedichia' nú udixiule'eru luhua añinzuca nú chiqui' nehuana ulle'cahua.
52001007	Scua necahua tucu ejemplu lu ye bee bene lu iliu Macedonia cuna lu iliu Acaya ante lu bee enu nzeli arqui' Jesucristo.
52001008	Nu equie cuenda' li'ihua uri'chialetse stichia' Jesucristo nu la neca nucua' nú unga lu iliu Macedonia cuna lu iliu Acaya tsia, sino que ye bee luhuare rni bee bene xneca nzeli arqui'hua Diose hasta nú leca' xi rqui'ña nú niláru lubee bene equie cuenda' li'ihua.
52001009	Xne li'i e'cu beei rnibeei lubee bene lunú xneca uyucuhua li'iru bese rlu chenu ubelabi'yaru li'ihua, nu xneca utsana arqui'hua bee enu secahua nú neca diose para nú chili arqui'hua Diose enu nehuañi nu zibi'hua lunu, li'inu enu neli neca Diose.
52001010	Nu le'ca rnibeei nú xneca nucua'aquiehua bichia chenu nze'ta zeca Jesucristo Lli'ñi Diose enza liñibe, li'inu enu uri'i Diose nú uhuañi leta bee benenguti. Jesucristo enu sila'a lia'ahua lu castiya llene nú nzu nú nze'ta.
52002001	Bee sa'a enu tucutse nzeli arquia'ahua Jesucristo, li'ihua nediya'hua nú né yela xle'eru chenu ubela bi'yaru li'ihua,
52002002	añinzuca nú nediya' nze'ca'hua lunú xneca udiquichi'qui' bee bene li'iru nu xitse uri'inubeei li'iru eyeche Filipos. Pero uri'i Diose elietsa luru nú utsu naaqui arqui'ru udixiule'eru bedichia' nze'ca'nu luhua añinzuca nú nehuana ulle'caru equie cuenda' nú ulee bee bene luru.
52002003	Xne li'iru uniru luhua puro nú neli neca nu lá ri'iru luhua tucu nú niarqui'tsiaru urre para nú zequienuru li'ihua.
52002004	Sino que scua tucu nú ucañila Diose li'iru para nú dixiule'eru bee bedichia' nze'ca'nu lubee bene nu ulañi'nu nú acaru ri'iru lunú riala nú ri'iru, nu scua necane tucu nú udixiule'eru lubee bene. La necane para nú ya'na nze'caru lubee bene sino ante lu Diose. Li'inu enu nu'lu xa nchiñi arqui' bee bene.
52002005	Li'ihua nediya'hua nú leca xunga uzucu' ayaru li'ihua para nú zecahua li'iru, nu le'ca lá la'naru nú xneca modo ri'iru ana dimi'hua, Diose nediya' nú neli necane scua.
52002006	Le'ca la la'naru nú zucu' aya bee bene li'iru, nu la la'naru nú zucu' ayahua li'iru urre nú zucu' aya stucu bee bene li'iru, añinzuca nú nu' modo nú nibiya'ru luhua nú ri'ihua luru lunú niarqui'ru, né ri'iru scua luhua.
52002007	Li'ihua nediya'hua xa uri'i nze'caru luhua chenu ullua'aru cuna li'ihua, tucu nú rri'i tucu naa enu chiqui' rriucu bee lli'ñi.
52002008	Nu lunú chiqui' se'caru li'ihua laneca nú Stichia' Diose tsia rixiule'eru luhua sino que lecaxi ri'i máse nú úti bee bene li'iru lunú chiqui' se'caru li'ihua.
52002009	Nu li'ihua bee sa'ru enu nzeli arqui'hua Jesucristo nediya'hua nú chiqui' ula'naru nú uri'iru riña'. Bichia si rula' uri'iru riña' para nú la qui'ñia nú ari'ihua elietsa luru diqui nú uzete'ru li'ihua bee bedichia' nze'ca' Diose.
52002010	Nediya' nze'ca' Diose nú le'ca li'ihua nediya'hua nú xneca uhuañiru ante luhua, nu lecali xi dula lu'curu, nu sin nú lecaxi ta'quiyahua li'iru, li'ihua bee enu nzeli arqui' Jesucristo.
52002011	Le'ca nediya'hua xneca uniru bezete' luhua nu xneca udu'uru ana arqui'hua tucu nú rri'i pa' endu' lu endu'.
52002012	Nu unilaru luhua nú huañihua tucu nú riala huañi bee bene' Diose, li'inu enu rixia li'ihua para nú huañihua cuna li'inu liñibe elu rnibiya'nu.
52002013	Enze'e le'ca li'iru la tsuxeru nú rdete'ru che'tsa lu Diose nú chenu ubene'hua stichia'nu nú udixiule'eru luhua uri'i casohuane lunú neli necane Stichia' Diose, nu lanecatsiae stichia' bee bene iliulabe. Nu bee bedichia' cua' neca nú rri'i riña' arqui'hua, li'ihua bee enu nzeli arqui' Jesucristo.
52002014	Nu li'ihua bee sa'ru enu nzeli arquia'ahua Jesucristo. Tucutse ulle'ca'la'ahua tucu nú ulle'ca bee bene' Diose enu neca bee bene Judea enu nzeli arqui' Jesucristo. Xne scua tucu nú nehuana uri'inu bee sa'beella bee bene Israel li'ibeella le'ca scua nehuana uri'inu bee bene lachihua li'ihua.
52002015	Nu le'ca bee bene Israel unguuti beei Jesuse enu rnibiya' lua'ahua nu le'ca unguuti beei bee profeta, nu le'ca utiliaca' beei li'iru nu la ri'ibeei tucu nú niarqui' Diose, nu rlebeei lu ye bee bene.
52002016	Nu uca beei nú udixiule'eru bedichia' nze'ca' Diose lubee bene enu la neca bee bene Israel nú xneca tsila'a beella, scua le'ca li'ibeei rri'ibeei nú rdalalá stula beei, nu nee chiqui'la nehuana seca beei.
52002017	Bee sa'ru enu nzeli arquia'ahua Jesucristo, li'iru utsa'naru li'ihua chiucu chuna bichia, añinzuca nú la lañi'ru li'ihua pero nchiucu' arqui'ru li'ihua nu chiqui' niarqui'ru nú lañi' zeca'ru li'ihua stucu bese.
52002018	Nu chiqui' uniarqui'ru nú nzelabi'yaru li'ihua, li'á Pablo huaxi bese uniarquia nú nzelabi'ya li'ihua. Pero uca beze'lu nú acae scua.
52002019	Pero niarqui'sca'ru nzelabi'yaru li'ihua xne nzucu luru nú li'ihua necahua enu rri'i nú ñia nzu arqui'ru, li'ihua necahua riña' nú nelliñianuru nú riñayuru lu Jesucristo enu rnibiya' bichia chenu nze'ta zecanu.
52002020	Li'ihua necahua enu rri'i nú ñia nzu arqui'ru nu equie cuenda'hua nelliñiaru.
52003001	Enze'e chenu ullua'aru eyeche Atenas chiqui' niarqui'ru ri'iru beya' xa nucua'ahua, chequie uri'iru elliebacu' nú ya'na li'itsiaru ze'e.
52003002	Nu uxe'laru sa'ahua Timoteo enu neca tucu sa'ahua enu rri'inuru riña' Diose nú rixiule'eru bedichia' nze'ca' Jesucristo lubee bene para nú du'lla ana arqui'hua nú tsuta' arqui'hua lunú nzelila arqui'hua Jesucristo.
52003003	Para nú ni'tucuhua la lacaquiehua lunú nehuana secahua, li'ihua nediya'hua nú scua riala nú zeca'ahua.
52003004	Chenu ullua'anuru li'ihua udixiule'eru luhua nú nze'ta nú chiqui' huaxi nú nehuana zeca'ahua, nu li'ihua nediya'hua nú scua ungae.
52003005	Nu lunú chiqui' niarquia lañiahua che uxe'la Timoteo luhua para nú ri'á beya' xa nzenalahua lunú nzeli arqui'hua Jesucristo. Xne xiquia nú cá zequienu beze'lu li'ihua, nu che xle'e uri'iru lunú uri'iru.
52003006	Pero nee nú ubenchila' Timoteo nú ube'tabi'yalla li'ihua, udixiule'ella luru nú nza nze'cahua lunú nzeli arqui'hua Jesucristo nu xneca secahua bee sa'hua. Li'illa rnilla nú yeye'e ñia nzu arqui'hua rellu'cu' arqui'hua li'iru nu chiqui' niarqui'hua nú ala' nú ulañi'la'hua li'iru nú secahua, scua tucu nú le'ca chiqui' niarqui'ru lañi'ru li'ihua.
52003007	Enze'e, bee sa'a enu nzeli arquia'ahua Jesucristo añinzuca nú yelu nú se'caru nu chiqui' nehuana se'caru, pero chiqui' ñia nzu arqui'ru ubene'ru nú nza nze'cahua lunú nzeli arqui'hua.
52003008	Nu nee másela xila' arqui'ru equie nú ungabiya'la'ru nú neli nzuta' arqui'hua nzenalahua inziu' Jesucristo.
52003009	Enze'e hasta ni' la llela' arqui'ru xa dete'ru che'tsa lu Diose equie cuenda'hua equie nú chiqui' ñia nzu arqui'ru equie cuenda'hua lu Pa'ahua Diose.
52003010	Bichia si rula' rnacu'ru nu sequieru lu Diose para nú zelanu nú nzelabi'yaru li'ihua, nu la'xuru niru luhua lunú rri'ilá nú ri'ihua beya' lunú nzeli arqui'hua Jesucristo.
52003011	Diose Pa'ahua cuna Jesucristo enu rnibiya' ri'inu elietsa luru nú aca nzelabi'yaru li'ihua.
52003012	Nu Jesucristo ri'inu elietsa luhua para nú másesca'lá nze zecahua bee sa'hua nu zecahua ye beelá bee bene tucu nú se'caru li'ihua.
52003013	Jesucristo neca enu ri'i elietsa luhua nú tsuta' arqui'hua riñahua lu Diose sin dula nu lecaxi nahua, bichia chenu nze'ta zeca Jesucristo cuna ye bee bene'nu.
52004001	Nee bee sa'a enu nzeli arquia'ahua Jesucristo nacu'ru nu zequieru luhua equie cuenda' Jesucristo enu rnibiya', nu scua tucu nú nehuañihua nee tucu nú uzete'laru li'ihua nú huañihua para nú ri'ihua tucu nú niarqui' Diose, másela uyanalahua nú huañihua tucu nú niarqui' Diose nú huañihua.
52004002	Xne li'ihua nediya'la'hua ye nú unibiya' Jesucristo luru nú niru luhua nú ri'ihua.
52004003	Lunú niarqui' Diose necane nú huañihua sin dula nu la ri'ihua eluhuexe.
52004004	Nu cada tucuhua uri'ihua beya' xa huañi nze'cahua cuna una'ahua urre niyu'hua tucu nú rnibiya' Diose cuna ula'na.
52004005	La lu'cuhua una'hua para nú ri'ihua bee elliebacu' nú nechá neca, nu ni' beenú necha neca riu'u ana arqui'hua rri'ihua, xi rri'i bee bene enu la chulu Diose.
52004006	Le'ca ni' tucuhua la yala nú detehua lunú xitse ri'inuhua bee sa'hua nu la zequienuhua sa'hua xne Diose Pa'ahua dete' castiya ye bee bene enu rri'i scua tucu nú unilaru nu udixiule'elaru luhua.
52004007	Xne né bixia Diose lia'ahua nu neca'ahua bee bene'nu para nú nechá huañia'ahua, sino que para nú huañia'ahua nú leca xi na'ahua lunu.
52004008	Enze'e bee enu la ri'i caso lunú unilaru luhua, la necane nu lu bee bene iliulabe la ri'i casolla, sino que Diose neca enu la ri'i casolla. Li'inu enu rliqui' Espíritu Santo lua'ahua.
52004009	Nu nee lunú xa riala zecahua bee sa'hua la qui'ñia nú nilá luhua lu cuenda' nucua' xne le'ca li'ihua ungalahua equie cuenda' Diose nú xneca riala nú zecahua beelá bee bene.
52004010	Nu nucua' neca lunú rri'ihua cuna ye bee sa'hua enu nzeli arqui' Jesucristo enza Macedonia. Pero nacua nu zequiaa luhua nú másela zecaláhua bee sa'ahua.
52004011	Le'ca ula'nahua nú huañihua nú nzuxe arqui'hua, uzu'cu'luhua riña'hua, tucu nú unilaru luhua nú ri'ihua riña',
52004012	Para nú huañi nze'cahua lu bee bene enu la chili arqui' Jesucristo nu para nú leca xi zecala'cha'hua.
52004013	Nee bee sa'a enu nzeli arquia'ahua Jesucristo, la niarqui'ru nú huañihua sin nú ri'ihua beya' equie cuenda' bee bene enu unguti para nú la nehuana nzu arqui'hua xi rri'i bee bene enu la chili arqui' Jesucristo.
52004014	Tucu nú nzeli arquia'ahua nú unguti Jesucristo nu uhuañi zecanu stucu bese, le'ca nzeli arquia'ahua nu bee enu ungutila nu nzeli arqui' Jesucristo, le'ca ri'i Diose nú huañi zeca beella equie cuenda' Jesucristo.
52004015	Enze'e tucu nú nediya'la'ahua stichia' Jesucristo, li'iru niru luhua nú ye bee bene' Jesucristo enu nehuañisca' chenu nze'ta zecanu stucu bese, la zuculu beella lu bee bene'nu enu ungutila.
52004016	Nu bichia ze'e yene chi enu rnibiya' nú xneca aca, nu yene chi ángele enu rnibiya' lu ye bee ángele, yene chi trompeta' Diose. Nu enta Jesucristo enza liñibe nu rluti bee bene'nu enu ungutila huañi zeca beella stucu bese.
52004017	Chequie bee sa'ahua enu nehuañisca' bichia ze'e yete' sa'ahua cuna bee bene enu huañi zeca, nu chu nzia'ahua enza liñibe leta xcabe elu lla'ca'ahua Jesucristo scua nzia'ahua huañilia'ahua cuna li'inu.
52004018	Enze'e udu'hua ana arqui' bee sa'hua cuna bee bedichia' cua'.
52005001	Nee bee sa'a enu nzeli arquia'ahua Jesucristo la qui'ñia nú nia luhua equie cuenda' nú xi bichia nu xunga aca bee nucua'.
52005002	Xne li'ihua nediya' nze'ca'hua nú xi neca chenu tu'natsia rriña tucu huana' rula', scua aca bichia chenu riña zeca Jesucristo stucu bese.
52005003	Chenu ni bee bene: “Nú yene nza nze'cae, lecaxi aca”, che tu'natsia riña nú nehuana zeca beella nu la tsila'a beella lu nucua', scua tucu nú tu'natsia rriña nú rlachi xla'cu una'a enu ala endu'.
52005004	Pero li'ihua bee sa'a enu nzeli arquia'ahua Jesucristo, la chahua inziu nú necabe nzu para nú la na'tse bichia chenu riña zeca Jesucristo li'ihua, xi neca chenu rriña tucu huana'.
52005005	Xne yehua nzequielahua ellie' Diose, yehua nzenalahua inziu'nu. La chenala'ahua inziu nú necabe nzu, nu le'ca la chenala'ahua inziu nú nechá neca.
52005006	Enze'e la yala nú huañia'ahua xi neca tucu bene enu ra'tse, tucu nú rri'i beelá bee bene, sino que rqui'ña nú hua'ahua cala' lua'ahua nu ria'ahua lunú sibi'.
52005007	Bee bene enu nzenala inziu nú nechá neca, neca beella xi neca tucu bene enu ra'tse, xi neca tucu bene enu xuchi', scua nzenala beella inziu nu necha neca.
52005008	Pero lia'ahua enu nzenalala'ahua ellie' Diose, ye bichia rqui'ña nú huañia'ahua nu ria'ahua lunú sibi'. Bi'ya'ahua lia'ahua lunú nzu teneli arquia'ahua lu elu seca' Diose, nu tsuta' arquia'ahua lunú nzuculua'ahua nú utsila'ala Diose lia'ahua.
52005009	Xne né bixia Diose lia'ahua para nú liqui'nu castiya lua'ahua, sino que ubixianu lia'ahua para nú tsila'ahua equie cuenda' Jesucristo enu rnibiya' lua'ahua.
52005010	Li'inu enu unguti equie cuenda'ahua para nú mase nú nehuañia'ahua urre mase nú ungutila'ahua chenu nze'ta zecanu stucu bese, pero nzia'ahua huañia'ahua cuna li'inu.
52005011	Enze'e udu'hua ana arqui' sa'hua nu uri'ihua elietsa lu sa'hua para nú másela nzeri'iláhua beya' lunú rri'ilahua.
52005012	Bee sa'a enu nzeli arquia'ahua Jesucristo, nacu'ru nu ziquieru luhua, nú lu'cuhua ula'na lu bee bene enu sete' li'ihua Stichia' Diose. Li'ibeella enu sete' li'ihua nu rni bezete' luhua nú xneca chenalahua Jesucristo.
52005013	Uri'i nze'cahua lubeella nu chiqui' uzecahua li'ibeella equie cuenda' riña' nú rri'i beella. Nu uhuañi nze'cahua cuna sa'hua.
52005014	Le'ca nacu'ru luhua bee sa'a enu nzeli arquia'ahua Jesucristo nú qui'ya'hua bee bene enu nebichiu nu udu'hua ana arqui' bee bene enu rlacaquié lu Stichia' Diose nu uri'ihua elietsa lu bee bene enu lasca' tsuta' arqui' lu Stichia' Diose, nu utsuquie arqui'hua ye beella.
52005015	Ubi'yahua nú la ri'ihua nú nechá neca lu bee bene enu rri'i nú nechá neca luhua, mejora aca nze'cahua lu bee sa'hua cuna lu ye bee bene.
52005016	Ñia tsu arqui'hua diqui nú nehuañihua.
52005017	Nu yee ye'e na'cuhua lu Diose.
52005018	De'tehua che'tsa lu Diose equie cuenda' yeene, xne scua riu' arqui' Diose nú ri'ihua, li'ihua enu neca bee bene' Jesucristo.
52005019	Uzelahua nú nibiya' Espíritu Santo luhua.
52005020	La huachuhua nu rni bee bene enu rdete' Stichia' Diose lubee bene.
52005021	Rluti uri'i nze'caxuhua beya' tunu neli ye lunú rni beella, nu ri'ihua lunú neca nze'ca.
52005022	Uchiu'u chuhua lu ye beenú nechá neca.
52005023	Nu Pa'ahua Diose enu rri'i nú nzuxe arquia'ahua ri'inu elietsa luhua para nú lecali xi na arqui'hua ante lunu. Nu li'inu acanu'nu li'ihua, cuna espíritu'hua, cuna diqui lunú necahua para nú lecali xi nahua bichia chenu riña zeca Jesucristo enu rnibiya' lua'ahua.
52005024	Nu Diose ri'i scua, xne li'inu enu rixia lia'ahua para nú neca'ahua bene'nu, neli sa'alunu stichia'nu.
52005025	Bee sa'a enu nzeli arquia'ahua Jesucristo, una'cu'hua lu Diose equie cuenda'ru.
52005026	Uri'ihua saludar ye bee sa'ahua enu nzeli arqui' Jesucristo nu uchi'chihua li'ibeella.
52005027	Nu equie cuenda' Jesucristo nibiya'a luhua nu nia luhua, nú ulahua carta quie' lu ye bee sa'ahua enu nzeli arqui' Jesucristo.
52005028	Nu Jesucristo enu rnibiya' lua'ahua ri'inu nú cha nze'ca lu cuenda'hua.
53001001	Li'á Pablo, cuna Silvano nu Timoteo, rquie'eru carta quie' luhua, li'ihua bee bene Tesalónica enu nzeli arqui' Jesucristo, li'ihua enu neca tucunecatse cuna Diose Pa liñibe nu cuna Jesucristo enu rnibiya'.
53001002	Nu Diose Pa'ahua cuna Jesucristo enu rnibiya' ri'i nú cha nze'ca lu cuenda'hua cuna nú nzuxe arqui'hua.
53001003	Bee sa'a enu nzeli arquia'ahua Jesucristo ye ye'e rdete'ru che'tsa lu Diose equie cuenda'hua, xne scua riala nú ri'iru, xne ye ye'e másela nze chililá arqui'hua Jesucristo, nu le'ca cada tucuhua maselá secahua bee sa'hua.
53001004	Nu chiqui' ñia nzu arqui'ru rniru lu cuenda'hua ante lu beelá bee bene' Diose, nu rniru lubeella equie nú xa nzelí arqui'hua nu xa nzuquie arqui'hua añinzuca nú rri'inu bee bene li'ihua lunú rri'inu bee bene li'ihua, nu lunú nehuana secahua.
53001005	Nucua' rlube' nú rlualu Diose tucu nú necane. Xne li'ihua bee enu nehuana seca riala nú ati'hua elu rnibiya'nu.
53001006	Nu lunú rlualu Diose tucu nú necane, enze'e ri'inu nú nehuana zeca bee bene enu rri'i nú nehuana secahua.
53001007	Nu li'ihua bee enu nehuana seca nee, liqui'nu nú tselachia'ahua bichia chenu riña zeca Jesucristo enu rnibiya', nze'tanu enza liñibe leta ellie'nu nú xi neca quii neca cuna bee ángele'nu enu chiqui' rlu'cu poder.
53001008	Che dete'nu castiya bee bene enu la niarqui' chulu Diose nu cuna lubee bene enu lá niarqui' chili arqui' bedichia' nze'ca' Jesucristo enu rnibiya' lua'ahua.
53001009	Bee benequie' zeca castiya nú leca xunga laxu, nu la yala cua'a beei elu nzucu Diose xne chiqui' rnibiya'nu.
53001010	Scua aca bichia chenu riña zeca Jesucristo enu rnibiya' para nú lu'cu bee bene'nu ula'na lunu, nu zecalullie' ye beella lunu, nu le'ca li'ihua enu uyali arqui' stichia'nu nú uniru luhua.
53001011	Enze'e ye ye'e rnacu'ru lu Diose equie cuenda'hua, nú ri'inu elietsa luhua nú huañihua tucu nú rialane tucu nú ubixianu li'ihua nú huañihua. Nu le'ca rnacu'ru lunu nú ri'inu elietsa luhua cuna poder nú rlu'cunu nú yalu ye elliebacu' nze'ca nú rri'ihua, nu cuna ye beelá beenú rri'ihua, equie nú nzeli arqui'hua li'inu.
53001012	Nu scua zucu' ayahua Jesucristo enu rnibiya' lua'ahua nu li'inu zucu' ayanu li'ihua equie nú secanu li'ihua nu seca Diose li'ihua.
53002001	Nee bee sa'a enu nzeli arquia'ahua Jesucristo, equie cuenda' nú nze'ta zeca Jesucristo enu rnibiya' lua'ahua nu equie nú yete' sa'ahua cuna li'inu, nacua nu zequiaa luhua,
53002002	nú la zelahua nu chu zequienu bee bene li'ihua, li'ibeei enu rni nu uriñala bichia nu riña Jesucristo enu rnibiya'. La lliquihua chenu yene'hua nú rni bee bene scua, urre bee enu rni nú tucu espíritu uni lubeei scua, urre nibeei nú li'i e'curu uquie'eru tucu carta nú rni scua lubeei.
53002003	La zelahua nú ti zequienu li'ihua, xne ante nú riña bichia ze'e rluti riñaxu bee bichia nú la zucua' bee bene Stichia' Diose. Che lube'lu tucu bene enu ri'i puro nú rri'i beze'lu bene quie' necala nú cha ebila.
53002004	Bene quie' neca enu ri'i cundra ye lunú neca cuenda' Diose nu lu'cu bee bene ula'na lui, nu zucu' ayai li'i hasta nú zucui liñi indu' Diose, nu ni nú necai Diose.
53002005	Ullu'cu arqui'hua nú scua unia luhua chenu uzucua'a cuna li'ihua.
53002006	Nu nee li'ihua nediya'la'hua ti la zela nú chu lube'lu nucua' sino que lube'lu nucua' hasta chenu riña bichia nu riala nú lube'lui.
53002007	Bee elliebacu' nú nechá neca cua' necalane lu iliulabe, rri'itsia nú zela enu la zela nú acane scua. Chenu uzelala enu la zela nú acane scua,
53002008	che lube'lu bene enu nechá rri'i cua', nu Jesucristo cuna bii nú laatsianu utinu li'i nu cuna ellie'nu nú nze'tanu nitilu li'i.
53002009	Bene enu necha rri'i cua', lu cuenda' beze'lu entai, nu chiqui' lu'cui nú nibiya'i. Nu ri'i huaxi bee nú zecalullie' bee bene, nu ri'i bee milagro para nú zequienui bee bene.
53002010	Cuna ye clasia' beenú necha neca zequienui bee bene enu unitilula ante Diose equie nú lá zela beei nu lá niarqui' beei chili arqui' beei nú neli neca nú atsila'a li'ibeei.
53002011	Enze'e tsana' Diose nu ye bee nucua' zequienu li'ibeei, nú chili arqui' beei lunú la neli neca.
53002012	Para nú ye beei zeca beei castiya, li'ibeei enu lá chili arqui' lunú neli neca, equie nú máse uyu' arqui' beei uri'i beei lunú nechá neca.
53002013	Pero li'iru ye ye'e riala nú dete'ru che'tsa lu Diose equie cuenda'hua, bee sa'a enu chiqui' seca Jesucristo. Xne hasta hua'tu ucañila Diose li'ihua para nú tsila'ahua lu castiya lunú leca xi nahua equie cuenda' Espíritu Santo nu lunú uchili arqui'hua lunú neli neca.
53002014	Para nucua' ubixia Diose li'ihua nú acahua bee bene'nu, chenu uniru luhua bedichia' nze'ca' Jesucristo enu rnibiya' para nú huañihua liñibe elu nzucunu.
53002015	Enze'e bee sa'a enu nzeli arquia'ahua Jesucristo utsuta' arqui'hua uyanalahua lunú uzete'ru li'ihua chenu ullua'aru cuna li'ihua, nú lunú unilaru luhua lu carta.
53002016	Nu Jesucristo enu rnibiya' lua'ahua cuna Pa'ahua Diose enu seca lia'ahua nu rdu'nu ana arquia'ahua diqui tiembu enu uliqui' lua'ahua tucu nú neca nze'ca nzuculua'ahua, equie nú ñia nze'canu.
53002017	Li'inu du'nu ana arqui'hua nu ri'inu elietsa luhua nú tsuta' arqui'hua nihua nu ri'ihua puro nú neca nze'ca.
53003001	Nee bee sa'a enu nzeli arquia'ahua Jesucristo, una'cuhua lu Diose equie cuenda'ru para nú la le'e ri'chia letse stichia' Jesucristo diqui bee luhuare nu zucu' aya bee bene stichia'nu, tucu nú ungae letahua,
53003002	le'ca na'cuhua lu Diose para nú tsila'anu li'iru lu bee bene enu necha rri'i, nu lu bee bene enu necuchi nehuañi xne laca ye bee bene nzeli arqui' stichia' Jesucristo.
53003003	Pero Pa'ahua Diose siempre sa'alunu stichia'nu, li'inu ri'inu elietsa luhua nú tsuta' arqui'hua, nu acanu'nu li'ihua lu ye nú nechá neca.
53003004	Nu li'iru nediya' nze'ca'ru nú Pa'ahua Diose rri'inu elietsa luhua nú rri'ihua nu nzeri'iláhua lunú unilaru luhua.
53003005	Jesucristo ri'i elietsa luhua para nú chenalahua elu seca' Diose, nu ri'inu elietsa luhua nú riqui'hua lu ye beenú xi nze'ta zecahua tucu nú uriqui' Jesucristo.
53003006	Nee bee sa'a enu nzeli arquia'ahua Jesucristo, enu rnibiya' lua'ahua equie cuenda' li'inu rnibiya'ru luhua nú chiu'uchuhua lu titse bee sa'ahua enu nebichiu la niarqui' ri'i riña' nu la nehuañi tucu nú uzete'ru li'ihua.
53003007	Xne li'ihua nediya'la'hua xa riala nú huañihua para nú huañihua tucu nú nehuañiru. Li'iru né allua'aru letahua sin nú ri'iru riña'.
53003008	Nu le'ca lecati eta' nú lia uda'curu sino que bichia si rula' uti'qui arqui'ru nu uri'iru riña' para nú la du'uru riña' luhua nú ari'ihua elietsa luru para nú huañiru,
53003009	la necane nú la yala nacu'ru nú ri'ihua elietsa luru sino que necane para nú ulube'ru luhua nú huañihua tucu nú nehuañiru.
53003010	Chenu ullua'aru cuna li'ihua uniru luhua: bene enu la niarqui' ri'i riña', le'ca la acu nze'e.
53003011	Pero nee ubene'ru nu nu' bee sa'hua enu nebichiu letahua nu la niarqui' ri'i riña' nu rdete' ru'u beella elu la yala dete' ru'u beella.
53003012	Equie cuenda' Jesucristo enu rnibiya' lua'ahua rniru nu rnibiya'ru lu bee bene cua' nú cua'axe beella nu zucu'lu beella nú ri'i beella riña' para nú huañi beella.
53003013	Bee sa'a enu nzeli arquia'ahua Jesucristo, la llaca'hua nú rri'ihua nú neca nze'ca.
53003014	Tunu nu' tá tucuhua enu la zucu' lunú rniru lu carta quie', ubi'yahua ta nucua' nu la quiete'hualla para nú che tu'lla.
53003015	Pero la ri'ihua lulla xi rri'ihua lu bene enu rlehua lu sino que xi neca tucu bichihua uni'hua lulla nú ri'i nze'calla.
53003016	Nu Pa'ahua Diose enu rliqui' nú nzuxe arquia'ahua, li'inu ri'inu nú nzuxe arqui'hua ye bichia nu lu yeene. Nu Jesucristo nzu cuna yeehua.
53003017	Li'á Pablo le'ca li'i e'cua rquie'a letra quie' para nú ri'á saludar li'ihua, scua rri'á lu ye bee cartaa, scua rquie'a.
53003018	Nu Jesucristo enu rnibiya' ri'inu nú cha nze'ca lu cuenda' yehua. Amén
54001001	Li'á Pablo, neca tucu apóstol' Jesucristo equie nú unibiya' Diose enu sila'a lia'ahua cuna equie nú unibiya' Jesucristo enu nzuculua'ahua nú nze'ta stucu bese.
54001002	Quie'a carta quie' lulu Timoteo, li'ilu enu neca xi neca endua equie nú nzeli arqui' rucua'a Jesucristo, Diose Pa liñibe cuna Jesucristo enu rnibiya' lua'ahua ri'inu nú cha nze'ca lu cuenda'lu, cuna nú hua'a arqui'nu li'ilu cuna nú ri'inu nú nzuxe arqui'lu.
54001003	Tucu nú unilá lulu chenu nza'a lu iliu Macedonia, nú ya'nalu lu eyeche Efeso, para nú nilu lu chiucu chuna bee bene ze'e para nú la zetea' beei bee bene lunú la neli neca,
54001004	cuna nú la ria' beei caso lunú xela arqui' bee bene cuna lunú ti unga bee bene' beei hua'tu. Xne rri'i nucua' nú liutsia beei nu la ri'i nucua' elietsa lubeei para nú chililá arqui'beei Stichia' Diose.
54001005	Lunú niarquia nú zeca beei bee sa'beei diquinu' arqui'beei sin nú za' arqui'beei nú necha neca, scua aca ache nú diquinu' arqui'beei nzeli arqui'beei Stichia' Diose.
54001006	Xne nu' beei enu la ria' scua, equie nú máse rdichia' beei bee bedichia' nú la zibi'.
54001007	Niarqui' beei nú zete' beei bee bene xa neca ley' Diose, pero ni' li'ibeei la ri'ibeei beya' xi rni bedichia' nú rnibeei, nu la ri'ibeei beya' xi rni ye nú sete'beei bee bene.
54001008	Nediya'ahua nú neca nze'ca ley' Diose, para bene enu rri'i beya' xi sibi'i.
54001009	Le'ca nediya'ahua nú né liqui' Diose ley cua' para bee bene enu nehuañi tucu nú rialane lunu. Neca ley cua' para nú aca castiya bee bene enu nziti arqui' cuna bee bene enu la zucu'lu nú huañi nze'ca, cuna bee bene enu necha rri'i cuna bee bene enu rri'i dula, cuna bee bene enu la dete' nú neca equie Diose nu la lu'cu ula'na lunu, cuna bee bene enu ruuti pa' urre na', cuna ye bee bene enu rri'i eluti.
54001010	Le'ca sibi' ley cua' para nú aca castiya bee bene enu rri'i eluhuexe, cuna lubee niyu enu rna'tse le'ca sa' niyu, cuna lubee una'a enu le'ca rna'tse sa' una'a, cuna lubee bene enu rcachi' bee bene para nu ruti beei bee bene lu stucu bene xi neca moso'. Le'ca sibi' ley cua' para nu aca castiya bee bene enu niquichia', cuna lubee bene enu hasta nú rquie'e Diose chenu rni eluquichia', cuna lubee bene enu rri'i condra bedichia' nú neli neca.
54001011	Bee bedichia' nú neli neca quie', neca beenú nze'ta lubee bedichia' nze'ca' Jesucristo nú ñia neca. Diose Pa liñibe enu riala ula'na utsa'nanu bedichia' quie' lua para nú ixiule'ene lubee bene.
54001012	Rdetea che'tsa lu Jesucristo enu rnibiya' lua'ahua, xne rri'inu elietsa lua, nu nediya'nu nú tsalua stichia'nu enze'e ucañinu li'á para nú ixiule'a stichia'nu,
54001013	añinzuca nú ante unia bedichia' nú necha neca lu cuenda'nu, nu uri'i condra bee bene enu nzeli arqui' li'inu, cuna nú chiqui' necha uri'á lubeella. Pero uhua'a arqui' Diose li'á, xne lá ri'á beya' lunú uri'á equie nú lasca' chili arquia Jesucristo.
54001014	Nu chiqui' ñia uri'i Diose lua, uri'inu elietsa lua nú xa chili arquia Jesucristo, nu xneca zeca li'inu xne neca tucu necatse'ahua cuna li'inu.
54001015	Nee bee bedichia' nú neli nia luhua, rqui'ña nú ye bee bene chili arqui' nú ube'ta Jesucristo lu iliulabe para nú tsila'anu li'ibeei lu stula beei, nu lu ye bee bene li'á neca tucu enu máse uri'i dula.
54001016	Pero añinzuca nú necaa bene enu máse rlu'cu dula, uhua'a arqui' Diose li'á nu né llaca' Jesucristo li'á para nu scua ri'i bee bene enu chili arqui' li'inu beya' xa nzuquie arqui' Jesucristo bee bene para nú scua chili arqui' bee bene stichia'nu, nu scua lu'cu beella nú huañili beella liñibe.
54001017	¡Enze'e rqui'ña nú diqui tiembu lu'cua'ahua ula'na lu Diose, nu nia'ahua bedichia' nze'ca para li'inu enu neca Arre nu leca xunga atinu, nu le'ca rlu'cunu elurnibiya' diqui tiembu, xne li'itsianu necanu Diose nu lecati lañi' li'inu! Amén.
54001018	Timoteo li'ilu enu neca xi neca endua, nia lulu nú ri'ilu tucu nú uni bee bene enu nzeli arqui' Diose lu cuenda'lu hasta hua'tu, xi neca tucu sundado enu nza lu xuu la lliquilu bee bene enu rri'i condra Stichia' Diose.
54001019	Utsuta' arqui' lunú nzeli arqui'lu Jesucristo, nu uri'i bee elliebacu' nú neca nze'ca para nú acalu ri'ilu tucu nú necane. Xne nu' bee bene equie nú lá zucu' beei nú ri'i beei scua utsana' arqui'beei lunú uchili arqui'beei Stichia' Diose.
54001020	Scua ulle'ca Himeneo cuna Alejandro, enze'e utsa'na li'ibeei ya beze'lu para nú zete' beei nú la yala nú nibeei bedichia' nú necha neca lu cuenda' Diose.
54002001	Nee rluti nia luhua nú nacu'hua lu Diose, cuna nú ziquieehua lu Diose, cuna nú diquinu' arqui'hua nacu'hua lunu lu cuenda' ye bee bene, nu dete'hua che'tsa lunu lu cuenda' beella.
54002002	Rqui'ña nú nacu'ahua lu Diose lu cuenda' bee gobierno cuna lu cuenda' ye bee usticia, para nú huañi nze'ca'ahua nu nzuxe arquia'ahua, cuna nú nze ri'ila'ahua seidu inziu' Diose nu lu'cua'ahua ula'na tucu nú rialane.
54002003	Xne nucua' neca nze'ca nú riu' arqui' Diose Pa liñibe li'inu enu utsila'a li'ahua lu dula.
54002004	Nu niarqui'nu nú tsila'a ye bee bene nu riña bichia nú chu'lu bee bene lunú neli neca.
54002005	Xne nu' tucutsia Diose, nu equie cuenda' tucutsia Jesucristo nu' modo riña bee bene lu Diose li'inu enu ube'ta lu iliulabe xi neca tucu bene.
54002006	Unguti Jesucristo lu cruse para nú udixiunu equie cuenda' stula ye bee bene iliulabe, nucua' neca nú ulube' Diose lubee bene chenu uriña bichia nú unga bee nucua'.
54002007	Enze'e ucañinu li'á para nú aca tucu apóstol'nu nu ixiule'a stichia'nu lubee bene cuna nú zetea bee bene enu la neca bee bene Israel lunú neli neca cuna nú xa chili arqui'beei Jesucristo. Nelia nú rnia scua, la zequienuahua.
54002008	Nee niarquia nú ye bee eyeche nacu' bee niyu lu Diose nu letsa beella yabeella enza liñibe, pero la nacu' beella lu Diose cuna elliebacu' nú lixiu neca nu sin nu rlee bene nu sin xuu.
54002009	Le'ca niarquia nú bee una'a utu beenchu xucu beenchu tucu nú riala nú utu beenchu, sin nú dete xe'ta' beenchu lunú suche'e beenchu cuna oro cuna perla, cuna laquie fiño nú huaxi seca, cuna nú la tsuche' xe'ta' beenchu ichia equie beenchu,
54002010	xne máse neca nze'ca nú ri'i beenchu lunú neca nze'ca, tucu nú riala nú ri'i ye bee una'a enu nzenala inziu' Diose.
54002011	Le'ca esquie bee una'a rqui'ña nú chii cua'a beenchu nu zucu' diacatsia beenchu nu la ni beenchu chenu sete' bee niyu Stichia' Diose.
54002012	La yala nú zete' tucu una'a Stichia' Diose elu riete' sa' bee bene para nú riene'beei Stichia' Diose xne la yala nú nibiya' bee una'a lubee niyu. Sino que zucu' diacatsia bee una'a,
54002013	xne rlutilá ureche'e Diose Adán, cheela ureche'nu Eva.
54002014	Nu lá zequienu beze'lu Adán, enu uzequienu beze'lu neca Eva, nu equie nú uzequienu beze'lu li'inchu uri'inchu dula.
54002015	Pero le'ca tsila'a Diose bee una'a tunu ri'i beenchu tucu nú riala nú ri'i beenchu como naa nú neca beenchu, cuna nú chequieelá beenchu nú nzeli arqui' beenchu Diose, cuna nú zeca beenchu bee bene, nu huañi nze'ca beenchu.
54003001	Neli, neca bedichia' quie' tunu nu' tucu bene enu rri'i elliebacu' nú nibiya' leta bee bene enu nzeli arqui' Jesucristo, neca nze'ca nú niarqui'lla ri'illa scua.
54003002	Pero bene enu nibiya' rqui'ña nú acalla tucu bene enu nehuañi nze'ca tucu nú rialane para nú la ze'ta bee bene li'illa, cuna nú nechialla tucutsia una'a, nu acalla tucu bene enu nehuañi nze'ca cuna nú lu'culla elliebacu' nze'ca para nú lu'cu bee bene ula'na lulla, cuna nú acalla enu siempre nu' arqui' nú dete' elu ya'na bee bene ni'lla, nu acalla tucu bene enu chiqui' reca para nú acalla zete'lla bee bene.
54003003	Cuna nú la acalla uniqui nu la acalla bene enu nelachi, nu la la'nalla nú ri'illa ana dimi' bee bene, rqui'ña nú ri'i nze'calla lu titse bee bene, nu aca lle'na arqui'lla, nu la acalla bene enu riu'tsia arqui' dimi.
54003004	Le'ca rqui'ña nú acalla tucu bene enu nibiya' nze'ca ni'i, nu zete'lla bee endu'lla nú zucu' beei ye nú zucu' beei cuna nú lu'cu beei ula'na.
54003005	Xne tunu tucu bene la acalla nibiya'lla ni'lla, ¿xa acalla nibiya'lla lubee bene' Diose che?
54003006	Enze'e, bene enu apenatsia nzeli arqui' Jesucristo, la yala nu nibiya'lla lubee bene enu nzeli arqui' li'inu para nú la aca nelliñalla nu la zecalla castiya nú riala beze'lu.
54003007	Nu hasta bee bene enu la chili arqui' Jesucristo riala chulu li'illa nú nehuañilla tucu nú riala nú huañilla para nú la ya'na netúlla urre ri'i beze'lu ana lulla.
54003008	Nee le'ca esquie, bee diácono bee enu rri'i elietsa lu bene enu rnibiya' rqui'ña nú aca beella bene enu rlu'cu bee bene ula'na lu, cuna nú tsa'alu beella stichia' beella, nu la aca beella bee uniqui, nu le'ca la la'na beella nú ri'itsia beella ana dimi' bee bene.
54003009	Nu tsuta' arqui'beella lunú ulube' Diose lua'ahua nú nzeli arquia'ahua, nu ri'ibeella puro elliebacu' nze'ca.
54003010	Enze'e rluti rqui'ña nú acaxu preo beella, para nú bi'ya xa rri'i beella, nu tunu la lu'cu beella ni' tucu falta che nu' modo nú aca beella diácono.
54003011	Le'ca esquie bee una'a enu ri'i elietsa liñi indu, rqui'ña nú ri'i beella tucu nú riala ri'i beella para nú lu'cu bee bene ula'na lubeella nu la yala nú aca niquichia' beella, rqui'ña nú huañi nze'ca beella, tucu nú riala nú huañi beella, cuna nú tsa'alu beella stichia' beella lu yeene.
54003012	Bee diácono rqui'ña nú nechia beella tucutsia una'a beella, nu le'ca nibiya' beella ni'i beella cuna lubee endu' beella tucu nú rialane.
54003013	Xne tunu ri'i bee diácono tucu nú rialane, lu'culá bee bene ula'na lubeella, nu ni'teme' la lliqui beella nibeella nú xa nzeli arqui'beella Jesucristo.
54003014	Nzuculua nú la lea' nzelabi'ya li'ilu Timoteo, pero rquie'a carta quie' lulu,
54003015	xne tunu rle'a nú nzelabi'ya li'ilu, nediya'la'lu xa riala nú huañilu ante beelá bee bene' Diose, enu nehuañi nu nzuta' arqui' lunu, nu sete'beella stichia'nu nú neli neca.
54003016	Li'ihua nediya'nze'ca'ahua nú chiqui' rlu'cu Jesucristo poder li'inu enu ulube' Diose lua'ahua nú chili arquia'ahua: Ube'tanu lu iliulabe xi neca tucu bene, uni Espíritu Santo nú la lu'cunu dula, nu ulañi' bee ángele li'inu nú ube'tanu lu iliulabe. Ubene' bee bene iliulabe stichia'nu, nu diqui bee luhuare lu iliulabe uyali arqui' bee bene li'inu, nu uquienu liñibe nzianu.
54004001	Neli unila Espíritu Santo nú nze'ta bichia nú nu' bee bene enu tsana' arqui' lunú nzeli arqui' Jesucristo, nu máse rri'i beei caso lunú rni bee bene enu sequienu bee bene cuna ye beelá nú nze'ta lu beze'lu.
54004002	Li'ibeei maselá rri'i caso beei stichia' bee bene enu niquichia' nu sequienu bee bene, bee benecua' neca enu la tsia' lunú rri'i beei dula xne nu'beya'la' beei nú rri'ibeei scua.
54004003	Bee benecua' rnibeei nú la yala chia bee bene, cuna nú nu' bee elubacu nú leca modo nú acu bee bene, pero udu' Diose ye clasia' bee elubacu para nú acu bee bene enu nzeli arqui' li'inu, li'ibeella enu nu'lu lunú neli neca nu dete'beella che'tsa lunu.
54004004	Xne ye nú ureche'e Diose neca nze'cae, nu la yala nú ni'ahua nú nu' nú la neca nze'ca, tunu dete'ahua che'tsa lu Diose chenu nzeta'cua'ahuane,
54004005	xne chenu rnacua'ahua lu Diose, li'inu rri'ile'yanu cuna stichia'nu equie nú rda'cua'ahua.
54004006	Tunu li'ilu sete'lu bee bene enu nzeli arqui' Jesucristo tucu nú unilá lulu, che sí necalu enu neli sibi' lu Jesucristo tucu nú rialane, scua nzeacalálu maselá lunú recalalu cuna lunú nzeli arqui'lu, cuna bee bedichia' nze'ca nú nzequieelu.
54004007	La ri'ilu caso bee cuento nú xela arqui' bee bene beenú la neli neca, mejora uquia quietsia nú acalálu nú tsuta' arqui'lu nú huañilu tucu nú niarqui' Diose nú huañilu.
54004008	Neca nze'ca nú rri'i bee bene ejercicio para nú aca naaqui cuerpo'lla, pero lu yeene máse sibi' nú nzuta' arquia'ahua lu Diose, xne tucu nú sibi' nucua' lu iliulabe quie' le'ca scua zibi'i liñibe elu huañi li'ahua.
54004009	Neli neca bee bedichia' cua', nu ye bee bene riala nú chili arqui' li'i.
54004010	Enze'e mase se'ca'a lunú se'ca'a, pero nzeri'ilá lunú ri'á, equie nú nzeli arquia'a Diose enu nehuañi, li'inu enu sila'a ye bee bene. Pero máse necane para bee bene enu nzeli arqui' li'inu.
54004011	Nucua' neca nú riala zete'lu bee bene cuna nu nibiya'lu lubeei nú zucu' beei bee nucua'.
54004012	Ubi'ya li'ilu para nú la ni bee bene nu la zibi'lu equie nú nere'ne'lu, rqui'ña nú acalu tucu ejemplu lubee bene enu nzeli arqui' Jesucristo equie nú xa rdichia'lu nu xa nehuañilu, cuna nú secalu bee bene cuna nu xa nzeli arqui'lu Jesucristo, cuna nú xa rri'ilu elliebacu' nze'ca.
54004013	Diqui nú nzelabi'ya li'ilu ula' Stichia' Diose lubee bene, nu ni' bezete' lubeei nu zete'lu li'ibeei lunú rni Stichia' Diose.
54004014	Ubi'ya nú uliqui' Diose lulu tucu nú uni bee bene' Jesucristo enu rnibiya' equie cuenda'lu chenu uricu' beella yabeella equielu, chenu uri'i beella beya' nú necalu bene enu ucañi Diose.
54004015	Uzu'cu'lutsia nú ri'ilu ye bee nucua' nu utsuta' arqui' lue para nú lañi' ye bee bene nú xa nzequielu inziu' Diose.
54004016	Ubi'ya li'ilu nu ubi'ya lunú xa sete'lu bee bene, nu uquia quieelá lunú nzuta' arqui'lu lu ye nu nediya'la'lu, scua tsila'alu li'ilu nu tsila'a bee bene enu riene' lunú sete'lu.
54005001	La ri'ilu nú qui'ya' tucu bene enu unguxu uni' bezete' nze'ca lulla tucu nú necalla xi neca pa'lu, nu bee bene enu nere'ne' ude'te' bezete' nze'ca lubeei tucu nú neca beei xi neca bichilu.
54005002	Le'ca uni' bezete' nze'ca lubee una'a enu unguxu tucu nú neca beella xi neca na'lu, nu bee una'a enu nere'ne', uni' bezete' nze'ca lu beenchu tucu nú neca beenchu xi neca zanalu, nu la za' arqui'lu nú necha neca lu beenchu.
54005003	Uri'i elietsa lubee una'a zaqui enu leca'ti nu'.
54005004	Pero tunu tucu una'a zaqui enu rlu'cu endu' urre lli'ñi acaa, li'ibeei rqui'ña nú rluti acabeei enu bi'ya bee bene' beei nu ri'ibeei elietsa lulla para nú ixiu beei nu uri'i ru'cu pa' beei cuna na' beei li'ibeei, xne nucua' neca nze'ca, nu scua riu' arqui' Diose.
54005005	Una'a zaqui enu neli nú leca' tinu', nchiucu'tsia arqui'lla Diose nu la tsuxella rnacu'lla lunu nu sequieella lunu bichia si rula'.
54005006	Pero una'a zaqui enu nehuañitsia lunú riu'tsia arqui' lunú necha neca, neca xi neca nú ungutilanchu xne la llucu' arqui'nchu Diose.
54005007	Udixiule'e bee nucua' lubee bene enu nzeli arqui' Jesucristo, para nú la ze'ta bee bene li'ibeella.
54005008	Xne bene enu la ri'i elietsa lusa', nu ni' lubee bene ni'lla la ri'illa elietsalu, li'illa utsana' arqui'lalla lunú nzeli arqui'lla Jesucristo' nu scua másela necha necalla lunú neca bee bene enu la chili arqui' Jesucristo.
54005009	Una'a zaqui enu zucuichi para nú ri'ihua elietsalu, rqui'ña nú necalla enu nza máse de sesenta lana cuna nú lá lu'culla stucu niyu diqui nú nehuañi niyu'lla.
54005010	Le'ca rqui'ña nú nu'lu bee bene li'illa nú uri'illa ye beenú neca nze'ca, cuna nú uri'i ru'cu nze'calla bee endu'lla, nu udete'lla elu a'tse bee bene ni'lla nu uri'i nze'calla lubee bene enu nzeli arqui' Jesucristo enu rriña ni'lla. Nu uri'illa elietsa lubee bene enu nehuana seca. Cuna nú uzucu'lulla nú uri'illa ye nú neca nze'ca.
54005011	Pero bee una'a zaqui enu nere'ne'lá la qui'ña nú zucu' ichilu beenchu, xne luego niarqui' beenchu nú chia zeca beenchu nu la ria' beenchu tucu nú riala nú sibi' beenchu lu Jesucristo.
54005012	Che rri'i beenchu dula, xne la tsa'alu beenchu lunú ucuaqui beenchu lu Jesucristo.
54005013	Le'ca bee una'a cua' enzetsia beenchu ni'i por ni'i bee bene, nu rna'tse custumbre beenchu nú lecaxi ri'i beenchu, nu la ri'i beenchu nucua'tsia, le'ca neca beenchu enu rni lu cuenda' bee bene. Nu riu'u beenchu lu ye nú la yala chu'u beenchu nu rni beenchu lunú la yala ni beenchu.
54005014	Enze'e niarquia nú mejora chia zeca bee una'a zaqui enu nere'ne'lá cuna nú lu'cu beenchu endu', nu nibiya' nze'ca beenchu ni'i beenchu tucu nú rialane para nú la chu'u nú ze'ta bee bene enu rlee lua'ahua lia'ahua.
54005015	Xne nu' bee una'a zaqui enu utsana' arqui'la inziu' Diose nu nzequie beenchu inziu' beze'lu.
54005016	Tunu tucu bene enu nzeli arqui' Jesucristo rlu'cu beella leta bee familia' beella tucu una'a zaqui, li'ibeella rqui'ña nú ri'i beella elietsa lu una'a ze'e, para nú la aca nucua' tucu yuhua' para bee sa'ahua enu nzeli arqui' Jesucristo, nu scua nu' modo ri'i beella elietsa lubee una'a zaqui enu neli leca' tinu'.
54005017	Bee bene enu rnibiya' lubee bene enu nzeli arqui' Jesucristo cuna bee bene enu sete' Stichia' Diose nu rnibeella tucu nú rialane, rqui'ña nú chiqui' lu'cu bee bene' Diose ula'na lubee benecua' cuna nú dete' beella ye lunú qui'ña bee benecua'.
54005018	Xne lu ichi' Stichia' Diose rni: “La du'lu ixiu lli'i u'na' chenu rri'í riña'.” Le'ca rni lu ichi' Stichia' Diose: “Bene enu rri'i riña' rqui'ña nú yaxulla.”
54005019	La chili arqui'lu lunú rni bee bene enu nu' xi rricu' quiya tucu bene enu rnibiya' lubee bene enu nzeli arqui' Jesucristo, tunu leca chiucu chuna testigo enu ni nú neli neca nú rni bene lu cuenda'lla.
54005020	Pero tunu tucu bene enu rnibiya' nzeri'ilá dula rqui'ña nú ri'ilu nú qui'ya'lla ante lu ye bee bene enu nzeli arqui' Jesucristo, para nú lliqui beelá beella.
54005021	Lu Diose, cuna lu Jesucristo nu lubee ángele enu ucañinu, nia lulu nu la zañi'lu uri'i tucu nú unilá lulu, nu la cañilu xa rri'ilu lubee bene uri'i tucunecatse lu ye bee bene.
54005022	La liala'lu nú chu cañilu tucu bene enu nibiya', xne la ri'ilu beya' tunu rri'i benecua' tucu nú necha neca chequie ni bee bene nú le'ca nuulu riu' arqui'lu tucu nú rri'illa. Ubi'ya li'ilu lu cuenda' ye dula.
54005023	Lu nú siempre riti xla'culu xne la neca nze'ca xla'culu, la hue'lu inza tsia, hue'lu lle'na biñu.
54005024	Nu' bee bene enu luego achee dula nú rri'illa ante nú chiu'lue lu cuenda'lla lu Diose, pero nu' bee bene enu la aca achee dula nú rri'i, hasta bichia chenu chiu'lue lu cuenda'lla ante Diose.
54005025	Le'ca scua nu' bee bene enu luego achee lunú neca nze'ca rri'illa nu nu' bee bene enu la aca chee nú neca nze'ca rri'i pero riña bichia nu acabiya' bee bene bee nucua'.
54006001	Bee bene enu neiqui lu stucu bene rqui'ña nú lu'cu beella ula'na lubee patrón' beella, para nú la ni condra bee bene Diose cuna stichia'nu nú sete'ahua.
54006002	Nu tunu le'ca patrón beella nzeli arqui' Jesucristo, rqui'ña nú máse lu'cu beella ula'na lu bene ze'e, xne tucutse nzeli arqui'beella Jesucristo, le'ca rqui'ña nú ri'i beella riña' tucu nú rialane, xne sibi' beella lubee sa'beella enu le'ca nzeli arqui' Jesucristo. Scua ze'te' bee bene nu ni' lubeei nú ri'ibeei scua.
54006003	Tunu nu' tucu bene enu sete' bee bedichia' nú la neca tucu nú neca stichia' Jesucristo nu ni' nú xa nzeli arquia'ahua Jesucristo la zete'lla bee bene,
54006004	li'illa necalla tucu bene enu ruti' nu lecaxi reca. Riu'tsia arqui'lla nú rliunulla bee sa'lla, chequie ze'e rquixie nú ria arqui' bee bene lu sa' bee bene, cuna nú rana arqui' bee bene sa' bee bene, cuna nú rquiexu bee bene bee sa' bee bene nu la lu'cu bee bene confianza lu sa' bee bene,
54006005	bee bene enu neca scua, la tsuxe beei nú rliu beei equie ye beenú la zibi' nchiñi elliebacu'beei, xne la ri'i beei beya' lunú neli neca, che rri'i beei elliebacu' equie nú chili arqui'beei Jesucristo aca xene beei. Bee bene enu neca scua uchiu'uchu lubeei nu la quiete'lu beei.
54006006	Neli nu chiqui' xene bee bene lunú nzeli arqui'lla Jesucristo, pero bee bene enu neca conforme lunú rlu'cutsia.
54006007	Xne lecaxi ubela yua'ahua lu iliulabe quie', nu lecaxi uya'ahua chenu atia'ahua.
54006008	Tunu rlu'cua'ahua nú da'cua'ahua, nu rlu'cua'ahua nú utua'ahua cuna nucua' rqui'ña nu aca conforme'ahua.
54006009	Pero bee bene enu niarqui' nú aca xene lu iliulabe quie' la riqui' beei nú tsuta' arqui'beei sino que chu rri'i beze'lu ana lubeei cuna nú la ri'ibeei ana lu elliebacu' nú necha neca rri'i beei, nu rri'ibeei tucu nú la yala ri'i beei, nucua' rri'i nú nitilu beei.
54006010	Xne lunú rle' bee bene nú lu'culla dimi, ze'e rquixie ye beenú necha neca, nu nu' bee enu rle' dimi utsana' arqui'beei lunú nzeli arqui'beei Jesucristo, che le'catsia li'ibeei rri'ibeei nú nehuana seca beei.
54006011	Pero li'ilu Timoteo bene' Diose, uchiu'uchuu lubee nú necha necacua', ucua'na nú huañi nze'calu tucu nú niarqui' Diose nú huañilu, uchili arqui' li'inu, nu utsuquie arqui', nu uzeca ye bee bene, cuna nú aca lle'na arqui'.
54006012	Ucua'na nú tsuta'li arqui'lu lunú nzeli arqui'lu Jesucristo. La tsana'lu nú nitilu elunehuañili nú lu'culu liñibe xne para enze'e udu' Diose li'ilu, nu nilu lu huaxi bee bene xa nzeli arqui'lu Jesucristo.
54006013	Lu Diose enu rliqui' nú nehuañi ye beenú nu' lu iliulabe, nu equie cuenda' Jesucristo li'inu enu né lliqui uni lunú neli neca lu Poncio Pilato, nibiya'a lulu,
54006014	nú zucu'lu nú ri'ilu lunú rnia lulu, nu uri'i tucu nú neli neca para nú la ni bee bene nú la ri'ilu tucu nú neli neca, scua uri'i hasta bichia nú riña zeca Jesucristo.
54006015	Nu nze'tanu bichia chenu nibiya' Diose nú nze'tanu, li'i Diose enu riala ye nú neca ula'na, nu tucutsia li'inu necanu Diose, nu rlu'cunu ye poder, li'inu necanu Arre lubee arre nu Rnibiya'nu lu ye bee enu rnibiya'.
54006016	Li'inu necanu enu leca xunga ati, nu nzucunu lu ellie'e nú rulu siqui' elu lecati chébica. Ni' tucu bee bene lasca' lañi' li'inu, nu laca lañi' bee bene li'inu. ¡Li'inu chiqui' rialanu huaxi ula'na, nu leca xunga laxu poder nú rlu'cunu! Amén.
54006017	Bee bene enu neca bene xene lu iliulabe quie', uni' lubeella nú la uti' lliñia beella, cuna nú la ri'i beella elliebacu' nú la laxu nú rlu'cu beella, xne bee eluxene nú rlu'cu bee bene rlaxue, mejora nú zucu'lutsia beella Diose enu nehuañi, xne li'inu necanu enu chiqui' rliqui' ye nú se'cala'cha'ahua para nú ñia tsu arquia'ahua.
54006018	Uni' lubeella nú ri'i beella lunú neca nze'ca, cuna nú ri'i beella huaxi beenú neca nze'ca, cuna nú ñia nzu arqui'beella dete' beella xi secala'cha' bee bene nu ri'i beella elietsa lubee bene,
54006019	xne scua rquiete' sa' beella eluxene nú ri'i elietsa lubeella lubee bichia nú enta, para nú lu'cu beella nú huañili beella liñibe.
54006020	Timoteo la zañi'lu ri'ilu lunú uya'na cuenda'lu nú ri'ilu, la ri'ilu caso bee bedichia' nú la zibi' nú nu' lu iliulabe quie', ni' bee eluquichia', nu ni' bee bedichia' nú rni bee bene enu rni nú chiqui' reca, pero la neli nú reca beei.
54006021	Xne nu' bee bene equie nú rri'i beei caso bee nucua', utsana' arqui'beei nú nzeli arqui'beei Jesucristo. Diose ri'i nú cha nze'ca lu cuenda' yehua nee Timoteo. Amén.
55001001	Li'á Pablo necaa tucu apóstol' Jesucristo, Diose udu' li'á para nú ixiule'a stichia'nu nú ucuaqui u'nanu nú dete'nu nú huañili bee bene liñibe equie nú chili arqui' bee bene Jesucristo.
55001002	Xe'la carta quie' lulu Timoteo enu chiqui' se'ca xi neca tucu endua. Diose Pa liñibe cuna Jesucristo enu rnibiya' lua'ahua, ri'inu nú cha nze'ca lu cuenda'lu cuna nú hua'a arqui'nu li'ilu, cuna nú ri'inu nú nzuxe arqui'lu.
55001003	Cada chenu rnacua lu Diose bichia si rula' nchiucu' arquia rnacua lunu equie cuenda'lu, nu rdetea che'tsa lu li'inu enu sibi'a lu cuna tucu elliebacu' nze'ca, tucu nú uzibi' bee benea hua'tu lunu.
55001004	Chenu rellu'cu' arquia nú unguna'lu, ala' nú ulañilá li'ilu nú se'ca para nú ñia tsu arquia.
55001005	Nchiucu' arquia nú neli nzeli arqui'lu Jesucristo, nu rlutilá naula'lu Loida cuna na'lu Eunice uchili arqui'beella li'inu scua, nu nediya itaa nú le'ca scua nzeli arqui'lu li'inu.
55001006	Enze'e nia lulu nú du'lálu ana arqui'lu para nú ri'ilu lunú uliqui' Diose lulu nú ri'ilu chenu uricua ya equielu.
55001007	Xne lá liqui' Diose tucu espíritu lua'ahua para nú lliquia'ahua. Li'inu uliqui'nu Espíritu'nu lua'ahua para nú tsuta' arquia'ahua lunu cuna nú zeca'ahua bee sa'hua cuna nú lu'cua'ahua elliebacu' nú neca nze'ca.
55001008	Enze'e la tu'lu nilu stichia' Jesucristo, le'ca la tu'lu li'á nú nchiñia ni'cu' equie nú rixiule'a stichia' Jesucristo, cuna elietsa' Diose uriqui' lu ye beenú nehuana nze'ta zecalu equie nú rixiule'elu bedichia' nze'ca' Jesucristo.
55001009	Xne utsila'ala Diose lia'ahua lu dula, nu ucañinu lia'ahua para nú huañia'ahua tucu nú niarqui'nu, la neca nucua' equie nú uria'ahua nú neca nze'ca, sino que necane nú hasta ante nú quixie iliulabe uri'inu elliebacu' nú equie cuenda' Jesucristo lube'nu lua'ahua xa secanu lia'ahua,
55001010	pero nee nú ube'tala Jesucristo, li'inu enu unguti equie stula'ahua, uria'ahua beya' nú chiqui' seca Diose lia'ahua, nu Jesucristo neca enu uri'i ana lu eluti, nu scua equie cuenda' li'inu uria'ahua beya' nú nu' elunehuañi nú leca xunga laxu liñibe, elu nehuañi nú neca para bee bene enu chili arqui' Jesucristo.
55001011	Enze'e ucañi Diose li'á para nú aca tucu apóstol'nu nu nia stichia'nu, cuna nú zetea stichia'nu lu bee bene enu la neca bee bene Israel.
55001012	Equie cuenda' nucua' nehuana se'ca lu ye nú se'ca, pero la tua nucua' xne nediya ti nzeli arquia, nu le'ca nediya nú rlu'cunu poder para nú bi'yanu ye lunú utsa'na lunu hasta bichia nú riña zecanu.
55001013	La chiecu' arqui'lu bee bedichia' nze'ca nú uzetea li'ilu equie nú xa nzeli arqui'lu Jesucristo, cuna nú xa secalu bee bene, xne tucutsia neca'a cuna Jesucristo.
55001014	Nu cuna elietsa' Espíritu Santo enu nzu cuna lia'ahua, uri'i ucu lunú utsa'na Diose lulu nú ri'ilu.
55001015	Li'ilu nediya'lu nú ye bee bene enu nzeli arqui' Jesucristo lu iliu Asia utsana' arqui'beella li'á, nu leta beella nchiñi Figelo cuna Hermógenes.
55001016	Diose ri'i elietsa lubee familia' Onesíforo, xne huaxi bese utsalalla arquia, nu né tu'lla li'á nú nchiñia ni'cu'.
55001017	Uriñatsialla eyeche Roma, chu ucua'nalla li'á hasta nú ullela'lla li'á.
55001018	Li'ilu nediya' nze'ca'lu nú chiqui' uri'i Onesíforo huaxi elietsa lua'a chenu ullua'a eyeche Efeso. Ala' chenu riña bichia nú riña zeca Jesucristo, chiqui' hua'a arqui'nu li'illa.
55002001	Nu li'ilu Timoteo enu neca xi neca endua, utsuta' arqui'lu lu elietsa nú rliqui Jesucristo lua'a.
55002002	Lunú ubene'lu nú unia lulu ante huaxi bee bene, uze'te' nucua' bee bene enu neli nzeli arqui' Jesucristo, li'ibeella enu aca zete' nucua' stucu bee bene.
55002003	Tucu nú rriqui' tucu sondado lu riña' nú rri'i, scua uriqui' lunú nehuana secalu como bene' Jesucristo nú necalu.
55002004	Ni' tucu bee sundado la chu'i lubee nú la yala chu'i, para nú ya'na nze'cai lu bene enu rnibiya' lui.
55002005	Le'ca esquie tucu bene enu rita tucu nú rita, rqui'ña nú ita nze'calla para nú scua nu' modo ri'illa ana premio'lla.
55002006	Nu bene enu rri'i riña' lu yuu, rluti chiqui' ri'illa riña' para nú scua nu' modo yuculla ula'cu'lla.
55002007	Uri'i elliebacu' lunú rnia lulu, nu Jesucristo ri'i elietsa lulu para nú ri'ilu beya' yeene.
55002008	Ullu'cu' arqui' Jesucristo enu ungula lubee familia' arre David, li'i Jesucristo enu unguti nu uhuañi zeca, nucua' neca bedichia' nze'ca'nu nú rixiule'a lubee bene.
55002009	Enze'e equie cuenda' nucua' nehuana se'ca nu hasta naca'cua nchiñia liñi ni'cu', xi neca tucu bene enu necha uri'i, pero Stichia' Diose la naca'cuu.
55002010	Enze'e rriquia yeene para nú ri'á elietsa lubee bene enu ucañila Diose enu neca bee bene'nu, para nú lu'cu beella nú tsila'a beella equie cuenda' Jesucristo, cuna nú lu'cu beella elunehuañi nú ñia neca nú la laxu liñibe.
55002011	Neli neca bee bedichia' quie' nú rni: Tunu ungutila'ahua cuna li'inu, le'ca huañia'ahua cuna li'inu.
55002012	Tunu rriqui'ahua lunú nehuana se'ca'ahua, le'ca nibiya'ahua cuna li'inu. Nu tunu nia'ahua nú la chulu'ahua li'inu, le'ca ninu nú la chulunu lia'ahua.
55002013	Nu tunu la tsalu'ahua stichia'ahua, pero li'i sino sa'alunu stichia'nu. Xne leca modo nú che'enu lunú necanu.
55002014	Ellu'cu' arqui'lu bee bene bee bedichia' cua', nu equie cuenda' Diose nilu lubeei nú la aca equie stichia' beei lu sa'beei equie beenú lecaxi sibi' nú la ri'i elietsa lubee bene, sino que rri'itsia bee nucua' nú rnitilu bee bene enu riene' bee bedichia' cua'.
55002015	Uri'i yeene hasta elu acalu para nú ya'na nze'calu lu Diose, nu riñalu lunu como tucu bene enu la tu' riña' nú rri'i, xne rri'ilu tucu nú neca nze'ca cuna Stichia' Diose.
55002016	La nilu bee bedichia' nú lecaxi sibi', nú la ri'i elietsa lubee bene. Xne bee bene enu rri'i scua másela nzabeei inziu nú necha neca,
55002017	nu stichia' beei neca xi neca elichia nú yexetsia rri'chia letse. Sa' bee bene cua' neca Himeneo cuna Fileto,
55002018	xne la chequiea' beei tucu nú neca Stichia' Diose. Li'ibeei rnibeei nú la huañia' bee bene enu unguti, nu scua rri'ibeei nú sa' arqui' chiucu chuna bee bene lunú nzeli arqui'beella.
55002019	Pero Stichia' Diose leca modo nú che'e xi neca tucu quiee nú chiuca nzucu. Nu lu ichi' Stichia' Diose rni: “Diose nu'lunu bee bene'nu”, nu le'ca rni lu ichi' stichia'nu: “Ye bee bene enu rni nú nu'lu Diose, rqui'ña nú tsana' arqui'beella ye beenu necha neca.”
55002020	Liñi tucu ni'i llene la nu'tsia bee exqui'ñia nú rqui'ña bee bene nú necache' oro urre plata, le'ca nu' exqui'ña nú necache' aca cuna exqui'ña nú necache' yuu, xne nu' bee exqui'ña cua' nú sibi'i ye bichia, nu nu' beenú sibi'tsia chenu reca tucu eliñi.
55002021	Le'ca scua bene enu du' ana arqui' nú huañi nze'ca, neca benequie' xi neca tucu exqui'ña nú máse sibi' chenu reca tucu eliñi. Li'illa necalalla bene enu la lu'cu dula ante Jesucristo enu le'ca sibi' para li'inu, xne nzunu para nú ri'inu ye nú neca nze'ca.
55002022	Enze'e ubi'ya li'ilu nú lá ri'ilu lunú necha neca rri'i bee bene enu nere'ne', nu uhuañi tucu nu riala nú huañilu. Nu uquia quieelá lunú nzeli arqui'lu Jesucristo, nu uquia quie nú zecalálu bee bene cuna nú nzuxe arqui'lu cuna beelá bee bene enu diquinu' arqui' rnacu' lu Jesucristo.
55002023	La nixuulu bee bedichia' nú lixiu rni, bee bedichia' nú lecaxi zibi', xne li'ilu nediya'lu nú scua rquixie xuu.
55002024	Nu tucu bene enu sibi' lu Jesucristo la yala nú acalla tucu bene xuu, rqui'ña nú acalla tucu bene nze'ca cuna ye bee bene, le'ca rqui'ña nú acalla tucu bene enu reca sete' bee bene, cuna nú lu'culla paciencia bee bene,
55002025	nu cuna bedichia' nze'ca nilla lubee bene enu rri'i condra bee bedichia' nu neli neca, para nú bi'ya tunu scua ri'i Diose nú che'e arqui'beei nu chulu beei lunú neli neca,
55002026	nu scua la'a beei leta ya beze'lu enu rnibiya' lubeei nu rri'i beei lunú niarqui' beze'lu.
55003001	Le'ca rqui'ña nú ri'ilu beya' Timoteo, nú chenu nze'ta laxu iliulabe chiqui' neriña' para nú huañi bee bene.
55003002	Xne bee bene para li'itsia beei rri'i beei elliebacu', nu sucu'lutsia beei nú lu'cu beei huaxi dimi, nu aca nelliña beei, nu nibeei puro bedichia' nú ruti', cuna nú ni condra beei Diose, nu la zucu' beei nú ni pa' beei urre na' beei, nu la detea' beei che'tsa lu Diose, nu la ria' beei caso lunú neca cuenda' Diose,
55003003	nu la zeca' beei bee bene nu la hua'a arqui'beei bee bene, cuna nú rta' beei eluquichia' bee bene, nu la aca beei tsuxe beei lunú necha neca rle' elliebacu' beei, nu chiqui' aca nelachi beei, cuna nú le beei lunú neca nze'ca.
55003004	Le'ca dete' cuenda beei bee bene enu rquiete' beei, nu la lliqui beei ri'i beei lunú niarqui' beei cuna nú chiqui' zucu' aya beei li'ibeei nu ri'i beei xitse nú niarqui'beei luhuare nú zucu' beei nú niarqui' Diose.
55003005	Rlube' beei nú neca beei xi neca bene enu neli nzeli arqui' Diose, pero lunú rri'i beei rlube' nú la chili arqui'beei li'inu. La quiete'lu sa' bee bene enu rri'i scua.
55003006	Xne leta bee benecua' nu' bee bene enu riu'u ni'i bee bene nu sequienu beei bee una'a cuna lunú sete' beei bee una'a enu ratu sequienu bene, bee una'a enu rri'i ye clasia' dula cuna ye clasia' bee elliebacu' nú la zibi'.
55003007	Bee una'a quie' siempre riene' beenchu lunú sete' bee bene cua', pero la riña nú ri'i beenchu beya' lunú neli neca.
55003008	Hua'tu bee bene enu lee Janes cuna Jambres uri'i condra beei Moisés. Le'ca scua neca bee benecua' nú rri'i condra beei lunú neli neca, li'ibeei unitilula elliebacu' beei nu ni'la chili arqui'beei Diose tucu nú riala chili arqui'beei.
55003009	Pero la ria'beei scua huaxi tiembu, xne ye bee bene ri'i beya' lunú sequienu beei bee bene, tucu nú ulle'ca Janes cuna Jambres.
55003010	Pero li'ilu Timoteo nediya' nze'ca'lu xa setea bee bene, cuna nú xa nehuañia, cuna nú xa neca ellibacua, cuna nu xa nzeli arquia Jesucristo, cuna nú xa rlu'cua paciencia, cuna nu xa se'ca bee bene, cuna nu xa rriquia lunú nehuana se'ca.
55003011	Li'ilu nediya'lu lunú uri'inu bee bene li'á, nu nediya'lu xa nehuana ulle'ca nu le'ca nediya'lu xa nehuana ulle'ca lubee eyeche Antioquía lu eyeche Iconio cuna lu eyeche Listra. Huaxi beenú nehuana ulle'ca lunú uri'inu bee bene li'á, pero Diose utsila'a li'á lu ye beenú nehuana ulle'ca.
55003012	Nu le'ca ye bee bene enu niarqui' nú huañi tucu nú niarqui' Diose nú huañi equie nú nzeli arqui'beella Jesucristo, nu nehuana zeca beella lunú ri'inu bee bene li'ibeella,
55003013	pero bee bene enu necha rri'i nu bee enu sequienu bee bene bichia por bichia máse nzeri'i beei nú necha neca, sequienu beei bee bene nu sequienu beei le'catsia li'ibeei.
55003014	Pero li'ilu utsuta'la arqui'lu lunú ungalálu, cuna lunú nzeli arqui'lu, xne nediya'lu ta bee enu uzete' li'ilu.
55003015	Xne desde nú lle'nalu nu'lulu Stichia' Diose, bee bedichia' cua' rri'i elietsa lulu nú rri'ilu beya' xa utsila'alu equie nú nzeli arqui'lu Jesucristo.
55003016	Ye bee bedichia' nú nequie lu ichi' Stichia' Diose nze'tae lu Diose. Nu sibi'i para nú zete'e bee bene, nu para nú dete'e bezete' lubee bene, nu para nú nine lubee bene nú xa huañi nze'ca bene nu para nú ri'i bee bene beya' xa huañi bene,
55003017	para nú ri'i nze'ca bee bene' Diose beya', nu che aca beella ri'i beella ye nú neca nze'ca.
55004001	Lu Diose nu lu Jesucristo, li'inu enu nze'ta xi neca tucu arre para nú hualunue lu cuenda' bee bene enu nehuañi cuna lu cuenda' bee bene enu unguti, nia lulu
55004002	udixiule'e Stichia' Diose lubee bene, nu chiqui' ula'na xa modo nilu stichia'nu lubeei sia chenu nu' beya'e nu sia chenu leca beya'e, uri'i nú chili arqui'beei lunú rnilu, nu uqui'ya' bee bene enu la zucu' nú rnilu, nu uni' bezete' lubee bene nu uze'te' li'ibeei, nu ulu'cu paciencia li'ibeei.
55004003	Xne riña bichia nú la zela' bee bene yene' beei bedichia nú neli neca, ri'itsia beei lunú riu'tsia arqui'beei, nu cua'na beei huaxi bee bene enu zete' li'ibeei lunú riu'tsia arqui'beei yene' beei.
55004004	La ria'beei caso lunú neli neca, ri'itsia beei caso lunú xelatsia arqui' bee bene.
55004005	Pero li'ilu Timoteo ubi'ya li'ilu nu uhuañi nze'ca lu ye nú rri'ilu, uriqui' xitse lunú nehuana secalu, nu udixiule'e bee bedichia' nze'ca' Jesucristo, uri'i lunú uliqui' Diose lulu nú riala ri'ilu.
55004006	Xne yamero uti bee bene li'á, nu yamero tsa'na iliulabe quie'.
55004007	Utsuta' arquia lu Stichia' Diose añinzuca nú ulle'ca lunú ulle'ca, ula'xulá uri'á lunú riala ri'á, nu né tsana arquia lunú nzeli arquia Jesucristo.
55004008	Nee nzuquiela premio nú rialaa liñibe, neca premio cua' nú liqui' Jesucristo lua chenu riña bichia ze'e, li'inu enu rri'i elu usticia tucu nú neli neca. Nu la liqui'tsianu premio cua' lutsia, le'ca dete'nue lu ye bee bene enu ñia nzuquie arqui' chenu enta zecanu.
55004009	Uri'i juerza nú chu ye'ta bi'yalu li'á,
55004010	xne utsana' arqui'la Demas li'á equie nú máse niarqui'i beenú nu' lu iliulabe quie', nu nzalai lu eyeche Tesalónica. Nu Crescente nzala lu iliu Galacia, nu Tito nza lu iliu Dalmacia.
55004011	Stucutsia Lucas nzu cuna li'á. Chenu nze'talu ye'ta yuulu Marcos xne li'illa recalla ri'illa elietsa lua nú ixiule'eru Stichia' Diose.
55004012	Nu Tíquico uxe'la lu eyeche Efeso.
55004013	Chenu nze'talu ye'ta yuulu capa nu utsa'na eyeche Troas ni'i Carpo, le'ca ye'tayulu bee libroa, nu la zañi'lu ye'ta yuulu bee ichia.
55004014	Alejandro enu neca bichicu' huaxi nú necha neca uri'inui li'á, pero lu Diose ixiui ye nú uri'inui li'á scua.
55004015	Ubi'ya li'ilu lunú xa rri'i, xne chiqui' rri'i condrai bee bedichia' nú rixiule'a.
55004016	Bese rlu nú uhualu bee usticiae lu cuendaa, lecati uri'i elietsa lua, yebeella utsana' arqui'beella li'á ala' lá du' cuenda Diose lunú uri'inu beella li'á scua.
55004017	Pero Jesucristo uri'i elietsa lua, nu uliqui'nu nú utsu naaqui arquia para nú utsalua nú udixiule'a stichia'nu, nu ubene' ye bee bene enu la neca bee bene Israel nucua', scua utsila'a Diose li'á tucu nú sila'a bene lu bichee.
55004018	Nu Jesucristo tsila'a li'á lu ye lunú necha neca, nu li'inu ri'i ucunu li'á hasta bichia chenu riñaa liñibe elu rnibiya'nu. ¡Li'inu rialanu huaxi ula'na diqui tiembu nú leca xunga laxu! Amén.
55004019	Uri'i saludar Prisca cuna Aquila, nu cuna bee familia' Onesíforo.
55004020	Erasto uya'na eyeche Corinto, nu Trófimo riti utsa'na eyeche Mileto.
55004021	Uri'i juerza nú chu ye'talu ante nú riña tiembu nú aca nucuaa. Eubulo, Pudente, Lino, Claudia, cuna ye beelá bee sa'ahua enu nzeli arqui' Jesucristo, xe'la beella saludo lulu.
55004022	Jesucristo ri'inu elietsa lulu, nu ri'inu nú cha nze'ca lu cuenda' yehua. Amén.
56001001	Li'á Pablo enu sibi'a lu Diose, necaa tucu apóstol' Jesucristo para nú ri'á elietsa lubee bene enu ucañi Diose enu aca bee bene'nu, nu para nú ri'i beella beya' xa chili arqui'beella li'inu, cuna nú ri'i nze'ca beella beya' xa riala nú huañi beella lu Diose.
56001002	Xne nzuculu'ahua nú scua lu'cua'ahua nú huañi lia'ahua lu Diose. Hasta chenu lasca' quixie iliulabe ucuaqui u'na Diose nú liqui'nu elu nehuañi cua' lua'ahua, nu nediya' nze'ca'ahua nú la ni Diose nú lia ninu.
56001003	Nu chenu uriña bichia nú ulube' Diose stichia'nu lubee bene, li'inu ulube'nue, nu ucañinu li'á para nú ixiule'a bee bedichia' nze'ca'nu, nucua' neca nú unibiya'nu nú ri'á, li'inu enu utsila'a lia'ahua.
56001004	Rquie'a carta quie' lulu Tito, li'ilu enu neca xi neca tucu endua, xne tucutse nzeli arquia'a Jesucristo. Diose cuna Jesucristo enu utsila'a lia'ahua, ri'i beenu nú cha nze'ca lu cuenda'lu cuna nú lia liqui' beenu nú nzuxe arqui'lu.
56001005	Li'á utsa'na li'ilu lu iliu Creta para nú ri'ilu lunú rri'ilá ri'á ze'e. Nu cada eyeche rqui'ña nú cañilu bee bene enu nibiya' lubee bene' Jesucristo, tucu nú unilá lulu nú ri'ilu.
56001006	Chenu cañilu bee bene cua', rqui'ña nú necalla tucu bene enu nehuañi tucu nú rialane para nú lecati ze'ta li'illa, cuna nú nechialla tucutsia una'alla, cuna nú nzeli arqui' bee endu'lla Jesucristo, cuna nú nu'lu bee bene bee endu'lla nú la nehuañi beei tucu nú niarqui'tsia beei, nu la nziti beei.
56001007	Xne bee bene enu rlu'cu elurnibiya' lubee bene' Jesucristo, li'illa nuya' cuendalla lunú neca cuenda' Diose, enze'e rqui'ña nú huañilla tucu nú rialane, nu la yala nú acalla bene enu la yu' resuna, nu la acalla enu rlee, nu la acalla uniqui, nu la acalla bene xuu, nu la acalla enu rla'na nú ri'itsia ana dimi' bee bene.
56001008	Rqui'ña nú acalla enu siempre nu' arqui' nú dete' elu ya'na bee bene ni'lla, nu acalla enu riu'tsia arqui' ri'i nú neca nze'ca, nu acalla enu rri'itsia puro elliebacu' nú sibi', nu acalla tucu bene nze'ca, nu huañilla sin dula lu Diose nu ante bee bene, nu la nehuañilla tucu nú niarqui'tsialla.
56001009	Rqui'ña nú la tsana' arqui'lla bedichia' nú neli neca nú ungalla para nú acalla zete'lla bee bene bedichia' nze'ca quie', nu para nú lube'lla lubee bene enu rri'i cundra Stichia' Diose nú neli neca.
56001010	Xne nu' huaxi bee bene enu nziti, puro eluquichia' rnibeei nu sequienu beei bee bene, nu leta bee bene Israel nu' bee bene enu rri'i juerza bee bene nú quie seña nú nequie bee bene Israel bee bene máse nu' sa' bee benecua'.
56001011	Bee benecua' rqui'ña nú ri'i beei beya' nú la ri'ibeei tucu nú necane, xne huaxi bee ni'i ulliti' beei elliebacu' diqui tucu familia' bee bene, sete'beei lunú la yala zete'beei para nú ri'itsia beei ana dimi.
56001012	Le'ca tucu bene lachibeei, enu rnibeei nú neca profeta unilla nú bee bene eyeche Creta puro eluquichia' rnibeei, nu chiqui' nelachi beei, xi nelachi nañi cuna nú racu xeta'beei, nu nebichiu beei.
56001013	Neli nucua'. Enze'e rqui'ña nú juerte qui'ya' beei ri'ilu para nú chenala nze'ca beei stichia' Jesucristo tucu nú rialane.
56001014	Nu la ri'ibeei caso lunú xela arqui' bee bene Israel, nu le'ca la ri'i beei caso lunú rnibiya' bee bene enu utsana' arqui'la lunú neli neca.
56001015	Bee bene enu la nchiñi nú necha neca elliebacu' nchiñitsia nú neca nze'ca elliebacu'lla. Pero bee bene enu rri'itsia elliebacu' nú la zibi' cuna bee bene enu lachili arqui' Jesucristo, ni' lle'na elliebacu' nze'ca la ri'i beei, xne leca nú neca nze'ca lluca equie beei, puro elliebacu' nú necha neca nchiñi lluca equie beei.
56001016	Li'ibeei rnibeei nú nu'lu beei Diose, pero scua tucu nú nehuañi beei rlube' nú lia rnibeei nucua'. Nu chiqui' necha rri'ibeei, nu nziti beei, nu la ri'ibeei ni'tucu beenú neca nze'ca.
56002001	Pero li'ilu Tito, uze'te' bee bene tucu nú neca Stichia' Diose.
56002002	Uze'te' bee niyu enu unguxu nú huañi nze'ca beella, nú ri'i beella elliebacu' nú sibi' para nú lu'cu bee bene ula'na lubeella. Nu riala nú chenala beella Stichia' Diose tucu nú rialane, nu zeca beella bee sa' beella, cuna nú riqui' beella lu xitse nú seca beella.
56002003	Le'ca scua bee una'a enu unguxu rqui'ña nú huañi beella tucu nú riala nú huañi bee bene' Jesucristo. Nu la yala nú aca niquichia' beella, nula aca beella uniqui. Rqui'ña nú zete' beella lubee bene nú xa huañi nze'ca bee bene,
56002004	cuna nú nibeella bezete' lubee una'a enu nere'ne'lá, nú zeca beenchu niyu' beenchu cuna bee endu' beenchu,
56002005	nú huañi nze'ca beenchu, cuna nú ri'i beenchu elliebacu' nze'ca, cuna nú ri'i ucu beenchu ni'i beenchu cuna nú aca nze'ca beenchu, nu zucu' beenchu stichia' niyu' beenchu para nú lecati ni cundra Stichia' Diose.
56002006	Le'ca scua li'ilu Tito, uni' bezete' lubee niyu enu nere'ne' nú huañi nze'ca beei.
56002007	Uri'i nú acalu tucu ejemplu lubeei para nu lañi' beei xa nehuañilu, nu scua ri'i beei lunú neca nze'ca. Chenu sete'lu li'ibeei, uze'te' nze'ca li'ibeei tucu nú rialane,
56002008	cuna puro bee bedichia' nze'ca, che lecaxi ricu'quiya bee bene li'ilu, nu scua tu' titse bee bene enu rri'i cundra lia'ahua xne lecaxi llela' beei nú ricu'quiya beei lia'ahua.
56002009	Le'ca du'lu ana arqui' bee bene enu rri'i riña' stucu bee bene nú zucu' beei ye nú rni patron' beei, cuna nú aca nze'ca beei nu la zucu' ru'u beei lubeella.
56002010	Nu la cachi'beei bee stene' bee patron'beei, ri'itsia beei riña' tucu nú la nchiñi nú necha neca elliebacu'beei, para nú lañi' ye bee bene nú xa nehuañi beei nu chiqui' ñia neca bedichia' nze'ca' Pa'ahua Diose enu utsila'a lia'ahua.
56002011	Xne ulube'la Diose nú ñia necanu, nu equie nú ñia necanu scua, nu' modo tsila'anu ye bee bene.
56002012	Nu scua rria'ahua beya' nú rqui'ña nú tsana' arquia'ahua beenú necha neca, cuna ye beenú lecaxi zibi' nú niarquia'ahua ria'ahua lu iliulabequie' para nú huañi nze'ca'ahua nu ria'ahua lunú neca nze'ca, tucu nú niarqui' Diose nú huañia'ahua,
56002013	diqui nú nellua'quie'ahua nú riña bichia nú ñia neca nú yalu stichia'nu tucu nú uninu lua'ahua nú nze'ta zeca Diose Pa'ahua Jesucristo cuna poder'nu, li'inu enu utsila'a lia'ahua.
56002014	Li'inu ungutinu equie cuenda' stula'ahua nu utsila'anu lia'ahua lu ye bee dula, nu uquieenu arquia'ahua para nú aca'tsia'ahua bee bene'nu, cuna nú nu' ana arquia'ahua ri'ahua puro nú neca nze'ca.
56002015	Ye nú unilá lulu uze'te' li'ibeei. La lliquilu ude'te' elliebacu' beei, nu cuna nú rnibiya'lu uni' lubeei nú huañi nze'ca beei para nú lecati huachu stichia'lu.
56003001	Ellu'culu arqui' bee bene' Jesucristo nú ri'i beella nú rni gobierno cuna lunú rni bee usticia, cuna nú zucu' beella nú rni bee bene, cuna nú nzu arqui'beella ri'i beella lu ye nú neca nze'ca.
56003002	Nú la ze'ta beella bee bene, nú la cua'na beella xuu, nú aca lle'na arqui'beella, nú aca nze'ca beella lu ye bee bene.
56003003	Lia'ahua uyu'u bee bichia nú uria'ahua tucu nú niarqui'tsia'ahua, nu unga nziti arquia'ahua, unze'ahua inziu nú necha neca, uri'itsia'ahua tucu nú niarqui'tsia'ahua cuna tucu nú necatsia elliebacua'ahua. Uria'ahua puro nú la neca nze'ca, cuna nú uye arquia'ahua cuna nú uhuana arquia'ahua bee bene nu uhuana arqui' bee bene lia'ahua.
56003004	Pero chenu uriña bichia nú ulube' Pa'ahua Diose enu utsila'a lia'ahua nú ñia nze'canu, cuna nú secanu bee bene.
56003005	Li'inu utsila'anu lia'ahua, la necane equie nú uria'ahua nú neca nze'ca, uri'inu scua equie nú uhua'a arqui'nu lia'ahua. Li'inu uhuanu ye bee dula nú rlu'cua'ahua nu scua neca'ahua xi neca bene cuqui lunu, nu equie cuenda' Espíritu Santo rlu'cua'ahua elunehuañi nú necuqui neca cuna li'inu.
56003006	Nu equie cuenda' Jesucristo enu utsila'a lia'ahua, chiqui' uliqui' Diose Espirítu Santo lua'ahua.
56003007	Nu lunú ñia neca nze'canu nebacu'lanu lia'ahua nú la lu'cua'ahua dula, scua liqui'nu lua'ahua nú huañi li'ahua liñibe nú nellua'a quie'ahua.
56003008	Neli neca bedichia' cua'. Enze'e niarquia nú uquia tixiule'elá ye bee bedichia' cua' lubee bene enu uchilila arqui' Diose para nú cua'na beella nú ri'i beella nú neca nze'ca. Nu bee nucua' chiqui' neca equiee nu sibi'i para lu ye bee bene.
56003009	Pero la ri'ilu caso beenú lecaxi zibi' rni bee bene, nu la ri'ilu caso stichia' bee bene enu máse nzenu arqui' nú ti unga bee bene' beei hua'tu. Le'ca la ri'ilu caso bee bene enu rni xuu lubee sa' equie cuenda' ley' Moisés, xne la neca equie bee nucua', nu lecaxi zibi' bee nucua'.
56003010	Tunu nu'hua enu rri'i nú rle'e sa' bee bene' Jesucristo, uni' lulla tucu bese urre chiucu bese nu tunu la zucu'lla stichia'lu, uhualla letahua.
56003011	Xne li'ilu nediya'lu nú sa' bee benecua' utsana' arqui'la beei lunú neli neca, nu le'ca li'itsia beei rnitilu beei li'ibeei equie cuenda' stulabeei.
56003012	Chenu xe'laa Artemas, urre Tíquico elu nzuculu, uri'i juerza nú ye'ta bi'yalu li'á eyeche Nicópolis, xne ze'e udu' arquia nú detea tiembu nú nucuá.
56003013	Le'ca uri'i elietsa lu Apolos cuna lu licenciado Zenas lu ye nú recalu ude'te' lu ye nú secala'cha' beella para nú cheri'ibeella seidu inziu' beella para nú lecaxi zecala'cha' beella.
56003014	Le'ca bee sa'ahua enu nzeli arqui' Jesucristo rqui'ña nú aca beella ri'i beella nú neca nze'ca, nu ri'i beella elietsa lubee bene chenu nu' nú secala'cha' beei para nú sibi' lunú nehuañi beella lu iliulabe quie'.
56003015	Ye bee bene enu nucua'a cuna li'á xe'la beella saludo lulu. Le'ca uri'i saludar bee sa'ahua enu seca lia'ahua equie nú tucutse nzeli arquia'ahua Jesucristo. Diose ri'i nú cha nze'ca lu cuenda' yehua. Amén.
57001001	Li'á Pablo, nchiñia ni'cu' equie nú rixiule'a stichia' Jesucristo, li'á nu Timoteo xe'laru saludo lulu Filemón enu neca sa'ahua lunú rixiulea'ahua stichia'nu, nu chiqui' se'caru li'ilu,
57001002	le'ca xe'laru saludo quie' lu ye bee bene' Jesucristo enu riete' sa' ni'lu, nu le'ca lu sa'ahua Apia, nu lu sa'ahua Arquipo enu neca sa'ahua enu rcua'na'ahua nú xa dixiule'ahua stichia'nu.
57001003	Diose Pa'ahua nu Jesucristo enu rnibiya' ri'i nú cha nze'ca lu cuenda'hua, nu ri'inu nú nzuxe arqui'hua.
57001004	Cada chenu rnacua lu Diose rnia che'tsa lunu equie cuenda'lu,
57001005	xne ubenelá equie cuenda' nú xneca nzeli arqui'lu Jesucristo enu rnibiya' nu xneca secalu li'inu nu cuna beelá bee bene enu nzeli arqui' li'inu.
57001006	Le'ca rnacua lu Diose nú li'ilu enu rri'i elietsa luru para nú rixiulea'ahua lunú nzeli arquia'ahua Jesucristo, nu nzeri'ilálu beya' lu ye nú neca nze'ca rliqui'nu equie nú neca tucu necatse'ahua cuna Jesucristo.
57001007	Chiqui' xila nu ñia nzu arquia equie nú secalu bee sa'ahua enu nzeli arquia'ahua Jesucristo, xne equie cuenda' li'ilu enu rquietea, ñia nzu arqui'beella.
57001008	Enze'e mase nú rlu'cua nú rnibiya'a para nú nia lulu nú xi riala ri'ilu equie nú necaa tucu apóstol' Jesucristo,
57001009	pero equie eluseca nú rlu'cua'ahua lu sa'ahua, mejora nacua nu ziquiea lulu, li'á Pablo nu unguxulá, nu nchiñia ni'cu' equie nú rixiule'a stichia' Jesucristo,
57001010	nacua lulu equie cuenda' Onésimo, enu neca xi neca endua equie nú nzelila arqui'lla stichia' Jesucristo, nu unia lulla diquila nú nchiñia ni'cu'.
57001011	Bee bichia nú udete lecaxi uzibi' Onésimo lulu, pero ne sibi'lla lua nu le'ca sibi'lla lulu.
57001012	Nee xe'la zecaalla ni'lu, nu uri'i nze'ca lulla, tucu nú rri'ilu lua.
57001013	Li'á uniarquia nú aya'nanualla ca'a para nú ri'illa elietsa lua luhuare'lu diquila nú nchiñia ni'cu', equie cuenda' nú rixiule'a bedichia' nze'ca' Jesucristo.
57001014	Pero lá aniarquia nú ari'á tucu nú ri'á sin stichia' biya'lu para nú xitse faura nú ri'ilu lu cuendaa la ri'ilue ala juerza, sino que acane tucu nú niarqui'lu.
57001015	Tunu uchiu'u Onésimo ni'lu chiucu chuna bichia, pero ungae scua para nú nee ya'na lilla ni'lu.
57001016	Pero la ria'lu lulla xi neca tucu moso', másela uri'i nze'ca lulla luquela tucu moso', xi neca tucu bichilu enu chiqui' secalu. Li'á chiqui' se'calla, pero li'ilu rqui'ña nú másela zecalu li'illa, la ri'itsialu lulla xi neca lu tucu bene sino que uri'i lulla xi neca tucu bichilu, xne le'ca nzelila arqui'lla Jesucristo.
57001017	Nu ne tunu neli neca sa'ahua enu nzeli arquia'ahua Jesucristo, uyucu Onésimo xi neca li'á.
57001018	Tunu nu' xi uri'illa lulu, nu tunu nu' xi nezi'quilla lulu, li'á ixiune.
57001019	Li'á Pablo, li'i e'cua rquie'a bee bedichia' quie' lulu, nú li'á ixiua lulu, añinzuca nú la qui'ña nú nia nu ellu'cu arquia li'ilu nú hasta nezi'quilu lua equie elu nehuañi'lu.
57001020	Ne uri'i faura cua' lua, lunú neca sa'a lunú nzeli arquia'a Jesucristo: Scua udu' ana arquia tucu nú neca'a bene' Jesucristo.
57001021	Rquie'a carta quie' lulu nu nediya nze'caa nú zucu'lu nú rnia, nu nediyaa nú másela ri'ilu luquelá nú rnia lulu.
57001022	Le'ca nacua lulu nú ri'ixcua'alu elu ya'naa ni'lu, xne lunú rnacu'hua lu Diose, li'á nediyaa nú zelanu nú nzelaabi'ya li'ihua.
57001023	Epafras enu nchiñinua ni'cu' equie cuenda' nú rixiule'eru stichia' Jesucristo, xe'lalla saludo lulu,
57001024	nu le'ca Marco, Aristarco, Démas nu Lucas, bee enu le'ca rri'i elietsa lua nú rixiule'eru stichia' Jesucristo, yebeella xe'la beella saludo lulu.
57001025	Jesucristo enu rnibiya' ri'inu nú cha nze'ca lu cuenda'hua. Amén.
58001001	Tiembu hua'tu uni Diose lubee bene'ahua enu udetela huaxi bese nu huaxi forma uni Diose lubeella scua, equie cuenda' bee profeta.
58001002	Pero tiembu quie' unila Diose lua'ahua equie cuenda' lli'ñinu. Diose ureche' yebee nú nu' lu iliulabe cuna liñibe equie cuenda' lli'ñinu. Nu udete'nu yebee nucua' lu lli'ñinu.
58001003	Li'inu enu neca ellie' Diose nú chiqui' ñia rnaa, nu li'inu rnanu tucu nú rna Diose, li'inu rri'inu nú la nitilu iliulabe cuna yebee nú nu'lue equie cuenda' stichia'nu nú chiqui' rlu'cu poder. Chenu ulaxu nú ulle'canu yebee lunú nzu zecanu para nú lecaxi na'ahua nu la lu'cua'ahua dula, chequie uzucunu cue'tse Pa'nu Diose chube liñibe, li'inu enu rlu'cu ye nú rnibiya'.
58001004	Nu scua máse neca equie Jesucristo luquela bee ángele, xne li'inu necanu lli'ñi e'cu Diose.
58001005	Xne leca xunga uni Diose lu ni'tucu bee ángele: Li'ilu necalu lli'ñia, nu desde nee lubea nú li'ilu necalu lli'ñia. Nu le'ca né ni Diose lu ni'tucu bee ángele: Li'á neca pa'lu, nu li'ilu necalu lli'ñia.
58001006	Pero chenu uxe'la Diose lli'ñi e'cunu lu iliulabe, che uninu: Yebee ángelea, lu'cu ula'na lu Lli'ñia.
58001007	Nu chenu uni Diose equie cuenda' bee ángele, uninu: Li'á ri'a nú neca bee ángelea xi neca bi, nu le'ca ri'á nú aca beenu xi neca quii.
58001008	Pero equie cuenda' lli'ñinu, uninu: Li'ilu necalu Diose. Nu lunú rnibiya'lu leca xunga laxu; nu ye tiembu rnibiya'lu tucu nú rialane.
58001009	Riu' arqui'lu beenú neca nze'ca nu rana arqui'lu beenú necha neca, enze'e ucañila Diose li'ilu, li'inu enu neca Diose'lu, nu rri'inu nú masesca'lá ñia nzu arqui'lu, luquela bee ángelea.
58001010	Le'ca uninu: Li'ilu enu rnibiya', nu chenu uquixie yeene li'ilu ureche'lu iliulabe, cuna liñibe nu yebeenú nu' lue.
58001011	Yebee nucua' nitilu. Pero li'ilu, leca xunga laxu nú nehuañilu. Ye bee nucua' laxu, xi rlaxu laquie.
58001012	Nu quichilu bee xi rquichi bene laquie, nu che'elu bee xi xe'e bene xucu bene. Pero li'ilu leca xunga riña bichia nú che'e nú xa necalu, nu leca xunga laxu nú nehuañilu.
58001013	Diose leca xunga uni lu ni'tucu bee ángele: Uzucu cue'tsea chube, hasta nú ri'á nú nibiya'lu lu ye bee enu rle lulu.
58001014	Xne ye bee ángele necatsia beenu espíritu enu sibi' lu Diose, nu uxe'la Diose beenu para nú ri'i beenu elietsa lubee bene enu lu'cu elunehuañi nú leca xunga laxu.
58002001	Enze'e, rqui'ña nú ri'i caso'ahua nu zucua'ahua Stichia' Diose nú ubene'la'ahua para nú la tsana' arquia'ahua stichia'nu nú nzenala'la'ahua.
58002002	Xne scua tucu nú uyalu ye Stichia' Diose nú uni bee ángele tiembu hua'tu enze'e bee bene enu la zucu' stichia'nu bee enu rlu'cu dula, yala bee nze'e castiya nú riala zeca bee nze'e.
58002003	Nu, ¿xneca tsila'ahua lu castiya cua', tunu le'ca nua'ahua la zucu'ahua Stichia' Diose, nú rixiule'e nú xneca tsila'ahua? Nu le'ca li'i Jesucristo udixiule'e equie nú xneca tsila'ahua hasta hua'tu nu bee bene enu ubene' bee bedichia' cua', li'ibeella udixiule'e beellae lua'ahua.
58002004	Nu scua tucu nú unguti'la' cada tucu bene Espíritu Santo tucu nú niarqui' Diose nu equie cuenda' seña, nu bee milagro nu cuna ye beenú nzenu arqui' bee bene scua ulube' Diose nú neli bee bedichia' cua'.
58002005	Diose la dete' elurnibiya' lubee ángele para nú nibiya' beenu elu lu'cua'ahua stucu elu nehuañi nú necuqui neca nú rniru luhua.
58002006	Xne tucu luhuare Stichia' Diose nu' tucu enu uni: Diose, ¿ti neca bene iliulabe para nú ellu'cu' arqui'lu li'illa? ¿Nu ti neca lli'ñi bene iliulabe nú nzenu arqui'lu? ¿equie cuenda'lla?
58002007	Tucu tiembu nú uri'ilu nú menula unga neca equienu luquela bee ángele, pero cheelá uri'ilu nú neca equienu, nu udete'lu elurnibiya' lunu para nú nibiya'nu lu ye beenú ureche'lu;
58002008	nu uzelalu nú nibiya'nu lu yeene. Chenu udete'lu elurnibiya' lunu para nú nibiya'nu lu yeene, lecaxi nú la nibiya'nu lu, añinzuca nú lá lañia'ahua nú ye nú rnibiya'nu lu.
58002009	Pero nediya'ahua nú uyu'u tucu tiembu nú Jesucristo unganu menola luquela bee ángele. Pero nee li'inu rlu'culanu elurnibiya', nu rlu'cu bee bene ula'na lunu equie nú nehuana ulle'canu chenu ungutinu equie stula yebee bene, nu ungae scua xne seca Diose lia'ahua.
58002010	Diose ureche' ye beenú nu' nu li'inu rnibiya'nu lu yeene nu li'inu niarqui'nu nú huaxi bee bene chu'u liñibe. Enze'e equie nú nehuana ulle'ca Jesucristo utsa'alunu Stichia' Diose, nu equie cuenda' li'itsianu nu' modo tsila'ahua.
58002011	Bee bene enu la lu'cu dula ante Diose, equie cuenda' Jesucristo leca' xi ná beella. Nu sia Jesucristo nu bee bene enu la lu'cua' dula equie cuenda'nu, nu tucutsia Diose neca pa' beella. Enze'e la tu' Jesucristo nú rninu nú neca'ahua bichinu.
58002012	Tucu nú nequie tucu luguare lu ichi' Stichia' Diose elu rni: Li'á ixiule'a lubee bichiaa equie cuenda'lu, nu chenu yiete'sa' beella che ula beella canto lulu nú rni nú neca equielu.
58002013	Le'ca uninu: Nzuta' arquia nú Diose ri'i elietsa lua. Ca'a nzunua bee bene enu uliqui' Diose lua.
58002014	Lunú necache' bee bene rene nu be'la, le'ca scua unga Jesucristo chenu ube'tanu lu iliulabe ungutinu, nu equie cuenda' nú ungutinu uri'inu ana lu elurnibiya' nú rlu'cu beze'lu lu eluti.
58002015	Scua uri'inu para nú tsila'anu bee bene lunú xiqui bee bene eluti, bee bene enu diqui tiembu nehuañi nu xiqui eluti tucu nú xiqui bene patron'lla.
58002016	Xne lá ye'ta Jesucristo lu iliulabe para nú ri'inu elietsa lubee ángele sino que ube'tanu lu iliulabe para nú ri'inu elietsa lubee bene enu nzeli arqui' tucu nú uyalí arqui' Abraham Diose.
58002017	Enze'e unganu tucu nú neca bene lu iliulabe para nú unganu ule'ya enu máse neca equie lu Diose, ule'ya enu neli rua'a arqui' bee bene nu sucu'nu Stichia' Diose nu scua udixiunu stula bee bene.
58002018	Nu lunú le'ca nehuana ulle'canu, nu ula'na beze'lu nú xa modo la zucu'nu Stichia' Diose, pero lá ri'i ana lunu, enze'e recanu rri'inu elietsa lubee bene enu rla'na beze'lu nú xa modo ri'i dula.
58003001	Enze'e bee sa'a li'ihua bee enu necala bee bene' Diose li'ihua bee enu ucañilanu, para nú acahua bee lli'ñinu, la zañi'hua nú Jesucristo neca ule'ya enu máse neca equie enu nzeli arquia'ahua, li'inu enu uxe'la Diose lu iliulabe.
58003002	Xne Jesucristo neli uzucu' Stichia' Diose nu li'inu enu ucañi Diose para nú zibi'nu lu Diose, tucu nú uzucu' Moisés Stichia' Diose nu uzibi' Moisés lubee bene Israel.
58003003	Pero máse riala zucu' aya bene Jesucristo luquela Moisés, xi neca lu cuenda' tucu bene enu rreche' ni'i nú máse sucu' aya bee bene li'illa luquela ni'i.
58003004	Ye bee ni'i nu' tucu bene enu ureche'e, pero Diose ureche' yebee nú nu' lu iliulabe.
58003005	Nu uzucu' Moisés Stichia' Diose, nu uzibi'lla lu Diose chenu udete'lla stichia Diose lubee bene Israel para nú ixiule'ella lubee bene Israel lunú xi aca.
58003006	Pero Jesucristo neca lli'ñi Diose nu rnibiya'nu lu yebee bene' Diose. Nu lia'ahua neca'ahua bene' Diose, tunu la tsana' arquia'ahua nú nzeli arquia'ahua li'inu, nu ñia tsu arquia'ahua hasta bichia nú riña zeca Jesucristo stucu bese.
58003007	Enze'e tucu nú rni Espíritu Santo: Tunu yene'hua Stichia' Diose bichia quie'.
58003008	La ri'i nzitihua arqui'hua tucu nú uri'i bee bene'ahua enu udetela chenu lá zucu' beella Stichia' Diose, nu udete' beella preu li'inu, chenu udete beella lu yuu achi.
58003009	Ze'e lá zucu' bee bene'hua enu udetela Stichia' Diose, añinzuca nú ulañi' beella bee milagro nú uri'inu lubeella, diqui chiu'a lana lu yuu achi.
58003010	Enze'e ulee Diose lubee bene ze'e, nu uninu: “Yelu elliebacu' rri'i beella, nu ni' la la'na beella nú ri'i beella beya' nú xi niarquia nú ri'i beella.”
58003011	Scua uri'i beella nú ule Diose nu che uninu tucutsia bese, nú ni' tucu beella la riña beella lu yuu elu ucuaqui u'na Diose lubeella nú tsulachi beella.
58003012	Enze'e, bee sa'a enu nzeli arquia'ahua Jesucristo ubi'yahua li'ihua para nú la chu'u elliebacu' nú necha neca arqui' tá tucuhua nu che ri'i nucua' nú la chilia' arqui'hua Diose. Nu che tsana' arqui'hua Diose li'inu enu nehuañi.
58003013	Mejora cada bichia udu'hua ana arqui' sa'hua, diqui nú nu' tiempo nihua lu sa'hua xne canu enta bichia nú ri'i dula ana luhua, nu che la zucua'hua Stichia' Diose.
58003014	Xne tunu neca'la'ahua bee bene' Jesucristo, diqui tiempu rqui'ña nú tsuta' arquia'ahua lunú nzeli arquia'ahua li'inu tucu nú uchili arquia'ahua li'inu chenu uchili inza arquia'ahua li'inu.
58003015	Tucu nú unila lu ichi' Stichia' Diose nú rni: Tunu riene'hua Stichia' Diose bichia quie', la ri'i nzitihua arqui'hua tucu nú unga nziti bee bene enu lá zucu' stichia'nu hua'tu.
58003016	Neequie, ¿ta bee bene enu lá zucu' Stichia' Diose añinzuca nú ubene' beella nú uninu? ¿Xie' lanú bee bene Israel enu ulua Moisés Egipto beella la?
58003017	¿Nu xie' lanu le'ca li'ibeella neca enu ule Diose lu diqui' chiu'a lana, nu li'ibeella enu uri'i dula nu unguti beella lu yuu achi la?
58003018	¿Xie' lanú le'ca li'ibeella enu uni Diose nú leca xunga riñabeella lu yuu elu ucuaqui un'na Diose nú tsulachi beella xne né zucu' beella stichia'nu la?
58003019	Scua rria'ahua beya' nú né riñabeella lu yuu elu ucuaqui u'na Diose nú tsulachi beella xne lá chili arqui'beella nú uni Diose lubeella.
58004001	Enze'e, tucu nú ucuaqui u'nala Diose lua'ahua nú liqui'nu lua'ahua yuu elu tsulachia'ahua, rqui'ña nú bi'yahua, xne lequie nú mase nú unilanu scua lua'ahua canu nu' ta tucu'ahua la ri'i ana riña ze'e.
58004002	Xne li'iru ubene'la'ru bee bedichia' nze'ca' Diose tucu nú ubene'la' beella, pero li'ibeella lia xle'e ubene' beella bedichia' nze'ca' Diose, xne lá chili arqui' beellae.
58004003	Pero lia'ahua enu nzelíla arquia'ahua Stichia' Diose, rlu'cula'ahua elu tsulachia'ahua, pero bee bene enu la chili arqui' li'inu, uninu lubeella: Equie nú uri'i beella nú ulea enze'e uri'ilá elliebacu', nú la zela riña beella luguare elu tsulachi beella. Nu hasta chenu ureche' Diose iliulabe che ula'xunu uri'inu riña'nu.
58004004	Tucu nú rni tucu luhuare lu ichi' Stichia' Diose, equie cuenda' bichia nú sulachi bee bene: Nu chenu ulaxu ureche' Diose iliulabe che bichia achi utsulachinu.
58004005	Nu le'ca uninu: Leca xunga chu'u bichia nú riñahua elu tsulachihua.
58004006	Bee bene enu rlutilá ubene' Stichia' Diose, lá lu'cu beella elu tsulachi beella, xne lá zucu' beella Stichia' Diose, pero nu'sca' bee bene enu rri'i falta nú lu'cu elu tsulachi.
58004007	Enze'e chenu udete huaxi lana, che uliquia'la Diose stucu bichia nu bichia ze'e neca nee. Nu scua tucu nú uni'la'ahua. Nú arre David unilla tucu parte lu ichi' Stichia' Diose: Tunu yene'hua Stichia' Diose nee bichia quie', uri'i casuhua stichia'nu.
58004008	Xne tunu equie cuenda' Josué ulu'cu bee bene Israel elu tsulachi beella, lá ania' Diose equie cuenda' stucu bichia che.
58004009	Enze'e hasta nee bichia quie' nu'sca' luhuare elu tsulachi bee bene' Diose.
58004010	Xne bee bene enu udete'la Diose nú tsulachi, tsulachi beella equie cuenda' riña' nú rri'i beella, tucu nú utsulachi Diose chenu ulaxu ureche'nu iliulabe.
58004011	Enze'e rqui'ña nú dua'ahua ana arqui'sa'ahua para nú lu'cua'ahua elu tsulachia'ahua, para nú lecati ri'i tucu nú uri'i bee bene enu lá chili arqui' Stichia' Diose.
58004012	Xne Stichia' Diose nehuañine nu rlu'cune poder. Máse ratse'e arqui' bee bene luquela nú ratse' tucu espada nú nechiu'u rucu ru'u, nu ratse'e hasta arqui' bee bene cuna Espíritu' bene nu hasta aquié liñi arta' bene, nu equie cuenda' Stichia' Diose rri'i bene beya' tanú neca nze'ca nu tanú la neca nze'ca rri'illa.
58004013	Ye nú ureche' Diose la a'chi' necane ante lunu, xne ye nú ri'yanu, nu lu li'inu dete'ahua cuenda lu ye lunú uria'ahua.
58004014	Enze'e lunú rlu'cula'ahua tucu ule'ya enu máse rnibiya', nu li'inu necanu Jesucristo lli'ñi Diose enu nzucu liñibe, rqui'ña nú nzuta' arquia'ahua lunú nzeli arquia'ahua li'inu.
58004015	Xne Jesucristo enu neca ule'ya enu máse neca equie lua'ahua, li'inu recanu rri'inu elietsa lua'ahua para nú la ri'i dula ana lua'ahua. Xne le'ca li'inu chiqui' huaxi nú nehuana ulle'canu iguale tucu nú nehuana se'ca'ahua, pero li'inu leca xunga uri'inu dula.
58004016	Enze'e, la chenu arquia'ahua nu' modo chebica'ahua nacua'ahua lu Diose enu seca lia'ahua, para nú hua'a arqui'nu lia'ahua. Nu equie nú secanu lia'ahua, li'inu ri'inu elietsa lua'ahua, hora nú niarquia'ahua nú ti ri'i elietsa lua'ahua.
58005001	Yebee bene enu reca ule'ya enu máse rnibiya' lu beelá bee ule'ya, Diose rcañi li'illa leta bee bene para nú nacu'lla lu Diose equie cuenda' bee bene, nu yalla rdete' cuenda bee bene u'na para nú dete'llae lu Diose cuna bee nañi enu rqui'ña nú ati equie cuenda' stula bee bene.
58005002	Nu lunú neca ule'ya cua' bene nediya'lla lunú xa seca bee bene. Enze'e rlu'culla paciencia bee bene enu la ri'ibeya' lunú rri'i, nu cuna bee bene enu rri'i dula ana lu.
58005003	Nu lunú le'ca nu' chenu rri'i ule'yacua' dula enze'e le'ca riñilla tucu nañi xi neca u'na lu Diose equie cuenda' stulalla, tucu nú rri'illa lu cuenda' stula bee bene.
58005004	Nu lecati enu aca e'cu ule'ya enu máse rnibiya' lubeelá bee ule'ya lunú niarqui'tsialla sino que Diose neca enu rcañi li'illa tucu nú ucañinu Aarón.
58005005	Le'ca scua unga lu cuenda' Jesucristo, lá ninu nú a acanu ule'ya enu máse neca equie lua'ahua, sino que Diose ucañi li'inu chenu uni Diose: Li'ilu necalu lli'ñia, nu desde nee lubea lubee bene nú li'ilu necalu lli'ñia.
58005006	Le'ca rni stucu luguare lu ichi' Stichia' Diose equie cuenda'nu: Li'ilu necalu ule'ya diqui tiembu, tucu nú unga Melquisedec ule'ya.
58005007	Chenu ube'ta Jesucristo lu iliulabe quie', chiqui' unguna'nu nu juerte unacu'nu lu Diose enu reca tsila'a li'inu lu eluti. Che uri'i caso Diose li'inu nu uri'i Diose elietsa'nu para nú tsalunu Stichia' Diose.
58005008	Mase nú lli'ñi Diose necanu pero uzucu'nu nú rni Diose mase nú nehuana ulle'canu.
58005009	Nu lunú neli uri'inu tucu nú niarqui' Diose nú ri'inu, enze'e equie cuenda' li'inu leca xunga laxu nú sila'a Diose bee bene enu sucu' nú rninu.
58005010	Nu Diose neca enu ucañi li'inu para nú acanu ule'ya enu máse neca equie tucu nú unga Melquisedec ule'ya enu unga neca equie.
58005011	Huaxisca'lá nú rqui'ña nia luhua equie cuenda' bee nucua', pero chiqui' neriña' nú ixiule'a luhua xa niarquia equie nú chabe' rri'ihua beya'.
58005012	Hua'tulila nu'luhua Stichia' Diose, neequie hasta rialala nú sete'lahua bee bene Stichia' Diose pero li'ihua rqui'ñiasca'hua enu zete' zeca li'ihua Stichia' Diose nú ungalahua. Li'ihua secahua xi seca tucu endu' me' enu rue' puro chi' enu lacasca' acu ye nú acu.
58005013	Nu yebee enu neca xi neca endu'me' enu rue' chi' la aca bee nze'e ri'i nze'ca bee nze'e beya' xi rni Stichia' Diose.
58005014	Pero bee bene enu másela rri'i beya' Stichia' Diose, li'ibeella neca beella xi neca bee enu racula ye nú racu. Xne rri'ilabeella beya' tá nú neca nze'ca nu ta nú necha neca.
58006001	Enze'e rqui'ña nú la'na'la'ahua nú chulula'ahua stichia' Jesucristo nu la yala nú benchila'ahua lubeenú uzete'ahua hua'tu. Ñialá nú ria'ahua scua, luhuare nú zete'tsiahua xneca modo tsana' arquia'ahua lunú necha neca uria'ahua hua'tu, urre nú xneca chili arquia'ahua Diose,
58006002	urre xneca rinza bee bene, urre xneca ricu' bene yalla equie stucu bene, urre xneca ri'i Diose nú huañi zeca bee bene enu unguti, urre xneca hualu Diose lu cuenda' bee bene chenu riña bichia nú dete' bee bene cuenda lu Diose.
58006003	Chiqui' ñiasca'lá nú nze aca'lá'ahua stichia'nu tunu scua niarqui' Diose nú acane.
58006004	Xne bee bene enu recala Stichia' Diose nu nediya'la' lunú nu' liñibe, nu nediya'la' beella xneca neca Espíritu Santo,
58006005	nu uri'ilahua beya' nú ñia neca Stichia' Diose nu nediya'la'hua xneca nibiya' Diose,
58006006	nu che la nia' arqui'beella chili arqui'beella bedichia' nze'ca' Jesucristo, li'ibeella chiqui' neriña' nú chenala zeca beella inziu' Diose, xne neca xi neca nú rquie'e zeca beella Jesucristo lli'ñi Diose lu cruse stucu bese para nú ze'ta bee bene li'inu.
58006007	Bee bene neca xi neca yuu nú ratse ye inza quiu lu, nu tunu chiqui' ñia unguyu' nú unguyu' lu yuu ze'e para bene enu rri'i riña' lu yuu ze'e che rri'i Diose nú nza nze'cae lu cuenda'lla.
58006008	Pero tunu purotsia bee eche cuna bee huañi rayu lu yuu ze'e, che lecaxi sibi'i, nu che nze'ta castiya nú zeca yuu ze'e, nu che chiquine.
58006009	Bee sa'a enu nzeli arquia'ahua Jesucristo, la nia scua lu cuenda'hua xne li'iru nediya'ru nú rri'i nze'cahua, nu scua nzeri'iláhua lunu riala ri'ihua para nú tsila'ahua lu castiya.
58006010	Xne Diose, lacanu tucu Diose enu la ri'i tucu nú necane para nú zañi'nu beenú neca nze'ca uri'ihua cuna ye nú ulube'lahua lunu, nu secahua li'inu nu uri'ihua elietsa lubee sa'ahua enu nzeli arqui' Jesucristo tucu nú rri'isca'hua nee.
58006011	Pero li'iru niarqui'ru nú nzeri'iláhua scua diqui nú nehuañihua. Nu la llaca'hua nú ri'ihua scua, para nú ati'hua lunú nzucu luhua nú ati'hua.
58006012	La ri'ihua nú aca nebichiuhua sino que uri'ihua tucu nú uri'i bee bene enu uchili arqui' Diose sin nú allaca' beella nucua'a quiebeella nú ati' beella lunú ucuaqui' u'na Diose lubeella nú ati' beella.
58006013	Chenu ucuaqui u'na Diose lu Abraham, uninu lu le'catsia li'inu xne lecati stucu enu masela neca equie luquela li'inu,
58006014	nu uninu lu Abraham: “Li'á neli ri'á nú cha nze'ca lu cuenda'lu nu ri'á nú chiqui' huaxi bee familia'lu lu'culu.”
58006015	Chequie lá llaca' Abraham utsuquiella nú ati'lla lunú uni Diose nú dete'nu lulla.
58006016	Bee bene, para nú aca achee nú neli tsa'alubeella lunú rnibeella, li'ibeella rqui'ña nú nibeella nombre' tucu enu máse neca equie luquela li'ibeella.
58006017	Neequie le'ca esquie, equie nú niarqui' Diose lube'nu lubee bene enu ati' lunú uninu, nu riña tucu bichia nú leca xunga che'enu elliebacu'nu equie nú ucuaqui u'nanu, enze'e uninu lu le'catsia li'inu.
58006018	Chiucu beenú la rila ureche' Diose, nu necane lunú ucuaqui u'nanu, nu lunú uninu lu le'catsia li'inu nu nediya'la'ahua nú li'inu la nequichia'nu. Chequie scua chiqui' riu'u ana arquia'ahua para nú nzebica'lá'ahua lunu para nú ri'inu elietsa lua'ahua, equie nú nzucula lua'ahua nú neli ri'inu tucu nú unilanu.
58006019	Nu lunú nediya'ahua nú aca tucu nú unila Diose nú aca, enze'e nzuta' arquia'ahua lu stichia'nu tucu nú nzeneta' tucu gancho barco. Nu lunú nzuta' arqui' bene scua nze'tae enza liñibe.
58006020	Elu uyu'ula Jesucristo para nú xa'lanu inziu para lia'ahua, li'inu enu necala ule'ya diqui tiembu, tucu nú unga Melquisedec.
58007001	Melquisedec unga arre Salem nu ungalla ule'ya' Diose enu nzucu liñibe. Chenu ubenchila' Abraham lu xuu nú uri'illa ana lubee arre enu uliunulla, che uya cha'calu Melquisedec li'illa, nu uri'i le'ya Melquisedec Abraham.
58007002	Che yebeenú uri'i Abraham ana lu xuu, ule'ellae chi'i parte nu udete'lla tucu parte bee nucua' ya Melquisedec. Nú lee Melquisedec rni “arre enu rri'i elu usticia tucu nú necane”. Nu lunú ungalla arre eyeche Salem, nu Salem rni “arre enu rri'i nú leca xuu”.
58007003	Melquisedec cua' lecati nediya' nú ti neca pa'lla cuna na'lla urre ti neca bee bene'lla enu udetela. Lecati nediya' xunga ungulalla nu xunga ungutilla. Li'illa ungalla ule'ya tucu nú neca Jesucristo lli'ñi Diose, li'inu enu neca ule'ya diqui tiembu.
58007004	Ubi'yacuruhua xneca chiqui' unga neca equie Melquisedec. Enze'e hasta Abraham bene'ahua enu udetela, udete' tucu lu chi'i parte luyebeenú uri'illa ana ya melquisedec beenú uri'illa ana lubee arre enu uliunulla.
58007005	Lu ley rni nú bee ule'ya enu nze'ta lu familia' Leví rqui'ña nú yucu beella tucu lu chi'i parte lu ye beenú rlu'cu bee bene Israel añinzuca nú le'ca neca beella bene Israel nu nze'ta beella lu familia' Abraham.
58007006	Pero Melquisedec añinzuca nú lá ye'talla lu familia' Leví, pero uyuculla nú neca diezmo' Abraham. Nu uri'i le'yalla Abraham nu uyuculla lunú ucuaqui u'na Diose.
58007007	Ye'ahua nediya'ahua nú bene enu máse neca equie nze'e neca enu rri'ile'ya bene enu la neca equie xe'ta'.
58007008	Yebee ule'ya enu riucu diezmo ratibeella xi rati beelá bee bene. Pero Melquisedec enu uyucu tucu lu chi'i parte bee stene' Abraham, lu ichi' Stichia' Diose rni nú neca xi neca nú nehuañisca' Melquisedec.
58007009	Nu chenu udete' Abraham tucu lu chi'i parte bee stene'lla lu Melquisedec neca xi neca nú nuula lu Leví cuna lubee ule'ya enu nze'ta lu familia' Leví udete' beella tucu lu chi'i parte bee stene' beella ya Melquisedec chenu uya cha'calu Melquisedec Abraham bene'ahua enu udetela.
58007010	Xne chenu uya cha'calu Melquisedec Abraham, lecasca' Leví tiembu ze'e, pero lu familia' Abraham nze'ta Leví.
58007011	Tunu equie cuenda' bee ule'ya Levítas nu' beya' nú lecaxi na bene lu Diose equie cuenda' ley nú udete' Diose lubee bene Israel che la qui'ña nú aye'ta stucu ule'ya tucu nú ube'ta ule'ya Melquisedec nu lá ye'talla xi ube'ta Aarón.
58007012	Xne chenu uche'e ule'ya le'ca uche'e ley.
58007013	Nu Jesucristo neca ule'ya cua' nu lá ye'tanu lu familia' bee ule'ya. Sino que nze'tanu stucu lu familia rene, nu ni' tucu familia'nu lá aca ule'ya.
58007014	Xne nediya'ahua nú Jesucristo nze'tanu leta bee familia' Judá, nu lá ni Moisés equie cuenda' bee familia cua' chenu unilla nú ti aca bee ule'ya.
58007015	Nu achee neca nú Jesucristo neca ule'ya tucu nú unga Melquisedec.
58007016	Xne lá ye'tanu leta familia' Leví, tucu nú rnibiya' ley nú aca bene ule'ya sino que li'inu necanu ule'ya xne leca xunga laxu nú nehuañinu.
58007017	Xne scua rni lu ichi' Stichia' Diose lu cuenda'nu: Li'ilu necalu ule'ya nu siempre necalu ule'ya tucu nú unga Mequisedec.
58007018	Scua ulaxu nú rnibiya' ley' Moisés xne leca modo nú azibi'i lubee bene.
58007019	Lári'i ley cua' ana nú ahuañi nze'ca bee bene. Pero luhuare' ley cua', nzucu lua'ahua nú ri'i Jesucristo elietsa lua'ahua, xne equie cuenda'nu nu' modo riña'ahua lu Diose.
58007020	Nu scua ucuaqui u'na Diose lua'ahua nú acane. Hua'tu chenu ulluna beella nú neca beella ule'ya lecaxi rcuaqui u'na Diose lubeella.
58007021	Pero chenu ucañi Diose Jesucristo, para nú acanu ule'ya, nu Diose uninu lu le'catsia Li'inu, tucu nú rni lu Stichia' Diose: Diose Pa liñibe uninu lu le'catsia Li'inu, nu la che'enu nú rninu, nu uninu: “Li'ilu necalu ule'ya nu siempre necalu ule'ya, xi unga ule'ya Melquisedec.”
58007022	Scua nediya'ahua nú máse neca nze'ca inziu nú uxa'la Jesucristo para nú riña bene lu Diose liñibe.
58007023	Tiembu ze'e uhuañi huaxi bee ule'ya nu ni'tucu beella lá huañi diqui tiembu.
58007024	Pero Jesucristo diqui tiembu nehuañinu, enze'e lecati chu'u luhuare'nu.
58007025	Enze'e reca Jesucristo tsila'a bee bene, bee bene enu niarqui' riña lu Diose equie cuenda'nu, xne li'inu diqui tiembu nehuañinu para nú nacu'nu lu Diose equie cuenda' bee bene.
58007026	Enze'e Jesucristo neca ule'ya enu máse neca equie enu rqui'ñia'ahua nú ri'i elietsa'ahua, xne li'inu leca xunga uri'inu dula. Nu lá ri'inu nú necha neca nu lecali xi nanu nu uchiu'unu leta bee bene iliulabe.
58007027	Li'inu lá ri'inu tucu nú rri'i bee ule'ya enu máse neca equie, nú ye bee bichia riñi beella bee nañi xi neca u'na lu Diose equie cuenda' stula beella. Nu chela equie cuenda' stula bee bene. Pero Jesucristo tucutsia bese ungutinu xi neca tucu u'na lu Diose, nu la qui'ña nú atinu stucu bese.
58007028	Equie cuenda' ley uyu'u bee ule'ya enu máse neca equie, añinzuca nú lá ri'i beella tucu nú necane. Pero cheelá uni Diose lu le'catsia li'inu. Nú lli'ñinu aca ule'ya enu máse neca equie, li'inu enu lecaxi naa lu Diose diqui tiembu.
58008001	Luye nú uni'la'ahua, lunú máse neca equie necane nú Jesucristo neca ule'ya enu máse neca equie li'inu enu nzucula cue'tse Diose enu chiqui' rnibiya' chube liñibe.
58008002	Ze'e necalanu ule'ya, liñi indu nú neli ureche' Diose, nu la necane indu nú ureche' bee bene.
58008003	Ye bee ule'ya enu máse neca equie, riña' nú rri'ibeella neca nú rdete' beella u'na lu Diose nu riñibeella nañi xi neca u'na lunu le'ca scua Jesucristo, li'inu enu neca ule'ya enu máse neca equie lua'ahua nu' tucu nú udete'nu lu Diose.
58008004	Tunu nzusca' Jesucristo lu iliulabe quie' ni' lá acanu ule'ya, xne nucua'a bee ule'ya enu rdete' u'na lu Diose tucu nú rnibiya' ley' Moisés.
58008005	Pero bee ule'ya quie', rri'itsia beella tucu ejemplu nú reca liñibe. Nediya'ahua nú scua necane xne chenu nze reche' Moisés indu uni Diose lulla: “Ubi'ya nze'cacuru para nú reche'lu indu quie' tucu nú ulubela lulu equie dañi Sinaí.”
58008006	Pero máse neca equie nú rri'i Jesucristo enu neca ule'ya enu máse neca equie lua'ahua, nu equie cuenda' inziu cuqui nú uxa'lanu máse neca nze'ca para nú riña bee bene lu Diose liñibe.
58008007	Xne tunu equie cuenda' ley ari'i bene ana ahuañi nze'ca bene lu Diose la qui'ñia' nú achu'u stucu inziu cuqui che.
58008008	Pero ulañi' Diose nú lá ri'i nze'ca bee bene che uninu: Li'á nia nú riña bee bichia nú chu'u tucu inziu cuqui para bee bene Israel, cuna bee bene Judá.
58008009	Pero inziu cuqui cua' lacane tucu nú neca ley nú utsa'naa lubee bene'hua enu udetela, chenu uhua beella Egipto; nu lunú né zucu'beella nú rnia enze'e utsana arquia beella, uni Diose.
58008010	Nu le'ca uni Diose: Scua utsa'nalá nú xi zeca bee bene chenu riña bichia ze'e. Tsa'naa ley elliebacu' beella nu ri'á nú quiene liñi arqui'beella. Che acaa Diose'beella, nu li'ibeella aca beella bee benea.
58008011	Che bichia ze'e la qui'ña nú zete' bee bene sa' bene. Ni' bee bichilla para nú chulubeella li'á enu neca Diose, xne yebeella chulubeella li'á, desde bee enu me' hasta bee bene enu unguxu.
58008012	Nu li'á ri'á perdona ye beenu necha neca uri'i beella, nu leca' xunga ellu'cu' arquia ye dula nú uri'i beella.
58008013	Chenu uni Diose nú xa'lanu inziu cuquicua' uninu scua xne la zibia' inziu uxu nú riña bee bene lunu nu beenú la zibia' la lea' nú nitilu bee enze'e.
58009001	Lia'ahua nediya'ahua nú chenu uzucu' bene ley nú rnia'ahua nú neca inziu uxu, lu ley cua' nze'ta nú xneca ri'i bene lu Diose chenu neyete' sa'bene liñi indu, nu xneca reche' bene indu lu iliulabequie.
58009002	Indu ze'e neca singuie tucu parte liñii elu uchiu'ulee luhuare elu necachi neca, liñii ze'e nzucu candelero, nu nzu mexa elu uricu bee pá nú necale'ya.
58009003	Nu stucu liñii di'chi cortina nú nzi'quinala ze'e uchiu'ulee luhuare elu máse necachi;
58009004	luhuare elu lee máse necachi nzucu tucu ecu'cu nú necache' oro elu rdu'bene llene' quie ndixi nu cuna tucu iña nú nu'che' nú ucuaqui u'na Diose. Diqui tetsu' iñia ze'e nu' oro cuna liñii. Nu liñii nchiñiche' bee quiee nú nequie za' chi'i mandamiento' Diose lu cuna bara' Aarón nú uye' lecatetsu', nu cuna tucu situ nú necache' oro nú nu'che' maná liñi.
58009005	Equie iñia ze'e nchiucu' chiucu bee ángele enu lee querubines nu cuna cuaca bee ángele cua' sacu' equie iñia elu rtiqui ule'ya enu máse neca equie rene' bee nañi equie cuenda' stula bee bene. Pero nee la ixiule'esca'a equie cuenda' bee nucua' luhua.
58009006	Chenu ulaxu nú ungache' yebee nucua' chequie ye bichia riu'u bee ule'ya liñi indu ze'e pero riu'utsia beella luhuare elu necachi ze'e rri'ibeella lunú rqui'ña ri'ibeella.
58009007	Pero stucu luhuare liñi indu ze'e elu uchiu'ulee luhuare elu máse necachi ze'e riu'u tucutsia ule'ya enu máse neca equie lubeelá bee ule'ya tucutsia bese liñi tucu lana. Nu leca modo chu'ulla luhuare ze'e tunu la uya'lla rene' bee nañi para nú ri'i Diose perdona stulalla nu cuna dula nu rri'i bee bene sin nú ri'illa beya'.
58009008	Equie cuenda' bee nucua' rlube' Espíritu Santo lua'ahua nú diquila nú sibi'sca' luhuare elu necachi liñi indu cua', nu leca modo achu'u bee bene stucu luhuare elu lee luhuare elu máse necachi.
58009009	Ye beenú unga cua' necatsia tucu ejemplu lua'ahua bee bichia quie' xne bee u'na cuna bee nañi enu udete' bee bene u'na lu Diose, lá zibi' nucua' ache'e elliebacu' bee bene para nú leca xinaa beella lu Diose.
58009010	Ye bee costumbre nú ulu'cu beella, cuna lunú udacubeella, nu ungue'beella cuna ye beela beenú uri'ibeella para nú leca xinabeella lu Diose, nucua' neca nú unibiya' ley nú uri'i beella, hasta bichia chenu uche'e Diose yeene.
58009011	Xne nee ube'tala Jesucristo lu iliulabe quie' nu li'inu necanu ule'ya enu máse neca equie lua'ahua, nu equie cuenda' li'inu rlu'cula'ahua nu ucuaqui u'na Diose nú liqui'nu lua'ahua. Nu liñi indu nú uyu'unu máse neca equie, nu máse neca nze'cae, xne lecane lu iliulabe quie' nu lá ureche' bee benene.
58009012	Uyu'ula Jesucristo liñi indu nú máse necachi, pero lá chu'ununu rene' bee becerro cuna rene' bee chipa, sino que cuna rene' e'cunu. Nu tucutsia bese uyu'unu nu lá qui'ña nú ri'inu scua stucu bese nu equie cuenda' li'inu utsila'ali'la'ahua lu dula.
58009013	Tiembu nú udetela, rene' bee chipa cuna bee u'na cuna bee tii nú ubiqui ternera bee nucua' utiqui ule'ya equie bee bene, para nú seca beella nú lecaxi naabeella lu Diose. Nu tunu seca beella nú scua leca xinabeella lu Diose.
58009014	Xaquie núla ri'i rene' Jesucristo nú lecaxi na'ahua lu Diose, para nú ria'ahua tucu nú niarqui' Diose enu nehuañi, xne equie nú reca Espíritu Santo, udete' cuenda Jesucristo li'inu xi neca u'na nú lecaxi na lu Diose para nú ungutinu equie cuenda'ahua.
58009015	Enze'e equie cuenda' Jesucristo rlu'cula'ahua tucu inziu cuqui para nú riña'ahua lu Diose. Xne equie cuenda' nú unguti Jesucristo uri'ilanu perdona stula'ahua cuna stula bee bene enu uyanala ley, nu atia'ahua lunú ucuaqui u'na Diose lua'ahua nú la laxua'.
58009016	Xne chenu reche' tucu bene ichi' nú ti bee enu ya'nanu bee stene'lla, la zibi' ichi' quie' mientra nú nehuañilla,
58009017	hasta chenu ungutilalla zibi' ichi' quie' nu la zibii tunu nehuañisca'lla.
58009018	Enze'e, hasta hua'tu chenu uquixie nú uzibi' ley nú utsa'na Diose lu Moisés, li'ibeella udiñibeella bee nañi para nú chiu'u rene.
58009019	Xne chenu ulaxu nú udixiule'e Moisés luye bee bene yebeenú enta lu ley' Diose, che una'tsella ichia' sanchi nú netsuu tinda nelu uzucu'lla lli'i tucu ixi' aca nú lee hisopo. Che utse'ellae lu inza nú nucha rene' becerro cuna rene' chipa, nu ucuatsallae equie libro ley cuna equie ye bee bene.
58009020	Nu unilla: “Rene quie' neca tucu seña nú uliqui'la Diose ley'nu luhua para nú zucu'huane.”
58009021	Le'ca ucuatsalla rene cua' liñi indu nu equie yebee nú rqui'ña bee ule'ya liñi indu ze'e.
58009022	Ley cua' rnibiya' nú casi yebee nú aca le'ya cuna rene para nú leca' xi nae lu Diose, xne tunu leca rene leca modo aca perdona stula bee bene.
58009023	Enze'e, para nú aca achee nú leca' xina beenú uqui'ña bee ule'ya liñi indu ze'e, rqui'ña nú udiñi beella bee nañi para nú ri'ile'ya beella bee nucua'. Pero bee nucua' necatsiae xi neca tucu seña equie beenú nu' liñibe, xne equie cuenda' bee nú nu' liñibe rqui'ña rene' tucu enu máse seca luquela bee nañi.
58009024	Nu néchu'u Jesucristo liñi indu nú ureche'e bee bene, nú necatsia tucu seña nú xa neca liñibe, sino que li'inu uyu'unu liñibe elu rnacu'nu lu Diose equie cuenda'ahua.
58009025	Jesucristo la qui'ña nú atinu huaxi bese equie cuenda' stula'ahua, lá ri'inu tucu nú uri'i bee ule'ya enu máse neca equie nú za'lana riu'unu beella rene' bee nañi liñi indu, luhuare elu máse necachi neca.
58009026	Xne tunu scua necane huaxi bese aqui'ña nú unguti Jesucristo hasta chenu uquixie iliulabe. Pero chenu uriña bichia nú uriña Jesucristo lu iliulabe tucutsia bese ungutinu equie cuenda' stula'ahua.
58009027	Tucu nú tucutsia bese rati bene, nu chela chiulue lu cuenda' bee bene.
58009028	Le'ca scua tucutsia bese unguti Jesucristo para nú chilanu stula bee bene. Nu chenu nze'tanu stucu bese, la ye'ta'nu para nú chilanu stula bee bene, sino que nze'tanu para nú uya'nu bee bene enu nucua'aquiee li'inu.
58010001	Xne ley nú udete' Diose lu Moisés necatsiae tucu seña lunú nzu nú aca, pero la necane nú ungalane lunú nzu nú aca xne mase za'lana rati bee nañi xi neca u'na lu Diose tucu nú rnibiya' ley nú ri'i bee bene, pero leca xunga uriña bichia nú ulle'ca beella nú leca' xina beella lu Diose.
58010002	Xne tunu equie cuenda' ley leca' xi naa beella, cuna tucutsia bese nú udiñi beella nañi xi neca u'na lu Diose, che la qui'ña' nú ri'i beella scua stucu bese, xne nediya'la' beella nú urilala stula beella.
58010003	Pero la tsi'beella scua sino que za'lana ullu'cu arqui'beella stula beella chenu udiñi beella nañi xi neca u'na lu Diose.
58010004	Xne rene' bee u'na' cuna bee chipa la acane chilae stula bee bene.
58010005	Enze'e, chenu ube'ta Jesucristo lu iliulabe, che uninu lu Diose: Li'ilu la niarqui'lu rene' bee nañi, ni' ye beela bee u'na nú entayu bee bene lulu, enze'e lia uliqui'lu cuerpo nú rlu'cua.
58010006	La nia' arqui'lu nú tsiqui' bee bene nañi xi neca u'na lulu, ni' rene' bee nañi nú entayuu beella lulu equie cuenda' stula beella.
58010007	Enze'e unia: “Ca'a nzua, Pa Diose, uriña para nú ri'á tucu nú niarqui'lu, tucu nú nequie lu ichi' stichia'lu equie cuenda' li'á.”
58010008	Rluti uni Jesucristo nú la niarqui' Diose rene' bee nañi, ni' bee nañi enu siqui' bee bene xi neca u'na lunu, equie cuenda' bee stula bee bene, tucu nú rnibiya' ley nú ri'i bee bene.
58010009	Chenu ulaxu nú uni Jesucristo scua, che le'ca uninu: “Ca'a nzua Pa Diose uriña para nú ri'á tucu nú niarqui'lu.” Scua uri'i Jesucristo nú ulaxu nú rnibiya' ley nu uxa'lanu stucu inziu cuqui nú xa riña bene lu Diose.
58010010	Nu nee leca' xi na'ahua lu Diose equie nú uri'i Jesucristo tucu nú niarqui' Diose, nu tucutsia bese ungutinu equie cuenda' stula bee bene nu leca' xunga atinu stucu bese.
58010011	Yebee ule'ya Israel yeye'e la tsuxe beella nú sibi' beella liñi indu tucu nú rnibiya' ley nú ri'ibeella nu ye bee bichia riñi beella bee nañi rdete' beella u'na lu Diose. Nu mase huaxi bese rri'ibeella scua pero la ri'i nú riñi beella bee nañi u'na lu Diose ana nú laxu stula bee bene.
58010012	Pero Jesucristo tucutsia bese ungutinu equie stula bee bene, nu la qui'ña nú ri'inu scua stucu bese. Nu uzucunu cue'tse Diose chúbe.
58010013	Nu ze'e nzuquienu hasta chenu ri'i Diose nú nibiya'nu luyebee bene enu rle lunu.
58010014	Xne equie cuenda' nú ungutinu tucutsia bese equie stula bee bene, che leca' xina bee bene enu nzeli arqui' li'inu diqui tiembu.
58010015	Nu lia'ahua nediya'ahua nú neli neca bee nucua' xne equie cuenda' Espíritu Santo nze'ta bedichia' nú nequie lu ichi' Stichia' Diose nú uni Diose:
58010016	Scua utsa'nalanu bedichia' nú xi zeca bee bene chenu riña bichia ze'e, elliebacu' beella du'a ley. Nu ria'á nú quiene liñi arqui'beella.
58010017	Nu le'ca uni Diose: Leca' xunga ellucu' arquia stulabeella nu yebeelá beenú necha neca uri'ibeella.
58010018	Nu lunú neca perdonala stula bee bene la qui'ña' nú uti bee bene nañi dete' bee bene u'na lu Diose equie cuenda' stula bee bene
58010019	Enze'e, bee sa'a enu nzeli arquia'ahua Jesucristo la lliquia'ahua chua'ahua elu máse necachi neca nzucu Diose equie cuenda' rene' Jesucristo.
58010020	Xne chenu udete' cuendanu li'inu nú ungutinu, uxa'lanu tucu inziu cuqui nú rliqui' nú huañili bee bene elu nzucu Diose.
58010021	Nu tucu nú rnibiya' Jesucristo lua'ahua, li'inu enu neca ule'ya enu máse rnibiya' liñibe.
58010022	Enze'e rqui'ña nú diquinu' arquia'ahua chebica'ahua lu Diose cuna lunú neli nzeli arquia'ahua li'inu, cuna lunú lecaxi necha nchiñi elliebacua'ahua nu cuna cuerpo'ahua nú leca' xinaa nú la lu'cua' dula, xi neca chenu apenatsia ungutsa'ahua cuna inza nú leca xina.
58010023	Enze'e rqui'ña nú tsuta'la arquia'ahua lunú nzeli arquia'ahua Diose, xne li'inu itaa tsa'alunu stichia'nu nú ucuaqui u'nanu lua'ahua.
58010024	Rqui'ña nu cua'na'ahua xa modo ria'ahua elietsa lubee sa'ahua nu zecala'ahua bee sa'ahua nu cuna nú ri'i nze'ca'ahua.
58010025	Le'ca la yala nú tsana' arquia'ahua nú riete'sa'ahua para nú yene'ahua Stichia' Diose la ria'ahua tucu nú rri'i texcua'a bee sa'ahua enu sana' arqui' nú riete'sa' cuna beelá bee sa'ahua, sino que rqui'ña nú dua'ahua ana arqui' bee sa'ahua, xne nediya'ahua nú nze'ta riñala bichia nú riña zeca Jesucristo stucu bese.
58010026	Xne tunu nediya'la'ahua lunú neli neca nu rri'isca'la'ahua dula leca' ti stucu enu ati equie cuenda' stula'ahua.
58010027	Lunú nzuquietsia lua'ahua neca elu usticia' Diose nú chiqui' fuerte, lu tucu quii elu riala chue bee bene enu la zucu' nú rninu.
58010028	Chenu la zucu' tucu bene nú rni ley nú udete' Diose lu Moisés, nu nu' chiucu chuna bee bene enu neca testigo nú la zucu'lla nú rni ley cua', che leca' modo nú tsila'alla lu eluti nú riala zecalla.
58010029	Nee uri'ihua elliebacu', ¿nú masesca'lá castiya riala bee bene enu rri'i elliebacu' nú lecaxi zibi' lli'ñi Diose? Nu rni nú la zibi' rene'nu nú rlube' nú aca tucu nú utsa'nala Diose nú aca, nu rene nú rri'i nú la lu'cua' bee bene dula, nu rnichi'qui' beei Espíritu Santo.
58010030	Lia'ahua nediya'ahua nú uni Diose: “Li'á detea castiya bee bene nu detea castiya nú riala beei.” Nu le'ca uninu: “Li'á hualune lu cuenda' bee bene enu neca bee benea.”
58010031	Chiqui' juerte nú zana' bene lu castiya' Diose. Li'inu enu neca Diose enu nehuañi.
58010032	Pero ullu'cu' arqui'hua xneca ulle'cahua chenu apenatsia udu'llie'e stichia' Jesucristo arqui'hua. Li'ihua uriqui'hua lunú chiqui' nehuana ulle'cahua.
58010033	Nu'hua enu udiquichi'qui' bee bene nu chiqui' nehuana ulle'ca, nu utsequichia' beei li'ihua ante lubee bene, nu nu'hua lá tsana' arqui' bee sa'hua enu ulle'ca scua.
58010034	Le'ca lá tsana' arqui'hua bee sa'hua enu uyu'u ni'cu', nu mase nú unguxi bee bene stene'hua lá tsu nehuana arqui'hua xne nediya'hua nú máse seca nú rlu'cuhua liñibe nú leca xunga laxu.
58010035	La tsana' arqui'hua lunú nzuta' arqui'hua Jesucristo, xne lunú nzeli arqui'hua scua che ati'hua lunú huaxi seca.
58010036	La llaca'hua lunú nehuana secahua para nú ri'ihua lunú niarqui' Diose nú ri'ihua, che ati'hua lunú ucuaqui u'nala Diose luhua nú ati'hua.
58010037	Xne lu ichi' Stichia' Diose rni: Yamerotsia nze'ta enu necadichia' nú nze'ta. Chu nze'tanu la lea'nu.
58010038	Pero bene enu rri'i tucu nú rialane lua huañili nze'e, lunú nzeli arqui' nze'e li'á, pero enu sana' arqui' nú nzeli arqui' li'á la tsu nze'ca arquia lu nze'e.
58010039	Pero lia'ahua la neca'ahua xi neca bee bene enu sana' arqui' nú nzeli arqui' Jesucristo xne bee benecua' riala beella castiya' beella, sino que lia'ahua neca'ahua bee bene enu neli nzeli arqui' Jesucristo, para nú lu'cua'ahua elunehuañi nú leca xunga laxu liñibe.
58011001	Nu nee lunú nzeli arqui' bene Diose, necane nú nediya' nze'ca'ahua nú neli aca tucu nú nellua'aquie'ahua nú aca, nu neli nzeli arquia'ahua lunú aca, mase nú la lañia'ahuane.
58011002	Bee bene'ahua enu udetela uya'na nze'ca beella lu Diose equie nú uchili arqui'beella li'inu.
58011003	Equie nú nzeli arquia'ahua Diose rria'ahua beya' nú cuna stichianu ureche'nu iliulabe cuna liñibe cuna ye nú nu' lue, nu lecaxi uqui'ñianu nú ureche'nue.
58011004	Nu Abel lunú diquinu' arqui'lla uchili arqui'lla Diose enze'e máse neca nze'ca u'na nú udete'lla lu Diose, luquela nú udete' Caín, enze'e uya'na nze'calla lu Diose xne uyucunu u'na nú udete'lla nu máse nú ungutila Abel pero riene'sca'ahua nú xa uchili arqui'lla Diose.
58011005	Equie nú uchili arqui' Enoc Diose enze'e nzia nehuañilla liñibe nu lá atilla, nu lá llela' bee bene li'illa xne unguya'la Diose li'illa liñibe. Nu lu ichi' Stichia' Diose rni: “Nú ante nú uya' Diose Enoc uyu' arqui'nu xneca uhuañilla.”
58011006	Lecati huañi tucu nú riu' arqui' Diose tunu la chili arqui'lla li'inu. Titse bene enu niarqui' chebica lu Diose, rqui'ña nú chili arqui'lla nú nu' Diose nu le'ca rqui'ña nú chili arqui'lla nú dete' Diose nú uninu nú dete'nu lubee bene enu rla'na li'inu.
58011007	Equie nú uchili arqui' Noe Diose enze'e chenu uni Diose lulla nú aca lunú lasca lañi'lla aca, che uzucu'lla nú uninu, nu ureche'lla tucu barco nú tsila'alla cuna bee bene'lla equie cuenda' nú uni Diose lulla nú nze'ta aca. Nu lunú uchili arqui' Noe Diose unga achee nú zeca bee bene enu lá chili arqui' Diose castiya.
58011008	Le'ca scua lunú uchili arqui' Abraham Diose, enze'e uzucu'lla nú uni Diose chenu uninu lulla nú uchiu'ulla lachilla nu challa lu yuu elu uni Diose nú dete'nu lulla, nu uchiu'ulla lachilla nzalla sin nú ri'illa beya' cae.
58011009	Nu lunú uchili arqui'lla Diose, uzuculla lu iliu nú uni Diose nú dete'nu lulla xi neca tucu bene rene, nu uzuculla liñi carpa le'ca scua uhuañi Isaac cuna Jacob li'ibeella enu le'ca riala yucu yuu ze'e.
58011010	Scua uhuañi Abraham xne nediya' nze'ca'lla nú nzialla huañilla eyeche nú ureche' Diose, eyeche nú leca xunga enta bichia nú nitilu.
58011011	Le'ca scua Sara, lunú uchili arqui'lla añinzuca nú leca modo lu'culla endu', nu le'ca unguxulalla para nú lu'culla endu', pero udu' Diose fuerza'lla para nú acalla naa lu iliulabe nu ulu'culla tucu endu' lunú uchili arqui'lla nú Diose neli sa'alunu stichia'nu.
58011012	Scua ungae añinzuca nú unguxula Abraham nu ulu'culla endu', nu ulu'culla huaxi bee familia'lla xi huaxi bee belaa liñibe, cuna xi huaxi bee eyuxi ru'u inzatu' nú leca modo bacu'.
58011013	Ye bee benecua' uchili arqui'beella Diose hasta nú unguti beella nu añinzuca nú lá lañi' beella lunú ucuaqui u'na Diose lubeella pero lunú uchili arqui'beella enze'e nediya' beella nú aca tucu nú uni Diose lubeella nú aca, nu ñia nzu arqui'beella. Nu nediya' nze'ca' beella nú chiucu chuna tsia bichia nze'ta beella lu iliulabe quie' nu la ye'ta beella para nú huañili beella.
58011014	Nu bee enu rni scua. Scua achee nze'ca rlube' nú rcua'na beella nú camero aca lachi beella.
58011015	Xne tunu rri'isca' beella elliebacu' lachi beella elu uchiu'u beella che nu' modo nú abenchila' zeca beella eyeche ze'e.
58011016	Pero máse rri'ibeella elliebacu' tucu luhuare elu máse neca nze'ca nú neca liñibe. Enze'e la tu' Diose nú necanu Diose' beella, nu utsuche'lanu elu cua'a beella liñibe.
58011017	Equie nú uchili arqui' Abraham Diose enze'e chenu udete' Diose preu Abraham nú nze utilla endu'lla Isaac xi neca u'na lu Diose, uzela Abraham añinzuca nú tuculi' Isaac neca endu'lla, nu añinzuca nú nediya'lla nú uni Diose lulla:
58011018	“Equie cuenda' endu'lu Isaac dala huaxi bee familia'lu.”
58011019	Pero nediya' Abraham nú rlu'cu Diose poder para nú ri'inu nú huañi zeca bee benenguti chenu udete Abraham preu scua neca xi neca nú unguti endu'lla nu uhuañi zeca endu'lla lu eluti.
58011020	Le'ca esquie lunú uchili arqui' Isaac Diose, unilla nú cha nze'cae lu cuenda' endu'lla Jacob nu Esau, nu unilla nú xi enta zeca cada tucu beella.
58011021	Le'ca scua lunú uchili arqui' Jacob Diose, le'ca unilla nú cha nze'ca lu cuenda' rucu bee endu' José, chenu yamerotsia atilla. Che uricu'lla yalla equie xcalla nu unacu'lla lu Diose.
58011022	Le'ca scua, lunú uchili arqui' José Diose, chenu yamero atilla, che unilla nú chiu'u bee bene Israel Egipto, nu unilla lubee bene ze'e nú xneca ri'inubeella bee arta'lla.
58011023	Equie nú uchili arqui' pa' Moisés cuna na'lla Diose, chenu ungulalla che ucachi' beella li'illa diqui chuna guu equie nú ñia rnalla, nu lá lliqui beella chenu uni arre nú ati ye bee endu' me' enu neca endu' niyu.
58011024	Nu chenu uru'cu Moisés, equie nú uchili arqui'lla Diose, lá niarqui'lla nú acalla endu' xinchiu'cu arre Egipto.
58011025	Para Moisés, máse neca nze'ca nú nehuana zecalla cuna bee bene sa'lla enu neca bee bene Israel, luhuare nú ri'illa dula nú tsana' arqui'lla bee sa'lla para nú lu'culla lunú niarqui'lla nu ri'illa bee nú la zibi'.
58011026	Para li'illa máse neca nze'ca nú nehuana ulle'calla tucu nú ulle'ca Jesucristo, luhuare nú lu'culla ye bee eluxene nú nu' Egipto xne máse nzu arqui'lla lu eluxene nú ati'lla lu Diose.
58011027	Le'ca esquie lunú uchili arqui' Moisés Diose, uchiu'ulla eyeche Egipto nu lá lliquilla mase ulee arre Egipto lulla. Nu utsuta' arqui'lla lu Diose xi neca nú rlañi'lla Diose, li'inu enu la lañi' bee bene.
58011028	Equie nú uchili arqui' Moisés Diose, uri'illa eliñi baxcu, nu unibiya'lla nú ucuatsa bee bene Israel rene' bee sanchi ru'u bee ni'i beella para nú chenu dete ángele enu ruuti la úti nze'e bee endu' rlu' bee bene Israel.
58011029	Le'ca esquie lunú uchili arqui' bee bene Israel Diose. Enze'e uya'la labe inzatu' nú lee nelu udete beella xi neca tucu yuu bichi. Pero chenu nzedete bee bene Egipto luhuare ze'e, hora ze'e udete zeca inzatu' luhuare ze'e nu unguti beei lue.
58011030	Le'ca esquie lunú uchili arqui' bee bene Israel Diose che chenu uza' achi bichia nú rdu' beella vuelta diqui abenchila' eyeche Jericó, che uluquie muro nú necache' abenchila' eyeche ze'e.
58011031	Le'ca esquie lunú uchili arqui' una'a huexe enu lee Rahab Diose, utsila'anchu chenu unguti bee bene lachinchu, bee enu né zucu' Stichia' Diose xne li'inchu uyucu nze'canchu bee bene Israel enu uya tsi'ña eyeche ze'e.
58011032	Nu huaxi nú niláa luhua, pero leca' tiempo nú ixiule'a luhua equie cuenda' beelá bee bene xi neca lu cuenda' Gedeón, Barac, Sansón, Jefté, David, Samuel nu bee profeta.
58011033	Ye beella uchili arqui'beella Diose nu uri'ibeella ana lu huaxi nación, nu uri'i beella elu usticia tucu nú necane, nu ulañi' beella nú uyalu tucu nú uni Diose lubeella nú aca, nu utsacu' beella ru'u bee bichiee.
58011034	Le'ca nu' beella enu utsi'qui bee bene lu quii nu lecaxi ulle'ca, nu nu' beella enu utsila'a lubee bene enu niarqui' úti li'ibeella cuna espada, nu uyu'u juerza' beella nu utsu naaqui arqui'beella, añinzuca nú nechula' nzu arqui'beella, nu uyu'u juerza' beella chenu uri'ibeella xuu. Nu utiliaca' beella bee bene rene enu uliunu li'ibeella.
58011035	Nu le'ca nu' bee una'a enu unguti bee familia', nu equie nú uchili arqui'beella Diose, che uhuañi zeca bee familia' beella stucu bese. Pero le'ca nu' bee bene enu mase unguti, pero para li'ibeella máse neca nze'ca nú nehuana zeca beella nu mase nú unguuti bee bene li'ibeella, lá zela beella nú tsana' arqui' beella Diose, para nú lu'cu beella stucu elunehuañi nú necuqui nú máse seca.
58011036	Le'ca nu' beella enu nehuana ulle'ca, utsequichia' bee bene li'ibeella, nu udiñi bee bene li'ibeella, nu ullica'cu bee bene li'ibeella cuna cadena, nu udu' bee bene li'ibeella ni'cu'.
58011037	Le'ca nu' beella enu unguuti bee bene cuna quiee, le'ca nu'beella enu uchiecu' bee bene arli'tilluu cuna sierra, nu nu' beella enu unguti bee bene cuna espada, le'ca nu' beella enu uyanze enzichiu' enzerquie, nu nehuana ulle'ca beella, nu ulle'ca beella elitsi, nu ungututsia beella iti' sanchi cuna iti' chipa nu nehuana uri'inu bee bene li'ibeella.
58011038	Uyanzee beella enza lu dañi achi, nu enza dañi nu uya'na beella liñi ye clasia' bee yube'. Bee bene ze'e lá yala nú ahuañi beella lu iliulabe quie' xne neca beella bee bene nze'ca.
58011039	Mase nú yebeella achee nú neli uchili arqui'beella Diose, pero né yucubeella lunú ucuaqui u'na Diose lubeella.
58011040	Xne Diose uri'inu elliebacu' tucu nú máse neca nze'ca lua'ahua, nu lá acae luego tucu nú uninu lubeella xne niarqui'nu nú junto atia'ahua cuna li'ibeella lunú ucuaqui u'nanu lua'ahua.
58012001	Enze'e lunú ubene'la'ahua equie cuenda' huaxi bee bene lunú xneca uchili arqui'beella Diose, rqui'ña nú tsana' arquia'ahua ye stula'ahua cuna ye beelá beenú rca nú ria'ahua tucu nú necane, nu la llaca'ahua nú chenala'ahua inziu nú ulube'la Diose lua'ahua.
58012002	La yala nú zañia'ahua Jesucristo xne li'inu rri'inu elietsa lua'ahua lunú nzeli arquia'ahua, nu equie cuenda' li'inu nze'ta nú nzeli arquia'ahua tucu nú necane. Li'inu uriqui'nu lunú nehuana ulle'canu lu cruse nu lá tu'nu nú ungutinu scua xne nediya'nu nú chenu dete nú nehuana zecanu che nze'ta nú ñia tsu arqui'nu, nu nee nzuculanu cue'tse Diose chube liñibe.
58012003	Enze'e uri'ihua elliebacu' xneca nehuana uri'inu bee bene enu rlu'cu dula Jesucristo para nú la llaca'hua, nu uriqui'hua luye nú secahua.
58012004	Xne mase nú nehuana rri'inu bee bene li'ihua, nu rcua'nahua modo nú la ri'ihua nú necha neca pero ni' tucuhua lá uti bee bene.
58012005	¿Xie' uzañi'la'hua xa uni Diose bezete luhua li'ihua enu neca xi neca lli'ñinu la? Lu ichi' stichia'nu rni: Endua uri'i caso chenu rni Diose bezete' lulu nu uriqui' chenu rri'inu nú rri'ilu beya' nú necha neca nú rri'ilu.
58012006	Xne li'inu rninu bezete' luye bee bene enu neca bee lli'ñinu, nu rdete'nu castiya bee bene enu secanu.
58012007	Enze'e uriqui'hua chenu rni Diose bezete' luhua xne neca nze'ca nucua' para li'ihua. Ri'inu luhua xi rri'i tucu uzana lu lli'ñilla. ¿Xne xie' nu' bee uzana enu la ni bezete' lubee lli'ñila?
58012008	Pero nee tunu la ni Diose bezete' luhua tucu nú rri'inu luye beela bee lli'ñinu, che lacahua mero lli'ñinu nu lacanu pa'hua che.
58012009	Li'ihua nediya'hua nú lu iliulabequie' chenu unga'ahua endu', uni bee uzana'ahua bezete' lua'ahua para nú zucua'ahua nú uni beella.
58012010	Bee uzana'ahua lu iliulabe quie' rni bezete' lua'ahua lle'na tiembu nú nehuañia'ahua para nú ria'ahua nú neca nze'ca. Pero Diose rninu bezete' nú máse neca nze'ca lua'ahua para nú huañia'ahua nú lecaxi na'ahua ante lunu tucu nú lecaxi nanu.
58012011	Neli nú ni'tucua'ahua la yu' arquia'ahua nú zeca'ahua castiya hora nú se'ca'ahua scua sino que rcuee, pero bee enu rri'i ana nú sucu' nucua' che nehuañi nze'ca nze'e lu Diose nu ñia nzu arqui' nze'e.
58012012	Enze'e udu'hua ana arqui'hua nu ude'te'hua baluro tucu nú riu'u zeca juerza' tucu bene chenu chiqui' nellacalla.
58012013	Ucua'nahua nú huañi nze'cahua tucu nú riala nú huañi bene. Para nú bee bene enu nzu chiucu arqui' lubee nú rri'i la tsana' arqui'beei inziu' Diose sino que du' beei ana arqui'beei chenala beei inziu'nu.
58012014	Ucua'nahua nú huañihua sin xuu cuna ye bee bene nu la ri'ihua dula xne bee bene enu rri'i dula leca modo lañi' bee nze'e Pa'ahua Diose.
58012015	Ubi'yahua li'ihua para nú leca ta tucuhua enu huachu elietsa nú niarqui' Diose ri'i luhua para nú leca ta tucuhua enu neca xi neca tucu huañi nú nelá nú rri'i daño nú rri'i nú rnitilu beelá bee sa'ahua.
58012016	Ni'tucuhua la yala nú ri'ihua eluhuexe nu la luachuhua beenú neca nze'ca nú nze'ta lu cuenda' Diose para nú la zecahua xi ulle'ca Esaú, equie cuenda' tucutsia pliatu entsa' ungüitilla elurnibiya' nú rialalla xi neca endu' rlu nú necalla.
58012017	Nu li'ihua nediya'hua nú chenu uniarqui' Esaú nú ri'ile'ya pa'lla li'illa, chequie leca' modo nú ari'ile'ya pa'lla li'illa xi neca endu' rlu nú necalla, mase nú chiqui' unguna'lla pero leca modo nú ache'e lunú uri'illa.
58012018	Li'ihua lá riñahua dañi elu leca modo na'tsehua, tucu nú uyabica bee bene Israel tiembu ze'e e'ya dañi nú lee Sinaí elu ulañi' beella nú riqui dañi ze'e, nu ulañi' beella tucu llene nú natsacabe utsacu' equie dañi ze'e nu reca tucu biduna nú fuerte equie dañi ze'e.
58012019	Chequie ubene' beella tucu chii trompeta, nu ubene' beella chii Diose nú rnilubeella. Pero lunú chiqui' xiqui beella nú riene' beella chii Diose, che chiqui' uzequie beella nú la nia'nu lubeella.
58012020	Xne li'ibeella nediya' beella nú chiqui' juerte nú unibiya' Diose lubeella chenu uninu: “Titse bee bene urre bee nañi enu riña nu di' tetsu' dañi quie' rqui'ña nú ati nze'e cuna quiee urre cuna lanza.”
58012021	Chiqui' nelliqui rna nú ulañi' beella enze'e hasta Moisés unii: “Recatse'tsea xne chiqui' xiquia.”
58012022	Pero li'ihua lá alle'cahua scua sinoque uyabicalahua lu Diose. Nu nu'la modo nú xa rñiahua dañi Sión, nú neca Jerusalén liñibe lachi Diose enu nehuañi, elu nucua'a huaxi bee ángele.
58012023	Ñia nzu arqui'beenu rni beenu bedichia' nze'ca lu Diose elu yetesa' bee bene' Diose bee enu nequiela nombre' lu libro nú nchiucu' liñibe. Ze'e nzucu Diose nu li'inu enu hualue lu cuenda' ye bee bene, le'ca ze'e nzu espíritu' bee bene enu uhuañi tucu nú necane, li'ibeella enu leca xina lu Diose.
58012024	Le'ca ze'e nzucu Jesucristo, li'inu enu uxa'la tucu inziu cuqui para nú riña'ahua lu Diose. Chenu unguti Abel unacu' quiya rene'lla nu aca elu usticia, pero cuna rene' Jesucristo la acae scua sino que li'inu uti'chianu rene'nu chenu ungutinu para nú lu'cua'ahua perdona equie stula'ahua.
58012025	Enze'e ubi'yahua li'ihua nu la luachuhua Diose enu rni lua'ahua. Xne bee bene enu né ri'i caso nú uni Moises enu udete' Stichia' Diose lubee bene enu udetela lá tsila'a beella lu castiya nu riala beella xne né zucu' beella nú uni Moisés. Enze'e enzalaquie' lia'ahua nu la yala'ahua castiya tunu la ria'ahua caso stichia' Jesucristo, li'inu enu ube'ta enza liñibe para nú ninu lua'ahua.
58012026	Chenu uni Diose lubee bene'ahua enu udetela equie dañi Sinaí, ucuñi luyuu ze'e. Pero nee unizeca'lanu: “Enta bichia nú cuñi zeca luyuu, nu la necane nú luyuu quietsia sino que nuu liñibe.”
58012027	Chenu uni Diose nú ri'inu scua stucu bese, nucua' rni nú nitilu Diose yebee nú rcuñi ureche'nu lu iliulabe quie' nu ria'na beenú leca' modo cuñi.
58012028	Ze'e neca elu liqui' Diose lua'ahua elu rnibiya'nu nú leca xunga nitilu, enze'e rqui'ña nú dete'ahua che'tsa lu Diose. Nu lu'cua'ahua ula'na lunu diquinu' arquia'ahua tucu nú riu' arqui'nu, nu la yala nú zañia'ahua nú li'itsianu neca equienu.
58012029	Xne Diose neca xi neca tucu quii llene nú siqui' yeene.
58013001	La tsana'hua nú secahua bee sa'hua enu nzeli arqui' Jesucristo.
58013002	La zañi'hua nú ri'i nze'cahua lubee bene enu rriña ni'hua, xne scua nu' bee bene enu uriña bee ángele' Diose ni'i sin nú ari'i beella beya' nú neca bee bene ze'e ángele' Diose.
58013003	Ullu'cu arqui'hua bee bene enu nchiñi ni'cu', nu utsi'hua xi neca nú le'ca nuuhua netsehua ni'cu' cuna li'ibeella. Uri'ihua elliebacu' equie cuenda' bee bene enu nehuana seca, nu le'ca utsi'hua xi neca nú le'ca nuuhua nehuana secahua.
58013004	Li'ihua enu nechia la tsi'hua nú neca nucua' xi neca güita, la zequienuhua una'hua urre niyu'hua xne Diose dete' castiya lubee bene enu rlu'cu stucu una'a urre stucu niyu cuna luyee bee bene enu rri'i eluhuexe.
58013005	Latsu arqui'hua lu dimi, ñia utsu arqui'hua cuna lunú rlu'cuhua xne unila Diose: “Ye bichia nzua cuna li'ilu, nu leca bichia nu tsana arquia li'ilu.”
58013006	Enze'e diquinu' arquia'ahua nia'ahua: Diose Pa neca enu rri'i elietsa lua, la lliquia lu xitse nú ri'inu bee bene li'á.
58013007	Ullu'cu arqui'hua bee bene enu unibiya' luhua, li'ibeella enu uzete' li'ihua Stichia' Diose. Ullu'cu' arqui'hua xneca uhuañi beella, nú diquinu' arqui'beella uchili arqui' beella Diose tucu nú uyali arqui'hua Jesucristo.
58013008	Jesucristo leca xunga che'e nú ti necanu tucu nú necanu neca' necanu nee nu le'ca necanu diqui tiembu.
58013009	La zelahua núti zequienu li'ihua luye beenú sete' bee bene enu la zete' stichia' Jesucristo tucu nú necane. Mejora uzelahua nú ri'i Diose elietsa luhua para nú huañihua tucu nú necane luhuare nú chenalahua bee costumbre nú xi nu' modo nú acu bee bene nu xi leca modo nú acu bee bene, xne bee nucua' lecaxi rri'i elietsa lubee bene ante Diose.
58013010	Lia'ahua rlu'cua'ahua tucu enu unguti equie cuenda'ahua, li'inu necanu xi neca u'na nú rdete' bene equie cuenda' stula bene tucu u'na nú leca modo acu bee ule'ya enu nzenalasca' ley.
58013011	Sino que ule'ya enu máse neca equie lubeelá bee ule'ya li'illa ruya'lla rene' bee nañi rdetella u'na liñi indu luhuare elu máse necachi para nú lecaxi naa bee bene equie cuenda' stula bee bene. Chequie bee nañi enu unguti ze'e riqui beeí ru'u eyeche elu la nucua'a bee bene.
58013012	Le'ca scua ulle'ca Jesucristo, ru'u eyeche Jerusalén, unguuti bee bene li'inu para nú lecaxi naa bee bene equie cuenda' rene'nu.
58013013	Enze'e rqui'ña nú chenala'ahua Jesucristo mase nú ulua bee bene li'inu ru'u eyeche Jerusalén, nu mase huaxi nú nehuana se'ca'ahua tucu nú ulle'canu.
58013014	Xne lu iliulabe quie' la necane elu nehuañilia'ahua, sino que lia'ahua nellua'a quie'ahua tucu luhuare elu huañilia'ahua.
58013015	Enze'e cuna elietsa' Jesucristo la tsana' arquia'ahua nú nia'ahua bedichia' nze'ca lu Diose xne nuacua' neca xi neca u'na nú rdete'ahua lunu, nu scua xucu' rua'ahua nú li'inu necanu Diose'ahua.
58013016	La zañi'hua nú ri'i nze'cahua lubee sa'hua nu ri'ihua elietsa lubeella lunú rlu'cuhua, xne nucua' neca xi neca u'na nú riu' arqui' Diose nú ri'i bene.
58013017	Uzu'cu'hua nú rni bee bene enu rnibiya' luhua, nu sete' Stichia' Diose li'ihua ulu'cuhua ula'na lubeella xne li'ibeella ri'ya beella li'ihua nú la tsana' arqui'hua Stichia' Diose, xne li'ibeella dete'beella cuenda lu Diose nú xa uri'i beella luhua. Uri'ihua lunú ri'i nú ñia nzu arqui'beella, nu la ri'ihua lunú la yu' arqui' beella, xne lecaxi zibi' nú la zucu'hua nú rnibeella.
58013018	Una'cuhua lu Diose equie cuenda'ru. Li'iru nediya'ru nú lecaxi nú necha neca rri'iru, nu niarqui'ru nú ye nú rri'iru, ri'irune tucu nú necane.
58013019	Nacua nu zequiea luhua nú nacu'hua lu Diose para nú la lea' liqui'nu nú nzelabi'ya li'ihua stucu bese.
58013020	Diose enu rliqui' nú nzuxe arquia'ahua li'inu enu uri'i nú uhuañi Jesucristo lu eluti, Jesucristo enu rri'i ucu lia'ahua tucu nú rriucu tucu bene bee sanchi nu equie cuenda' nú ungutinu rlu'cula'ahua tucu inziu para nú riña'ahua lu Diose nu ze'e la atia'ahua.
58013021	Li'inu ri'inu elietsa luhua lu yebeenú neca nze'ca para nú acahua ri'ihua tucu nú niarqui'nu. Li'inu ri'inu elietsa lua'ahua para nú aca'ahua tucu nú niarqui'nu equie nú neca tucu necatsela'ahua cuna Jesucristo, nu ¡Lu Jesucristo riala nú lu'cu bee bene ula'na diqui tiembu! Amén.
58013022	Bee sa'a enu nzeli arquia'ahua Jesucristo la aca llene carta quie', pero nacua luhua nú la leehua equie cuenda' nú unia bezete' luhua lu carta quie'.
58013023	Nu le'ca ixiule'a luhua nú uchiu'ula sa'ahua Timoteo ni'cu', nu tunu chu riñalla ca'a che nzelabi'yaru li'ihua.
58013024	Uri'ihua saludar ye bee bene enu rnibiya' luhua li'ibeella enu sete' li'ihua Stichia' Diose cuna ye beelá bee sa'ahua enu nzeli arquia'ahua Jesucristo. Nu le'ca xe'la bee bene Italia saludo luhua.
58013025	Diose ri'i nú chanze'cae lu cuenda' yehua. Amén.
59001001	Li'á Santiago, enu sibi' lu Diose cuna lu Jesucristo enu rnibiya', xe'laa saludo lu yehua enu nze'ta lu familia' bee bene Israel li'ihua enu uri'chia letse diqui lu iliulabe.
59001002	Bee sa'a enu nzeli arquia'ahua Jesucristo, nialuhua nú ñia utsu arqui'hua añinzuca nú nu' huaxi nú secahua.
59001003	Xne li'ihua nediya'hua chenu secahua xitse beenú secahua equie nú nzeli arqui'hua Jesucristo, scua acahua tsuta' arqui'hua nu riqui'hua lu beenú secahua.
59001004	Pero ubi'yahua lunú utsuta' arqui'hua scua, nu zibi' nucua' para nú ri'ihua tucu nú rialane, che scua neza' lunú neca elliebacu'hua para nú lecaxi ri'i falta elliebacu'hua.
59001005	Tunu nu' tátucuhua enu rri'i falta elliebacu', nacu' nze'ene lu Diose, xne siempre rdete' Diose elliebacu' lu ye bee bene nu la cánue.
59001006	Pero rqui'ña nú nacu'llae lu Diose diquinu' arqui'lla nu la za' arqui'lla, xne bene enu sa' arqui' li'illa necalla xi neca inzatu' nú rri'i bii nú nza nze'ta.
59001007	Nu bene enu neca scua, la ri'illa elliebacu' nú yuculla lunú unacu'lla lu Diose.
59001008	Xne bene enu sa' arqui' scua, la ri'illa tucutsia elliebacu' nu la challa tucutsia inziu.
59001009	Bee sa'a enu nzeli arquia'ahua Jesucristo, li'ihua enu neca bee bene elitsi, ñia utsu arqui'hua equie nú nediya'hua nú huaxi secahua lu Diose.
59001010	Pero li'ihua enu neca bee bene xene, ñia utsu arqui'hua nu aca lle'na arqui'hua lu Diose. Xne bee eluxene la di'yae tucu nú la di'ya bee quiee.
59001011	Li'ihua nediya'hua nú chenu rliñi bichia nu chiqui' nelee siqui' be' bichia huañi dañi, che sana' bee quie lue, scua unitilu nú ñia rnae. Le'ca esquie bene xene atilla añinzuca nú necalla xene, nu che scua ulaxu nú neca eluxene'lla.
59001012	Ñia nza lu cuenda' bene enu nzuta' arqui' nu rriqui'lla lunú nehuana secalla equie nú nzeli arqui'lla Jesucristo. Xne equie nú uriqui'lla scua yuculla premio nú rialalla, nu premio cua' neca elunehuañi nú leca xunga laxu tucu nú ucuaqui u'na Diose nú dete'nu lubee bene enu seca li'inu.
59001013	Chenu rri'i taa tucuhua elliebacu' nú ri'illa nú necha neca, la ri'illa elliebacu' nú Diose rdete' elliebacu' cua' lulla, xne Diose leca bichia nú rri'inu nú necha neca, nú le'ca la dete'nu elliebacu' lubee bene para nú ri'i bee bene nú necha neca.
59001014	Xne le'ca li'i elliebacu' nú necha neca rri'i bee bene, ze'e nze'ta nú riu'u ana arqui' bee bene nú rri'i bee bene lunú necha neca.
59001015	Nu equie bee elliebacu' nú necha neca cua' rri'i bee bene dula, nu chenu rnibiya'la dula cua' lubee bene, nzuquietsialla castiya'lla.
59001016	Enze'e la zequienuhua le'catsia li'ihua bee sa'a enu nzeli arquia'ahua Jesucristo, enu chiqui' se'ca.
59001017	Xne ye elliebacu' nze'ca nu ye beenú neca nze'ca nze'ta lu Diose, li'inu enu ureche'e ye nú nu' liñibe. Diose leca bichia nú che'enu lunú necanu, ye bichia rri'inu tucu nú rialane.
59001018	Nu equie nú scua niarqui' Diose, uliqui'lanu lua'ahua elunehuañi nú leca xunga laxu lunu, xne nzelila arquia'ahua bedichia' nze'ca'nu, scua neca'ahua xi neca ebichi rlu lu beelá bee bene enu chili arqui' li'inu.
59001019	Nee lunú nediya'ahua bee nucua', bee sa'a enu nzeli arquia'ahua Jesucristo enu chiqui' se'caa, utsu tsiñahua para nú yene'hua chenu rni bee bene, nu la liala'hua nú chu nihua cuna nú chu leehua.
59001020	Xne bene enu rlee leca modo ri'illa lunú riu' arqui' Diose.
59001021	Enze'e utsana' arqui'hua ye beenú lecaxi zibi', cuna ye beenú necha neca nu' lu iliulabe quie', nu uri'i lle'nahua arqui'hua uquia quiehua Stichia' Diose nú ubenela'hua, xne equie cuenda'tsia bedichia' cua' nu' modo nú tsila'ahua.
59001022	Pero la yene' tsiahua Stichia' Diose uri'ihua tucu nú rnii, xne tunu la ri'ihua scua sequienuhua le'catsia li'ihua.
59001023	Xne bee bene enu riene'tsia Stichia' Diose nu la zucu'lla tucu nú rnii, li'illa necalla xi neca tucu bene enu ri'ya lu huana nú xa rnaalla.
59001024	Nu chenu nzalla uzañi'lla xa rnaalla.
59001025	Pero bene enu la zañi' lunú ubene'la'lla, máselá rcua'nalla nú ri'illa lunú rni Stichia' Diose nu lecaxi ri'i falta, xne bedichia' cua' neca nú sila'a lia'ahua lu dula. Benecua' nzuta' arqui'lla rri'illa lunú rnibiya' Diose, nu ñia tsu arqui'lla ri'illa bee nucua'.
59001026	Tunu nu'hua enu rri'i elliebacu' nú neli nzequiee inziu' Diose, pero ni'teme' la bi'yalla lunú rnilla, sequienulla le'ca tsia li'illa nu lecaxi zibi' nú rri'illa elliebacu' nú nzequiella inziu' Diose che.
59001027	Xne para Diose, enu neli nzequie inziu'nu nu la ria'lla ni' tucu nú necha neca, li'illa rri'illa elietsa lubee endu' zaqui, cuna lubee una'a enu unguti niyu' chenu nu' nú seca la'cha' beella, nu ri'yalla li'illa lu beenú necha neca, nú nu' lu iliulabequie'.
59002001	Nee, bee sa'a enu nzeli arquia'ahua Jesucristo enu rnibiya', la cañihua xa ri'ihua lubee bene.
59002002	Te zucua'ahua, chenu neyete'sa'hua liñi indu elu riete'sa'hua, nu riña tucu bene xene enu nutu laquie fiñu luhua nu nu' bi'i oro yaalla, nu che riña tucu bene elitsi enu nutu laquie uxu luhua.
59002003	Chequie máse ri'i casohua bene xene enu nutu laquie fiñu nu nihua lulla: “Uzucu ca'a elu neca nze'ca.” Nu nihua lu bene elitsi ze'e: “Uzucu lu'tsia urre uzucu lu yuu cua'.”
59002004	¿Xie' la cañihua nú rri'ihua lubee bene chenu rri'ihua scua la? Chenu rri'ihua scua se'tahua bee bene cuna elliebacu'hua nú necha neca.
59002005	Uri'ihua beya' bee sa'a enu nzeli arquia'ahua Jesucristo enu chiqui' se'ca. Diose ucañi bee bene elitsi lu iliulabe quie' para nú chiqui' tsu teneli arqui'beella lunu, nu riña beella elu rnibiya'nu, tucu nú ucuaqui u'nanu nú dete'nu lubee bene enu seca li'inu.
59002006	Nu li'ihua lle'natsia rri'ihua caso bee bene elitsi. ¿Xie' la neca bee bene xene enu máse rri'i nú nehuana secahua nu ruya' beei li'ihua lubee usticia la?
59002007	Nu ¿xie' la neca bee bene xene enu máse rni bedichia' nú necha neca equie cuenda' Jesucristo la?, nu equie cuenda' li'inu neca'ahua bene' Diose.
59002008	Nee quie tunu li'ihua rri'ihua tucu nú rnibiya' ley Diose, tucu nú niquie lu ichi' stichia'nu elu rni: “Uzeca bee bene tucu nú secalu li'ilu rri'i nze'calu che.”
59002009	Pero tunu la ri'ihua tucu necatse lubee bene, rri'ihua dula che, xne la zucu'hua tucu nú rni ley' Diose.
59002010	Xne tatse bene enu sucu' yee nú rni ley' Diose, pero nu' tucu nú la zucu'lla lu cuenda' ley cua', uri'illa fallo lu yeene che.
59002011	Le'ca li'i Diose enu uni: “La lu'cu niyu stucu una'a, nu la lu'cu una'a stucu niyu”, le'ca uninu: “La úti bee bene sa' bene.” Nu tunu la lu'cu niyu stucu una'a nu la lu'cu una'a stucu niyu, pero ruutilla bee bene, scua la zucu'lla lunú rni ley.
59002012	Enze'e uni'hua nu uri'ihua xi neca bee bene enu neli dete' cuenda lu Diose, tucu nú rni stichia'nu nú sila'a lia'ahua lu dula.
59002013	Xne bee bene enu la hua'a arqui' bee sa', le'ca lahua'a arqui' Diose li'ibeella chenu hualunue lu cuenda' bee bene, pero bee bene enu rua'a arqui' sa' lecaxi lliquilla chenu riña bichia ze'e.
59002014	Bee sa'a enu nzeli arquia'ahua Jesucristo enu chiqui' se'ca, nee nia luhua lecaxi zibi' tunu rni tucu bene nú nzeli arqui'lla Diose nu la ri'illa tucu nú rninu, ¿xie' nu' modo tsila'alla equie nú rnilla nú nzeli arqui'lla scua la?
59002015	Te zucu'ahua tunu nu' taa tucu'ahua sia niyu urre sia una'a rri'i falta xuculla, urre beenú aculla tucu bichia.
59002016	Chequie ni tucuhua lubeella: “Uquia nze'cahua nu la tsi'hua nú nucuaa nu la lia'na'hua”, pero tunu la dete'hua nú secala'cha' beella; ¿lecaxi zibi' nú unihua scua lubeella che?
59002017	Le'ca esquie tunu rni tucu bene nú nzeli arqui'lla Diose nu la ri'illa tucu nú rninu, lecaxi zibi' nú rnilla nú nzeli arqui'lla Diose che.
59002018	Hasta nu' bene enu ni: “Li'ilu rnilu nú nzeli arqui'lu Diose, nu li'á rri'á tucu nu niarqui'nu.” Nee ulube' tucu nú nzeli arqui'lu Diose sin nú ri'ilu tucu nú rninu, che lubea tucu nú nzeli arquia li'inu xne rri'a tucu nú rninu.
59002019	Rri'i nze'calu nú nzeli arqui'lu nú nu' tucutsia Diose. Pero hasta bee beze'lu nzeli arqui' nú nu' tucutsia Diose nu hasta recatse'tse' beei xiqui beei.
59002020	Enze'e la aca netundulu, uri'i beya' tunu nzeli arqui' bene Diose nu la ri'illa tucu nú niarqui'nu, lecaxi zibi' nú nzeli arqui'lla scua che.
59002021	Benea'ahua enu udetela tuxie Abraham, uri'i Diose nú necalla xi neca tucu bene enu la lu'cu dula, xne uzucu'lla nú rni Diose chenu uninu lulla nú nze utilla endu'lla Isaac para dete'lla li'i xi neca tucu u'na lunu.
59002022	Ulañi'hua nee, equie nú uyali arqui' Abraham Diose, nu equie nú uri'illa tucu nú niarqui'nu, scua unga achee nú diquinu' arqui'lla uyalí arqui'lla li'inu.
59002023	Scua uyalu tucu nú niquie lu ichi' Stichia' Diose elu rni: “Uchili arqui' Abraham Diose, enze'e uyucu arqui' Diose li'illa xi neca tucu bene enu né ri'i dula.” Nu scua uyulu bee bene li'illa nu necalla xi neca tucu enu rquiete' Diose.
59002024	Ulañi'hua nee, nú rri'i Diose nú neca bee bene xi neca tucu bene enu la lu'cu dula equie nú rri'i bene tucu nú niarqui'nu, nu lacane equie nú nzelitsia arqui'lla li'inu.
59002025	Tucu nú unga lu una'a huexe enu lee Rahab uri'i Diose nú necanchu xi neca tucu bene enu la lu'cu dula, xne uri'inchu tucu nú niarqui'nu chenu udete'nchu ni'nchu ucachi'lu chiucu bene Israel enu uyatsi'ña lachinchu, nu uri'inchu elietsa lubeella nú ubenchila' beella stucu inziu rene.
59002026	Xne xi neca tucu bene enu la lu'cu espíritu la nehuañilla, le'ca scua necane tunu nzelitsia arqui' bene Diose, nu la ri'illa tucu nú niarqui'nu lecaxi zibi' nú rni bene nú nzeli arqui'lla li'inu che.
59003001	Bee sa'a enu nzeli arquia'ahua Jesucristo, le'ca nia luhua nú la aca huaxihua enu niarqui' nú aca bee ulaxcuela enu zete' Stichia' Diose lubee bene, xne rri'ihua beya' nú lia'ahua enu sete'ahua Stichia' Diose lubee bene másela juerte chiu'ulue lu cuenda'ahua tunu la ria'ahua tucu nú rialane.
59003002	Ye'ahua nu' chenu rri'i dula ana lua'ahua, neequie tunu nu' enu lá ni ni' tucu bedichia' nú necha neca li'illa necalla tucu bene enu chiqui' neca nze'ca lu Diose, nu le'ca recalla rnibiya'lla lulla.
59003003	Li'ihua nediya'hua nú chenu rdu'ahua freno ru'u bee huayu para nú zucu' beeí lunú niarquia'ahua, scua aca'ahua nibiya'ahua lubeeí.
59003004	Le'ca esquie necane lu cuenda' bee barco, añinzuca nú llenee nu añinzuca nú juerte si'ña bii, pero cuna tucu icu' me' nú nzucu rqui' barco, icu' quie' lee timón, cuna icu' quie' senu bene barco catse elu niarqui'lla.
59003005	Le'ca scua neca lu cuenda' lu'chi bene, me'tsiae pero hasta bee bedichia' nú máse necha neca xiu'u ru'u bene. Lu'chi bene neca xi neca tucu xila me', pero cuna tucu xila me'tsia nu'modo quiee quii diqui neca tucu dañi.
59003006	Lu'chi bene neca xi neca tucu quii, necane xi neca tucu elu nu' bee nú necha neca, nu tunu la bi'ya'ahua lu'chia'ahua rnitilue lia'ahua, che diqui lunú nehuañia'ahua chiu'u bee bedichia' nú necha neca rua'ahua nú nze'ta ebila.
59003007	Lia'ahua nediya'ahua nú ye clasia' bee nañi xi neca bee iñi, bee serpiente, cuna bee nañi enu nu' lu inzatu' nu' modo reca maxu beeí, nu rri'i maxula bene iliulabe beeí.
59003008	Pero lecati aca ri'i maxu lu'chi. Lu'chi bene neca xi neca tucu nú leca modo aca maxu, necane xi neca tucu nú chee nu' veneno nú ruuti bene.
59003009	Cuna lu'chia'ahua rnia'ahua bedichia' nze'ca lu Diose Pa liñibe, nu le'ca li'i rnia'ahua bedichia' chi'qui' lu sa'ahua enu ureche' Diose tucu nú rnanu.
59003010	Nu ru'ahua xiu'u bedichia' nze'ca cuna bee bedichia' chi'qui', bee sa'a enu nzeli arquia'ahua Jesucristo, la yala nú ria'ahua scua.
59003011	Li'ihua nediya'hua nú elu rliñi inza, leca modo nú liñi inza nze'ca cuna inza nú neribi.
59003012	Le'ca scua la ayu aceituna lu aca higuera, nu la ayu higo lu aca uva, nu le'ca la liñi inza nze'ca elu rliñi inza nú neribi.
59003013	Tunu nu' tatucuhua enu si' nú reca nu rri'i beya' ye nú neca Stichia' Diose, rqui'ña nú aca lle'na arqui'lla tucu nu rialane, scua lube'lla lunú reca elliebacu'lla.
59003014	Pero tunu chiqui' ria arqui'hua lubee sa'hua nu ye nú niarqui'hua para li'itsiahua, lecaxi zibi' nú nelliñahua nú recahua Stichia' Diose, sino que sequienuhua bee bene che.
59003015	Nu bee clasia' bee elliebacu' cua' la ye'ta bee nucua' lu Diose, nze'tatsia bee nucua' lubee bene iliulabe quie', cuna lu beze'lu.
59003016	Xne elu nu' beenú ria arqui' bee bene lusa' bene cuna nú niarqui'tsia bee bene stene'lla para li'itsialla, ze'e nu' xuu cuna ye beenú necha neca.
59003017	Pero bee bene enu reca elliebacu' nú nze'ta lu Diose, rluti rcua'nalla nú huañi nze'calla lu Diose, cuna nú nzuxe arqui'lla lubee bene, cuna nú nze'calla lubee bene, cuna nú ñia nzuquie arqui'lla bee bene, nu rua'a arqui'lla bee bene, nu rri'illa nú neca nze'ca lu ye bee bene, nu ri'illa tucu necatse lu ye bee bene. Nu le'ca sa'alulla lunú rrnilla.
59003018	Bee bene enu rcua'na nú la liu bee bene rcua'na beella nú huañi nze'ca beella cuna bee bene, scua nehuañi beella tucu nú niarqui' Diose nú huañi beella.
59004001	¿Cá nze'ta nú rlehua lubee sa'hua cuna nú rliuhua? ¿Xie' la ye'ta nucua' lu elliebacu' nú necha neca rri'ihuala?
59004002	Li'ihua rle'hua nú lu'cuhua lunú la lu'cuhua, nu hasta ruuti sa'hua para nú lu'cuhua lunú niarqui'hua, le'ca riaa arqui'hua lubee sa'hua, nu tunu la lu'cuhua lunú rlu'cu bee sa'hua, chequie rquixie nú rlehua lubee sa'hua, cuna nú rliuhua, pero neli nú la lu'cuhua lunú niarqui'hua, xne la nacu'huane lu Diose.
59004003	Nu tunu rnacu'hua lunú niarqui'hua lu Diose, la yucuhuane xne la nacu'huane lunu tucu nú neca nze'ca, rnacu' tsiahuane lunu para nú huañitsiahua tucu nú neca elliebacu'hua nú necha neca.
59004004	Li'ihua la aca neli nú secahua Diose. ¿Xie' la ri'ihua beya' nú tunu nzequiehua lunú necha neca nu' lu iliulabe quie', sucu' ru'uhua lu Diose la? Enze'e enu niarqui' nú chequie beenú necha neca nu' lu iliulabe quie', che le'ca li'illa rri'illa nú sucu' ru'ulla lu Diose.
59004005	Xne la lianitsia lu ichi' Stichia' Diose elu rni: “Espíritu Santo nú udu' Diose arquia'ahua, chiqui' niarqui'nu nú zeca'ahua Diose.”
59004006	Nu chiqui' huaxi seca elietsa nú rliqui' Diose lua'ahua, tucu nú nequie lu ichi' stichia'nu elu rni: “Diose rri'i elietsa lubee bene enu lle'na arqui' lunu.” Pero la ri'i casonu bee bene enu nelliña.
59004007	Enze'e uzu'cu'hua Stichia' Diose. Utsuta' arqui'hua para nú la ri'i beze'lu ana luhua, nu scua tsana' arqui'i li'ihua.
59004008	Uquiabicahua lu Pa'ahua Diose, nu che ri'i casonu li'ihua. Utsana' arqui'hua stulahua, li'ihua bee bene enu rlu'cu dula, li'ihua enu sa' arqui' nú nzequie inziu' Diose, diquinu' arqui'hua uquia quiehua inziu'nu.
59004009	Uquianu arqui'hua nu utsu nehuana arqui'hua, nu una'hua equie cuenda' stulahua. Luhuare nú xi'chihua una'hua, nu luhuare nú ñia nzu arqui'hua utsu nehuana arqui'hua.
59004010	Aca lle'na arqui'hua lu Pa'ahua Diose, nu li'inu zucu' ayanu li'ihua.
59004011	Bee sa'a enu nzeli arquia'ahua Jesucristo, la ze'tahua bee sa'hua, xne bee bene enu se'ta bee sa' nu rlualulla lu cuenda' bee sa'lla, li'illa se'talla bee sa'lla cuna nú rlualulla lunú neca ley' Diose. Nu tunu li'ihua rlualuhua nú neca ley' Diose, li'ihua rnibiya'hua lu ley cua', luhuare nú zucu'hua lunú rnii.
59004012	Tucutsia Diose udu' ley nu li'inu necanu enu rlu'cu nú rnibiya' para nú tsila'anu bee bene, cuna nú dete'nu castiya bee bene. Pero li'ilu, ¿ti necalu nú rlualulu lu cuenda' bee sa'lu?
59004013	Nee uquie'e diacahua li'ihua bee enu rni: “Nee urre ye'e cha'ahua tucu ciudad urre stucu ciudad, nu ze'e llua'ahua tucu lana nu ria'ahua bee berexe, cuna nú ria'ahua ana huaxi dimi”,
59004014	nu ni' teme' la ri'ihua beya' xi nzu aca ye'e. Xne elunehuañi nú rlu'cua'ahua neca xi neca gú, nú nu'e terratu nu sterratutsia rnitilue.
59004015	Lunú riala nihua: “Tunu liqui' Diose nú nehuañia'ahua ri'ahua ninguie' urre ri'ahua ninguie.”
59004016	Pero li'ihua máse nzequiehua stichia'hua nú nelliña, nu ye bee clasia' bee elulliña cua' necha neca.
59004017	Enze'e bene enu nediya' nú xi riala ri'illa nu la ri'illae, rri'illa dula che.
59005001	Nee, ¡uquie'e diacahua li'ihua bee bene xene! ¡Una'hua nu ubixialihua equie nú nehuana zecahua nu cuna nú tsi'hua!
59005002	Bee eluxene'hua rlaxulane, nu bee xucuhua racula bee belala'.
59005003	Bee oro cuna bee plata nú rlu'cuhua ruchila bee. Ye bee nucua' rlube' lunú necha rri'ihua, nu le'ca li'ibee nucua' la'xue li'ihua tucu nú rri'i quii. Lecaxi zibi' nú uduche' tsiahua eluxene cua' para bichia chenu hualu Diose lu cuenda' bee bene.
59005004	Ubi'yacuruhua, bee moso' enu uri'i riña'hua, rnacu' beella luhua nú ixiuhua beella, nu hasta Diose enu rlu'cu ye nú rnibiya' ubene'la' lunú xanabitsi beella.
59005005	Li'ihua nehuañihua lu iliulabe quie' tucu nú niarqui'tsiahua nu rri'ihua tucu nú riu' arqui'hua, pero rri'itsiahua nú rru'cu nucua' arqui'hua lunú lecaxi zibi' para bichia nú hualu Diose lu cuenda' bee bene.
59005006	Nu hasta ucua'nahua xa modo unguti bee bene enu lecaxi uri'i sin nú azucu' ru'u beella luhua chenu unguti beella.
59005007	Nee, bee sa'a enu nzeli arquia'ahua Jesucristo, ulu'cuhua paciencia hasta bichia chenu riña Jesucristo enu rnibiya' lua'ahua. Tucu nú rlu'cu bene enu rri'i riña' lu yuu paciencia desde chenu rquixie rlaca quiu nu hasta nú rdete ru'u quiu para nú riuculla ula'cu'lla.
59005008	Le'ca scua li'ihua ulu'cuhua paciencia nu la llaca'hua, xne la lea' nú nze'ta zeca Jesucristo enu rnibiya' lua'ahua.
59005009	Le'ca nia luhua nú la xana bitsia'hua lu cuenda' bee sa'hua para nú la yalahua ni' tucu castiya, xne axula nzu nú riña li'inu enu hualue lu cuenda' bee bene.
59005010	Uquia quiehua tucu nú uri'i bee profeta enu udixiule'e tucu nú uni Diose lubeella, ulu'cu beella paciencia nu uriqui' beella lunú nehuana ulle'ca beella.
59005011	Li'ihua nediya'hua nú ñia nza lu cuenda' bee bene enu rriqui' lunú nehuana seca. Ubene'la'hua xa uriqui' Job lunú nehuana ulle'calla, nu le'ca nediya'hua xa uri'i Diose lulla chenu ulaxu nú ulle'calla scua, xne rua'a arqui' Diose bee bene cuna nú rlu'cu arqui'nu bee bene.
59005012	Pero ubi'yahua chenu rdichia'hua urre chenu rri'ihua tucu compromiso cuna bee bene, la yala nú quie'ehua Diose, urre stucu nú rene para nú la zecahua castiya'hua, mejora uni'hua nú esquie necane tunu esquie necane, nu uni'hua nú la acane esquie tunu lacane esquie.
59005013	Tunu nu'hua enu nehuana seca, rqui'ña nú nacu'lla lu Diose para nú ri'inu elietsa lulla. Nu tunu ñia nzu arqui' tatse tucuhua ula nze'e canto lu Diose.
59005014	Nu tunu nu'hua enu riti, bixia nze'e bee sa'ahua enu rnibiya' leta bee sa'ahua enu nzeli arquia'ahua Jesucristo, para nú nacu' beella lu Diose equie cuenda' bene ze'e nu du' beella aceite equie bene ze'e lunú lee Jesucristo.
59005015	Chenu rnacu' beella lu Diose equie cuenda' bene enu riti ze'e nu nzu teneli arqui'beella lunu, che yeca' bene enu riti ze'e, nu ri'iyeca Diose li'illa, nu tunu nu' dula nú uri'illa ri'i Diose perdona li'illa.
59005016	Enze'e utsiru'uhua bee dula nú uri'ihua lubee sa'hua, nu una'cu'hua lu Diose lu cuenda' bee sa'hua para nú yeca'hua. Xne bene enu neca nze'ca arqui' lu Diose chenu rnacu'lla lunu, rri'inu caso li'illa.
59005017	Tucu nú ulle'ca profeta Elías ungalla tucu bene tucu nú neca'ahua, chenu uziquiella nu unacu'lla lu Diose nú la laca quiu, che né laca quiu chuna lana arula'.
59005018	Nu chenu unacu' zecalla lu Diose nú laca quiu, che uquixie nú ulaca quiu nu unguyu' zeca beenú unguyu' luyuu.
59005019	Bee sa'a enu nzeli arquia'ahua Jesucristo, tunu nu' ta tucuhua enu xiu'uchu inziu' Diose, nu stucuhua ri'i nú benchila' zecalla inziu' Diose.
59005020	Uri'ihua beya' nú tatse tucuhua enu rri'i nú benchila' zeca tucuhua inziu' Diose para nú la chequia'lla inziu nú necha neca, utsila'alla nze'e lu castiya' nze'e nu uri'illa nú unga perdona huaxi stula nze'e che.
60001001	Li'á Pedro neca tucu apóstol Jesucristo, rquie'a carta quie' luhua enu uri'chia letse diqui bee luhuare, nu nucua'a lubee iliu Ponto, Galacia, Capadocia, Asia nu Bitinia,
60001002	li'ihua enu ucañi Diose Pa'ahua desde hua'tu tucu nu niarqui'nu nú acane. Equie cuenda' Espíritu Santo'nu uri'inu nú aca'ahua bee bene'nu para nú zucu'hua nú rninu para nú lecaxi nahua lunu equie cuenda rene' Jesucristo. Chiqui' ri'i Diose nú cha nze'ca lu cuenda'hua cuna nu liqui'nu nú nzuxe arqui'hua.
60001003	Che'tsa Diose pa' Jesucristo enu rnibiya' lua'ahua nú equie nu ulu'cu arqui'nu lia'ahua rlu'cula'ahua elu nehuañi nú necuqui neca equie cuenda' nú uhuañi zeca Jesucristo, nu chiqui' llene neca lunú nzuquie arquia'ahua lu Diose,
60001004	nú yucua'ahua rencia nú nuche'e Diose para lia'ahua liñibe, nu neca rencia quie' nú lecaxi na diqui tiembu, nu la uchune nu leca bichia nú nitilue.
60001005	Equie nu nzeli arqui'hua Diose, li'inu rriucunu li'ihua cuna poder'nu para bichia chenu riña nú laxu iliulabe, che ri'i ye bee bene beya' nú uri'ilanu perdona stulahua.
60001006	Enze'e ñia utsu arqui'hua, añinzuca nú zecahua huaxilu beenú nehuana zecahua lle'na tiembu.
60001007	Xne equie beenú nehuana zecahua scua acachee nú neli nzeli arqui'hua Diose tucu nú rri'inu bene oro nú rdu' benene luquii para nú bi'yalla tunu neli nú necane puro oro. Oro cua' necahua' nú nitilu, pero máse seca nú chili arqui' bene Diose mase secalla lunú secalla xne leca bichia nú laxu nucua'. Nu lunú nzu tenelí arqui'hua scua, rialane ula'na cuna nú aca neca equiee bichia chenu riña Jesucristo.
60001008	Li'ihua la lañi'hua Jesucristo pero secahua li'inu, nu nee nzeli arqui'hua li'inu añinzuca nú la lañi'hua li'inu, nu chiqui' llene neca nu ñia neca lunú ñia nzu arqui'hua hasta nú la llela'hua xa nihua,
60001009	xne nediya'hua nú equie nú nzeli arqui'hua Jesucristo scua, utsila'la Diose li'ihua lu dula.
60001010	Hasta hua'tu ucua'na bee profeta cuna nú uzete' beella xa ri'i beella beya' nú tsila'a Diose bee bene, nu uni beella ta nú ri'i Diose cuna li'ihua equie nú ñia necanu.
60001011	Equie cuenda' Espíritu' Cristo ungabiya' bee profeta hasta hua'tu nú nehuana zecanu, nu lu'cunu nú rnibiya'nu, che ucua'na beella nú ri'i beella beya' ta bene enu zeca scua nu xunga aca ye bee nucua'.
60001012	Pero uri'i Diose nú ungabiya' beella nu la neca nú uni beella para li'itsia beella, necane para lia'ahua. Nu nee rri'ilahua beya' nucua' equie cuenda' bee enu rixiule'e bedichia' nze'ca' Jesucristo cuna equie nú rnibiya' Espíritu Santo nú nze'ta enza liñibe. Bee nucua' neca nú chiqui' niarqui' bee ángele nú ri'i beenu beya' nú xa mero necane.
60001013	Enze'e ucua'atsiñahua nu ri'ihua elliebacu' nú sibi', uzu'cu'luhua lunú liqui' Diose luhua equie nú nze'canu bichia chenu nze'ta zeca Jesucristo.
60001014	Tucu nú neca bee Lli'ñi Diose enu sucu' nú rninu, la huañia'hua tucu nú uhuañihua hua'tu ante nú chuluhua Diose.
60001015	Diqui tiembu nú nehuañihua ucua'nahua nú huañihua nú lecaxi natsa arqui'hua lu Diose, xne li'inu necanu enu leca xi natsa, nu la lu'cunu dula.
60001016	Nu lu ichi' Stichia' Diose rni: “Uhuañihua nú lecaxi natsa arqui'hua lua, xne li'á neca enu lecaxi natsa arqui'.”
60001017	Nee tunu rlualeehua “Paa” Diose, li'inu enu la cañi chenu rlualunue lu cuenda' bee bene tucu nú rri'i beei, enze'e rqui'ña nú lu'cuhua ula'na lunu diqui tiembu nú nehuañihua lu iliulabe quie'.
60001018	Xne li'ihua nediya'hua nú utsila'a Diose li'ihua lubee costumbre nú utsa'na bee bene'hua enu udetela luhua, neca costumbre cua' nú lecaxi zibi', nu li'ihua nediya' nze'ca'hua nú né yaxu ni' cuna oro nu ni' cuna plata nú utsila'a Diose li'ihua.
60001019	Unga nucua' equie cuenda' rene' Jesucristo nú ñia neca, nú uri'chia chenu ungutinu xi neca tucu sanchi lla'na enu unguuti bene equie cuenda' dula, nu lecaxi naí nu leca cá nedi'quií.
60001020	Hasta hua'tu chenu lasca' quixie iliulabe udu' Diose Jesucristo para nú zecanu scua, nu scua ulle'calanu, xne secanu li'ihua.
60001021	Equie cuenda' Cristo nzeli arqui'hua Diose, li'inu enu uri'i nú uhuañi zeca Cristo, nu udete'nu nú rnibiya'nu, nu nee itá nzeli arqui'hua Diose nu nzu arqui'hua lunu.
60001022	Nee lunú rri'ihua tucu nú rni Stichia' Diose nú neli neca, lecaxi natsa arqui'hua lunu para nú zecahua bee sa'hua tucu nú riala nú zecahua beella, Enze'e rqui'ña nú diquinu' arqui'hua uzecahua bee sa'hua.
60001023	Xne rlu'culahua elu nehuañi nú necuqui neca nu elunehuañi cua' la ye'ta nucua' por tucu bene enu laxu, nze'ta nucua' equie cuenda' Stichia' Diose nú nehuañi nu leca bichia nú laxu.
60001024	Xne lu ichi' Stichia' Diose rni: Ye bee bene iliulabe neca xi neca bee huañi dañi, nu eluxene' beei neca xi neca quiee nú nu' lue. Ribichi huañicua' nu sana' quiee nú nu' lue;
60001025	pero Stichia' Diose leca bichia nú laxue. Nu ninguie' neca bedichia' nze'ca' Jesucristo nú ubene'la'hua.
60002001	Enze'e, utsana' arqui'hua ye beenú necha neca, cuna ye beenú sequienuhua bee bene, nu la lube'tsiahua lunú la necahua, utsana' arqui'hua nú ria arqui'hua lubee sa'hua, cuna beenú niquichia'hua lubee sa'hua.
60002002	Tucu nú neca bee endu' e'ne' enu chiqui' rlia'na' hue' chi', scua ucua'nahua nú ri'ihua beya' Stichia' Diose bichia por bichia para nú scua tsila'a Diose li'ihua,
60002003	tunu neli nú nediya'hua nú chiqui' nze'ca Diose.
60002004	Uquiaquiehua Jesucristo, li'inu enu neca xi neca quiee nú nehuañi. Nú uhuachú bee bene iliulabe, pero para Diose li'inu necanu enu máse seca, nu ucañi Diose li'inu.
60002005	Nu nee, equie nú necalahua bee bene' Jesucristo, lu Diose necahua xi neca bee quiee nú nehuañi para nú recache' indu'nu, li'ihua necahua ule'ya Santo'nu, xne añinzuca nú nehuana secahua equie cuenda' Jesucristo pero rri'ihua tucu nú riu' arqui' Diose.
60002006	Lu ichi' Stichia' Diose rni: Li'á sucua tucu quiee eyeche Sión, neca quiee quie' nú mase sibi', nú uyañila nú chiqui' huaxi seca, nu enu chili arqui' li'i leca bichia nú tu' nze'e.
60002007	Para li'ihua enu nzeli arqui'hua Jesucristo, li'inu necanu xi neca tucu quiee nú mase seca; pero para bee bene enu la chili arqui' li'inu lecaxi seca nucua', scua uyalu tucu nú nequie lu ichi' Stichia' Diose elu rni: Quiee nu ulua u'na bee bene enu rreche'e ni'i, quiee ze'e neca nú máse uzibi' nú ungache'e simiendo' ni'i ze'e.
60002008	Nu le'ca scua uyalu tucu nú niquie stucu luhuare lu ichi' Stichia' Diose elu rni: Li'inu necanu xi neca quiee nu xica cuchiu' bene nu rri'i nú rle bene. Seca beei scua xne la zucu' beei stichia'nu, nu scua rialu nu rni Diose nú seca beei.
60002009	Pero li'ihua ucañila Diose li'ihua para nú acahua bene'nu, nu li'ihua necalahua ule'ya enu sibi' lunu, li'inu enu neca arre lua'ahua. Li'ihua lecaxi nahua lu Diose, nu ucañinu li'ihua para nú chetixiule'ehua lunú chiqui' ñia rri'i nze'canu, li'inu enu uhua li'ihua lu inziu nú necha neca para nú chequiehua inziu'nu nú chiqui' ñia neca.
60002010	Hua'tu chenu lasca' chuluhua Diose nu lá acahua bene'nu, pero nee necalahua bene'nu, le'ca lá chuluhua nú rlu'cu arqui' Diose li'ihua hua'tu, pero nee nediya'hua nú rlu'cu arqui' Diose li'ihua.
60002011	Bee sa'a enu nzeli arquia'ahua Jesucristo enu chiqui' se'ca, ziquia luhua tucu nú nzela'ahua lu iliulabe quie' chiucu bichia, la tsana'hua nu ri'i elliebacu' nú necha neca ana luhua, xne bee elliebacu' nú necha neca cua' chiqui' rri'i nucua' nú tsana' arqui' bene inziu' Diose.
60002012	Uhuañi nze'cahua lubee bene enu la chulu Diose. Nu scua añinzuca nú nee se'ta beei li'ihua nú necahua enu necha rri'i, pero chenu lañi'beei nu neca nze'ca lunú rri'ihua che dete' beei ula'na lu Diose bichia chenu dete' bee bene cuenda lu Diose.
60002013	Equie nú nzeli arqui'hua Jesucristo uzu'cu'hua lunú rni ye bee usticia lu iliulabe quie'. Uzu'cu'hua lunú rni presidente enu rnibiya' lu nación'hua,
60002014	cuna stichia' gobernador enu uxe'lalla para nú dete' beella castiya bee enu necha rri'i nu zucu' aya beella bee bene enu rri'i nú neca nze'ca.
60002015	Xne Diose niarqui' nú ri'ihua nú neca nze'ca para nú bee enu lacali cuna bee enu la ri'i beya' leca modo nú ze'ta beei li'ihua.
60002016	Li'ihua nu' modo ri'ihua tucu nú niarqui'hua, pero la aca equie cuenda' nucua' nú ri'ihua nú necha neca sino que uri'ihua tucu nú riala rri'i bee bene enu neca bee bene' Diose.
60002017	Ulu'cuhua ula'na lu ye bee bene tucu nu rialane. Uzecahua bee sa'ahua enu nzeli arqui' Jesucristo, ulliquihua Diose, nu ulu'cuhua ula'na lu presidente enu rnibiya' lu nación'hua.
60002018	Li'ihua bee mozo', uzu'cu'hua ye beenú rni patron'hua, nu la ri'ihua scua lubee patron enu rri'i nze'catsia luhua nu ru'a arqui' li'ihua, sino que le'ca uri'ihua scua lubee patrón enu necha rri'i luhua.
60002019	Xne neca nze'ca tunu riqui' tucu bene lunú zecalla añinzuca nu la yala nu zecalla scua, sino que equie nú rri'illa lunú niarqui' Diose.
60002020	Lecaxi zibi' tunu nehuana zecahua lunú necha rri'ihua, pero tunu nehuana zecahua equie nú rri'ihua nú neca nze'ca nu rriqui'hua lunú nehuana secahua scua, nucua' riu' arqui' Diose.
60002021	Xne para nucua' ubixia Diose li'ihua, nu le'ca chiqui' nehuana ulle'ca Jesucristo equie cuenda' li'ihua, nu scua uzete'nu li'ihua nú xa riala huañihua para nú chequiehua inziu'nu.
60002022	Li'inu leca xunga uri'inu dula, nu ni' tucu eluquichia' lá ninu.
60002023	Chenu uni bee bene bedichia' nu necha neca lunu, né cuaquinu ni'tucu bedichia' nú necha neca, chenu uri'i beei nú nehuana ulle'canu, nu né ninu nú a ixiu beei lunú rri'inu beei li'inu, sino que utsa'nanu yeene lu Diose, li'inu enu rri'i elu usticia tucu nú rialane.
60002024	Jesucristo nehuana ulle'canu lu cruse equie cuenda' stula'ahua para nú tsila'anu lia'ahua lu dula para nú huañia'ahua tucu nú niarqui' Diose nu equie nú udi'qui Jesucristo lu cruse, lecaxi na'ahua lu Diose.
60002025	Hua'tu li'ihua ungahua xi neca bee sanchi enu uniti, pero nee ubenchila'hua lu Jesucristo, li'inu enu seca li'ihua nu rriucunu li'ihua xi neca tucu bene enu rriucu bee sanchi.
60003001	-
60003002	Le'ca scua li'ihua bee una'a enu nechiala, uzu'cu'hua nu rni bee niyu'hua para nú tunu tucu bee niyu'hua enu la niarqui' chili arqui' Stichia' Diose, pero chenu lañi'beei nú xa nehuañihua, nu rlu'cuhua ula'na lubeei. Che chili arqui'beei Stichia' Diose sin nu nihua lubeei.
60003003	Equie nú suche'hua la dete xe'ta'hua, la tsuche' xe'ta'hua equiehua, nu la ri'itsiahua elliebacu' nú qui'ñahua puro nú neca bee oro urre utuhua puro laquie nú huaxi seca.
60003004	Mejora ucua'nahua nú aca nze'ca arqui'hua lu Diose cuna nu aca nze'cahua nu aca lle'na arqui'hua bee nucua' leca bichia nú nitilu, xne nucua' neca nú máse seca lu Diose.
60003005	Xne scua uhuañi bee una'a enu uyaquie inziu' Diose hasta hua'tu, nu uchili arqui'beella Diose nu uzucu' beella nu rni niyu' beella.
60003006	Scua uri'i Sara, uzucu'lla nu rni niyu'lla Abraham nu cuna ula'na unilla lu niyu'lla “Detá”. Nee necahua xi neca xinchiu'cu Sara, tunu rri'ihua nú neca nze'ca sin nu lliquihua.
60003007	Le'ca scua li'ihua bee niyu, uhuañi nze'cahua cuna bee una'hua. Xne mase necachi beenchu lubee niyu, nu le'ca riala beenchu elunehuañi nú leca xunga laxu nú lia rliqui' Diose equie nú nze'canu. Scua uhuañihua para nú ri'i caso Diose stichia'hua chenu rnacu'hua lunu.
60003008	Enze'e nia luhua nee, uhuañi nze'ca yehua cuna bee sa'hua aca tucu necatsehua, nu uri'ihua tucutsia elliebacu', uzecahua bee sa'hua xi neca bichihua. Aca nze'cahua nu aca lle'na arqui'hua.
60003009	La guse'ehua tucu nú necha neca uri'inu bee bene li'ihua, nu la quiexuhua bee bene enu rquiexu li'ihua. A'la unacu'hua lu Diose para nú ri'inu elietsa lubeei, xne para enze'e ucañi Diose li'ihua para nu rialahua elietsa nu rliquinu.
60003010	Xne lu ichi' Stichia' Diose rni: Enu niarqui' nú huañi nze'ca cuna nu ñia neca, rqui'ña nú bi'yalla nú la nilla bedichia' nu necha neca cuna nú la nilla eluquichia'.
60003011	Rqui'ña nu tsana' arqui'lla beenú necha neca, nú ri'illa nú neca nze'ca, nu cua'nalla nú huañi nze'calla cuna bee sa'lla nu chequieella nú huañilla scua.
60003012	Xne rriucu Pa'ahua Diose bee bene enu neli rri'i tucu nú niarqui'nu, nu rri'i casonu stichia' beella chenu rnacu' beella lunu, pero rleenu lubee bene enu rri'i nú necha neca.
60003013	Lecati ri'i nu necha neca luhua, tunu rcua'nahua nú ri'ihua lunú neca nze'ca.
60003014	Pero ñia nza lu cuenda'hua tunu rri'i bee bene nú nehuana secahua, xne rri'ihua tucu nú rialane. La qui'ña nú chenu arqui'hua nu lliquihua equie cuenda' nucua',
60003015	sino que ulu'cuhua ula'na nu uzu'cu'luhua lunú rni Jesucristo. Utsutsiñahua para nú cuaquihua lubee bene enu rnidichia' luhua equie cuenda' nú nzeli arqui'hua Jesucristo, pero ucuaqui nze'cahua cuna bedichia' nze'ca lubeei.
60003016	Uhuañi nze'cahua para nu acahee nu la nchiñi nú necha neca elliebacu'hua para nú tu' bee bene enu se'ta li'ihua equie nú nzeli arqui'hua Jesucristo, cuna nú nehuañihua tucu nu rialane.
60003017	Xne máse neca nze'ca tunu nehuana zeca bene equie nú rri'illa nú neca nze'ca tunu tsana' Diose nu acane scua, luhuare nú nehuana zecalla equie nu rri'illa nú necha neca.
60003018	Xne hasta li'i Cristo nehuana ulle'canu, nu ungutinu tucutsia bese equie cuenda' stula'ahua, añinzuca nú né ri'inu dula, pero ungutinu equie cuenda'ahua lia'ahua enu neca bee bene enu rlu'cu dula para nu neca nze'ca arquia'ahua lu Diose. Ungutinu xi neca tucu bene iliulabe, pero uhuañi zecanu equie cuenda' Espíritu'nu.
60003019	Pero ante nú huañi zecanu, uyani' Espíritu'nu lu espíritu' bee benenguti elu nchiñiche'beei.
60003020	Bee espíritu cua' neca bee bene enu né zucu' nu uni Diose, tiembu nu uhuañi Noé lu iliulabe quie', nu uriqui' Diose li'ibeei diqui tiembu nu ureche'e Noé barco. Nu xunu tsia neca bee bene enu utsila'a lu inza bichia ze'e.
60003021	Inza ze'e neca tucu seña equie cuenda' elu rrinza nú rlucua'ahua nee, nu rlube' nucua' nú utsila'a Diose lia'ahua. Nu la ni nucua' nu neca elu rrinza nú quiee lunú neca cuerpo'ahua, sino para nu nacua'ahua lu Diose nu lá llutse nu necha neca elliebacua'ahua lunu, equie nu rlu'cua'ahua elunehuañi nú necuqui neca, equie cuenda' nú uhuañi zeca Jesucristo.
60003022	Li'inu enu uquie liñibe nu nzucunu cue'tse Diose chubee elurnibiya' bee ángele, cuna bee espíritu nu rlu'cu elu usticia cuna nú rnibiya'.
60004001	Enze'e tucu nú nehuana ulle'ca Jesucristo, le'ca scua rqui'ña nú nehuana zecahua. Xne equie nú nehuana zeca bene scua sana' arqui' bene bee dula,
60004002	para nú ri'illa tucu nú riu' arqui' Diose diqui lunú nehuañilla, luhuare nú ri'illa lunú necha neca rle'lla.
60004003	Li'ihua huaxi tiembu uhuañihua tucu nú uhuañi bee bene enu la chulu Diose. Uhuañitsiahua tucu nú niarqui'tsiahua cuna tucu nú necha neca rle'hua, ulluchi'hua nu uri'ihua eliñi nú lecaxi zibi', ulluchi'tsiahua hasta elu niarqui'hua, nu udete'hua ula'na lu beenú la neca diose nú xiña arqui' Diose.
60004004	Pero nee lunú la chequiehua nú huañihua tucu nú uhuañi bee bene enu rri'i scua, chequie nzenu arqui'beei lu cuenda'hua nu se'ta beei li'ihua.
60004005	Pero li'ibeei rqui'ña nú dete'beei cuenda lu Diose lunú uri'ibeei, li'inu enu nzu para nú hualue lu cuenda' bee bene enu nehuañi cuna lu cuenda' bee bene enu unguti.
60004006	Xne le'ca ubene' bee bene enu unguti Stichia' Diose chenu uhuañi beella lu iliulabe quie', añinzuca nú unguti beella xi unguti beelá bee bene iliulabe, pero para Diose nehuañi beella equie cuenda' espíritu' beella.
60004007	Nee nze'ta axula nú laxu iliulabe. Enze'e ude'te' llie'ehua elliebacu'hua nu ucua'a tsiñiahua para nú acahua nacu'hua lu Diose diquinu' arqui'hua.
60004008	Nu la zañi'hua nú zecahua bee sa'hua tucu nú rialane, xne eluseca cua' neca nú rri'i elietsa nu la duche'hua liñi arqui'hua nú rlehua lubee bene añinzuca nú huaxi beenú necha neca rri'inu beei li'ihua.
60004009	Ude'tehua elu ya'na bee sa'hua enu rriña ni'hua sin nú leehua lubeella.
60004010	Cada tucuhua lia uliqui' Diose lunú recahua para nú ri'ihua lunú rqui'ña ri'ihua, enze'e uri'ihua elietsa lubee sa'hua lunú acahua ri'ihua para nú acachee nú rri'icahua tucu nú riala nú ri'ihua cuna lunú lia uliqui' Diose lunú recahua.
60004011	Tunu nu' tucuhua enu rlu'cu nú lia udete' Diose nú recalla para nú zete'lla bee sa'lla, rqui'ña nú zete'lla tucu nú neca Stichia' Diose. Le'ca enu rlu'cu lunú lia udete' Diose lunú recalla para nú ri'illa elietsa lubee sa'lla, rqui'ña nú du'lla juerza'lla lunú lia udete' Diose lulla para nú ri'illa elietsa lubee sa'lla. Ye nú rri'ihua uri'i nze'cahua para nú ni nze'ca bee bene lu Diose equie cuenda' Jesucristo, li'inu enu riala ula'na cuna elurnibiya' diqui tiembu. Amén.
60004012	Bee sa'a enu nzeli arquia'ahua Jesucristo enu chiqui' se'ca, la lliquihua equie nú chiqui' nehuana secahua xne nucua' neca tucu prueba para li'ihua, la chenu arqui'hua equie nú secahua scua.
60004013	A'la ñia utsu arqui'hua chenu nu' nú nehuana secahua tucu nú nehuana ulle'ca Jesucristo para nú le'ca ñia tsu arqui'hua lañi'hua ellie' Jesucristo bichia nú riña zecanu stucu bese.
60004014	Ñia nza lu cuenda'hua chenu rquiexu bee bene li'ihua equie nú nzequiehua Jesucristo, xne ye bichia nzu Espíritu Santo' Diose cuna li'ihua. Li'inu enu rlu'cu nú rnibiya'.
60004015	Lecaxi zibi' nú nehuana secahua, tunu unguutihua bene urre rri'ihua eluhuana', urre rri'ihua nú necha neca, urre riu'uhua elu la yala nú chu'uhua.
60004016	Pero tunu nu' bene enu nehuana seca equie nú nzequiella Jesucristo, la yala nú tu'lla sino que a'la dete'lla che'tsa lu Diose equie nú necalalla bene'nu.
60004017	Uri'ihua beya' nú sela Diose nú nehuana seca bee bene'nu para nú ninu lubeella, tunu lia'ahua nú neca'ahua bene'nu nu se'ca'ahua scua, ¿xa zeca bee bene enu la niarqui' zucu' bedichia' nze'ca' Diose che?
60004018	Tunu li'i bee bene enu neli nzequie inziu' Diose chiqui' huaxi nú nehuana zeca beella para nú riña beella lu Diose, ¿xa zeca bee bene enu rri'i dula cuna bee enu la du' equie nú rni Diose che?
60004019	Enze'e bee bene enu sana' arqui' Diose lunú nehuana seca beella, rqui'ña nú che ri'ilá beella lunú neca nze'ca, nu tsa'na beella espíritu' beella ya Diose, li'inu enu ureche'e lia'ahua nu siempre sa'alunu stichia'nu.
60005001	Nee nia bezete' quie lubee bene enu rnibiya' letahua, li'á enu rlu'cu nú rnibiya' tucu nú rnibiya' beella, nu le'ca li'á neca enu ulañi' xa nehuana ulle'ca Jesucristo. Chequie le'ca tucutse lañia'ahua nú chiqui' ñia neca equie Jesucristo bichia chenu riña zecanu stucu bese, nu bedichia'quie' neca para li'ibeella.
60005002	Li'ihua bee enu rnibiya' nia luhua tucu nú rriucu bene enu rriucu bee sanchi scua ri'i ucuhua bee bene' Jesucristo, lunú neca cuenda'hua nú zete'hua li'ibeella para nú chequieelá beella inziu' Diose. La ri'ihua riña' cua' lunú nediya'hua nú neca cuenda'hua nú ri'ihuane, sino que uri'ihuane equie nú nu' ana arqui'hua ri'ihuane, diquinu' arqui'hua uri'ihua riña' cua' tucu nú niarqui' Diose, nu la ri'ihuane equie nú niarqui'hua dimi.
60005003	La necane equie nú rlu'cuhua nú rnibiya'hua lubee bene enu nzeli arqui' Jesucristo, nú nibiya'hua lubeella tucu nú niarqui' tsiahua sino que li'ihua rqui'ña nu acahua tucu ejemplu lubeella.
60005004	Nu chenu riña Jesucristo stucu bese, li'inu enu rnibiya' lua'ahua che ati'hua premio nú chiqui' ñia neca nú leca bichia nú laxu.
60005005	Le'ca esquie li'ihua bee bene enu nere'ne', uzu'cu'hua nú rni bee bene uxu. Yehua masia bee niyu e'ne' urre bee bene uxu aca lle'na rqui'hua, uzu'cu'hua nú rni bee sa'hua: Xne la ri'i Diose caso bee bene enu reca nelliñia, pero rri'i nze'canu lubee bene enu reca lle'na arqui'.
60005006	Enze'e aca lle'na arqui'hua lu Diose, li'ihua enu rlu'cu ye nú rnibiya' para nú ri'inu nú aca neca equiehua nu zucu' ayanu li'ihua chenu riña bichia ze'e.
60005007	Utsa'nahua ye nú nzenu arqui'hua lu Diose, xne li'inu la tsana' arqui'nu li'ihua.
60005008	Ucua'a tsiñiahua nu ubi'yahua li'ihua, xne beze'lu enu rlee luhua neca tucu nú neca bichiee enu rlia'na' nu rcua'na nú acu, scua enzee beze'lu rcua'nai ti ri'i ana lu.
60005009	Enze'e la tsana'hua nu ri'i beze'lu ana luhua utsuta' arqui'hua lunú nzeli arqui'hua, xne li'ihua nediya'hua nú diqui lu iliulabe le'ca scua nehuana seca beelá bee sa'hua enu nzeli arqui' Jesucristo.
60005010	Pero chenu udete nu nehuana secahua scua lle'na tiembu, chequie equie beenú nehuana secahua scua ri'i Diose elietsa luhua para nú nzequieehua nu rcua'nahua nú huañihua tucu nú niarqui'nu, nu chiuca tsu arqui'hua cuna nú tsuta' arqui'hua, sin nú za' arqui'hua chequiehua inziu'nu, nu le'ca li'inu necanu Diose enu rri'i elietsa lua'ahua lu ye nú se'ca'ahua, nu ucañilanu lia'ahua para nú chu'uhua elu chiqui' ñia rnaa nzucunu nu leca bichia nú laxue xne neca tucutsia'ahua cuna Jesucristo.
60005011	Nu chiqui' neli neca nú lu'cua'ahua ula'na lunu, xne li'itsianu necanu enu rlu'cu nú rnibiya' diqui tiembu. Amén.
60005012	Silvano enu neca sa'ahua enu nediyaa nú nehuañi tucu nú niarqui' Diose, li'illa uri'illa faura nú uquie'ella carta quie' para nú nia luhua chiucu chuna bedichia' nu nia bezete' luhua, cuna nú le'ca ixiule'a luhua nú chiqui' seca Diose lia'ahua. Enze'e le'ca scua uzecahua Diose cuna bee sa'hua.
60005013	Bee bene enu nzeli arqui' Jesucristo cuna bee bene enu ucañi Diose tucu nú ucañinu li'ihua, li'ibeella enu nucua'a ca'a elu le'ca rniru Babilonia, xe'la beella saludo luhua, le'ca esquie Marcos enu rlucua xi neca tucu endua, xe'lalla saludo luhua.
60005014	Uri'ihua saludar bee sa'hua cuna eluseca nú rlu'cuhua. Diose liqui' nú nzuxe arqui'hua, li'ihua enu neca tucutsia cuna Jesucristo. Amén.
61001001	Li'á Simón Pedro, neca tucu apóstol' Jesucristo nu sibi'a lunu. Rquie'a carta quie' luhua li'ihua enu rlu'cu nú nzu teneli arqui' lu Jesucristo nú chiqui' ñia neca tucu nú nzu teneli arqui'ru lunu. Xne utsila'la Diose lia'ahua equie cuenda' Jesucristo enu neli rri'i tucu nú necane.
61001002	Diose ri'i nú chiqui' cha nze'ca lu cuenda'hua cuna nú lia liqui'nu nú chiqui' nzuxe arqui'hua, xne nu'luhua Diose cuna Jesucristo enu rnibiya' lua'ahua.
61001003	Diose equie nú rlu'cunu poder uliqui'lanu ye nú se'ca la'cha'ahua para nú rlu'cua'ahua elunehuañi nú leca xunga laxu, nu para nú huañia'ahua nú lecaxi natsa arquia'ahua lunu. Xne nu'lula'ahua enu ucañi lia'ahua para nú yala'ahua elu rnibiya'nu cuna eluxene'nu.
61001004	Enze'e chiqui' llene neca lunú ucuaqui u'nanu lua'ahua nu huaxi secae, nu equie cuenda' nú ucuaqui' u'nanu scua rcua'nahua nú huañihua tucu nu niarqui' Diose, nu scua utsana' arqui'hua ye beenú lecaxi zibi' cuna beenú necha neca nu' lu iliulabe quie'.
61001005	Enze'e rqui'ña nú cua'nahua nú huañi nze'cahua equie nú rlu'cuhua lunú nzeli arqui'hua Jesucristo, nu equie nú nehuañi nze'cahua scua che ri'iláhua beya' xa neca stichia'nu;
61001006	nu equie nu nediya'hua xa necanu, che rri'ihua ana lubee elliebacu'hua nú necha neca, nu lunú rri'ihua ana lubee elliebacu'hua nu necha neca, ché acahua lu'cuhua nú tsuquie arqui'hua, nu equie nú rlu'cuhua nú nzuquie arqui'hua nu' modo huañihua nú lecaxi naa arqui'hua lu Diose;
61001007	nu equie nú nehuañihua nú lecaxi naa arqui'hua lu Diose, scua acahua ri'ihua nú neca nze'ca lu beelá bee sa'hua, nu equie nu nze'cahua nu' modo nú zecahua bee sa'hua.
61001008	Tunu sucu'luhua bee nucua', nu nzequiehua nu rcua'nahua nu nehuañihua scua, chequie la nehuañitsiahua lunú nehuañihua, nu la nehuañi xle'ehua, sino que máse nzequiehua nú nu'luhua Jesucristo enu rnibiya' lua'ahua.
61001009	Pero bene enu la cua'na nú huañi scua, li'illa necalla xi neca tucu bene enu niquie'lu urre xi neca tucu enu la bi'ya istu. Uzañila'lla nú uri'ila Diose perdona li'illa bee dula nú uri'illa hua'tu.
61001010	Enze'e bee sa'a enu nzeli arquia'ahua Jesucristo, tucu nu ubixia Diose li'ihua nu tucu nú ucañinu li'ihua, cua'nahua nú tsuta' arqui'hua lu Diose, xne tunu nzuta' arqui'hua scua, che la zana'hua lu dula.
61001011	Nu scua itá lu'cuhua nú chu'uhua elurnibiya' Jesucristo enu rnibiya' lua'ahua, li'inu enu uhua lia'ahua lu dula.
61001012	Enze'e la tsanaa nú rellu'cu' arquia li'ihua ye bee nu unia luhua nee, añinzuca nú nediyala'hua bee nucua' nu añinzuca nu le'ca neli nzequiehua lunú neli neca nú ubene'la'hua.
61001013	Diqui nú nehuañia lu iliulabe quie', li'á nediya nú rqui'ña nú dua'a ana arqui'hua cuna bee bedichia' quie'.
61001014	Xne equie cuenda' Jesucristo enu rnibiya' lua'ahua uri'ilá beya' nú lacaxea' nehuañia lu iliulabe quie'.
61001015	Enze'e chiqui' rcua'na nu nia luhua para nú leca xunga zañi'hua bee stichia'a, mase nú ungutia.
61001016	Chenu udixiule'eru luhua nu xa neca lunú rnibiya' Jesucristo, nu xa neca nu nze'ta zecanu stucu bese, lá llela arqui'ru nú rniru luhua xne ulañi' nze'ca'ru nú chiqui' neca equie ellie'nu.
61001017	Chenu ubene chi Diose enza liñibe, nu uni chi ze'e bedichia' nze'ca lunu: “Benequie' neca lli'ñia nu chiqui' neca equienu nu ñia nzu arquia lunu.”
61001018	Nu li'iru necaru enu ubene' chi Diose hasta liñibe, chenu ullua'aru equie dañi ze'e cuna Jesuse elu ulube'lu ellie'nu.
61001019	Nu scua másela uyali arqui'ru nú uni bee profeta' Diose. Enze'e, neca nze'ca tunu sucu'luhua lunú uni beella, xne stichia' beella neca xi neca quii nú rdu'llie'e elu necabe nzu hasta nú ye'e luyuu. Nee le'ca scua lle'naa, lle'naa nze ri'ihua beya' lu cuenda' Diose hasta chenu riña Jesucristo stucu bese li'inu enu neca ellie'e lua'ahua, che itá ri'ihua beya' yeene.
61001020	Pero uri'ihua beya' nú ni' tucu Stichia' Diose la aca bee bene ri'illa beya' tucu nú necatsia elliebacu'lla,
61001021	xne bee profeta' Diose né ni beella stichia'nu tucu nú necatsia elliebacu' beella, li'ibeella uni beella nucua' equie nú udu' Espíritu Santo arqui'beella nu ni beella scua.
61002001	Nu le'ca scua tucu nú ucua'a bee profeta enu lixiu uri'i leta bee bene Israel hua'tu. Le'ca scua nucua'a bee bene enu lixiu rri'i nu sete'beei lunú la neli neca. Li'ibeei cua'na beei nú xa zete'beei li'ihua lunú la neli neca para nú nu' nu za' arqui'hua, scua la zela beei nu nibiya' Jesucristo enu rnibiya' lua'ahua lubeei, li'inu enu udixiu stula beei nu la lea' nú nitilu Diose li'ibeei.
61002002	Pero huaxi bee bene chequie lunú necha neca rri'i beei nu ri'i nucua' nú ze'ta bee bene Stichia' Diose.
61002003	Nu equie nú máse niarqui' beei dimi, li'ibeei cua'na beei xa zequienu beei li'ihua para nu yucu beei dimi'hua, pero la la'a beei lu castiya nú nzuquie li'ibeei, xne hasta hua'tu nu'la castiya nú riala zeca bee bene enu rri'i scua.
61002004	Diose né ri'i perdona bee ángele enu né zucu' stichia'nu, sino que uxe'lanu li'ibeei ebila, nu nchiñiche'beei elu máse natsacabe nzu para bichia chenu ri'inu elu usticia'nu.
61002005	Le'ca né ri'i Diose perdona bee bene enu necha uri'i enu uhuañi hua'tu, sino que ula'xunu li'ibeei cuna inza, utsila'atsianu Noé enu udixiule'e lubee bene tucu nu neli neca Stichia' Diose cuna se achi bene.
61002006	Le'ca chenu uri'i Diose elu usticia'nu lubee bene eyeche Sodoma cuna Gomorra, li'inu utsiqui'nu eyeche ze'e hasta nú ungae tii, nucua' neca tucu ejemplu para lubee bene enu entalá, bee bene enu huañi nu necha ri'i, tucu nu uri'i bee bene bee eyeche ze'e.
61002007	Pero utsila'a Diose bene enu lee Lot, li'illa enu uhuañi tucu nú niarqui' Diose nú huañilla, nu chiqui' uyanu arqui'lla lunú necha nehuañi bee bene eyeche ze'e.
61002008	Nu lunú neca Lot enu uhuañi tucu nú niarqui' Diose leta bee bene ze'e, chequie bichia por bichia chiqui' nehuana nzu arqui'lla chenu rlañi'lla cuna nú riene'lla lunú necha rri'i bee bene ze'e.
61002009	Diose siempre rri'i elietsa lubee bene enu sucu' stichia'nu lu xitse prueba nú seca beella, nu le'ca nediya'nu xa ri'inunu bee bene enu necha rri'i bichia chenu ri'inu elu usticia'nu.
61002010	Nu nucua' neca nu nzuquie li'i bee bene enu nehuañi tucu nu niarqui'tsia beei nu la niarqui'beei nú nibiya' Diose lubeei. Chiqui' la yu'beei resuna nu la tu'beei sin nu lliqui beei rnibeei bedichia' nu necha neca, lu cuenda' bee enu rlu'cu nú rnibiya' liñibe,
61002011	nu ni' bee ángele' Diose añinzuca nú máse nu' juerza' beenu cuna elurnibiya', pero lecaxi uni beenu lu Diose equie cuenda' beei.
61002012	Bee clasia' bee benequie' li'ibeei nehuañi beei tucu nú nehuañi bee nañi, la lu'cu beei nu ri'i beei beya', nu se'ta beei lunú la ri'i beei beya', nu rri'itsia beei lunú niarqui' tsia beei sin nu ri'i beei elliebacu', tucu nú neca bee nañi enu nze'tatsia lu iliulabe quie' para nu úti bee bene li'ibeeí. Le'ca scua bee benecua' equie nu rri'i beei beenú necha neca, chequie le'catsia li'ibeei rnitilu beei li'ibeei,
61002013	Nu ixiu beei tucu nu rri'inu beei bee bene. Li'ibeei chiqui' ñia nzu arqui'beei rri'i beei beenú necha neca nú terratutsia laxu lu iliulabe quie', li'ibeei neca beei xi neca tucu nu necha neca, nú rnitilu lu eliñi nú rri'ihua chenu racu juntuhua, nu chiqui' ñia nzu arqui'beei sequienubeei li'ihua.
61002014	Lacala lañi'beei tucu una'a chu rri'ibeei elliebacu' nu necha neca lunchu; la tsuxe beei nú rri'i beei dula. Nu sequienu beei bee bene enu lle'nalá nzeli arqui' Stichia' Diose, para nu ri'ibeella dula, nu chiqui' netsiña beei para nú ri'ibeei ana lunú niarqui'beei. Chequie nzu quietsia nú zeca beei castiya' Diose.
61002015	La chequiea' beei inziu' Diose uche'e xa nehuañibeei. Li'ibeei nehuañibeei tucu nú uri'i profeta Balaam lliana' bene enu lee Beor, chenu niarqui'lla nú ri'illa ana dimi equie nú uri'illa nu necha neca.
61002016	Pero uqui'ya' Balaam equie cuenda' dula nú uri'illa, uri'i Diose nu uni burro'lla xi rni tucu bene nu hora ze'e lá ria'lla elliebacu' nu necha neca.
61002017	Nee bee bene enu lixiu rri'i cua' enu rnia luhua li'ibeei neca beei xi neca tsu nú leca inza, cuna xi neca xcabe nu la uya' quiu, enze'e riala chabeei elu máse natsacabe nzu nu leca bichia nú chiu'u beei ze'e.
61002018	Puro bee bedichia' nú nelliña rnibeei nú lecaxi sibi', nu li'ibeei rnibeei nú lecaxi ri'i nu ri'i bee bene nu necha neca, scua sequienu beei bee bene enu apenatsia rla'na nú tsana' arqui' inziu nu necha neca para nu che ri'ilá beella nu necha neca.
61002019	Rnibeei nu lecati nibiya' lubee bene, nu le'ca li'ibeei neca beei xi neca enu neiqui lubee nu necha neca rri'ibeei, xne ye beenú la tsana' arqui'bee bene nú necha neca rri'i beei, nucua' neca nú rnibiya' lubee bene.
61002020	Lunú necane chenu uyu'ulula bee bene nu utsila'la Jesucristo enu rnibiya' lua'ahua li'ibeella lu dula nú utsana' arqui'la beella lunú necha neca nu' lu iliulabe quie', nu stucua'la bese uzela beella nu rnibiya' nucua' lubeella, scua masesca'lá necha nehuañi beella lunú uhuañi beella hua'tu.
61002021	Máse neca nze'cae lu cuenda' beei nú né chuluxu beei Stichia' Diose, nu uyulu beeii nu chu utsana' arqui'beei bedichia' nze'ca'nu nú ubene'beei.
61002022	Equie cuenda' beei rialu tucu parte lu ichi' Stichia' Diose elu rni: “Nicu racu zecaí lunú uridi'cuí, nu cuchi enu ungutsa inza lu inza nze'ca, riu'u zecaí lu inzabenu.”
61003001	Bee sa'a enu nzeli arquia'ahua Jesucristo chiqui' se'ca li'ihua, ninguie' neca carta rrucu nú xe'la luhua. Nu lu rucu carta quie' rcua'na para nu nia luhua nú ri'ihua elliebacu' tucu nú rialane.
61003002	Ullu'cu' arqui'hua lunú uni bee profeta' Diose hua'tu cuna stichia' Jesucristo enu rnibiya' nú uzete' bee apóstol'nu li'ihua, li'inu enu utsila'a lia'ahua lu dula.
61003003	Uri'ihua beya' chenu yamero nze'ta nú laxu iliulabe, chu'u bee bene enu tsequichia' li'ihua, nu huañi beei tucu nu niarqui' tsiabeei,
61003004	nu nibeei luhua: “¿Ma nu unii Cristo nú nze'ta zecanu stucu bese? Ungutila ye bee benea'ahua enu udetela, nu ye beenú nu' lu iliulabe neca tucu necane hasta chenu uquixie iliulabe.”
61003005	Li'ibeei nibeei scua xne la du' equie beei nú hasta hua'tu nu'la liñibe cuna lu yuu, nu lu cuenda' inza ungache' yuu cuna poder' Diose.
61003006	Le'ca equie cuenda' inza unitilu Diose bee bene enu uhuañi hua'tu.
61003007	Pero liñibe cuna lu yuu nú rlañia'ahua nee, nzula nú nitilu Diose nucua' cuna quii equie nú rnibiya'nu, bichia nú dete'nu castiya bee bene enu la zucu' stichia'nu.
61003008	Enze'e bee sa'a enu nzeli arquia'ahua Jesucristo, la zañi'hua nú para Pa'ahua Diose tucu bichia neca xi neca tucu mili lana, nu tucu mili lana neca xi neca tucu bichia para li'inu.
61003009	La necane nu rle'la' Diose nu tsa'alunu lunú ucuaqui u'nanu tucu nú nu' bee bene enu rri'i elliebacu' nú rle'la'nu nú ri'inu nucua' sino que nzuquienu. Xne la niarqui'nu nú nitilu ni'tucu bee bene, lunú niarqui'nu nú ye bee bene tsana' arqui'beei stula beei.
61003010	Nu tucu nu la ria'ahua beya' chenu rriña tucu huana'. Scua aca bichia chenu riña zeca Jesucristo stucu bese, nu lliqui bee bene chenu yene' bee bene nú llichi nitilu liñibe, nu ye beenú nu' liñibe nitilu Diose nucua' cuna quii, le'ca esquie nitilunu iliulabe cuna ye nú nu' lue cuna quii.
61003011	Nee lunú nediya'la'hua nú laxu iliulabe, rqui'ña nú huañihua nu lecaxi natsa arqui'hua sin nu lu'cuhua dula tucu nu niarqui' Diose.
61003012	Chequie chiqui' nu' ana arqui'hua nzuquiehua nú riña bichia nu ucañi Diose nú aca bee nucua', bichia ze'e tsiqui' Diose liñibe cuna ye beenú nu' liñibe. Le'ca esquie lu yuu cuna ye nú nu'lue nitilu Diose bee nucua', cuna quii.
61003013	Pero lia'ahua nellua'a quia'ahua tucu liñibe cuqui cuna tucu yuu cuqui, tucu nú ucuaqui u'na Diose, tucu elusticia nú neli neca liñibe.
61003014	Enze'e bee sa'a enu nzeli arquia'ahua Jesucristo, diquila nú nucua'aquiehua nu aca nucua', ucua'nahua nú lluna' Diose li'ihua nú lecaxi nahua nu la lu'cuhua dula, cuna nú nehuañihua nu nzuxe arqui'hua cuna bee sa'hua.
61003015	Uri'ihua beya' nú Pa'ahua Diose nzu quie arqui'nu lia'ahua para nú tsana' arquia'ahua stula'ahua. Nu sa'ahua Pablo enu chiqui' se'ca'ahua, le'ca scua unilla lu carta'lla nú uquie'ella luhua tucu nú lia udete' Diose lunú reca elliebacu'lla.
61003016	Lu ye carta nú uquie'e Pablo li'illa unilla luhua lunú rnia luhua. Pero nu'bee luhuare lu carta'lla elu neriña' nú ri'i bee bene beya', chequie bee bene enu la ri'ili beya' Stichia' Diose cuna bee enu la tsuta' arqui' lu stichia'nu xe'e beei lunú rni stichia' Pablo, le'ca scua rri'i beei lu beelá bee bedichia' nú nze'ta lu ichi' Stichia' Diose, enze'e le'catsia li'ibeei rnitilu beei li'ibeei.
61003017	Bee sa'a enu nzeli arquia'ahua Jesucristo, chiqui' se'ca li'ihua, nee lunú nediya'la'hua bee nucua' ubi'yahua li'ihua para nú la zana'hua letaya bee enu niarqui' nú zequienu li'ihua para nú tsana' arqui'hua lunú nzuta' arqui'hua lu Stichia' Diose.
61003018	Mejora ucua'nahua nú másela chululáhua Jesucristo cuna eluseca'nu, li'inu enu udixiu stula'ahua. ¡Nu chiqui' neca equie nú lu'cu bee bene ula'na lunu diqui tiembu! Amén.
62001001	Carta quie' neca para nú ixiule'a luhua equie cuenda' tucu bene enu nzula hasta chenu lasca' quixie iliulabe, ubene'la'ru lunú rninu nu ulañi'la'ru li'inu, ulañi' nze'caru li'inu nu uti'ru yaru li'inu. Li'inu necanu enu rliqui' elunehuañi,
62001002	nu ube'talanu lu iliulabe. Ulañi'la'ru li'inu nu li'iru necaru testigo, enze'e rixiule'eru luhua equie cuenda' li'inu enu rliqui' elunehuañi nú leca xunga laxu. Li'inu necanu enu nzula cuna Diose liñibe nu ube'tanu lu iliulabe.
62001003	Enze'e lunú ulañi'ru, cuna lunú ubene'la'ru, rixiule'eru luhua para nú aca tucutsiahua cuna li'iru, tucu nú neca tucutsiaru cuna Diose Pa'ahua cuna Lli'ñinu Jesucristo.
62001004	Rixiule'eru bedichia' cua' luhua equie cuenda' carta quie' para nú chiqui' ñia tsu arqui'hua tucu nú ñia nzu arqui'ru.
62001005	Ninguie' neca bedichia' nú uzete' Jesucristo li'iru, nu nee rixiule'eru nucua' luhua, nú Diose neca ellie'e nu la lu'cunu ni' tucu dula.
62001006	Tunu rnia'ahua nú neca tucutsia'ahua cuna Diose, nu nzequie'sca'ahua inziu nú necha neca, scua neca'ahua enu niquichia' sia lunú rnia'ahua urre lunú rria'ahua.
62001007	Pero tunu nzequie'ahua ellie' Diose, tucu nu necanu enu la lu'cu dula, che neca tucutsia'ahua cuna bee sa'ahua, nu rene' Lli'ñinu Jesucristo quieenu lia'ahua lu ye dula nú rlu'cua'ahua.
62001008	Tunu rnia'ahua nú la lu'cua'ahua dula sequienua'ahua le'catsia lia'ahua, nu la nia'ahua lunú neli neca.
62001009	Pero tunu xucu' dula'ahua stula'ahua lu Diose, nediya' nze'ca'ahua nú rri'inu lunú rninu, li'inu nze'canu para nú ri'inu perdona lia'ahua lu stula'ahua nu quieenu lia'ahua lu ye beenú necha neca uria'ahua.
62001010	Tunu rnia'ahua nú la ria'ahua dula, nucua' rni nú rnia'ahua nu neca Diose enu niquichia' nu rlu'cua'ahua dula nu la zucua'ahua nú rni stichia'nu.
62002001	Bee lli'ñia, rquie'a bee bedichia' quie' luhua para nú la ri'ihua dula. Pero tunu nu'hua enu rri'i dula, rlu'cua'ahua tucu enu rni lu cuenda'ahua lu Diose, nu li'inu necanu Jesucristo enu leca xunga uri'i dula.
62002002	Equie nú unguti Jesucristo, nu' nú rri'i Diose perdona stula'ahua. Nu la acane equie cuenda' stula'tsia'ahua, le'ca necane lu cuenda' stula ye bee bene iliulabe.
62002003	Lia'ahua nediya' nze'ca'ahua tunu sucua'ahua Stichia' Diose, che nzu arquia'ahua nú itá nulu'la'ahua li'inu.
62002004	Pero tunu nu' enu rni: “Li'á nu'lua Diose”, nu la zucu'lla stichia'nu, necalla enu niquichia', xne la chequieella lunú neli neca.
62002005	Pero enu sucu' Stichia' Diose diquinu' arqui' neli secalla li'inu. Scua nediya'ahua nú neca'ahua bene'nu.
62002006	Tatse bene enu rni nú neca bene' Diose, rqui'ña nú huañilla tucu nú uhuañi Jesucristo.
62002007	Bee sa'a enu nzeli arquia'ahua Jesucristo, bee bedichia' nú rnia luhua nee la necuqui necane, le'ca li'i bedichia' quie' neca stichia' Jesucristo nú ubene'la'hua hasta hua'tu. Le'ca li'i bedichia' quie' neca nú rnia luhua nee.
62002008	Pero rnia bee bedichia' quie' luhua xi neca tucu nú necuqui neca, xne sianu necane equie cuenda' Jesucristo urre necane equie cuenda' li'ihua, rlube' nucua' nu neli necane xne nze tsana' arqui'lahua inziu nú necha neca nu nzequiehua lunú neca nze'ca.
62002009	Tunu nu' enu rni nú nzequieella inziu' Diose nu rana arqui'lla bee sa'lla, li'illa nzequieesca'lla inziu nú necha neca.
62002010	Enu seca bee sa' li'i silla neli nzequieella inziu' Diose, scua leca modo nú ri'i dula ana lulla.
62002011	Pero bene enu rana arqui' bee sa' li'illa nehuañilla lunú necha neca, nu nzequiella nú necha neca cua', sin nú ri'illa beya' cá enza nzalla, xne utsa'na nú necha neca cua' li'illa leta rula' xi neca tucu bene enu la bi'ya.
62002012	Rquie'a carta quie' luhua bee lli'ñia, xne unga perdonala stulahua equie nú rlu'cuhua ula'na lu Jesucristo.
62002013	Rquie'a carta quie' luhua li'ihua bee uzana, xne nu'lulahua Jesucristo enu nzula hasta chenu lasca' quixie iliulabe. Le'ca rquie'a carta quie' luhua li'ihua bee bene enu nere'ne xne uri'ihua ana nú la ria'hua nú necha neca nze'ta lu beze'lu. Rquie'a bedichia'quie luhua li'ihua bee endu', xne nu'lulahua Pa'ahua Diose.
62002014	Rquie'a bedichia' quie' luhua li'ihua bee uzana, xne nu'lulahua Jesucristo enu nzula hasta chenu lasca' quixie iliulabe, nu le'ca rquie'a bedichia' quie' luhua li'ihua bee enu nere'ne', xne rdu'hua ana arqui'hua nu neli nzequieehua Stichia' Diose, nu uri'ihua ana nú la ria'hua nú necha neca nze'ta lu beze'lu.
62002015	La le'hua nú ri'ihua lunú necha neca rri'i bee bene lu iliulabe quie' ni'bee nú nu' lu iliulabe. Tunu nu' enu máse seca lunú nu' lu iliulabe, nu la zeca nze'e Pa'ahua Diose.
62002016	Xne ni' tucu nú necha neca nu' lu iliulabe quie' la ye'ta nucua' lu Diose, nze'ta tsia nucua' le'ca lubee bene iliulabe. Nu ninguie' neca lunú necha neca rri'i bee bene iliulabe. Ri'illa tucu nú necatsia elliebacu'lla, nu rle'lla nú lu'culla ye lunú rlañi'lla cuna nú reca nelliñalla lunú rlu'culla.
62002017	Pero iliulabe tucu bichia laxue cuna ye beenú necha neca rri'i bee bene. Pero enu nehuañi tucu nú niarqui' Diose, lu'culla elunehuañi nú leca xunga laxu cuna li'inu.
62002018	Bee lli'ñia, li'á nia luhua nú lacaxea' nzu nú laxu iliulabe. Xne ubene'la'hua nú rqui'ña nú riña tucu enu rri'i condra Cristo, nu ni nze'e lubee bene nú neca nze'e Cristo, nu nee nucua'ala huaxi enu rri'i condra Cristo, enze'e nediya'ahua nú lacaxea' nú laxu iliulabe.
62002019	Bee enu rri'i condra Jesucristo, uchiu'u beei le'ca leta bee sa'ahua enu nzeli arquia'ahua Jesucristo, pero laca beei mero bee sa'ahua, xne tunu neca beei bee sa'ahua aya'na beei leta bee sa'ahua enu nzeli arquia'ahua Jesucristo. Pero unga nucua' para nú lañi' bee bene nú laca beei bene leta'ahua.
62002020	Uliqui'la Jesucristo Espíritu Santo luhua, nu equie cuenda' Espíritu Santo yehua nediya'hua lunú neli neca.
62002021	Rquie'a bee bedichia' quie' luhua, nu la necane lunú la nediya'hua ta lunú neli neca, sino que lunú nediya'la'huane, xne li'ihua nediya'hua nú la ye'ta ni' tucu bee eluquichia' lunú neli neca.
62002022	Nee, ¿ti neca bene enu niquichia'? Bene ze'e neca enu rni nú la neca Jesuse li'i Cristo. Nucua' rri'i condra Cristo xne la chili arqui' nucua' Pa'ahua Diose, nu ni' Lli'ñinu Jesucristo.
62002023	Xne tatse bene enu rni nú la neca Jesucristo Lli'ñi Diose, li'illa la chululla Diose Pa'ahua. Pero enu rni nú neca Jesucristo Lli'ñi Diose, li'isilla nu'lulla Pa'ahua Diose.
62002024	Enze'e la tsana' arqui'hua bedichia' nú ubene'hua desde nú uquixiehua nú uyali arqui'hua Jesucristo, nu tunu nzequiehua bedichia' nú ubene'hua desde chenu uquixie nú uyali arqui'huane, che si nzequiehua nú nehuañihua cuna Pa'ahua Diose cuna Lli'ñinu Jesucristo.
62002025	Nu ninguie' neca nú ucuaqui u'na Jesucristo, nú liqui'nu lua'ahua elunehuañi nú leca xunga laxu lu Diose.
62002026	Rquie'a bee bedichia' quie' luhua, equie cuenda' bee bene enu rcua'na nú zequienu li'ihua.
62002027	Pero li'ihua nehuañihua cuna Espíritu Santo nú uliqui' Jesucristo luhua, nu la qui'ña nú nu' ti zete' li'ihua, xne le'ca li'i Espíritu Santo neca enu zete' yeene li'ihua, nu puro nú neli zete'nu nu la zete'nu eluquichia'. Enze'e uhuañihua tucu nú rnibiya' Espíritu Santo para nú chequiehua nú neca tucutsiahua cuna Jesucristo.
62002028	Nee bee lli'ñia, li'á nia luhua nú uquia quieehua inziu' Jesucristo, para nú la lliquia'ahua chenu riñanu, nu ni' nú tua'ahua li'inu.
62002029	Li'ihua nediya'hua nú rri'i Diose tucu nú neli neca, nu rqui'ña nú ri'ihua beya' nú ye bee bene enu rri'i tucu nú neli neca, li'ibeella neca beella Lli'ñi Diose.
62003001	Ubi'yacuruhua chiqui' llene neca nú seca Diose Pa'ahua lia'ahua. Enze'e nu' modo nú chiu'ulea'ahua lli'ñinu, nu neca'ahua lli'ñinu. Pero bee bene enu la chequie inziu' Diose la chulu beei lia'ahua xi neca Lli'ñi Diose, xne la chulu beei li'inu.
62003002	Bee sa'a enu nzeli arquia'ahua Jesucristo enu chiqui' se'ca, li'á nia luhua nú necala'ahua Lli'ñi Diose. Añinzuca nú la ria'ahua beya' xa aca'ahua chenu nze'ta Jesucristo stucu bese, pero nzuta' arquia'ahua nú aca'ahua tucu nú necanu xne bichia ze'e neli lañia'ahua li'inu tucu nú rnaanu.
62003003	Nu ye bee bene enu nzeli arqui' nú scua acane, sucu'lu beella nú huañi beella nú la lu'cu beella dula, tucu nú necanu enu la lu'cu dula.
62003004	Pero ye bee bene enu la ri'i tucu nú rnibiya' Diose li'ibeei rri'ibeei dula, xne dula neca tunu la ri'i bee bene tucu nú rnibiya' Diose.
62003005	Li'ihua nediya'hua nú ube'ta Jesucristo lu iliulabe para nú huanu dula arqui' bee bene, nu la lu'cunu ni' tucu dula.
62003006	Enze'e bee bene enu neca tucutsia cuna Jesucristo, rla'na beella nú la ri'i beella dula. Pero ye bee bene enu siempre rri'i dula, la ri'ibeei beya' ti necanu nu la chulu beei li'inu.
62003007	Bee lli'ñia li'á nia luhua nú la zelahua nú titse zequienu li'ihua, xne enu rri'i lunú niarqui' Diose la nzu elliebacu'lla nú ri'illa dula, tucu nú neca Jesucristo enu la lu'cu dula.
62003008	Pero bene enu siempre rri'i dula neca nze'e bene' beze'lu, xne tucutsia beze'lu neca enu rri'i dula hasta chenu uquixie iliulabe, nu Jesucristo Lli'ñi Diose ube'ta lu iliulabe para nu uri'inu ana lunú rri'i beze'lu.
62003009	Enze'e ni' tucu bene enu nzequie inziu' Diose la zucu'lulla nú ri'illa dula, xne nehuañila Espíritu' Diose cuna li'illa, nu la yala' nú ri'illa dula xne necalalla Lli'ñi Diose.
62003010	Chee rlube' nú ti neca bee Lli'ñi Diose nu ti neca bee lli'ñi beze'lu, xne tatse enu la ri'i tucu nú niarqui' Diose urre la zecalla bee sa'lla la aca nze'e Lli'ñi Diose.
62003011	Nu li'ihua desde chenu uyalí arqui'hua Jesucristo, ubene'la'hua nú rqui'ña nú zeca'ahua bee sa'ahua.
62003012	La yala nú ria'ahua tucu nú uri'i Caín, uzelai nú unibiya' beze'lu lui nú unguuti bichi. Uri'i scua xne uri'itsiai puro nú necha neca, nu bichii uri'i nú neca nze'ca.
62003013	Enze'e bee sa'a enu nzeli arquia'ahua Jesucristo, la chenu arqui'hua tunu rana arqui' bee bene iliulabe li'ihua equie nú nzequieehua inziu' Diose.
62003014	Lia'ahua nediya'ahua nú la neca'ahua xi neca bene enu unguti para Diose xne rlucula'ahua elunehuañi lunu, equie nú se'ca'ahua bee sa'ahua. Pero bene enu la zeca beesa' li'illa necasca'lla xi neca bene enu unguti lu Diose.
62003015	Ye bee bene enu rana arqui' bee sa' neca nze'e xi neca tucu enu ruuti bene, nu li'ihua nediya'hua nú enu ruuti bene li'illa la lu'culla elunehuañi nú leca xunga laxu lu Diose.
62003016	Lia'ahua nediya'ahua nú seca Jesucristo lia'ahua xne ungutinu equie cuenda'ahua; nee le'ca scua equie nú se'ca'ahua bee sa'ahua lecaxi ri'i mase atia'ahua equie cuenda' bee sa'ahua.
62003017	Pero tunu nu' tatucuhua enu neca xene lu iliulabe quie' nu lañi'lla tucu sa'lla enu seca elitsi, nu la ri'illa elietsa lu bene ze'e, ¿xa modo nilla nú rlu'culla eluseca' Diose che?
62003018	Enze'e bee lli'ñia, li'á nia luhua nú la ni'tsiahua nu rnia'ahua nú se'ca'ahua bee sa'ahua, rqui'ña nú lubea'ahua nú se'ca'ahua bee sa'ahua cuna lunú rria'ahua.
62003019	Xne tunu se'ca'ahua bee sa'ahua che ria'ahua beya' nú sucua'ahua nú rni Stichia' Diose, nu nzuta' arquia'ahua nú rria'ahua tucu nú rialane lunu.
62003020	Pero tunu rri'ila'ahua tucu nu rialane scua nu si'sca'ahua nu lasca' ria'ahua tucu nú neli neca, rqui'ña nú ria'ahua beya' nú llenela neca Diose lua'ahua, nu li'inu nediya'nu yeene.
62003021	Enze'e tucu nú se'ca li'ihua, li'á nia luhua tunu si'ahua nú rria'ahua nu neca nze'ca, che nzu ta' arquia'ahua nú rria'ahua tucu nú neli neca lu Diose.
62003022	Scua liqui'nu ye nú rnacua'ahua lunu, equie nú sucua'ahua nu rria'ahua lunú rnibiya'nu cuna nú rria'ahua lunú riu' arqui'nu.
62003023	Nu lunú rnibiya' Diose nú ria'ahua necane nú chili arquia'ahua Jesucristo Lli'ñi Diose, nu zeca'ahua bee sa'ahua tucu nú unibiya'nu nú ria'ahua.
62003024	Bee bene enu sucu' tucu nú rnibiya' Diose nu rri'i beellae, li'ibeella nehuañi beella cuna Diose nu li'inu nehuañinu cuna li'ibeella. Nu nediya'ahua nú nehuañinu cuna lia'ahua, equie cuenda' Espíritu Santo nú uliqui'lanu lua'ahua.
62004001	Bee sa'a enu chiqui' se'ca, li'á nia luhua nú la chili arqui'hua titse bee bene enu rni nú rni Stichia' Diose, rluti uri'inze'cahua beya' tunu neli nú rnilla Stichia' Diose urre lia rnilla, xne lu iliulabe enzee huaxi bee bene enu niquichia', nu rnibeei nú rnibeei Stichia' Diose.
62004002	Nee, para nú ri'ihua beya' ta enu neli rni Stichia' Diose: neca beella enu neli nzeli arqui' nú ube'ta Jesucristo lu iliulabe xi neca tucu bene, enu nzeli arqui' scua nzu Espíritu Santo' Diose cuna li'illa.
62004003	Pero bee bene enu la chili arqui' nú neca Jesucristo Lli'ñi Diose enu ube'ta lu iliulabe, la nzu Espíritu Santo' Diose cuna li'ibeei, nu li'ibeei neca beei enu rlee lu Jesucristo. Li'ihua ubene'hua nú rqui'ña nu nze'ta tucu enu rlee lu Jesucristo lu iliulabe quie', nu desde nee nucua'ala huaxi enu rana arqui' Jesucristo lu iliulabe quie'.
62004004	Pero li'ihua bee lli'ñia, necalahua Lli'ñi Diose, nu bee enu rana arqui' Jesucristo la ria' bee nze'e ana luhua, xne máse llene neca lunú rnibiya' li'inu enu nzu cuna li'ihua luquela nú rnibiya' bee enu nchiñi lu inziu nú necha neca.
62004005	Bee enu rlee lu Jesucristo rri'itsia beei elliebacu' lunú nu' lu iliulabe, nu puro beenú nu' lu iliulabe rnibeei nu bee enu la chili arqui' Jesucristo rri'i caso lunú rnibeei.
62004006	Pero lia'ahua necala'ahua bee bene' Diose. Nu bee bene enu nu'lu Diose riene' lunú rnia'ahua; nu bee bene enu la chulu Diose ni teme' la ri'ibeei caso lunú rnia'ahua. Scua rria'ahua beya' nú ta enu nehuañi cuna Espíritu Santo nu sete' nú neli neca, cuna enu nehuañi cuna espíritu nú sete' puro lunú la neli neca.
62004007	Bee sa'a enu chiqui' se'ca, rqui'ña nú zeca'ahua bee sa'ahua, xne eluseca quie' nze'ta lu Diose. Ye bee bene enu seca bee sa' li'ibeella neca beella Lli'ñi Diose nu nu'lu beella li'inu.
62004008	Nu bee bene enu la zeca bee sa' la chululla Diose, xne lu Diose nze'ta eluseca.
62004009	Ulube' Diose nú secanu lia'ahua, enze'e añinzuca nú tucutsia Lli'ñinu Jesucristo pero uxe'lanu Lli'ñinu lu iliulabe para nú lu'cua'ahua elunehuañi lunu equie cuenda' Lli'ñinu.
62004010	Diose seca lia'ahua: nu la necane nú rlutia'ahua se'ca'ahua Diose, li'inu rlutinu secanu lia'ahua enze'e uxe'lanu Lli'ñinu Jesucristo para nú ungutinu equie cuenda' stula'ahua, nu scua nu' nú rri'i Diose perdona lia'ahua.
62004011	Bee sa'a enu chiqui' se'ca, li'á nia luhua tucu nú seca Diose lia'ahua, le'ca scua rqui'ña nú zeca'ahua bee sa'ahua.
62004012	Añinzuca nú lecati lañi' Diose, pero tunu se'ca'ahua bee sa'ahua rlube' nucua' nú nehuañia'ahua cuna Diose, nu neli se'ca'ahua li'inu.
62004013	Lia'ahua nediya'ahua nú nehuañia'ahua cuna Diose nu li'inu nzunu cuna lia'ahua, xne uliqui'lanu Espíritu Santo'nu lua'ahua.
62004014	Nu li'iru bee apóstol ulañi'ru Jesucristo Lli'ñi Diose, nu rixiule'eru luhua nú Diose Pa'ahua uxe'lanu Lli'ñinu para nú tsila'anu ye bee bene.
62004015	Tatse bee enu rni nu nzeli arqui' nú Jesucristo neca Lli'ñi Diose nehuañilla cuna Diose, nu nehuañinu cuna li'illa.
62004016	Lia'ahua rria'ahua beya' nu nzeli arquia'ahua nú seca Diose lia'ahua. Nu equie cuenda' li'inu nze'ta nú se'ca'ahua bee sa'ahua nu enu nehuañi cuna eluseca cua' nehuañilla cuna Diose, nu nehuañinu cuna li'illa.
62004017	Tunu neli nú nediya'ahua nú seca Diose lia'ahua lu iliulabe quie', la lu'cua'ahua ni' tucu nú lliquia'ahua para bichia chenu hualunue lu cuenda' bee bene equie nú neca tucutsia'ahua cuna Diose, tucu nú neca tucutsia Jesucristo cuna Diose.
62004018	Elu nu' eluseca' Diose leca' nú lliqui bee bene. Xne enu neli nzequiee eluseca' Diose lecaxi lliquilla, pero enu la chequiee eluseca cua' xiquilla, xne rri'itsialla elliebacu' xi castiya riala nú zecalla. Enze'e tunu nu' enu xiqui rlube' nucua' nu neli la chequiella eluseca' Diose.
62004019	Lia'ahua se'ca'ahua Diose xne li'inu rlutinu secanu lia'ahua.
62004020	Tunu nu' bene enu rni: “Nu secalla Diose”, nu rana arqui'lla bee sa'lla, necatsialla tucu enu niquichia'. Xne tunu la zecalla bee sa'lla enu rlañi'lla, ¿xa modo zecalla Diose enu la lañi'lla?
62004021	Le'ca li'i Jesucristo uninu: nú enu seca Diose rqui'ña nú le'ca zecalla bee sa'lla.
62005001	Ye bee bene enu nzeli arqui' nú neca Jesuse Cristo enu uxe'la Diose, neca beella lli'ñi Diose; nu bee bene enu seca Diose Pa'ahua le'ca seca beella bee lli'ñinu.
62005002	Chenu se'ca'ahua Diose nu rria'ahua lunú rnibiya'nu nú ria'ahua, che rria'ahua beya' nú se'ca'ahua bee lli'ñinu.
62005003	Equie nú seca bene Diose neca nú rri'i bene tucu nú rnibiya'nu; nu laca neriña' nu ri'i bene tucu nú rnibiya'nu.
62005004	Xne ye bee bene enu neca Lli'ñi Diose nu' modo nú ri'i beella ana lu beenú necha neca nu' lu iliulabe quie'. Nu equie nú nzeli arquia'ahua Jesuse enu neca Cristo scua rria'ahua ana nú la ria'ahua beenú necha neca nu' lu iliulabe quie'.
62005005	Xne enu nzelítsia arqui' nú neca Jesuse Lli'ñi Diose, li'illa nu' modo nú rri'illa ana lubee nú necha neca nu' lu iliulabe quie'.
62005006	Nu Jesucristo ube'tanu lu iliulabe nu urinzanu cuna nú uri'chia rene'nu; lá rinza tsianu le'ca uri'chia rene'nu lu cruse. Nu le'ca li'i Espíritu Santo neca testigo lu cuenda' bee nucua', nu li'inu rninu puro nú neli neca.
62005007	Xne nu' chuna enu neca testigo liñibe: Diose Pa'ahua, Jesucristo, nu Espíritu Santo; nu lu yuna beenu neca tucutsia Diose.
62005008	Nu le'ca nu' chuna testigo lu yuu: Espíritu Santo, cuna nú urinza Jesucristo, cuna nú uri'chia rene'nu lu cruse; nu lu yunanu neca tucu necatse beenu.
62005009	Nee tunu nzeli arquia'ahua lunú rni bee bene lua'ahua; máse rqui'ña nú chili arquia'ahua lunú rni Diose equie cuenda' Lli'ñinu Jesucristo, xne másela seca stichia'nu.
62005010	Bene enu nzeli arqui' Jesucristo Lli'ñi Diose, li'isilla nzeli arqui'lla lunú uni Diose lu cuenda'nu, pero bene enu la chili arqui' Diose, rni stichia' nze'e nú neca Diose enu niquichia' xne la chili arqui' nze'e lunú uni Diose lu cuenda' Lli'ñinu Jesucristo.
62005011	Nu lunú uni Diose neca nú uliqui'lanu elunehuañi nú leca xunga laxu, nu elunehuañi cua' nze'ta equie cuenda' Lli'ñinu Jesucristo.
62005012	Bene enu neca tucutsia cuna Jesucristo Lli'ñi Diose, li'isilla rlu'culla elunehuañi nú leca xunga laxu lu Diose; pero bene enu la neca tucutsia cuna li'inu, la lu'cu nze'e elunehuañi cua'.
62005013	Rquie'a ye bee nucua' luhua li'ihua enu nzeli arqui' Jesucristo Lli'ñi Diose, para nú ri'ihua beya' nú rlu'cuhua elunehuañi nú leca xunga laxu lu Diose.
62005014	Nzu arquia'ahua nú riene' Diose tunu nacua'ahua lunu tucu nú riu' arqui'nu.
62005015	Nu lunú nediya'ahua nu rri'i Diose caso stichia'ahua chenu nu' nú rnacua'ahua lunu, le'ca nzuta' arquia'ahua nu li'inu liqui'nu lunú unacua'ahua lunu.
62005016	Tunu nu' tátucua'ahua enu nediya' nú rri'i tucua'ahua dula nu la yala nú atilla, rqui'ña nú nacu'hua lu Diose equie cuenda'lla, nu scua dete' Diose elunehuañi nú leca xunga laxu lulla tunu la ri'illa dula nú riala nú atilla. Xne nu' dula nú riala nú ati bene, nu la nia luhua nú nacu'hua lu Diose equie cunda' bene enu rri'i dula cua'.
62005017	Ye beenú necha neca, neca dula, pero nu' dula nú la yala nú ati bene.
62005018	Lia'ahua nediya'ahua nu bee bene enu neca Lli'ñi Diose, la chequia' beella nú rri'i beella dula; xne Jesucristo lli'ñi Diose neca enu rriucu li'ibeella, nu la nibiya' beze'lu lubeella.
62005019	Nediya'ahua nú neca'ahua bene' Diose, pero beelá bee bene iliulabe enu la neca bee bene' Diose beze'lu neca enu rnibiya' lubeei.
62005020	Nu le'ca nediya'ahua nú Jesucristo neca Lli'ñi Diose, nu ube'talanu lu iliulabe nu uxa'lanu lunú neca elliebacua'ahua para nú chulua'ahua enu mero neca Diose. Lia'ahua nehuañia'ahua cuna li'inu nu cuna Lli'ñinu Jesucristo. Nu li'inu necanu mero Diose, nu equie cuenda' li'inu nu' elunehuañi nú leca xunga laxu.
62005021	Bee lli'ñia ubi'yahua li'ihua lu xitse nú nzeli arqui' bee bene nú rnibeei neca diose. Amén.
63001001	Li'á enu rnibiya' lubee sa'ahua enu nzeli arquia'ahua Jesucristo, rquie'a carta quie' luhua li'ihua enu ucañila Diose, li'ihua enu nzeli arqui' Jesucristo enu rni nu neli neca. Li'á neli se'ca li'ihua nu laca tucutsia li'á se'ca li'ihua, le'ca seca ye bee bene enu nzeli arqui' Diose li'ihua.
63001002	Li'á se'ca li'ihua xne nchiñi Stichia' Diose arquia'ahua nu siempre nehuañine cuna lia'ahua.
63001003	Pa'ahua Diose cuna Lli'ñinu Jesucristo, ri'inu nu cha nze'ca lu cuenda'hua nu hua'a arqui'nu li'ihua cuna nu liqui'nu nú nzuxee arqui'hua, xne nzequieehua stichia'nu, nu li'inu secanu li'ihua. Diose rnibiya' nú zeca'ahua bee sa'ahua.
63001004	Chiqui' ñia utsu arquia chenu ungabiya nu nu' bee sa'lu enu neli nzequie Stichia' Diose, nu nehuañi beella tucu nu rnibiya' Pa'ahua Diose.
63001005	Tucu nú se'ca li'ihua, ye bee enu neca sa'ahua ziquia luhua nu rqui'ña nu zecahua bee sa'ahua. Nu lunú rnia luhua nee la necuqui necane, le'ca li'i mandamiento quie' neca nú ubene'la'hua hasta chenu uquixie nú ubene'hua Stichia' Diose.
63001006	Tunu se'ca'ahua Diose rria'ahua tucu nu rnibiya'nu; nu lunú rnibiya' Diose nú ubene'ahua desde chenu uquixie nú ubene'ahuane necane nu rqui'ña nú zeca'ahua bee sa'ahua
63001007	Rquie'a bee nucua' luhua xne diqui lu iliulabe enzee huaxi bee bene enu sequienu bee bene, nu la chili arqui'beei nú ube'ta Jesucristo lu iliulabe xi neca tucu bene. Nu bee enu rri'i scua sequienu beei bee bene, nu li'ibeei neca beei enu rri'i condra Jesucristo.
63001008	Ubi'yahua li'ihua para nu la nitihua lunú rialahua, equie nu rri'ihua lunú niarqui' Diose.
63001009	Tatse bene enu sucu' equielá tucu nu uzete' Jesucristo bee bene, li'illa la nehuañilla cuna Diose, pero enu nzequie stichia' Jesucristo tucu nu uzete'nu bee bene, li'illa nehuañilla cuna Diose nu cuna Lli'ñinu.
63001010	Tunu nu' enu rriña ni'hua para nu zete' nze'e li'ihua tucu nu nzeli arqui' nze'e nu la necane tucu nu uzete' Jesucristo bee bene, la du'hua nze'e liñi ni'hua nu la ri'ihua caso lunú rni nze'e.
63001011	Xne bee bene enu rri'i caso stichia' bene cua' neca conformella lunú sequienu bene cua' bee bene. Último bedichia' nú rni lu carta quie'.
63001012	Huaxi beenú niarquia nia luhua, pero la niarquia nu quie'ene lu carta. Nzuquia nú nzela bi'ya li'ihua para nú li'i e'cua nia luhua, nu scua junto ñia tsu arquia'ahua.
63001013	Bee bene enu ucañi Diose, li'ihua bee sa'a enu nzeli arquia'ahua Jesucristo enu nucua'a ca'a, xe'la beella saludo luhua. Amén.
64001001	Li'á enu rnibiya' lubee sa'ahua enu nzeli arquia'ahua Jesucristo, rquie'a carta quie' lulu Gayo enu rquietea, li'ilu enu chiqui' se'ca.
64001002	Tucu nu se'ca li'ilu, scua rnacua lu Diose lu cuenda'lu nu tucu nú nzequiee nze'calu inziu' Diose, le'ca scua chiu'u nze'calu lunú rri'ilu nu lu'culu elunaaqui.
64001003	Chiqui' ñia utsu arquia chenu ube'ta chiucu chuna bee sa'ahua enu uni lua nú nehuañilu tucu nú rni Stichia' Diose.
64001004	Leca ni' tucu nú ri'i nu máse ñia nzu arquia chenu ubenea nu neli nehuañi bee sa'ahua tucu nú rni Stichia' Diose.
64001005	Tucu nú se'ca li'ilu Gayo, li'á nia lulu nú chiqui' neca nze'ca nú rri'ilu lubee sa'ahua enu nzeli arquia'ahua Jesucristo, nu máse neca nze'ca nu rri'ilu lubee sa'ahua enu nze'ta stucu luhuare.
64001006	Xne li'ibeella uni beella ante lu ye bee sa'ahua enu nzeli arquia'ahua Jesucristo nu uri'i nze'calu lubeella. Enze'e rri'i nze'calu tunu rri'ilu elietsa lubeella para nu cheri'i beella seidu viaji nú nzuebeella, xne nucua' riu' arqui' Diose nú ri'ilu.
64001007	Xne li'ibeella uchiu'u beella para nú nzetixiule'e beella stichia' Jesucristo lubee bene, nu né nacu' beella ni' tucu elietsa lubee bene enu la chili arqui' Jesucristo.
64001008	Enze'e lia'ahua enu nzeli arquia'ahua Jesucristo rqui'ña nú ria'ahua elietsa lubee bene enu rixule'e stichia'nu, xne scua rria'ahua elietsa lubeella para nú ri'i bee bene beya' lunú neli neca.
64001009	Li'á uquie'ela tucu carta lubee sa'ahua enu nzeli arquia'ahua Jesucristo, pero Diótrefes riu' arqui'i nú nibiya'i, enze'e la ri'i casoi stichia'a.
64001010	Enze'e, tunu nzelabi'ya li'ihua, che nia lui xne se'tai lia'ahua nu rni eluquichia' equie cuenda' lia'ahua. Nu la ri'i nucua'tsia, le'ca la dete'i ni'i ya'na bee sa'ahua enu nze'ta stucu luhuare, nu le'ca la zelai nú dete' bee sa'ahua ni'i beella para nú ya'na bee sa'ahua enu nze'ta stucu luhuare, nu li'ibeella enu rdete' ni'i nú ria'na bee sa'ahua la zelai nu chu'u beella liñi indu.
64001011	Sa'a enu nzeli arquia'a Jesucristo enu chiqui' se'ca, la chequieelu nu necha neca, uri'i tucu nu neca nze'ca. Xne bene enu rri'i nu neca nze'ca li'illa necalla bene' Diose, pero bene enu nzequie inziu nu necha neca la chululla Diose.
64001012	Nu equie cuenda' Demetrio ye bee bene rni nu nehuañilla tucu nu rni Stichia' Diose, nu chee rlube' nu xa nehuañilla. Hasta li'iru rniru nú ñia rri'illa, nu li'ilu nediya'lu nu neli nú rniru.
64001013	Huaxi nu niarquia nú nia lulu, pero la niarquia nu quie'ene lu carta.
64001014	Xne nzuquia nú la lea' nzelabi'ya li'ilu, che bedichia'la'a.
64001015	Diose liqui' nú nzuxe arqui'hua. Bee enu rquiete' lia'ahua enu nucua'a ca'a xe'la beella saludo lulu, le'ca uri'i saludar ye bee enu rquiete'ahua.
65001001	Li'á Judas, bichi Jacobo, li'á enu sibi' lu Jesucristo, rquie'a carta quie' luhua li'ihua enu ucañi Diose Pa'ahua, xne secanu li'ihua, nu Jesucristo enu rnibiya' lua'ahua rri'i ucunu li'ihua.
65001002	Diose chiqui' rlu'cu arqui' li'ihua cuna nú liqui'nu nú nzuxe arqui'hua cuna eluseca'nu.
65001003	Bee sa'a enu nzeli arquia'ahua Jesucristo, hasta hua'tu niarquia nú quie'a tucu carta luhua equie cuenda' nú rlu'cua'ahua nú tsila'a Diose lia'ahua. Pero nee uriña bichia nú rqui'ña nú rquie'a carta quie' luhua para nú nia luhua nú bi'yahua lunú nzeli arqui'hua nú uyucu arqui'hua tucutsia bese li'ihua enu neca bene' Jesucristo.
65001004	Xne nu' bene enu rri'itsia nú neca beei enu nzeli arqui' Diose para nú cua'atsia beei letahua, li'ibeei enu nediya' nze'ca' Diose nú rialabeei castiya'beei, xne la lliquibeei li'inu. Li'ibeei subeei tucu pretexto nú chiqui' neca nze'ca Diose, che nehuañibeei tucu nú niarqui'tsia beei, nu la zelabeei nú nibiya' Jesucristo lubeei, li'inu enu neca tucutsia cuna Pa'ahua enu rnibiya' lua'ahua.
65001005	Añinzuca nú nediya'la'hua lunú nia luhua, pero ellu'cu' zecaa arqui'hua nucua', añinzuca nú uhua Diose bee bene Israel Egipto, pero luze'elá utsana'nu nú unguti bee bene Israel enu lá chilí arqui' li'inu.
65001006	Le'ca esquie bee ángele enu né zucu' nú uni Diose nú nibiya' beei elu udete' Diose nú nibiya' beei, li'inu uduche'nu li'ibeei elu máse natsacabe nzu, hasta bichia nu hualunue lu cuenda' bee bene.
65001007	Nu le'ca bee bene Sodoma cuna Gomorra cuna beelá bee bene eyeche enza ze'e, li'ibeei chiqui' necha uhuañibeei nu uri'ibeei ye clasia' bee eluhuexe tucu nú niarqui'tsia beei. Enze'e nehuana ulle'ca beei chenu unitilu Diose li'ibeei nu utsiqui'nu li'ibeei, nucua' neca tucu ejemplu para lu yea'ahua.
65001008	Añinzuca nú ungae scua, nee le'ca scua rri'i bee bene ze'e rla'nabeei nú cua'atsiabeei letahua, li'ibeei enu seca nú acabeei ri'ibeei tucu nú necatsia elliebacu'beei, nu rnitilubeei le'catsia li'ibeei, la zela beei nú nibiya' Cristo lubeei nu le'ca rnibeei bedichia' nú nechá neca equie cuenda' bee ángele' Diose.
65001009	Pero chenu unixuu arcangel Miguel cuna beze'lu, equie cuenda' cuerpo' Moisés, ni' tucu bedichia' nú necha neca né laca arqui'lla anilla lu beze'lu, unitsialla: “Leta ya Diose tsa'na li'ilu.”
65001010	Nu bee bene ze'e enu rri'itsia nú nucua'a beei letahua rni beei bedichia' nú chiqui' necha neca, equie nú la ri'ibeei beya', pero equie beenú necha neca cua' rri'ibeei, rri'ibeei nucua' sin nú ri'ibeei elliebacu' xi neca tucu nañi, nu enze'e nzenitilu beei li'ibeei lu Diose.
65001011	¡Cue'beei!, xne nzequie beei inziu' Caín. Cuna nú niarqui'tsia beei ri'i beei ana dimi, tucu nú uri'i Balaam, nu zeca beei tucu nú ulle'ca Coré, chenu niarqui'i nibiya'i lu Moisés.
65001012	Nu le'ca li'ibeei neca beei enu rnitilu eliñi nú rri'ihua chenu riete' sa'hua nu racu juntuhua, racutsia beei sin nú tu'beei nu la chenu arqui'beei beelá bee bene, neela'tsia beei nzuebeei, li'ibeei neca beei xi neca xcabe nú la uya' quiu nú ruya' bii cuna xi neca bee aca nú rietsu cuna lue xne la ayune.
65001013	Li'ibeei neca beei xi neca inzatu' chenu nelachii tucu nú neca chenu xiu'u lliña lu inzatu', le'ca scua sin nu tu'beei rri'ibeei beenú nechá neca. Nu le'ca li'ibeei neca beei xi neca quii nú rlaca enza liñibe xne uniti beei inziu' beei; scua para siempre riala beei elu natsacabe nzu.
65001014	Nu Enoc, enu unga lu achi texcua'a bee bene lulá Adán, li'illa unilla equie cuenda' bee bene cua': “Li'á ulañia Pa'ahua Diose nú nze'tayunu huaxi bee ángele'nu.
65001015	Para nú hualunue lu cuenda' ye bee bene, nu ninu xi castiya riala bee bene enu necha rri'i equie cuenda' ye beenú necha neca nú rri'i beei, cuna equie cuenda' bedichia' nú nechá neca nú uni condra beei li'inu, equie nú neca beei bene enu rlu'cu dula.”
65001016	Bee clasia' bee benequie' leca xi yu' arqui'beei ye nú se'ta beei, nu rri'itsia beei lunú nze'ta ana arqui'beei nú ri'ibeei. Le'ca siempre sucu' aya beei le'catsia li'ibeei nu rni nze'ca beei lu cuenda' bee bene para nú riucubeei lunú niarqui'beei.
65001017	Pero li'ihua bee sa'a enu nzeli arquia'ahua Jesucristo, chiqui' se'ca li'ihua. Enze'e ullu'cu' arqui'hua nu bee apóstol' Jesucristo,
65001018	li'ibeella unibeella: “Chenu nze'ta axula nú láxu iliulabe chu'u bee bene enu tsequichia' lu ye nú nze'ta lu Diose, nu ri'ibeei tucu nú niarqui'tsiabeei.”
65001019	Bee clasia' bee benecua' neca enu rri'i nu rle'e sa' bee bene enu nzequie inziu' Diose, nu li'ibeei nehuañi beei tucu nú niarqui'tsiabeei, la nehuañibeei cuna Espíritu Santo' Diose.
65001020	Pero li'ihua bee sa'a enu nzeli arquia'ahua Jesucristo enu chiqui' se'ca, utsuta' arqui'hua lunú nzeli arqui'hua, xne lunú nzeli arqui'hua Jesucristo. Nucua' chiqui' lecaxi ná, nu una'cu'hua lu Diose cuna elietsa' Espíritu Santo.
65001021	Uquia quiehua eluseca' Diose diqui nú nucua'a quieehua nú riña bichia nú lu'cu arqui' Jesucristo lia'ahua, nu liqui'nu lua'ahua elunehuañi nú leca xunga laxu.
65001022	Uhua'a arqui'hua bee bene enu sa'sca' arqui'.
65001023	Uri'ihua elietsa lubee bene enu nza lu inziu nú necha neca, tucu nú rri'i bene enu rri'i elietsa lu bene enu nze zana' lu quii, uzecahua li'ibeei, pero la ri'ihua tucu nú rri'i beei, ubi'yahua para nú la zana'hua lu dula nú rri'ibeei.
65001024	Nu' tucutsia Diose enu rlu'cu nú rnibiya', para nú acanu'nu li'ihua nú la zana'hua lu dula, para nú ñia nzu arqui'hua nu leca xi nahua riñahua liñibe elu nzucunu.
65001025	Enze'e li'inu enu neca tucutsia Diose, li'inu enu utsila'a lia'ahua lu dula equie cuenda' Jesucristo enu rnibiya' lua'ahua, li'inu rialanu ula'na xne yeene necane para li'inu, nu tucutsia li'inu rlu'cunu poder cuna elu usticia desde hua'tu, nu hasta nee nu diqui tiembu. Amén.
66001001	Bee ninguie' neca nú ulube' Diose lu Jesucristo para nú le'ca scua lube'nue lubee bene'nu, para nú ri'i beella beya' lubee nú yamero nzu aca. Nu Jesucristo uxe'lanu tucu ángele'nu para nú lube'nu bee nucua' lua, li'á Juan enu sibi' lunu,
66001002	nu li'á rniá ye nú neli neca equie cuenda' Stichia' Diose, cuna equie cuenda' Jesucristo nu equie cuenda' ye nú ulañilaa.
66001003	Nza nze'cae equie cuenda' bene enu rula ichi' quie' nu equie cuenda' bee bene enu riene' nú xi rnii nu cuna equie cuenda' bee bene enu rri'i casoe, nu rixiule'e nú xi nzu aca, xne nze'ta riñala tiembu nú aca bee nucua'.
66001004	Li'á Juan rquie'a carta quie' luhua li'ihua bee enu neca bee bene' Jesucristo, li'ihua bee enu nucua'a lu achi eyeche nú nchiucu' lu iliu Asia. Pa'ahua Diose, li'inu enu neca Diose hasta chenu uquixie iliulabe, nu nee nu diqui tiembu. Nu lu achi espíritu enu nucua'a elu rnibiya'nu nu Jesucristo cuna bee espíritu cua' ri'i beenu nú cha nze'cae lu cuenda'hua nu ri'inu nú nzuxe arqui'hua.
66001005	Nu Jesucristo enu neli uni nú neli neca, li'inu enu rluti uhuañi lu eluti nu li'inu rnibiya'nu lubee bene enu rnibiya' lu iliulabequie'. Li'inu secanu lia'ahua nu cuna rene'nu uchilanu stula'ahua,
66001006	nu uri'inu nú unga tucu necatse'ahua cuna poder nú rlu'cunu, nu le'ca uri'inu nú neca'ahua ule'ya enu sibi' lu Pa'nu Diose. ¡Nu lunu riala lu'cu bee bene ula'na, li'inu enu rlu'cu elurnibiya' diqui tiembu! Amén.
66001007	¡Ubi'yacuruhua nú nze'tanu leta xcabe! Ye bee bene lañi' li'inu hasta bee bene enu utse'e lanza cue'tsenu nú ungutinu lañi' zeca' beei li'inu, nu ye bee bene iliulabe chiqui' una' chenu lañi' beella li'inu, neli nucua' scua acane.
66001008	Pa'ahua Diose enu rlu'cu ye elurnibiya', li'inu enu neca Diose hasta chenu uquixie iliulabe nu nee, nu nze'tanu, li'inu uninu equie cuenda'nu: “Li'á neca xi neca letra A nu Z”, nú rquixie nu rlaxu, xne tucutsia li'á rnibiya'a.
66001009	Li'á Juan neca tucu bene enu nzeli arqui' Jesucristo tucu nú nzeli arqui'hua. Nu tucutse rnibiya' Jesucristo lua'ahua, nu tucutse nehuana se'ca'ahua nu rriquia'ahua equie cuenda'nu. Li'á unga preso equie nú rixiule'a stichia' Jesucristo cuna ye lunú nediyaa equie cuenda'nu, lu tucu yuu nú lee Patmos netse lu inzatu'.
66001010	Chenu necaa preso lu yuu inzatu' ze'e, tucu domingo diquila nú rnacua lu Diose ulle'ca xi neca nú rni xcala'a equie cuenda' poder' Espíritu Santo, nu enza di'chia ubenea tucu chii nú neca xi neca chii tucu trompeta nú chiqui' fuerte urixia,
66001011	nú uni: ―Li'á neca xi neca letra A nu Z nú rquixie nú rlaxu uquie'e ye beenú rlañi'lu lu tucu ichi' nu uxe'la ichi' quie' lu achi xcua'a bee benea enu nucua'a lu iliu Asia, lu eyeche Efeso, Esmirna, Pérgamo, Tiatira, Sardis, Filadelfia, nu Laodicea.
66001012	Nu chenu ubelletaa nú ri'ya nú ti rni lua, che ulañia achi candelero de oro,
66001013	nu labe bee candelero ze'e ulañia tucu bene enu rna xi rna bene enu uxe'la Diose lu iliulabe, nu nutunu tucu laquie nú stuñi nú rriña hasta e'yanu, nu nu' tucu sinchiu latsanu.
66001014	Niquichiu ichia equienu tucu nú niquichiu ichia tetsu' sanchi nu xi niquichiu iqui, nu rulu siqui' i'culunu xi rulu quii.
66001015	Nu cuchiu'nu rulusiqui' xi rulu icu' nú lee bronce chenu netse lu quii, nu fuerte chinu xi fuerte nú rula inza nú huaxi rlaca ru'u quiee.
66001016	Yanu chube nzenenu achi belaa, nu ru'unu xiu'u tucu espada nú chiqui' nelatsa rucu ru'u, nu lunu rulusiqui' tucu nú rnaa bichia chenu juerte rulusiqui' bichia.
66001017	Chenu ulañianu uyecata e'yanu xi uyecata tucu bene enu unguti. Pero uricu'nu yanu chube equia nu uninu: ―La lliquilu, li'á neca enu rnibiya' hasta chenu uquixie iliulabe nu lalaxu nú rnibiya'a.
66001018	Li'á ungutia, pero nee nehuañia, nu nehuañia diqui tiembu, nu li'á rnibiya'a lu eluti cuna lu ebila.
66001019	Nee uquie'e, lunú ulañi'la'lu nu lunú rlañi'lu nee nu lunú nze'ta lañi'lu.
66001020	Rluti ixiule'a lunú neca equie cuenda' achi bee belaa enu ulañi'lu yaa chube nu xi rni lu cuenda' achi candelero nú necache' oro: Equie cuenda' achi bee bela cua' rni equie cuenda' achi bene enu rnibiya' lu achi xcua'a bee benea lu iliu Asia, nu lu achi candelero rni equie cuenda' achi xcua'a bee benea.
66002001	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche Efeso: “Ninguie' uni li'inu enu see labe achi bee candelero de oro, nu enu nzene achi belaa ya chube, li'inu rninu luhua:
66002002	Li'á nediyaa ye lunú rri'ihua, nu nediyaa nú chiqui' fuerte riña' nú rri'ihua, nu le'ca nediyaa nú la llaca'hua lunú rri'ihua. Nu le'ca esquie nediyaa nú la riqui'hua bee bene enu necha rri'i. Le'ca udete'hua preo bee bene enu rni nú neca apóstol pero laca beei apóstol, nu uri'ihua beya' nú puro eluquichia' rnibeei.
66002003	Li'á nediyaa nú rlu'cu arqui'hua nu nehuana ulle'cahua equie cuendaa nu lá llaca'hua.
66002004	Pero nu' tucu nú la yu' arquia rri'ihua, nú la zeca'hua li'á tucu nú secahua li'á hasta hua'tu.
66002005	Ullu'cu arqui'hua xneca uzecahua li'á hasta hua'tu nu xneca rri'ihua nee. Uche'ehua arqui'hua lunú rri'ihua, uri'ihua tucu nú rri'ihua hasta hua'tu, xne canu chu liquia castiya luhua nu che la aca'hua tucu ejemplu lubeelá bee bene, tunu la che'ehua arqui'hua lunú necha rri'ihua.
66002006	Pero nu' tucu nú neli rri'ihua tucu nú rialane, nú rana arqui'hua nú rri'i bee bene nicolaítas, tucu nú le'ca rana arquia nú rri'ibeei.
66002007	Bee bene enu niarqui' yene', uyene'hua lunú rni Espíritu Santo lubee benea: “Bee bene enu rri'i ana lu dula, li'á detea nú aculla ndixi nú rayu lu aca nú rliqui' nú nehuañi bene nzucu liñibe elu nzucu Diose. Bedichia' nú uni Jesucristo lubee bene'nu enu nucua'a.”
66002008	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche Esmirna. Nu singuie quie'elu: “Enu rnibiya' desde chenu uquixie iliulabe, nu la laxu nú rnibiya'nu, enu unguti nu uhuañi zeca, li'inu rninu luhua:
66002009	Li'á nediyaa xneca nehuana secahua equie nú nu' xi rri'inu bee bene li'ihua, nu le'ca nediyaa nú secahua elitsi añinzuca nú li'ihua necahua xene equie nú nu'lulahua inziu' Diose. Nu le'ca nediyaa xneca se'ta bee bene li'ihua, li'ibeella enu rni nú neca bee bene Israel nu neca bee bene' Diose, añinzuca nú li'ibeella neca beella bee bene' beze'lu.
66002010	La lliquihua lunú nehuana secahua, xne beze'lu ri'i nú du' bee bene chiucu chunahua ni'cu' para nú scua aca achee tunu neli nú nzenalahua inziu' Diose. Nu chi'i bichia nehuana zecahua, nu utsuta' arqui'hua lua hasta chenu atihua che liquia elunehuañi nú leca xunga laxu luhua.
66002011	Bee bene enu niarqui' yene' uyene'hua lunú rni Espíritu Santo lubee bene enu neca bee benea: Bene enu ri'i ana nú la ria' dula la zeca' nze'e castiya nú neca xi neca eluti rrucu, nú zeca bee bene.”
66002012	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche llene Pérgamo. Uquie'e: “Li'inu enu nzene espada nú chiqui' nelatsa rucu ru'u, Li'inu rninu luhua:
66002013	Li'á nediya nú eyeche elu nucua'ahua beze'lu neca enu rnibiya' ze'e. Pero mase nú scua necane li'ihua nzuta' arqui'hua lua nu la tsana' arqui'hua nú nzeli arqui'hua li'á ni' bee bichia nú unguuti bee bene tucu bene enu lee Antipas, tucu bee sa'hua enu lá tsana' arqui' nú nzeli arqui' li'á, li'illa enu unguuti bee bene eyeche'hua elurnibiya' beze'lu.
66002014	Pero nu' chiucu chuna beenú la yu' arquia rri'ihua. Nu necane nú le'catsia letahua nucua'a bee bene enu la tsana' arqui' bedichia' nú uzete' Balaam bee bene, nu Balaam udu' arqui' Balac nú xneca du'lla arqui' bee bene Israel para nú acubeella elubacu nú rdete' bee bene u'na lubee enu laca diose enu nehuañi nu para nú ri'ibeella xitse clasia' eluhuexe.
66002015	Le'ca letahua nucua'a bee bene enu la tsana' arqui' nú rri'i tucu nú rri'i bee bene enu lee nicolaítas.
66002016	Enze'e tsana' arqui'hua beenú rri'ihua, xne tunu la che'ehua nú xneca nehuañihua, la lea' detea castiyahua cuna espada nú xiu'u ru'a.
66002017	¡Bee bene enu niarqui' yene' uyene'hua lunú rni Espíritu Santo lubee benea! Bee bene enu uri'i ana lu dula, li'á detea maná aculla, elubacu nú nu' liñibe, nú nu'che' a'chi'. Nu le'ca detea yalla tucu quiee me' nú niquichi elu nequie nombre'lla nú necuqui nú lecati ri'i beya', sino que enu ati'tsia quiee cua' ri'i beya' nucua'.”
66002018	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche Tiatira: “Ninguie' neca nú rni Lli'ñi Diose, enu rulu siqui' i'culu xi rulu icu' nú lee bronce chenu netsee lu quii:
66002019	Li'á nediya luye nú rri'ihua, nu nediyaa xneca secahua li'á, nu xneca nzeli arqui'hua li'á, nu nediyaa lu ye beenú rri'ihua por li'á, nu nediyaa nú la llaca'hua xne másela rri'i nze'cahua nee luquela hua'tu.
66002020	Pero nu' tucu nú la yu' arquia rri'ihua nú rriqui'hua Jezabel, una'a enu rni nú rixiule'e Stichia' Diose. Nu selahua nú sequienunchu bee benea nu rdu'nchu arqui'beella nú ri'ibeella eluhuexe, nu racubeella bee elubacu nú udete' bee bene u'na lubee diose enu la nehuañi.
66002021	Li'á udetela tiempo para nú chiecu' arqui'nchu stulanchu nu chili arqui'nchu Diose, pero la zelanchu.
66002022	Enze'e nee ri'á nú aca ritinchu nu utanchu lu luna. Nu utia bee lli'ñinchu, cuna bee bene enu nehuañi tucu nú nehuañinchu, tunu la tsana' arqui'beei nú nehuañibeei tucu nú nehuañinchu,
66002023	nu ri'á nú chiqui' nehuana zecabeei. Scua ye bee benea ri'i beya' nú li'á nu'lua elliebacu' bee bene cuna xi sa' arqui'beella. Nu li'á liquia lu cada tucuhua equie nu xa uri'i cada tucuhua.
66002024	Pero beelá bee benea enu nucua'a eyeche Tiatira, bee enu la chenala lunú uzete' Jezabel bee bene, li'ihua enu rni nú la chululi lunú a'chi' neca lu cuenda' beze'lu, equie nú la ri'i casohua nucua' la lu'cua'a stucu nú nia luhua.
66002025	Tucutsia nú nia luhua, utsuta' arqui'hua lunú nzelila arqui'hua Diose hasta bichia nú riña zecaa stucu bese lu iliulabe.
66002026	Bene enu la ria' dula nu sucu' nú rnia ye tiembu nú nehuañilla, li'á detea nú rnibiya'a lulla para nú nibiya'lla lubee bene iliulabe chenu riña bichia ze'e.
66002027	Scua tucu nú uliqui' Paa lua nú rnibiya'a, le'ca scua liquia nú nibiya'hua lubee bene xi neca tucu bene enu nzene tucu vara nú neca hierro, xi neca chenu rle'e bene tucu etsu scua ri'inunu bee bene enu lá niarqui' azucu' nú rniru,
66002028	nu le'ca detea belaa enu lee lucero rliñi sila' lubeella.
66002029	Bee bene enu niarqui' yene', yene'hua lunú rni Espíritu Santo lubee bene enu neca bee benea.”
66003001	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche Sardis. Uquie'e: “Li'inu enu nzu cuna achi Espíritu' Diose nu nzenenu achi belaa, Li'inu rninu luhua: Li'á nediyaa luye nú rri'ihua. Mase nú lubee bene li'ihua nehuañihua, pero para lua neca xi neca nú ungutilahua.
66003002	Enze'e netsiñia ucua'ahua. Nu ucua'nahua nu la nitiluli lu lle'na nú nu'luhua, xne li'á rlañia nú la ri'ihua tucu nú necane ante Pa'ahua Diose.
66003003	Ullu'cu' arqui'hua bedichia' nú ubene'la'hua nu ungalahua, nu scua uri'ihua, nu uche'ehua arqui'hua lunú necha rri'ihua. Xne tunu la nucua'a tsiñiahua che zecahua xi neca chenu tu'natsia rriña tucu huana', scua tu'natsia zecahua castiya.
66003004	Pero eyeche Sardis ze'e nucua'a chiucu chuna bee bene enu lecaxi naa nu la lu'cu dula, nu li'ibeella utu beella laquie niquichi cuna li'á che chenzenu beella li'á xne scua riala nú acane.
66003005	Bee bene enu ri'i ana lu dula scua utu beella laquie niquichi, nu la chilaa nombre' beella lu libro elu nzucu ichi nombre' bee bene enu lu'cu elunehuañi nú la laxu liñibe. Nu ante Diose nu ante bee ángele'nu nia nú neca beella bee benea.
66003006	Bee bene enu niarqui' yene', uyene'hua lunú rni Espíritu Santo lubee bene enu neca bee benea.”
66003007	’Nee uquie'e bee bedichia' nú xe'lalu lu bene enu rnibiya' lubee benea eyeche Filadelfia: “Uquie'e li'inu enu la lu'cu dula nu li'inu enu rni nú neli neca nu rlu'cu poder tucu nú ulu'cu arre David poder, li'itsianu rlu'cunu poder para nú xa'lanu tucu inziu nú lecati aca tsacu', urre tsacu' tucu inziu nú lecati aca xa'la li'inu rninu luhua:
66003008	Li'á nediya luye nú rri'ihua. Nu uxa'lala tucu inziu para nú ixiule'ehua stichia'a lubee bene sin nú caa bee bene nú ri'ihua scua, xne mase nú la lu'cuhua huaxi elurnibiya' pero sucu'hua stichia'a, nu leca bichia nú ucachi'hua nú necahua bee benea.
66003009	Nu li'á xe'la li'ihua lubee bene enu nequichia' enu neca bee bene Israel, nu rni nú neca bee bene' Diose, nu bee bene' beze'lu beei nu ri'á nú ye'tabeei tsulliqui beei luhua che ri'i beei beya' nú xneca se'ca li'ihua.
66003010	Nu scua tucu nú uriqui'hua nú uzucu'hua stichia'a nu lá tsana' arqui'huane, le'ca scua ri'iucua li'ihua chenu riña bichia nú nehuana zeca yebee bene lu iliulabe, nú aca xi neca tucu prueba para ye bee bene iliulabe.
66003011	La lea' nú nzela zeca lu iliulabe stucu bese. La tsana' arqui'hua lunú recahua equie cuenda' Diose para nú la ati' stucu bene lunú rialahua.
66003012	Bene enu ri'i ana lu dula li'á ri'á nú ati'lla tucu luhuare liñi indu liñibe elu nzucu Diose, ze'e huañili nze'e. Nu tucu parte cuerpo' nze'e quie'a nombre' Pa Diose, nu nombrea nú necuqui neca, nu nombre' eyeche' Diose nú lee Jerusalén nú necuqui neca nu nze'tae enza liñibe elu nzucu Diose.
66003013	Bee bene enu niarqui' yene' uyene'hua lunú rni Espíritu Santo lubee bene enu neca bee benea.”
66003014	’Nee uquie'e bee bedichia' nú xe'lalu lu bene enu rnibiya' lubee benea enu nucua'a eyeche Laodicea: “Uquie'e, Li'inu enu sa'alu stichia', Li'inu enu uri'i ye lunú riala ri'inu, Li'inu enu rni nú neli neca, Li'inu enu nzula cuna Diose ante nú quixie iliulabe, li'inu rninu luhua:
66003015	Li'á nediyaa ye nú rri'ihua. La cua'nahua nú neli chenalahua inziua, pero le'ca lá tsana' arqui'huane, ala' nú neli chenalahuane, ¡urre tucutse bese chiecu' arqui'huane!
66003016	Pero li'ihua necahua xi neca inza lle'e, ni' nú aca nelene nu ni' nú aca nucuae, scua tucu nú chu ruahua inza lle'e ze'e ru'uhua, scua la yu' arquia li'ihua.
66003017	Li'ihua rnihua nú necahua bene xene, ye nú rlu'cuhua nu lecaxi zeca la'cha'hua. Pero la ri'ihua beya' nú lecaxi lu'cuhua nu necahua bene elitsí, nu lecaxi sibi'hua, nu ni' nú utuhua la lu'cuhua, nu necahua xi neca enu nequie'lu ante lua.
66003018	Enze'e nia luhua, tucu nú sii bene puro oro, scua ula'nahua nú lu'cuhua ye elietsaa, para nú acahua xene ante lua. Nu tucu nú si bene laquie niquichi rutulla para nú aca achee nú lecaxi nalla, scua uche'ehua arqui'hua para nú tsacu'hua elu netu'hua che aca achee nú lecaxi nahua ante lua. Nu le'ca scua tucu nú sii bene cuana' nú riu'u i'culu bene para nú lañi' nze'ca'lla, scua uri'ihua para nú lu'cuhua poder nú rlu'cua para nú ya'la elliebacu'hua nu lañi'hua xneca nehuañihua.
66003019	Li'á rnia lubee bene enu se'caa, nu rqui'ya' beella rri'á. Enze'e udu'hua ana arqui'hua, nu uche'ehua arqui'hua lunú necha nehuañihua.
66003020	Ulu'cu cuendahua nú li'á rixia li'ihua, scua tucu nú rixia tucu bene ru'u puerta ni'i stucu bene. Nzuquietsia bi'ya ti ri'i caso Li'á. Tucu nú sene' tucu bene stucu bene para nú chu'u nze'e ni'lla nu acu junto beella. Nu bene enu ri'i caso Li'á, Li'á nzua cuna nze'e, nu bene ze'e nzu cuna Li'á.
66003021	Nu bene enu ri'i ana lu dula, Li'á zela nú zucu nze'e cue'tsea elu rnibiya'a, tucu nú uzucua'a cue'tse Diose Pa liñibe elu rnibiya'nu chenu uri'á ana lu dula.
66003022	Bee bene enu niarqui' yene' uyene'hua lunú rni Espíritu Santo lubee bene enu neca bee benea.”
66004001	Chenu ulaxu nú uquie'a bee bedichia' quie' uletsa lua nu ulañia nú na'la ru'u tucu puerta liñibe. Nu le'ca Li'inu enu uni rluti lua enu rlu'cu tucu chii nú xi neca tucu chi trompeta, Li'inu uninu lua: ―Uquie ca'a para nú lubea lulu beenú nzu nú aca, chenu uyalula beenú unila lulu.
66004002	Nu hora ze'e equie poder nú rlu'cu Espíritu Santo, uri'á beya' nú nzula liñibe nu ze'e ulañia tucu xleta nú rnaa xi rnaa xleta' arre rna nu lu xleta ze'e nzucu tucu enu nzucu.
66004003	Nu enu nzucu lu xleta ze'e chiqui' rulusiqui' xi rulu quiee nú chiqui' huaxi seca, nú lee jaspe nu cornalina. Nu equie xleta ze'e nzu tucu litaa, nú rulu siqui' xi rulu tucu quiee nú chiqui' huaxi seca, nú lee esmeralda.
66004004	Nu abenchila' xleta ze'e ulañia se ala cheta'cu xleta nú rnaa xi rnaa xleta' arre, nu ze'e nucua'a ala cheta'cu bee bene uxu enu nutu laquie niquichi nu nzucu corona de oro equie beella.
66004005	Nu elu nzu xleta nú nzu labe beelá bee xleta ze'e rulu ria'la lee nu rachu beziyu' nu ante xleta nú nzu labe ze'e rulu achi quii, nucua' neca achi Espíritu' Diose.
66004006	Nu le'ca ante xleta ze'e ulañia tucu nú rnaa xi rnaa inzatu' nu nebii rnae xi rnaa huana. Nu cue'tse xleta ze'e nucua'a tacu nañi, tucuí cada tucu squiñia xleta ze'e nu lu di'chi cuerpo' beeí nzucu chiqui' huaxi i'culubeeí.
66004007	Tucu bee nañi ze'e rnaa xi rnaa bichie, stucu nañi rrucu ze'e rna xi rnaa u'na', nu stucu nañi rriuna ze'e reca lu xi reca lu bene, nu nañi tacu rnaa xi rna tucu betsiya enu rcuecu'.
66004008	Cada tucu lu dacu bee nañi cua' rlu'cu beeí xu'cu cuaca beei, nu di'chi bee cuaca beeí, nu liñi bee cuaca beeí nchiucu' chiqui' huaxi i'culu beeí. Nu bichia si rula' la tsuxe beeí nú rni beeí: Santo, santo, santo, Li'inu necanu Pa'ahua Diose, nu li'inu rlu'cunu ye poder, Li'inu enu neca Diose hasta hua'tu, nu nee, nu nze'tanu.
66004009	Cada chenu rlu'cu bee nañi cua' ula'na lunu, Li'inu enu nzucu lu xleta ze'e, Li'inu enu nehuañi diqui tiembu, cada chenu rnibeeí bedichia' nze'ca lu cuenda'nu nu rdete'beeí che'tsa lunu,
66004010	che ye lu ala cheta'cu bee bene uxu ze'e uzuculliqui beella lu Li'inu enu nzucu lu xleta ze'e, Li'inu enu nehuañi diqui tiembu, nu rlu'cu beella ula'na lunu, nu rricu' beella corona' beella lunu, rnibeella:
66004011	Pa'ru Diose li'ilu riala lu'cu bee bene ula'na lulu, nu riala ni bee bene bedichia' nze'ca lulu, li'itsialu rnibiya'lu, xne li'ilu ureche'lu ye beenú nu' lu iliulabe, Li'ilu unibiya'lu nú chu'u ye nú nu', nu nu'e.
66005001	Chenu ulañia li'inu nú nzucunu lu xleta'nu, nzenenu tucu ichi' yanu chube. Nu neyu'chine nu lu di'chii nequie letra, nu neyela'e cuna achi sello.
66005002	Nu hora ze'e ulañia tucu ángele enu naaqui, enu fuerte rni: ―¿Ti riala axi bee sello cua' nu xa'la lu ichi' cua'?
66005003	Pero ni' liñibe, nu ni' luyuu iliulabe, ni' liñi yuu né llela enu riala xa'la lu ichi' cua', ni' para nú lañi' lunú niquie lue.
66005004	Nu Li'á chiqui' runaa xne lecati ullela axe'che ichi' ze'e ni' nú alañi'lla nú xi nequie lue.
66005005	Chequie tucu bee bene uxu ze'e uni lua: ―La una'lu. Ubi'yacuru nee lañi'lu nú ullelala bene enu riala xa'la lu ichi' cua' nu axilla achi sello ze'e xne uri'ilalla ana lu yeene, enu neca xi neca bichie lu familia' Judá, equie elurnibiya' nú rlu'culla nu li'illa nze'talla lu familia' arre David.
66005006	Nu chenu ri'ya ulañia, nú labe elu nzu xleta nú ñia rnaa nú rnaa xi rnaa xleta' arre, ze'e nucua'a tacu bee nañi, nu le'ca ze'e nucua'a bee bene uxu, nu elu nucua'a bee bene uxu ze'e nzu tucu Cordero, nu huaxi seña nequie cuerpo'í chenu unguuti bee bene li'í, nu rlu'cuí achi arta equieí nu achi i'culuí. Nu lu achi i'culuí nucua' neca lu achi Espíritu' Diose nú xe'lanu diqui lu iliulabe.
66005007	Che bene enu neca xi neca Cordero uyabicanu nu una'tsenu ichi' ze'e ya bene enu nzucu lu xleta ze'e.
66005008	Chenu una'tsenu ichi' nú neyu'chi ze'e, che dacu bee nañi enu nucua'a axu cue'tse xleta'nu ze'e cuna ye ala cheta'cu bee bene uxu ze'e utsulliqui beella lunu. Ye beella nzene beella arpa, nu le'ca nzene beella copa de oro nu liñii xiu'u llene nú ñia rlia, nu llenecua' neca bedichia' nú rnacu' bee bene' Jesucristo lu Diose.
66005009	Bee bene uxu cua' rula beella tucu canto cuqui nú rni: Li'ilu riala na'tselu ichi' cua' nu axilu sello nú neyela'e, xne li'ilu ungutilu lu cuenda'ru nu cuna rene nú uti'chialu udixiulu para nú tsila'a ye bee bene para nú aca beella bee bene' Diose, nu lecaxi ri'i tunu xi dialu rni beella o xi familia beella nu xi eyeche nucua'a beella, nu xi nación neca beella.
66005010	Li'ilu uri'ilu nú unga tucunecatse bee bene lu elurnibiya' nú rlu'culu nu uri'ilu nú unga beella ule'ya enu sibi' lu Pa'ahua Diose, nu nibiya' beella lu iliulabe.
66005011	Che chu ulañia nu ubenea chi huaxi bee ángele abenchila' xleta elu nzucu li'inu enu rnibiya' cuna bee enu nehuañi cuna bee bene uxu. Nu huaxi añi millón neca beella.
66005012	Nu chiqui' fuerte rni beenu: Benecua' enu neca xi neca Cordero li'inu enu unguti riala nú lu'cunu elurnibiya', nu eluxene; nu lu'cunu elliebacu' nu elunaaqui, nu ula'na, nu zucu' aya bee bene li'inu nu nii bee bene bedichia' nze'ca lunu.
66005013	Chequie ubenea chii ye beenú ureche' Diose, beenú nu' liñibe, beenú nu' lu iliulabe, beenú nu' liñi yuu, beenú nu' lu inzatu', rnibee: ¡Li'inu enu rnibiya' nzucu lu xleta, nu bene'nu enu neca xi neca Cordero, li'ibeenu riala beenu elurnibiya', nu riala nibee bene bedichia' nze'ca lubeenu, nu ni nze'ca bee bene lu cuenda' beenu diqui tiembu, nu leca xunga laxu nú ri'i bee bene scua!
66005014	Nu uni dacu bee enu nehuañi ze'e: ―¡Amén! Nu ye alacheta'cu bee bene uxu ze'e utsulliqui beella para nú lu'cu beella ula'na lunu, Li'inu enu leca xunga laxu nú nehuañi.
66006001	Che ulañia nú unguxi bene enu neca xi neca Cordero tucu lu achi sello ze'e, nu ubenea chi tucu bee nañi ze'e, fuerte xi neca chenu rachu beziyu' nu uninu: ―¡Utee ca'a!
66006002	Nu che ri'ya nu ulañia nú ulube'lu tucu huayu niquichi ze'e, nu enu nchiucu' equieí nuya' tucu hua'tse. Nu unguti'lla tucu corona lunú uri'illa ana, nu uchiu'ulla para nú nze ri'illa ana.
66006003	Chenu unguxi Cordero ze'e sello rrucu, che ubenea nú uni enu rrucu nehuañi ze'e: ―¡Utee ca'a!
66006004	Nu che ulube'lu tucu huayu nelu, nu enu nchiucu' equieí unguti' tucu espada llene cuna poder para nú liu bee bene nu útisa' bee bene.
66006005	Chenu unguxi Cordero ze'e sello rriuna, che ubenea nú uni enu rriuna nehuañi ze'e: ―¡Utee ca'a! Che ulañia nú ulube'lu tucu huayu natsa, nu enu nchiucu' equieí nzene tucu llica beya'.
66006006	Nu labe dacu bee enu nehuañi ze'e ubenea tucu chii enu uni: ―Tucu kilo trigo zeca tucu bichia riña' bene, nu chuna kilo cebada zeca tucu bichia riña' bee bene, pero la nitilulu aceite cuna viño.
66006007	Chenu unguxi Cordero ze'e sello tacu, che ubenea nú uni enu tacu nehuañi ze'e: ―¡Utee ca'a!
66006008	Che ulañia nú ulube'lu tucu huayu nachi lua, nu enu nchiucu' equieí lee eluti, nu enu nze'tanala li'í lee ebila. Unguti' bee nucua' poder para nú úti bee nucua' tucu lu tacu parte bee bene iliulabe. Texcua'a beella ati equie nú liunu sa'beella, nu texcua'a beella ati ichia biñia, nu elichia, nu úti bee nañi dañi li'ibeella.
66006009	Chenu unguxi Cordero ze'e sello ayu', ulañia e'ya altar ze'e bee espíritu' bee bene enu unguti bee benequie' bee enu udixiule'e Stichia' Diose nu utsuta' arqui'beella lu stichia'nu.
66006010	Nu fuerte ubixiali beella nú unibeella: ―Diose enu rlu'cu ye poder, li'ilu enu la lu'cu dula nu rri'ilu tucu nú necane, ¿se xala tiembu rle'e para nú ri'ilu elu usticia'lu lubee bene enu udiñi li'iru lu iliulabe para nú ixiu beella lunú uri'inu beella li'iru?
66006011	Che cada tucu beella unguti' beella laquie niquichi ungutu beella nu uni Cordero ze'e lubeella nú cua'aquiesca' beella lle'na tiembu, hasta nú za' beela sa' beella enu nzeli arqui' Jesucristo, xne rri'isca'la nú ati beela bee sa' beella tucu nú unguti beella, li'ibeella enu le'ca sibi' lu Diose.
66006012	Chenu ulañia nú unguxi Cordero ze'e sello xu'cu, che fuerte uxuu, nu bichia unga natsa xi natsa tucu laquie nú natsahua, nu guu unga neluu xi neluu rene,
66006013	nu bee belaa enu nu' liñibe uzana' lu yuu iliulabe xi sana' bee higos nú niye' nu' lu aca'e chenu reca tucu bi fuerte.
66006014	Nu liñibe unitilu xi richi tucu rollo ichi', nu yebee dañi nu bee yuu nú nchiucu' lu inzatu' uche'e bee luhuare'e.
66006015	Che ye bee arre lu iliulabe cuna beelá bee usticia, nu bee enu rnibiya' lubee sundado, nu bee bene xene, nu bee enu rlu'cu elurnibiya' lu yeene, nu bee esclavo, nu bee enu laca esclavo ye beella ucachi'lu beella liñi bee yube' nu liñi bee quielaa nú nu' dañi.
66006016	Nu unibeella lu dañi nu lubee quiee: ―Utsa'cu'hua equieru, nu uca'chi' li'iru lu bene enu rnibiya' nzucu lu xleta nú neca equie, nu lu castiya nú dete' Cordero li'iru.
66006017	Xne uriñala bichia nú chiqui' dete' Diose castiya bee bene, ¿nu lecati riqui' castiya cua'?
66007001	Chenu ulaxu nú ulañia bee nucua', che ulañia tacu bee ángele bee enu nucua'a tacu squiñia iliulabe para nú la zela beenu nú aca bi enu enta dacu squiñia iliulabe, para nú la aca bi lu iliulabe, ni' lu inzatu', ni' lu ni' tucu bee aca.
66007002	Che ulañia stucu ángele enu nze'ta enza rliñi bichia, nzenenu sello' Diose enu nehuañi. Nu che fuerte uni ángele quie' lu dacu bee ángele enu unguti' poder para nú la ri'i bee ángele cua' equiya lu iliulabe nu lu inzatu':
66007003	―La ri'ihua equiya lu iliulabe, ni' lu inzatu', ni' lubee aca, hasta nú la'xuru quie'eru sello' Diose'ru tequiee bee bene'nu.
66007004	Nu ubenea nú calu neca bee bene Israel enu nequietsia sello tequiee. Nu luye beella, neca ciento cuarenta y cuatro mil bee bene enu nequie sello tequiee.
66007005	Xne chi'chiucu mili bee bene enu nze'ta lu familia' Judá bee enu uquie sello cua'. Nu le'ca chi'chiucu mili bee bene enu nze'ta lu familia' Rubén, nu le'ca chi'chiucu mili bee bene enu nze'ta lu familia' Gad.
66007006	Nu le'ca chi'chiucu mili bee enu nze'ta lu familia' Aser, nu le'ca chi'chiucu mili bee enu nze'ta lu familia' Neftalí, nu chi'chiucu mili bee enu nze'ta lu familia' Manasés,
66007007	nu le'ca chi'chiucu mili bee enu nze'ta lu familia' Simeón, nu le'ca chi'chiucu mili bee enu nze'ta lu familia' Leví, nu chi'chiucu mili bee enu nze'ta lu familia' Isacar,
66007008	nu chi'chiucu mili bee enu nze'ta lu familia' Zabulón, nu chi'chiucu mili bee enu nze'ta lu familia' José, nu chi'chiucu mili bee enu nze'ta lu familia' Benjamín ye bee familia quie' uquie sello tequie beella.
66007009	Lu ze'ela ulañia huaxi añi bee bene, enu enta lubee nación nu lubee eyeche, nu bee bene enu enta leta yelu bee familia nu yelu clasia' dialu rni beella. Nucua'a beella enza lu xleta' bene enu rnibiya' nu lu Cordero, nu huaxi añi beella hasta nú leca' ti ri'i ana lacu' beella, nu nutu beella laquie niquichi, nu nzene beella iñia.
66007010	Ye beella ubixiali beella nu unibeella: Pa'ru Diose neca enu utsila'a li'iru nu nzucunu lu xleta, nu chiqui' rnibiya'nu cuna Cordero'nu.
66007011	Nu ye bee ángele enu nucua'a abenchila' xleta'nu cuna ye bee ala cheta'cu bee bene uxu nu dacu bee enu nehuañi, nucua'a abenchila' xleta'nu ze'e, che utsulliqui bee ángele ze'e elu nzucunu hasta nú udi' tiquiee beella lu yuu para nú ni beella bedichia' nze'ca lunu,
66007012	nu uni beenu: ¡Amén! Li'inu enu rlu'cu ye poder nu juerza nu elliebacu' nu riala nú lu'cu bee bene ula'na lunu, nu zucu' aya bee bene li'inu nu dete' bee bene che'tsa lunu, nu ni bee bene bedichia' nze'ca lunu, ye tiembu li'inu enu neca Pa'ahua Diose. Amén.
66007013	Hora ze'e tucu lu alacheta'cu bee bene uxu ze'e unedichia' lua: ―¿Ti neca bee bene enu nutu laquie niquichi cua', nu ca bene beella?
66007014	―Nu ucuaquia, la ri'á beya' Detá, li'ilu nediya'lu. Che uni nze'e: ―Li'ibeella neca beella bee bene enu chiqui' nehuana ulle'ca, nu nee nequichiuu xucu beella equie nú utsana' arqui'beella stula beella, equie cuenda' rene' Cordero' Diose.
66007015	’Enze'e nucua'a beella lu xleta' Diose nú neca equie nu bichia si rula' sibi' beella liñi indu elu nzucunu, nu li'inu enu nzucu lu xleta nú neca equie ze'e, nzunu cuna li'ibeella, nu li'inu rriucunu li'ibeella.
66007016	Nu leca' bichia nú lia'na' beella, nu bichi' beella, le'ca la tsiquia' be'bichia li'ibeella nu ni' la aca nelea' zeca beella,
66007017	xne Cordero enu nzu elu nzucu Diose. Li'inu bi'yanu li'ibeella tucu nú rriucu tucu bene bee sanchi, nu uya'nu li'ibeella elu rliñi inza nú rliqui' elunehuañi, che Diose ñie'e ye inza nú unguna' beella lubeella.
66008001	Chenu unguxi Cordero sello achi ze'e, che chistete unga liñibe casi arula' hora.
66008002	Che ulañia achi bee ángele enu nucua'a lu Diose, nu una'tse beenu tucua trompeta tucu beenu.
66008003	Che uriña stucu ángele utsu ru'u ecu'cu ze'e nuya' icu' nú rdu' llene quiendixi nu necache'e oro, che udete' tucu enu udete' huaxi quiendixi yanu para nú du'nue liñi icu' ze'e, nú nzu elu nzu xleta nú neca equie nú rnaa xi rnaa xleta' arre, para nú quienuu llene quiendixi ze'e ye bee bedichia' nú rnacu' bee bene' Diose lu Diose.
66008004	Nu bee llene quiendixi nú uchiu'u desde ya ángele cuna bee bedichia' nú unacu' bee bene' Diose lunu, uriñae hasta lu Diose.
66008005	Che ángele ze'e uriche liñi icu' nú riu'u quiendixí cuna huaa nú nucua'a ru'u ecu'cu ze'e nu utsi'quinu bee huaa ze'e lu iliulabe. Nu che unguchu beziyu', nu ungula, nu uya'la lee, nu unga tucu xuu fuerte.
66008006	Lu achi bee ángele enu nzene trompeta ze'e, utsu tsiñia beella para nú bixia beella trompeta.
66008007	Chenu ubixia ángele rluti trompeta'nu, che ulaca quiuquiee lu iliulabe nu quiie nú nucha rene, nu ulacae lu iliulabe. Nu casi arli'ti' iliulabe ubiqui cuna casi arli'ti' bee aca ubiqui.
66008008	Chenu ubixia ángele rrucu trompeta'nu che uyecata tucu nú rnaa xi rnaa dañi llene nú rulue xi rulu quii nu uzana'e lu inzatu' nu casi arli'ti' inzatu' ze'e unga rene.
66008009	Nu unguti casi arli'ti' bee nañi enu nehuañi lu inzatu', nu le'ca casi arli'ti' bee barco nú nucua'a lu inzatu' ze'e ulaxu.
66008010	Chenu ubixia ángele rriuna trompeta'nu, che uyecata tucu belaa llene enu rulu xi rulu tucu antorchia, equie bee chuna parte re'cu nú rliñi inza.
66008011	Nu belaa cua' lee Ajenjo; nu casi arli'ti' bee inza iliulabe unga nelaa, nu equie cuenda' bee inza cua' huaxi bee bene unguti equie nú unga nelaa bee inza cua'.
66008012	Nu chenu ubixia ángele tacu trompeta'nu, che unga necabe casi arli'ti' bichia, nu le'ca esquie guu nu le'ca esquie casi arli'ti' bee belaa unga necabe. Nu lunú lá du'lliea' bee belaa cua' che casi arli'ti' bichia nú rulu lá chua'a ellie'e.
66008013	Diquila nú ri'ya bee nucua', che ulañia tucu betsiya enu rcuecu' enza liñibe: Nu chiqui' fuerte unii: ―¡Cue'curu', cue'curu', nu cue'curu'! ¡Bee enu nucua'a lu yuu iliulabe, chenu bixia xuna bee trompeta nú rri'i falta nú bixia xuna bee ángele!
66009001	Chenu ubixia ángele ayu' trompeta'nu che ulañia nú uyecata tucu belaa enu enta enza liñibe luyuu iliulabe, nu belaa ze'e unguti' liabe nú xa'la ru'u tucu i'chiu llene nú leca resuna cá neca rqui'.
66009002	Nu chenu uxa'la ángele ze'e ru'u i'chiu ebila uchiu'u huaxi llene ru'e xi xiu'u llene liñi tucu horno llene, hasta nú utsacu' bee llenecua' lu bichia nu lubee bii.
66009003	Leta llene ze'e uchiu'u bee culucha enu uri'chialetse diqui lu iliulabe nu unguti' beeí poder para nú unga nelachi beeí, xi nelachi bee nañi lliqui.
66009004	Pero lá alu'cubeeí permiso nú ari'i beei equiya lubee ixixata nu lubee aca nu ni' lubee huañi niye', sino que ri'itsia beeí equiya lubee bene enu la nequie sello' Diose tequiee.
66009005	Pero lá ati'beeí permiso nú úti beei bee bene, sino que ri'itsia beeí nú nehuana zeca bee bene diqui ayu' guu. Nu xi rana elu rutu bee nañilliqui chana elu utubeeí bee bene.
66009006	Bee bichia ze'e la'na bee bene xneca modo atibeella, pero la llela' beella xneca modo atibeella, niarqui'beella nú atibeella, pero leca modo nú atibeella.
66009007	Bee culucha ze'e rna beei xi rnaa bee huayu enu nucua'a tsiñiala para nú cha lu xuu, nu equie beei nzucu tucu nú rnaa xi rnaa corona de oro, nu lubeeí rnaa xi rnaa lu bene.
66009008	Nu ichia equie beeí rnaa xi rnaa ichia equie bee una'a, nu laya beeí rnaa xi rnaa laya bichie.
66009009	Diqui latsa beeí nu' tucu nú rnaa xi rnaa icu', nu cuaca beeí xichi xi xichi chenu riecaxu'u huaxi bee huayu cuna aca reta'beeí lu xuu.
66009010	Nu lluana' beeí rnaa xi rnaa lluana' bee nañi lliqui, nu lu pundo' lluana' beeí nzucu xcuchuí nú rutu bee bene nu rri'i nú nehuana seca bee bene diqui lu ayu' guu.
66009011	Nu bee culucha ze'e nu' tucu enu rnibiya' lubeeí, nu nze'e neca tucu ángele' beze'lu, ángele ze'e lee Abadón dialu hebreo, nu dialu griego lee ángele ze'e Apolión nu bedichia' cua' rni enu rla'xulí.
66009012	Scua ulaxu primero nú nehuana zeca bee bene, pero neelá enta xiucu nú nehuana zeca bee bene.
66009013	Chenu ubixia ángele xu'cu trompeta'nu, chequie ubenea tucu chi nú uchiu'u labe dacu squiñia ecu'cu nú necache' oro nú nchiucu' lu Diose.
66009014	Nu chii ze'e nú ubenea uni lu ángele xu'cu enu nzene trompeta: ―Ula'a dacu bee ángele enu naca'cuu ru'u re'cu llene nú nu' inza nú lee Eufrates.
66009015	Che scua ula'a dacu bee ángele ze'e para nú uti bee nze'e casi arli'ti' bee bene iliulabe xne para enze'e nucua'a bee ángele ze'e para bee bichia nu guu nu lana nú aca bee nucua'.
66009016	Nu li'á ubenea nú calu neca bee sundado, nu neca chiucu ayu'u millón bee sondado enu nchiucu' equie bee huayu ze'e.
66009017	Scua ulañia bee huayu ze'e cuna bee sundado enu nchiucu' equie beeí. Nu bee sundado enu nchiucu' equie beeí diqui latsabeei nu' tucu icu' nú neluu, nu azul, nu naachi, nu lluca equie bee huayu ze'e rnaa xi rnaa lluca equie bee bechiee nu ru'u beeí xiu'u quii, nu llene, nu azufre.
66009018	Nu casi arli'ti' bee bene iliulabe unguti cuna quii nu llene nu azufre nú xiu'u ru'u bee huayu ze'e.
66009019	Nu cuna poder nú rlu'cu bee huayu ze'e nu cuna ru'u beeí nu lu pundo' lluana' beeí ruuti beeí bee bene nu rri'i beeí nú nehuana seca bee bene, xne lu pundo' lluana' beeí rnaa xi rnaa lluca equie be'la.
66009020	Pero beelá bee bene enu lá ati, equie cuenda' nú nehuana ulle'ca beella, lá tsana' arqui'beella nú uri'ibeella nú necha neca, nu ulu'cu beella ula'na lubee benechiqui' nu lubee diose enu necache' oro, plata, bronce, quiee nu aca, nú la ye'e lu, nú la yene' nu la tsee.
66009021	Nu le'ca lá tsana' arqui'beei nú ruuti beei bee bene. Nu la tsana' arqui'beei nú rdu'ixiu beei bee bene, nu la tsana' arqui'beei nú rri'i beei eluhuexe, cuna nú rri'ibeei eluhuana' Le'ca né tsana' arqui'beei nú rri'i beei eluti, cuna nú rri'i beei elu uliñi, cuna nu rri'i beei eluhueexe cuna nu rri'i beei eluhuana'.
66010001	Chela ulañia stucu ángele enu chiqui' naaqui, enu nze'ta enza liñibe leta xcabe nu equienu nzu tucu litaa. Nu lunu rulusiqui' xi rulu bichia nu cuchiu'nu rnaa xi rnaa quii nú sulí luu,
66010002	nu nzenenu tucu ichi' nú neyu'chi nu na'la lue. Nu utsunu cuchiu'nu chube lu inzatu', nu cuchiu'nu chubeca utsunu lu yuu iliulabe.
66010003	Che fuerte urixialinu xi neca chenu rluhua tucu bichiee nu chenu ubixianu che uni achi beziu'.
66010004	Chenu ulaxu nú uni achi beziu' ze'e, che nzequie'a lunú uni bee beziu' ze'e, che ubenea tucu chi nú uni lua desde liñibe, nú uni: ―La quie'elu lunú uni achi bee beziu' cua', xne la yala nú acabiya' bee bene nucua'.
66010005	Nu ángele enu ulañia nú nzulí lu inzatu' nu luyuu iliulabe uletsanu yanu chube enza liñibe,
66010006	nu uquie'e ángele ze'e Diose'lla li'inu enu neca Diose enu nehuañi, enu ureche' liñibe, nu iliulabe, nu inzatu' nu ye beenú nu' liñibe nu lu iliulabe nu lu inzatu': ―Nu la lea' nú nzu nú aca bee nucua'.
66010007	Xne bichia chenu bixia ángele achi trompeta'nu, bichia ze'e aca tucu nú rri'i Diose elliebacu', elliebacu' nú lasca' chulu bee bene tucu nu udixiule'elanu lubee profeta enu sibi' lunu.
66010008	Chequie uni zeca'la chi nú unila lua desde liñibe, nu uni: ―Uquia na'tse ichi' nú neyu'chi nu na'la lu ya ángele enu nzu lu inzatu' nu luyu iliulabe.
66010009	Che uya'a elu nzu ángele ze'e, nu unia lunu nú liqui'nu ichi' nú neyu'chi ze'e ya nu uninu lua: ―Una'tse nu udacue. Nu liñi ru'ulu tsi'lu nú ndixi xi ndixi lliñia, pero chenu lacae xla'culu chiqui' aca nelae.
66010010	Chequie una'tsea rollo ichi' ze'e ya ángele ze'e, nu udacune. Nu ru'a utsi'a nú ndixi xi ndixi lliñia, pero chenu ulaxu nú udacune utsu nelá xla'cua.
66010011	Chequie uni ángele ze'e lua rqui'ña nú ixiule'e zecalu lubee bene lunú rni Diose nú aca lu huaxi bee nación, nu lubee arre nu lubee eyeche, cuna lubee bene enu rni yelu clasia' dialu.
66011001	Che ungutia tucu bara nú rtexe nú rnaa xi rnaa etaa. Nu uni tucu chi lua: ―Utsuli uquia texe indu' Diose nu cuna ecu'cu nú nzucu liñi indu ze'e, nu ula'cu' calu neca bee bene enu rdete' ula'na lu Diose liñi indu ze'e.
66011002	Pero la texelu labe ele'ya' indu ze'e xne necane nú udete'la Diose lubee bene enu laca bee bene Israel, nu nibiya' beei lu eyeche Jerusalén xatse modo nú niarqui' beei diqui chuna lana arula'.
66011003	Nu li'á xe'la chiucu bee benea bee enu ni equie cuendaa. Rucu beella utu beella laquie natsa nú nelatsa. Nu li'ibeella ixiule'e beella stichia'a diqui chuna lana arula'.
66011004	Rucu bee bene cua' neca rucu bee aca olivo nu rucu bee candelero nú nchiucu' lu Pa'ahua Diose enu rnibiya' lu iliulabe.
66011005	Tunu nu' bee bene enu niarqui' xi ri'inu li'ibeella, ru'u beella chiu'u quii para nú útibeella bee bene enu rlee lubeella. Scua ati bee bene enu niarqui' xi ri'inu li'ibeella.
66011006	Rucu bee bene quie' rlu'cu poder para nú tsacu' beella liñibe para nula laca' quiu diqui neca tiembu nú ixiule'e beella Stichia' Diose lubee bene, nu le'ca rlu'cu beella poder para nú ri'i beella nú aca inza rene, nu le'ca ri'i beella nú zeca bee bene huaxi castiya lu iliulabe xalatse tiembu nú niarqui' beella.
66011007	Pero chenu ulaxu tiembu nú udixiule'e beella Stichia' Diose lubee bene, chequie tucu nañi enu necha rnaa nu nelachi chiu'u ebila, liñi tucu i'chiu llene nú leca resuna ca neca rqui', nu liunuí li'ibeella nu ri'í ana lubeella nu útií li'ibeella.
66011008	Che ya'na cuerpo' beella labe calle Jerusalén elu unguti Jesucristo lu cruse, li'inu enu rnibiya' lubeella, nu eyeche quie' iguale necha nehuañi bee bene xi uhuañi bee bene Sodoma nu Egipto.
66011009	Nu ye clasia' bee bene enu rni yelu clasia' dialu, bee enu nze'ta lubeelá bee eyeche, nu bee bene enu nze'ta stucu bee nación lañi' nú nuxu cuerpo' bee benecua' labe calle Jerusalén chuna bichia arula', nu la zela bee bene enu enta enza istu cua' nú achi' cuerpo' bee bene ze'e.
66011010	Nu bee bene enu nucua'a lu iliulabe chiqui' xila'beei nú unguti bee benecua', nu equie nú chiqui' ñia nzu arqui'beei nú unguti bee benecua', lia udete' beei nú udete' beei ya sa'beei, xne li'ibeei ulle'ca beei nú bee benecua' uri'i nú nehuana ulle'ca beei.
66011011	Chenu dete chuna bichia arula', ri'i Diose nú huañi zeca bee bene cua' nu zetebeella, nu ye bee bene enu lañi' nú aca bee nucua' chiqui' lliqui beei.
66011012	Chequie hora ze'e rucu bee bene ze'e ubene' tucu chi enza liñibe nú uni: ―Uquieehua ca'a. Nu che uquie beella liñibe liñi tucu xcabe ante lubee bene enu ulee lubeella.
66011013	Nu hora nú uquie bee benecua' liñibe unga tucu xuu juerte nu uluquie tucu parte eyeche ze'e, nu achi mili bee bene unguti. Nu ye bee bene enu né ati chiqui' ulliqui beei nu unibeei bee bedichia' nze'ca lu Diose enu nzucu liñibe.
66011014	Scua udetela chiucu bese nú nehuana ulle'ca bee bene, pero nee nze'ta bese rriuna nú nehuana zeca bee bene.
66011015	Chenu ubixia ángele achi trompeta'nu, che fuerte ubene bee chii enza liñibe nú uni: Uriñala bichia nú ya'na ye poder nú nu' lu iliulabe ya Pa'ahua Diose cuna Jesucristo, nu li'inu nibiya'nu ye tiembu nu diqui tiembu, uni chi ze'e.
66011016	Nu che ala cheta'cu bee bene uxu enu nucua'a lu xleta ante lu Diose, utsulliqui beella lunu, hasta nú udi' tequie beella hasta lu yuu, nu ulu'cu beella ula'na lunu,
66011017	nu unibeella: Pa'ru Diose, li'ilu enu rlu'cu ye poder, li'ilu enu neca Diose nee, nu hasta hua'tu nu nze'ta, che'tsalálu xne rlube'lu nú chiqui' rlu'culu poder, nu uquixie nú rnibiya'lálu.
66011018	Bee bene iliulabe ulee, pero uriñala bichia nú dete'lu castiya bee bene, nu uriñala bichia nú hualulue lu cuenda' bee bene enu ungutila para nú dete'lu lunú riala ati' bee bene'lu bee profeta, enu sibi' lulu nu bee bene enu uchili arqui' stichia'lu, uriñala bichia nú bee bene uxu nu bee bene enu nere'ne', enu rlu'cu ula'na lulu riala nú ati'beella lunú riala ati' beella, nu nitilulu bee bene enu necha rri'i lu yuu iliulabe. Unibeella.
66011019	Chenu ulaxu nú uni chii ze'e scua, uya'la Indu' Diose nú nzucu liñibe, nu unga achee iñia nú nu'che' nú ucuaqui u'na Diose hasta hua'tu. Che uquixie nú uya'la lee, nu uyene huaxi bee chi nú fuerte, nu uni beziu', nu uxuu, nu ulaca tucu quiu quiee nú chiqui' fuerte.
66012001	Luze'ela uyu'u tucu seña llene enza liñibe. Chequie ulube'lu tucu una'a nu vestido'nchu neca bichia nu nzucunchu equie guu, nu equienchu nzucu tucu corona nú necache' chi'chiucu belaa.
66012002	Nu nu' endu' xla'cu una'a cua' nu chiqui' fuerte rixialinchu equie nú rlachi xla'cunchu nú ala endu'nchu.
66012003	Pero unga achee stucu seña liñibe. Nu ulube'lu tucu nañi enu neluu nu nelliqui rnaa lee dragón nu achi lluca quieí, nu chi'i arta equieí nu nzucu tucu corona cada tucua lluca equieí.
66012004	Cuna lluana'í utsi'quií casi arli'ti' bee belaa lu yuu iliulabe. Nu nzuí lu una'a ze'e para nú acuí endu'nchu chenu alanu.
66012005	Nu una'a ze'e unganu tucu endu' niyu, nu li'inu rqui'ña nú nibiya'nu luye bee bene iliulabe, cuna tucu vara nú neca icu'. Nu chenu ungula endu' me' ze'e uyetsu xu'unu ya na'nu, nu uriñanu ante Diose elu nzucu Diose rnibiya'.
66012006	Nu una'a ze'e uyecaxu'u nza enza lu yuu achi elu utsuche' Diose tucu luhuare elu zucunchu nu dete' bee bene nú acunchu diqui mil dociento sesenta bichia.
66012007	Che unga xuu liñibe, nu arcángel Miguel cuna bee ángele'lla uliunu beella dragón cuna bee ángele' dragón.
66012008	Pero lá ri'i bee ángele cua' ana lubee arcángel Miguel, nu leca' modo ahuañi beeí liñibe cuna beesa'í.
66012009	Nu che scua utsi'qui bee ángel' Miguel dragón cuna bee ángele'í lu iliulabe. Dragón cua' neca be'la enu lee serpiente enu nehuañi hasta hua'tu enu lee beze'lu nu benechiqui', enu sequienu ye bee bene iliulabe.
66012010	Che ubenea tucu chi fuerte enza liñibe nú rni: ―Uriñala bichia nú utsila'a Diose lia'ahua, nu uriñala elurnibiya'nu, nu nibiya'nu cuna Jesucristo lua'ahua xne uchiu'uchula enu xanabitsi lu cuenda' bee sa'ahua, li'i enu la tsuxe nza xanabitsi lu cuenda' bee sa'ahua ante lu Pa Diose bichia si rula'.
66012011	Nu bee sa'ahua enu nzeli arqui' Jesucristo uri'i beella ana equie cuenda' rene' Cordero' Diose nú uti'chianu chenu ungutinu, nu cuna nú xneca udixiule'e beella Stichia' Diose, nu la lliqui beella mase nú atibeella.
66012012	Enze'e ñiatsu arqui' yehua, enu nucua'a liñibe, pero ¡cue' bee bene enu nucua'a lu iliulabe nu lu inzatu'! Xne ulacala beze'lu elu nucua'ahua nu chiqui' rlei, xne nediya'la'i nú lle'natsia tiembu nebiya'lai.
66012013	Chenu ulañi' dragón ze'e nú uzana'í luyuu iliulabe, chequie uyanalaí na' endume' ze'e.
66012014	Nu chequie uzucu chiucu cuaca una'a ze'e nu rnaa cuacanchu xi rnaa cuaca bitsiya enu llene, para nú aca cuecu'nchu para nú cachi'lunchu lu dragón ze'e hasta luyuu achi, elu rqui'ña nú huañinchu durante chuna lana arula' nu ze'e ati'nchu nú acunchu.
66012015	Nu ru'u dragón ze'e uchiu'u huaxi inza xi neca tucu re'cu para nú uya' una'a ze'e.
66012016	Pero uya'la luyuu nu uguatse' ye inza nu uchiu' ru'u dragón ze'e luyuu. Scua uri'i yuu elietsa lu una'a ze'e.
66012017	Che chiqui' ulee dragón lu una'a ze'e, nu uyaliunuí beelá bee familia' una'a ze'e, bee enu sucu' Stichia' Diose nu rixiule'e stichia' Jesucristo.
66013001	Chequie utsuli dragón ze'e ru'u inzatu', nu che ulañia nú uchiu'u tucu nañi enu necha rnaa lu inzatu', nu monstruo leeí nu achi lluca equieí, nu chi'i arta equieí nu cada arta equieí nzucu tucu corona, nu equie achi lluca equieí nequie tucu bedichia' chi'qui' nú rni contra Diose.
66013002	Nu monstruo enu ulañia rnaa xi rnaa bichitu', pero cuchiu'í rnaa xi rnaa cuchiu' oso nu ru'í rnaa xi rnaa ru'u bichiee. Chequie dragón enu uya taxu ru'u inzatu', nze'e udete' poder lu monstruo para nú nibiya'í.
66013003	Chequie tucu lluca equie monstruo ze'e ulañia nú chiqui' fuerte nedi'qui nu rnae xi rna nu atií, pero uyeca'í nu ye bee bene iliulabe nzenu arqui', nu uyanala beella monstruo ze'e.
66013004	Nu che ulu'cu bee bene ula'na lu dragón enu udete' poder lu monstruo, nu le'ca ulu'cu beella ula'na lu monstruo, nu unibeella: ―¿Lecati neca tucu nú neca monstruo cua', nu lecati aca liunu nucua'?
66013005	Nu le'ca ulu'cu monstruo ze'e permiso nú uzucu' ayaí li'í, nu unií bedichia' nú necha neca contra Diose. Nu ulu'cuí poder nú unibiya'í diqui cuarenta y dos guu.
66013006	Nu scua unií bedichia' nú necha neca contra Diose, cuna lunú leenu nu cuna lu Santuario'nu, nu cuna luye bee enu nucua'a liñibe.
66013007	Nu le'ca unguti' monstruo ze'e permiso nú liunuí bee bene' Diose nu ri'i ana lubeella. Nu le'ca ulu'cuí poder para nú nibiyaí lu yebee bene, cuna lubee bene enu rni yelu clasia' dialu, nu lubee bene ye bee eyeche, nu lu yebee nación.
66013008	Nu bee bene iliulabe lu'cu ula'na lu monstruo cua' bee enu la nequie nombre' lu libro nú rliqui' elunehuañi hasta ante nú quixie iliulabe, lu libro' Cordero enu unguti lu cruse, equie cuenda' bee bene.
66013009	Bee bene enu niarqui' yene', ubene'hua.
66013010	Bee bene enu si'quisa' ni'cu' le'ca rqui'ña nú cha nze'e ni'cu', nu bene enu ruuti bene cuna espada cuna espada ati nze'e. Enze'e bee bene' Diose rqui'ña nú riqui' beella lunú nzeli arqui' beella Diose, nu la llaca' beella lunú nzeli arqui' beella li'inu.
66013011	Luze'elá ulañia stucu monstruo enu uchiu'u lu yuu iliulabe. Nzucu chiucu arta equieí nu xi rna arta equie sanchi rna arta equieí pero chií enta xi enta chi dragón
66013012	Nu tucu nú rlu'cu monstruo rluti enu uchiu'u lu inzatu' poder, le'ca mismo poder' monstruo enu uchiu'u lu inzatu' rlu'cuí, nu equie cuenda' poder cua' ulu'cu bee bene iliulabe ula'na lu monstro enu uchiu'u lu inzatu', monstruo enu uyeca' lunú unganedi'qui enu yamero ati.
66013013	Nu monstruo enu uchiu'u luyuu iliulabe le'ca rri'i milagro nú chiqui' llene, hasta nú rnibiya'í nú laca quii enza liñibe hasta luyuu iliulabe ante lubee bene iliulabe.
66013014	Scua uzequienuí bee bene iliulabe equie milagro nú uri'í ante lu monstruo enu uchiu'u lu inzatu', nu unibiya' monstruo enu uchiu'u lu iliulabe nú reche' bee bene imagen' monstruo ze'e enu uchiu'u lu inzatu', monstruo enu né ati añinzuca nú udi'quií cuna espada.
66013015	Nu monstruo enu uchiu'u luyuu iliulabe ulu'cuí poder para nú dete'í elunehuañi' imagen' monstruo enu ureche' bee bene enu uchiu'u lu inzatu', para nú nii monstruo cua' nu nibiya'í nú ati ye bee enu la lu'cu ula'na luí.
66013016	Le'ca unibiya'í lu monstruo enu uchiu'u luyuu iliulabe cuna lu ye bee bene, lubee bene uxu, cuna lubee endu' lla'na, cuna lubee bene xene, cuna lubee bene enu seca elitsi, cuna lubee bene enu laca esclavo para nú uya' beella tucu seña ya beella chube urre tequie beella.
66013017	Nu leca modo tsi bene urre uti bene tunu la uya' bene señacua', nu señacua' neca nombre' monstruo cua' nu número'í.
66013018	Ca'a rqui'ña nú ri'i bee bene beya', bee bene enu rlu'cu elliebacu', lualla cuenda cuna número' monstruo cua', xne nombre' bene iliulabe neca número cua', nu número cua' neca seicientos sesenta y seis nu cuna número cua' chiu'u nú lee tucu bene lu iliulabe.
66014001	Le'ca ulañia nú nzu Cordero' Diose equie dañi nú lee Sión. Li'inu nzununu ciento cuarenta y cuatro mil bee bene, nu yebeella nequie nombre' Cordero cua' nu cuna nombre' Pa'nu tequie beella.
66014002	Nu ubenea nú rula enza liñibe xi neca chenu rula rlaca huaxi inza o xi rula chenu rlaca beziu' o xi neca chenu rula huaxi bene huaxi bee arpas.
66014003	Nu ungula beella tucu canto cuqui lu bene enu rnibiya' nzucu lu xleta ante lu dacu bee enu nehuañi nucua'a ze'e nu ante lu ala cheta'cu bee bene uxu. Nu lecati unga canto ze'e, yetsia lu cuarenta y cuatro mil bee bene enu utsila'a lubee bene iliulabe ungula canto ze'e.
66014004	Nu bee niyu cua' neca bee enu lá ri'ilí eluhuexe, nu uhuañi beella sin nú ri'ibeella dula, nu li'ibeella neca beella enu nzenala Cordero' Diose catse elu nzanu. Le'ca li'ibeella neca beella enu utsila'a lubee bene iliulabe, nu neca beella xi neca primero u'na rlu para Diose nu para lu Cordero'nu.
66014005	Nu leca xunga uni beella eluquichia' nu la lu'cu beella dula lu Diose.
66014006	Che ulañia stucu ángele enu rcuecu' enza liñibe nuya' bedichia' nze'ca nú leca xunga laxu, para nú ixiule'enue lu ye bee bene enu nucua'a luyuu iliulabe, nu lecaxi ri'i tunu xi dialu rni beella, nu xi familia neca beella, nu xi eyeche enta beella nu xi nación enta beella.
66014007	Nu che chiqui' fuerte uni ángele ze'e: ―Ulliquihua Diose, nu uni'hua bedichia' nze'ca lunu, xne uriñala hora nú hualunue lu cuenda' bee bene. Ulu'cuhua ula'na lu enu ureche' iliulabe, liñibe, inzatu' nu elu rliñi bee inza.
66014008	Nu che uni stucu ángele ze'e: ―Unitilula, unitilula eyeche llene Babilonia xne xi neca chenu rdu' niqui bee bene sa' bene, scua uzequienu eyeche llenecua' ye bee bene iliulabe para nú ri'ibeei ye clasia' eluhuexe.
66014009	Che chu nzenala stucu ángele rriuna enu fuerte uni: ―Tunu nu' tá tucu bene cha lu'cu ula'na lu monstruo cua' nu lu imagen'í nu zela nú quie seña'í tequiee urre ya,
66014010	bene ze'e dete' Diose castiya nú chiqui' fuerte, nu chiqui' nehuana zecalla luquii, nu lu azufre ante lubee ángele' Diose nu ante lu Cordero' Diose.
66014011	Nu leca xunga yala quii elu nehuana zeca bee bene. Nu ni' bichia nu ni' rula' la tsulachi bee bene enu lu'cu ula'na lu monstruo nu lu imagen'í enu quiee seña'í tequiee.
66014012	Enze'e bee enu neca bee bene' Diose bee enu sucu' stichia'nu nu nzeli arqui' Jesucristo. Rqui'ña nú riqui' beella lunú xi seca beella.
66014013	Che ubenea tucu chi enu uni lua enza liñibe, nu uni: ―Uquie'e nú nia lulu: “Desde nee nza nze'cae lu cuenda' bee bene enu unguti nu uyali arqui' Jesucristo.” Che uni Espíritu Santo, neli nucua', xne nze tsulachila beella equie nú nehuana ulle'ca beella, xne ye lunú neca nze'ca uri'ibeella rlu'cu cuenda Diose.
66014014	Che ulañia tucu xcabe nequichi nu equie xcabe ze'e nzucu tucu bene enu rnaa xi rnaa bene enu uxe'la Diose lu iliulabe. Nu equiella nzucu tucu corona nú neca oro, nu nzenella tucu sierra nú nelatsa.
66014015	Nu che uchiu'u stucu ángele liñi indu nu fuerte uninu lu enu nzucu equie xcabe ze'e, nu uninu lulla: ―Udu' sierra cua' leta bee ula'cu nú nu' lu iliulabe, nu uchie'cu'e, xne necala tiembu para nú yete' sa'e.
66014016	Nu enu nzucu equie xcabe ze'e udete'lla sierra'lla luyuu iliulabe, nu che uquiete' sa'lla ye ula'cu nú nu' lu iliulabe.
66014017	Che uchiu'u stucu ángele liñi indu nú nzucu liñibe, nu le'ca nzene ángele ze'e tucu sierra nú chiqui' nelatsa.
66014018	Nu che uchiu'u stucu ángele ru'u ecu'cu liñi indu ze'e enu rlu'cu poder lu quii, nu fuerte uni ángele quie' lu ángele enu nzene sierra nú nelatsa ze'e: ―Uchie'cu' bee uva nú nu' lu yuu iliulabe xne unguye'elane.
66014019	Che uchiecu' ángele ze'e uva lu iliulabe cuna sierra ze'e. Nu udu' ángele ze'e bee uva liñi tucu tanque llene elu tsi'i bee uva. Le'ca scua neca castiya llene nú xe'la Diose nú zeca bee bene.
66014020	Nu ru'u eyeche ze'e utsi'i bee uva ze'e nu chenu utsi'i bee uva ze'e uchiu'u rene. Nu rene cua' uri'chia luyuu ze'e tucu trecientos kilómetros, nu uliquine aya hasta elu nzi'qui artaru'u tucu huayu.
66015001	Luze'elá ulañia stucu seña nú llene liñibe, tucu seña nú chiqui' uyanu arquia: Ulañia achi bee ángele cuna achi bee castiya nú chiqui' nehuana zeca bee bene, scua neca bee último castiya nú zeca bee bene xne cuna bee nucua' utsa'alu Diose castiya nú zeca bee bene.
66015002	Le'ca ulañia tucu inzatu' nú rna xi rna huana, nú nucha quii. Nu equie ze'e nucua'a bee bene enu la lu'cu ula'na lu monstruo, cuna lu imagen'í nu cuna numero nú neca nombre'í. Nu nzene beella arpa nú udete' Diose lubeella nucua'a beella ze'e.
66015003	Nu ungula beella canto nú ungula Moisés enu neca bene' Diose nu cuna nú neca canto' Cordero' Diose, canto ze'e rni: Chiqui' llene nu ñia neca luye nú uri'ilu, Li'ilu necalu Diose'ru enu rlu'cu ye poder. Ye nú rri'ilu neca nze'cae, nu neli neca inziu'lu, nu li'ilu rnibiya'lu luye bee bene iliulabe.
66015004	¿Ta bee bene enu la lliqui li'ilu? ¿Nu ta bee bene enu la nii bedichia' nze'ca lucuenda'lu, li'ilu enu neca Diose'ru? Tucutsia li'ilu necalu enu la lu'cu dula, nu ye bee bene iliulabe enta lu'cu ula'na lulu, xne ulañila' bee bene nú neli neca nú rri'ilu. Uni canto nú ungula beella lu Diose.
66015005	Chenu ulaxu nú ulañia bee nucua', che ulañia nú uya'la liñi indu' Diose liñibe elu nzucu santuario.
66015006	Nu liñi indu ze'e uchiu'u achi bee ángele bee enu nuya' achi bee castiya nú nehuana zeca bee bene. Nu nutu beella laquie niquichi nú rulusiqui', nu nu' sinchiu nú necache' oro latsa bee ángele ze'e.
66015007	Chequie tucu lu tacu bee enu nehuañi nucua'a elu nzucu Diose, udete' bee nucua' lu cada tucu bee ángele tucu copa de oro nú achechicu nu'che' castiya nú dete' Diose lubee bene. Nu li'inu necanu enu nehuañi diqui tiembu.
66015008	Nu ache liñi indu ze'e uyu'u llene lunú reca poder' Diose rri'i, nu rulusiqui' lunú neca poder'nu. Nu lecati uyu'u liñi indu ze'e hasta nú laxu za' achi castiya nú dete' Diose lubee bene, castiya nú nuya' achi bee ángele ze'e liñi bee copa.
66016001	Che ubenea tucu chi fuerte nú uni desde liñi indu lu achi bee ángele ze'e: ―Uquia ti'chiahua castiya' Diose nú nu' liñi achi bee copa cua' lu iliulabe.
66016002	Che uya ti'chia ángele rluti nú nu' liñi copa'nu luyuu iliulabe. Nu ye bee bene enu nequie seña' monstruo ze'e nu ulu'cu ula'na lu imagen'í, uchiu'u bee bechu' nú ruchu cuerpo' bee bene ze'e, nu necha rnae nu chiqui' rcue.
66016003	Nu ángele rrucu uti'chianu nú nu' liñi copa'nu lu inzatu'. Nu che inza ze'e ungae rene nú rna xi rna rene' benenguti, nu ye bee nañi enu nehuañi nu' lu inzatu' unguti.
66016004	Chequie uti'chia ángele rriuna nú nu' liñi copa'nu lubee inza re'cu cuna elu rliñi bee inza, nu unga bee inza ze'e rene.
66016005	Chequie ubenea nú uni ángele enu rnibiya' lubee inza: ―Diose chiqui' neli rri'ilu elu ustichia'lu tucu nú necane, li'ilu enu la lu'cu ni'tucu dula, nu li'ilu necalu Diose hasta hua'tu nu hasta nee.
66016006	Xne bee bene iliulabecua' unguuti beei bee bene'lu, nu bee profeta'lu nu uri'chia rene' beella, enze'e uri'ilu scua para nú hue'beei rene, ¡nu scua riala nú aca beei!
66016007	Nu le'ca enza ru'u ecu'cu ubenea tucu chi nú uni: ―Neli nú rri'ilu Diose, xne li'ilu rlu'culu ye poder. Nu neli rri'ilu elu usticia'lu tucu nú rialane.
66016008	Nu ángele tacu uti'chia nú nu' liñi copa' lubichia, nu che ulu'cu bichia poder para nú utsiqui' bichia bee bene xi siqui' quii.
66016009	Nu ye beei ubiquibeei lunú chiqui' nelee bichia pero ni' scua lá tsana' arqui'beei stulabeei, nu lá nibeei bedichia' nze'ca lu Diose, a'la unibeei bedichia' chi'qui' lunu, lunú nehuana seca beei, nu li'inu rnibiya'nu.
66016010	Chequie ángele ayu' ze'e uti'chia nú nu' liñi copa'nu elu nzu monstruo enu rnibiya', nu che ucabelí luyuu iliulabe nu hasta udacuquie' bee bene ze'e lu'chibeei equie nú chiqui' nehuana seca beei.
66016011	Pero ni' scua lá tsana' arqui'beei lunú necha rri'i beei, sino que equie nú chiqui' nehuana ulle'ca beei nú uricu bechu' cuerpo' beei, a'la unibeei bedichia' chi'qui' lu Diose enu nzucu liñibe.
66016012	Ángele xu'cu uti'chianu nú nu' liñi copa'nu lu inza re'cu llene nú lee Eufrates nu che ubichi inza re'cu ze'e para nú aca dete bee arre enu nze'ta enza rliñi bichia.
66016013	Che ulañia nú uchiu'u ru'u dragón cuna ru'u monstruo nu ru'u profeta enu sequienu arqui' bee bene, nu uchiu'u chuna espíritu nú necha rnaa xi rnaa huaa.
66016014	Yuna espíritucua' neca espíritu' beze'lu, nu rri'i bee espíritucua' milagro nu nza bee espíritu cua' lu ye bee arre iliulabe para nú quiete'sa'beei bee arre nu che liunu beei Diose enu rlu'cu ye poder, bichia nú ri'i Diose ana lu ye bee nucua'.
66016015	Chequie uni Jesucristo: “Li'á nia luhua nú tu'natsia riña, tucu nú tu'natsia rriña huana'. Nu chiqui' ñia neca lu cuenda' bene enu nzu tsiñala nzuquie li'á chenu riña para nú la tu'lla xi rtu' tucu bene chenu rlañi' bene li'illa nú e'cuetulla.”
66016016	Chequie uquiete'sa' espíritu nú necha rri'i ze'e ye bee arre enu nucua'a luyuu iliulabe tucu luhuare nú lee Armagedón dialu hebreo.
66016017	Nu chequie chu uti'chia ángele achi ze'e nú nu' liñi copa'nu enza lu bi, nu desde liñi indu nú nzucu liñibe elu nzucu enu rnibiya' ubene tucu chi fuerte enu uni: ―Uyalula tucu nú nzu nú aca.
66016018	Chequie uya'la lee, nu chiqui' ullichi nú unguchu beziu', nu unga tucu xuu nú chiqui' fuerte, tucu xuu nú lasca'li aca desde chenu uquixie nucua'a bee bene lu iliulabe, xne xuu cua' neca nú chiqui' máse fuerte unga.
66016019	Nu che ule'e eyeche llene ze'e chuna pedazo nu uluquie ye bee eyeche lu iliulabe. Nu lá zañi' Diose eyeche llene Babilonia para nú chiqui' fuerte dete'nu castiya lubee bene ze'e.
66016020	Nu che unitilu ye bee dañi cuna yuu nú netse labe inzatu'.
66016021	Le'ca ulaca quiu quiee equie bee bene iliulabe nu cada tucu quiu quiee ze'e nzi'i tucu cuarenta kilo, nu che uni bee bene bedichia' chi'qui' lu Diose, equie cuenda' nú nehuana ulle'cabeei nú chiqui' ulaca quiuquiee cua'.
66017001	Nu che tucu lu achi bee ángele enu nzene tucu lu achi bee copa ze'e, tucu bee ángele cua' ube'ta ni'lua: ―Utee ca'a para nú lubea lulu castiya nú ati' una'a huexe enu nzucu equie inza añi.
66017002	Li'inchu unganchu stu'u bee arre lu iliulabe, tucu nú rri'i tucu bene enu rte'niqui stucu bene, scua uzequienulanchu ye bee bene lu iliulabe equie cuenda' eluhuexe nú rri'inchu.
66017003	Che equie cuenda' Espíritu Santo unguya' ángele cua' li'á lu yuu achi, ze'e ulañia tucu una'a enu nchiucu' equie tucu monstruo neluu nu diqui tetsu' monstruo ze'e nequie huaxi bee bedichia' chi'qui' nú rni contra Diose, nzucu achi lluca equieí nu chi'i arta equieí.
66017004	Nu una'a ze'e nutunchu tucu laquie nú morado neluu, nu nzuche'nchu puro oro nu cuna bee quiee nú ñia rnaa nu perla nú huaxi seca, nu nzenenchu tucu copa de oro nú achee nu'huaxi beenú necha neca nu necha naa rri'inchu.
66017005	Nu tequienchu nequie tucu letrero nú lecati ri'i beya' xi rni, nu rni bee letra ze'e: “Babilonia, eyeche llenecua' neca na' bee una'a huexe nu na' ye beenú necha neca rri'i bee bene lu iliulabe.”
66017006	Che ulañia nú xuchi' una'a ze'e equie cuenda' rene' bee bene' Diose, nu equie cuenda' bee bene enu unguti enu udixiule'e stichia' Jesucristo. Nu chiqui' uyanu arquia chenu ulañia bee nucua'.
66017007	Che uni ángele ze'e lua: ―¿Xinu chiqui' nzenu arqui'lu? Li'á ixiule'a lulu xi rni equie cuenda' una'a enu ulañi'lu nu cuna equie cuenda' monstruo enu nchiucu'nchu equie, nu nzucu achi lluca equie nu chi'i arta equieí.
66017008	Monstruo ze'e enu ulañi'lu, nehuañi nze'e hasta hua'tu, pero nee la nehuañia'í, pero enta bichia nú chiu'u zecaí liñi i'chiu llene nú aquie nu leca' rqui', ante nú atilií. Nu bee bene enu nucua'a lu yuu iliulabe, bee enu la nzucu ichi nombre' lu libro nú rliqui' elunehuañi' bee bene desde chenu uquixie iliulabe, chenu arqui' beei chenu lañi' beei monstruo ze'e enu uhuañi hua'tu nula nehuañia'í nee, nu enta bichia nú huañi zecaí.
66017009	Ca'a rqui'ña nú lu'cu bee bene elliebacu'. Achi lluca equie monstruo ze'e neca achi dañi nú nzucu una'a ze'e equie.
66017010	Nu le'ca necane achi bee arre. Nu ayu' bee arre ze'e udetela nú unibiya' beei, nu enu neca arre xu'cu nze'e neca enu rnibiya' nee. Nu cheelá nibiya' enu neca arre achi, pero la nibiya' nze'e huaxi tiembu.
66017011	Nu monstruo enu uhuañi hasta hua'tu nu la nehuañia' nee, monstruo cua' aca arre xunu, pero tucu lu achi bee arre cua' aca arre xunu, chequie chu zeca monstruo cua' castiya nú leca xunga laxu.
66017012	’Lu chi'i arta equie monstruo nú ulañi'lu ze'e neca lu chi'i arre bee enu lasca' nibiya'. Pero chenu nibiya' bee arre ze'e, la nibiya' nze'e huaxi tiembu cuna monstruo ze'e.
66017013	Nu lu ye chi'i bee arre cua' aca tucunecatse beei nu dete' cuenda beei elu usticia cuna elurnibiya' nú rlu'cu beei lu monstruo cua'.
66017014	Nu liunu bee nucua' Cordero' Diose, pero ri'i Cordero ana lubeei, xne li'inu necanu enu rnibiya' lu ye bee enu rnibiya' nu li'inu necanu arre lu ye bee arre. Nu bee bene enu nzu chu' Cordero ze'e, li'ibeella neca beella enu uri'i caso Stichia' Diose. Nu bee bene ze'e neca bee bene'nu bee enu neli nzenala inziu' Diose.
66017015	Le'ca uni ángele ze'e lua: ―Bee inza nú ulañi'lu elu nzucu una'a huexe, nucua' neca ye clasia' bee bene, enu rni urene urene bee dialu, bee bene ye bee luhuare, bee bene diqui lu iliulabe.
66017016	Nu monstruo nu cuna lu chi'i arta equieí nú ulañi'lu neca bee arre enu lee lu una'a huexe ze'e, nu tsana' arqui' bee nucua' li'inchu, nu tsa'na e'cuetubeei li'inchu, nu acubeei be'la'nchu, nu tsiqui'beei li'inchu para nú laxu linchu.
66017017	Diose dete' elliebacu' lu chi'i bee arre cua' para nú ri'ibeei tucu nú niarqui' Diose, nu dete' cuenda beei elurnibiya' nú rlu'cu beei lu monstruo cua', hasta nú yalu tucu nú uni Diose.
66017018	Nu una'a enu ulañi'lu, li'inchu necanchu eyeche llene nú rnibiya' lubee arre iliulabe.
66018001	Chenu ulaxu nú ulañia bee nucua', cheela ulañia stucu ángele enu nze'ta laca enza liñibe nu chiqui' rlu'cu ángele quie' poder, nu ellie'nu udu'llie'e diqui lu iliulabe,
66018002	nu chiqui' fuerte uninu: ―Unitilula, unitilula eyeche llene Babilonia nu nee necatsiae xi neca ni' bee beze'lu, nu le'ca necatsiae xi neca ni' ye clasia' bee benechiqui', nu xi neca ni' ye bee iñi enu rcuecu' bee enu necha rna xiñia arqui' bee bene.
66018003	Xne xi neca chenu rdu'niqui sa' bee bene, scua uri'inu eyeche llene ze'e ye bee bene iliulabe para nú ri'i beei ye clasia' eluhuexe, nu bee arre enu nucua'a lu yu iliulabe uri'i eluhuexe cuna eyeche ze'e, nu bee bene enu rri'i berexe lu yu iliulabe unga beella xene equie cuenda' ye clasia' eluhuexe nú reca eyeche ze'e.
66018004	Luze'elá ubenea stucu chi nú uni enza liñibe: ―Uchiu'uhua eyeche cua', li'ihua enu neca bee benea para nú la ri'ihua sa' bee dula nú rri'i bee benecua', nu para nú la nehuana zecahua tucu nú nehuana zeca eyeche llenecua'.
66018005	Xne huaxi añi stula beei nu hasta liñibe riñae, nu la zañi' Diose stulabeei.
66018006	Uri'inuhua bee benecua' tucu nú uri'inubeei beelá bee bene, nu uri'ihua nú ixiubeei chiucu bese másela lunú uri'inu beei beelá bee bene, nu uri'ihua nú chiucu bese másela nehuana zeca beei tucu nú uri'inubeei bee bene.
66018007	Uri'ihua nú nehuana zeca bee bene eyeche llenecua' nu ucuna'hua beei, scua tucu nú ñia nzu arqui'beei uri'i beei nú necha neca, nu tucu nú uri'i bee eyeche cua' elliebacu' chenu unii: “Li'á nzucua'a ca'a xi nzucu tucu reyna, laca una'a zaqui, nu le'ca leca' bichia nú nehuana zecaa.”
66018008	Nu tucutsia bichia tucutse riña nú nehuana zeca bee bene eyeche cua', atibeei, una'beei, zeca beei biñia, nu bichi' beei, chiquibeei xne chiqui' llene neca poder' Diose nú dete' castiya lubee bene eyeche llene cua'.
66018009	Nu bee arre lu iliulabe bee enu uri'i lunú niarqui'tsia, bee enu uri'i eluhuexe, cuna eyeche llenecua', li'ibeei nehuana zeca beei, nu una'beei, chenu lañi'beei llene nú riqui eyeche cua'.
66018010	Nu istu cua'a bee arre cua' equie nú xiquibeei castiya nú reca eyeche cua', nu rnibeei: ―¡Cue'curulu, cue'curulu Babilonia, eyeche llene nú chiqui' unga neca equie! Xne terratuinza uriña castiya'lu.
66018011	Nu bee bene enu rri'i berexe nehuana zeca beei nu una'beei equie cuenda' eyeche llenecua' xne leca' bee bene enu tsi ye nú rutibeei:
66018012	xi neca bee oro, plata, quiee nú ñia rnaa, perla, laquie fiñio, nu laquie seda nú neluu morado, nu ye clasia' bee aca nú ñia rlia nu ye beenú ungache' cuna bee aca fiñio, nu beenú ungache bronce, icu', nu mármol nu marfil.
66018013	Le'ca esquie laca' utibeei canela cuna ye clasia' bee cuana' nú ñia rlia, leca' modo utibeei quiendixi, mirra, perfume, aceite de oliva, harina nú fiñio, trigo, u'na', sanchi, huayu, acareta, nu le'ca la aca' utibeei bee bene.
66018014	Nu le'ca nibeei lu eyeche ze'e: ―¡La lu'cua'lu ye bee elulle'ca nú chiqui' uyu'u arqui'lu, nu ulaxulí ye eluxene'lu cuna ye beenú chiqui' ñia rnaa ulu'culu!
66018015	Bee berexecua' uri'i nú unga xene beei equie cuenda' eyeche llene Babilonia cua', istu cua'a beei equie nú xiquibeei castiya nú zeca eyeche cua', una'beei nu nehuana tsu arqui'beei.
66018016	Nu nibeei: ―¡Cue' eyeche llene cua', cue' eyeche llene cua'! Elu utsuche'e bee bene cuna laquie fiñio, nú neluu nu morado, li'ibeei enu utsuche' cuna oro, cuna perla cuna quiee nú ñia rnaa.
66018017	¡Xne terratuinza ulaxu ye bee eluxenecua'! Ye bee bene enu nza liñi barco, cuna ye bee capitán' barco, cuna yebee marinero nu bee bene enu rri'i riña' lu inzatu', istu ucua'a beei.
66018018	Chenu ulañi'beei llene nú riqui eyeche llene cua', che ubixiali beei nú unibeei: ―¿Leca xunga ulañia'ahua tucu eyeche llene tucu nú neca eyeche quie'?
66018019	Nu che udu'beei yube'cha' equie beei nu runa'beei, nú nehuana seca beei, nu unibeei: ―¡Cue'e! ¡Cue' eyeche llene! Xne equie cuenda' eluxene'e unga xene ye bee bene enu rlu'cu barco, ¡nu terratuinza ulaxu eyeche cua'!
66018020	Che uyene tucu chii liñibe nú uni: ―Pero li'ihua enu nucua'a liñibe, nu li'ihua bee bene' Diose, nu li'ihua bee apóstol nu bee profeta, ñia utsu arqui'hua lunú seca eyeche cua' xne scua rri'i Diose elu usticia'nu equie nú uri'inu bee bene eyeche cua' cuna li'ihua.
66018021	Nu tucu ángele enu chiqui' naaqui uletsa tucu quiee llene, nú rnaa xi rnaa quiee molino nu utsi'quinue lu inzatu', nu uninu: ―Scua tucu nú chiqui' fuerte utsi'quia quiee quie', scua chiqui' fuerte nehuana zeca eyeche llene Babilonia, nu leca'ti lañi' li'i stucu bese.
66018022	La yenea' nú rula bee arpas, ni' bee musica, ni' flauta, ni' bee trompeta bee calle eyeche Babilonia cua'. Nu ni' stucu bee bene leca' ti rri'i riña' eyeche ze'e, nu ni' nú xichi bee molino rri'i riña' la yenea' eyeche ze'e.
66018023	Nu leca' bee bichia nú aca achee nú nu' quii eyeche ze'e, nu la chia' bee bene eyeche llene ze'e, ni' tsa'a chia la ria'a beei, ni' berexe la ria'beei, añinzuca nú chiqui' neca equie bee berexe eyeche cua' lu iliulabe hua'tu, nu uzequienu eyeche llene cua' ye bee bene iliulabe cuna elu uliñi.
66018024	Nu le'ca eyeche cua' udiñi bee bene bee profeta' Diose, cuna bee bene enu nzeli arqui' Diose, no por equie cuenda' eyeche cua' udiñi bee bene beelá bee bene enu unguti lu iliulabe.
66019001	Luze'ela chenu ulañia nu ubenea bee nucua', che fuerte ubenea huaxi bee chi nú uni enza liñibe: ¡Che'tsa Diose! Xne equie cuenda'nu tsila'a bee bene xne rlu'cunu poder. Li'inu riala lu'cu bee bene ula'na lunu nu nii bee bene bedichia' nze'ca lunu.
66019002	Nu li'inu neli neca nú rri'inu nu neli rri'inu elu usticia'nu, nu udete'lanu castiya lu una'a huexe enu uzequienu arqui' bee bene iliulabe cuna equie nú necha rri'inchu, nu uri'ila Diose elu usticia'nu cuna li'inchu para nú ixiunchu nú udiñi bee bene bee bene'nu.
66019003	Nu ubene zecaa nú uni bee chi ze'e: ―¡Che'tsala Diose! Leca' bichia nú laxu llene nú riqui eyeche cua'.
66019004	Nu ye lu alacheta'cu bee bene uxu ze'e nu dacu bee enu nehuañi ze'e, utsulliqui beella ante lu xleta elu nzucu Diose rnibiya' para nú lu'cu beella ula'na lunu, nu unibeella: ―¡Che'tsalá Diose! ¡Bee bedichia' nze'ca neca para li'inu!
66019005	Che ubenea tucu chi enza lu xleta enza nzucu Diose nú uni: Yehua sia bee bene uxu nu sia bee endu' uni'hua bedichia' nze'ca lu Diose, li'ihua enu sibi' lunu, nu rlu'cu ula'na lunu.
66019006	Nu ubenea xi neca chenu rni huaxi chi bee bene, urre xi neca chenu rula huaxi inza, urre xi neca chenu rachu huaxi beziyu', rni: ¡Che'tsalá Diose! Xne rnibiya'lanu Li'inu enu neca Diose'ahua, nu rlu'cu ye elurnibiya'.
66019007	Ñiatsu arquia'ahua, nu llila'ahua nu riala nia'ahua bedichia' nze'ca lunu, xne uriñala bichia nú chia enu neca Cordero' Diose. Nu enu aca una'nu ñia nzuche'la.
66019008	Nu nutulla laquie fiñio nú necache' lino nú lecaxi naa nu rulusiqui'. Nu laquie cua' neca beenú neca nze'ca uri'i bee bene' Diose.
66019009	Chequie uni ángele lua: ―Uquie'e: “Chiqui' ñia neca lu cuenda' bee bene enu nezene' lu tsa'a Cordero' Diose.” Le'ca uni ángele ze'e lua: ―Ninguie' neca Stichia' Diose nú neli neca.
66019010	Che utsulliquia lu ángele ze'e para nú lu'cua ula'na lunu, pero uninu lua: ―La ri'ilu scua xne necatsia tucu nú necalu, xne necatsia enu sibi' lu Diose, tucu nú rri'i beelá bee sa'lu bee enu neli nzenala stichia' Jesucristo. Ulu'cu ula'na lu Diose la ri'ilu scua lua. Xne equie cuenda' Jesucristo nze'ta bee bedichia' nú rni bee profeta.
66019011	Che ulañia nú na'la liñibe nu ulañia tucu huayu niquichi, nu enu nchiucu' equieí lee enu neli sa'alu ye nú rni, nu enu neli neca, nu rri'inu elu usticia'nu tucu nú necane, nu rri'inu xuu tucu nú rialane.
66019012	Nu bee i'culunu rulusiqui' xi rulu quii, nu huaxi corona nzucu equienu, nu tucu parte cuerpo'nu nequie tucu nombre nú lecati ri'i beya' xi rni, tucutsia li'inu nediya'nu xi rni nombre cua'.
66019013	Nu laquie nú nutunu chiqui' nu' rene, nu Stichia' Diose leenu.
66019014	Nu bee sundado'nu enu nucua'a liñibe nzenala li'inu nchiucu' equie bee huayu niquichi, nu nutu bee nze'e laquie fiñio nú niquichi nu leca xinaa.
66019015	Nu ru'unu xiu'u tucu espada nú chiqui' nelatsa, para nú dete'nu castiya bee bene iliulabe, nu cuna bara nú neca hierro nibiya'nu lubee benecua'. Xi neca chenu rta' bee bene equie uva para nú tsi'i, scua dete'nu castiya li'ibeella, castiya nú nze'ta lu Diose, li'inu enu rlu'cu ye poder.
66019016	Nu tetsu' copa'nu nu tetsu' cuchiu'nu nequie bedichia' nú rni: “Arre enu rnibiya' luye bee arre, nu rnibiya'nu luye bee enu rnibiya'nu.”
66019017	Che ulañia tucu ángele enu nzu lu bichia, chiqui' fuerte urixialinu, nu ubixianu bee iñi enu rcuecu' liñibe, nu uni ángele cua' lubeeí: ―Utehua nu uyetesa'hua elu liqui' Diose huaxi nú acuhua,
66019018	para nú acuhua mi' bee arre nu mi' bee bene enu rnibiya' lubee sundado nu mi' bee bene enu nelachi, cuna mi' bee huayu, cuna mi' bee bene enu nchiucu' equie bee huayu, cuna mi' ye bee bene, tanto bee bene enu neca esclavo cuna bee bene enu la aca esclavo, cuna mi' bee bene uxu cuna mi' bee bene enu nere'ne'.
66019019	Che ulañia monstruo cuna bee arre lu iliulabe cuna bee sundado' beei neyete'sa'la beei para nú liunubeei li'inu enu nchiucu' equie huayu niquichi cuna bee sundado'nu.
66019020	Pero che una'tse beenu monstruo ze'e cuna profeta enu uzequienu arqui' bee bene, enu uri'i milagro ante lu monstruo ze'e. Nu equie cuenda' milagro ze'e uzequienu profeta cua' arqui' bee bene enu uzela uquie seña' monstruo cua', nu ulu'cu beei ula'na lu imagen' monstruo cua'. Nu profeta enu uzequienu arqui' bee bene cuna monstruo cua' rucuaa bee nucua' utsi'qui nehuañi beenu lu eyela elu nu' quii nu azufre.
66019021	Nu cuna ye beelá bee bene enu uzucu' nú uni monstruo cua', unguti beei cuna espada nú uchiu'u ru'u bene enu nchiucu' equie huayu ze'e, nu ye clasia' bee iñi ze'e udacubeeí mi' bee nucua' hasta nú ubela'beeí.
66020001	Chequie ulañia nú enta laca tucu ángele enza liñibe nu nzenenu liave ebila, nu le'ca nzenenu tucu cadena llene.
66020002	Nu una'tse ángele ze'e dragón enu neca serpiente hua'tu lee beze'lu nu benechiqui' ullica'cuu ángele ze'e li'i cuna cadena diqui neca tucu mili lana.
66020003	Che utsi'qui ángele cua' beze'lu ebila nu utsacu'ta'nu ru'u ebila ze'e para nu la chiua' beze'lu zequienu arqui' bee bene iliulabe hasta nú za' tucu mili lana, che chiu'u zecai ebila lle'na tiembu.
66020004	Nu ulañia bee xleta nú rnaa xi rnaa xleta' arre, lu xleta ze'e nucua'a bee bene enu unguti' poder para nú lualue lu cuenda' bee bene. Le'ca ulañia espíritu' bee bene enu uchiecu' bee bene lluca equie, equie nú udixiule'e beella Stichia' Diose nu cuna equie cuenda' Jesucristo. Nu li'ibeella né lu'cu beella ula'na lu monstruo ze'e ni'lu imagen'í nu lá zela beella nú aquie seña' monstruo ze'e tequie beella urre yabeella. Nu ulañia nú uhuañi zeca beella lu eluti stucu bese, nu unibiya' beella cuna Jesucristo tucu mili lana.
66020005	Bese quie' neca bese rluti nú uhuañi bee benenguti, pero texcua'a bee benenguti la huañi hasta nú yalu tucu mili lana ze'e.
66020006	¡Nza nze'cae equie cuenda' bee bene enu rluti huañi zeca lu eluti! Li'ibeella leca' xinaa beella ante Diose, nu la atia' beella bese rrucu sino que li'ibeella aca beella ule'ya' Diose cuna Jesucristo nu nibiya' beella cuna li'inu lu tucu mili lana.
66020007	Chenu uza'la tucu mili lana, che la'a zeca beze'lu ebila elu netsei,
66020008	para nú zequienui arqui' ye bee bene iliulabe. Zequienui arqui' Gog cuna Magog, para nú quiete'sa' beella bee bene' beella nu rri'ibeella xuu. Nu chiqui' huaxi neca beella xi huaxi eyuxi ru'u inzatu'.
66020009	Nu nze'ta bee benequie' enza huaxi bee luhuare, nu yete'sa'beei abenchila' elu nucua'a bee bene' Diose, cuna abenchila' eyeche nú chiqui' secanu. Pero desde liñibe xe'la Diose quii para nú chiquilixu ye bee benecua'.
66020010	Nu beze'lu enu uzequienu li'ibeei uyu'u luquii elu nu' azufre, elu le'ca netsela monstruo cuna profeta enu uzequienu bee bene, nu ze'e leca' bichia nú chiu'u beei, nu chiqui' zeca beei castiya nú leca xunga laxu bichia si rula'.
66020011	Che ulañia tucu xleta nú rnaa xi rnaa xleta' arre, llenee nu niquichi. Nu lu xleta ze'e nzucu tucu enu nzucu. Nu ante lu nze'e ulaxulí iliulabe nu liñibe.
66020012	Che ulañia nú ante lu xleta elu nzucu Diose, ze'e nucua'a bee bene enu uhuañi lu eluti bee bene uxu cuna bee enu me'e. Nu uya'la lubee libro nú nequie nombre' beella, nu le'ca uya'la lu stucu libro nú nequie nombre' bee bene enu huañi liñibe. Che ulualu Diose lucuenda' bee benenguti ze'e, lunú xi uri'i cada tucu beella nequie lu libro ze'e.
66020013	Inzatu' udete' cuendae bee bene enu unguti lue, le'ca esquie eluti udete' cuendae ye bee bene enu unguti, uriña bee benequie' lu Diose para nú lualunue lu cuenda' cada tucu beei lunú xi uri'ibeei.
66020014	Che eluti, nu luhuare' bee benenguti, rucuaa bee nucua' uyu'u luquii, lu quii cua' neca eluti rrucu' bee bene.
66020015	Nu luquii ze'e uyu'u bee bene enu la nzucu ichi nombre' lu libro nú rliqui' elunehuañi' bee bene.
66021001	Chenu ulaxu nú ulañia bee nucua', che ulañia tucu liñibe cuqui nu tucu iliulabe cuqui, xne liñibe cuna luyuu iliulabe nú ungache' chenu uquixie iliulabe quie' ulaxuli bee nucua' cuna inzatu'.
66021002	Nu ulañia Jerusalén nú necuqui eyeche llene nú neca stene Diose nze'ta laca enza liñibe elu nzucu Diose. Nzuche'e xi nzuche' tucu una'a enu nzula nú chiaa cuna bene enu chialla.
66021003	Nu fuerte ubenea tucu chi enza nzu xleta' Diose, nú uni: ―Nehuañila Diose leta bee bene. Li'inu huañinu cuna li'ibeella, nu li'ibeella aca beella bee bene'nu, nu li'inu nzunu cuna li'ibeella nu li'inu acanu Diose' beella.
66021004	Nu li'inu ñie'enu ye inza nú unguna' beella lubeella, nu la atia'beella nu la una'beella, nu la nehuana' tsu arqui'beella nu la nehuana' zeca beella, xne ye beenú nehuana ulle'ca beella udetela bee nucua'.
66021005	Nu enu nzucu lu xleta ze'e uni: ―Ye beenú rria'a necuqui neca bee. Le'ca uninu lua: ―Uquie'e bee bedichia' quie', xne bee bedichia' quie' neli necane nu riala nú chili arqui' bee benene.
66021006	Nu le'ca uninu lua: ―Ungala beenú riala nú aca. Li'á neca xi neca letra A nu Z xne tucutsia li'á rnibiya'a hasta chenu uquixie iliulabe nu diqui tiembu. Nu bene enu rrebichi' li'á detea inza nú rliñi elu rliñi inza nú rliqui' elunehuañi' bene hue'lla nu lia hue'llae.
66021007	Bene enu ri'i ana lu dula, li'illa ati'lla ye bee nucua'. Nu li'á aca Diose'lla nu li'illa acalla endua.
66021008	Pero bee bene enu xiqui tsuta' arqui' lunú nzeli arqui' li'á, nu bee enu la chili arqui' li'á, nu bee bene enu riu' arqui' ri'i puro beenú necha neca, nu bee bene enu ruuti bee bene, nu bee bene enu rri'i eluhuexe, nu bee bene enu rri'i elu uliñi, nu bee bene enu rlu'cu ula'na lubee nú seca beei nú neca diose, nu ye bee bene enu rni eluquichia' li'ibeei riala chu'ubeei lu quii elu riqui azufre nu quii ze'e neca eluti rrucu.
66021009	Chequie tucu lu achi bee ángele ze'e bee enu nzene achi bee copa nú achechicu nu'che' achi bee último castiya nú zeca bee bene, tucu bee ángele ze'e ube'ta elu nzua, nu uninu lua: ―Utee ne lubea lulu novia enu chiaa Cordero' Diose.
66021010	Nu equie cuenda' Espíritu Santo unguya' ángele cua' li'á equie tucu dañi llene, nú ayaa. Ze'e ulube'nu lua Jerusalén eyeche llene nú neca stene' Diose nze'ta lacae liñibe elu nzucu Diose.
66021011	Nu rulu eyeche ze'e cuna ellie' Diose. Nu ellie'e ze'e rulu xi rulu ellie' tucu quiee nú chiqui' huaxi seca nú lee jaspe, nu achee xi achee huana.
66021012	Nu abenchila' eyeche ze'e nu' tucu muralla nú llene nu aya nu nuya'e chi'chiucu puerta, nu cada tucu ru'u puerta cua' nzucu tucu ángele, nu cada ru'u bee puerta cua' nequie nombre nú xneca lee chi'chiucu grupo bee bene Israel.
66021013	Nu rlu'cune chuna puerta enza rliñi bichia, nu xuna bee nchiucu' enza ratse' bichia, nu le'ca chuna bee puerta cua' nchiucu' enza norte, nu xunane nchiucu' enza sur.
66021014	Nu simiendo' muralla ze'e necache' chi'chiucu quiee. Nu lubee quiee ze'e nequie nombre' za' chi'chiucu bee apóstol' Cordero' Diose.
66021015	Nu ángele enu uni lua nzene tucu vara nú neca oro para nú texenu eyeche ze'e, cuna puerta'e nu cuna muralla'e.
66021016	Nu cuadrado eyeche ze'e, nu tucu nú stuñii le'ca esquie xexee. Nu ángele ze'e utexene cuna bara'nu nú necache' oro, nu medida' eyeche ze'e neca chiucu mili chiucu ayu'u kilometro nú stuñii, nu xexee, nu cuna nú ayane.
66021017	Che chu utexenu muralla ze'e, nu neru'cue sesenta y cuatro metros tucu nú neca medida nú rtexe bene iliulabe, scua utexe ángele ze'e.
66021018	Nu muralla ze'e necache' quiee nú lee jaspe, nu eyeche ze'e necache' puro oro, xi neca tucu huana nú leca xinaa.
66021019	Nu bee quiee nú necache' simiendu' muralla ze'e nzuche'e cuna huaxi clasia' bee quiee fiñio nú huaxi seca. Nu quiee rluti nzuche' cuna quiee nú lee jaspe, nu quiee rrucu nzuche' cuna quiee nú lee zafiro, nu quiee rriuna nzuche' cuna quiee nú lee ágata, nu quiee tacu nzuche' cuna quiee nú lee esmeralda.
66021020	Nu quiee ayu' nzuche' cuna quiee nú lee ónice, nu quiee xu'cu nzuche' cuna quiee nú lee cornalina, nu quiee achi nzuche' cuna quiee nú lee crisólito, nu quiee xunu nzuche' cuna quiee nú lee berilo, nu quiee quie' nzuche' cuna quiee nú lee topacio, nu quiee chi'i nzuche' cuna quiee nú lee crisoprasa, nu quiee chetu'cu nzuche' cuna quiee nú lee jacinto, nu quiee chi'chiucu nzuche' cuna quiee nú lee amatista.
66021021	Nu ye lu chi'chiucu bee puerta' eyeche ze'e necache' bee cuna chi'chiucu perla, cada perla necache' tucu puerta. Nu calle nú rdete labe eyeche ze'e necache'e puro oro, xi achee tucu vidrio nú rlañi' bene tucu lue nu hasta stucu lue.
66021022	Ni' tucu indu né lañia eyeche ze'e, xne Pa'ahua Diose enu rlu'cu ye poder cuna Cordero'nu li'ibeenu neca beenu indu eyeche ze'e.
66021023	Nu eyeche ze'e la qui'ñia nú du'llie'e bichia ni' guu, xne ellie' Diose nu ellie' Cordero'nu neca nú rdu'llie'e eyeche ze'e.
66021024	Ye bee bene lu iliulabe bee enu utsila'ala huañi lu ellie'e cua', nu bee arre lu iliulabe quie' riñayuu beella bee elu nze'ca nú ñia neca eyeche cua'.
66021025	Bee puerta eyeche cua' leca xunga yacue'e, nu ze'e leca xunga chu'u rula'.
66021026	Ye bee elu nze'ca nú ñia neca uri'i bee bene iliulabe riña eyeche cua'.
66021027	Pero leca xunga riña bichia nú chu'u nú necha neca eyeche cua', le'ca la chu'u bee bene enu rri'i nú necha neca cuna bee bene enu sequienu, sino que chu'utsia bee bene enu nzucu ichi nombre' lu libro nú nzene Cordero' Diose elu nzucu ichi nombre' bee bene enu lu'cu elunehuañi, bee bene cua'tsia chu'u eyeche cua'.
66022001	Le'ca ulube' ángele ze'e lua tucu re'cu nú rliqui' inza nú nehuañi bee bene nú rulu siqui' xi rulu tucu huana. Inza ze'e xiu'u elu nzucu Diose lu xleta'nu nu Cordero'nu.
66022002	Nu rdete re'cucua labe calle nú rdete labe eyeche ze'e. Nu rucuchu re'cu ze'e nzucu aca nú rliqui' elu nehuañi' bee bene, nú rliqui' chi'chiucu clasia' ndixi, nu cada guu rliqui'i yelu clasia' dixi. Nu leca' aca cua' sibi' para nú rri'i yeca bee bene iliulabe.
66022003	Ze'e leca' beenú necha neca, Diose nu Cordero'nu cua'a beella lu xleta' beella eyeche ze'e, nu bee bene'nu lu'cu ula'na lunu.
66022004	Nu ze'e lañi' beella Diose, nu nequie nombre'nu tequiee beella.
66022005	Ze'e la chua' rula' nu la qui'ñia' bee bene quii nu ni' ellie' bichia xne Pa'ahua Diose du'llie'e ze'e, nu ze'e nibiya' beella cuna li'inu diqui tiembu.
66022006	Che uni ángele ze'e lua: ―Bee bedichia' quie' neca bee bedichia' nú neli neca nu riala nú chili arqui' bee benene. Nu Diose Pa'ahua enu rdete' bedichia' lubee profeta para nú nibeella lubee bene, Li'inu uxe'lanu ángele'nu para nú lube' ángele cua' lubee bene'nu lunú yamero nze'ta nú aca.
66022007	Nu Jesucristo uni: ―Yamero nzela ¡Ñia neca lu cuenda' bee bene enu rri'i caso Stichia' Diose nú nequie lu libro quie' nu rixiule'e nú xi nzu aca!
66022008	Li'á Juan, ulañia nu ubenea bee nucua', nu chenu ulaxu nú ubenea nu ulañia bee nucua', che utsulliquia para nú lu'cua ula'na lu ángele enu ulube' bee nucua' lua.
66022009	Pero uni ángele cua' lua: ―La ri'ilu scua. Xne li'á cuna li'ilu iguale sibi'a lu Diose, cuna bee profeta nu cuna bee bene enu rri'i caso nú nequie lu libro quie'. Enze'e ulu'cu ula'na lu Diose.
66022010	Le'ca uni ángele ze'e lua. ―La tsacu' arqui'hua bee bedichia' nú nze'ta lu libro quie', bee bedichia' nú rixiule'e nú xi enta aca, xne yamerotsia nze'ta beenú aca.
66022011	Uzela nú ri'ila bee bene enu necha rri'i lunú necha rri'i beei, nu bee bene enu necha nehuañi huañila'beei lunú necha nehuañibeei lunú la zibi' rri'i beei. Pero bee bene enu rri'i tucu nú rialane rqui'ña nú cheri'ilálla tucu nú riala ri'illa, nu bee bene enu nehuañi tucu nú niarqui' Diose rqui'ña nú chenalalálla nú huañilla tucu nú niarqui'nu.
66022012	Jesucristo uni: ―La lea' nú nzela zecaa nu nzelayua nú liquia lu cada tucuhua lunú uri'i cada tucuhua.
66022013	Li'á neca xi neca letra A nu letra Z. Letra nú rquixie alfabeto, nu rlaxue, xne tucutsia li'á rnibiya'a desde chenu uquixie iliulabe nu ye tiembu.
66022014	Ñia neca lu cuenda' bee bene enu neca xi neca nú uquieela xucu equie nú rri'i caso beella Stichia' Diose, para nú nu' modo chu'u beella enza ru'u puerta eyeche ze'e nu para nú nu' modo nú acu beella indixi nú rayu lu aca nú rliqui' elunehuañi' bee bene.
66022015	Nu ele'ya' eyeche ze'e ria'na bee bene enu riu' arqui' ri'i puro beenú necha neca, bee uliñi, bee bene enu rri'i eluhuexe, bee bene enu ruutisa', bee bene enu rlu'cu ula'na lubeenú seca bee bene nú neca diose, nu ye bee bene enu riu' arqui' nii eluquichia' nu sequienu arqui' bee bene.
66022016	―Li'á, Jesuse, uxe'la ángelea luhua para nú ixiule'enu ye bee nucua' luhua para nú le'ca ixiule'ehuane lu ye bee bene enu nzeli arqui' li'á. Li'á neca mero lli'ñi aca tuxie David, leta bee familia'lla nzela. Nu li'á neca xi neca lucero enu rliñi sila'
66022017	Espíritu Santo cuna enu neca novia' Cordero' Diose rni: ―Utee. Nu bene enu riene' nú rni bee nucua' scua rnilla: ―Utee. Titse bee enu rrebichi', ye'ta nze'e, nu enu niarqui' nu' modo nú hue' nze'e inza nú rliqui' elunehuañi sin nu ixiu nze'e.
66022018	Ye bee bene enu riene' bedichia' nú nequie lu libro quie' lunú nze'ta aca, li'á nia luhua nú tunu nu' tucu bene enu sucu' equie sa'la bedichia' lunú nequie lu ichi' quie', le'ca scua zucu' equie sa'la Diose castiya nú zeca bene ze'e lunú nequie lu libro quie'.
66022019	Le'ca esquie tunu nu' bene enu axi bee bedichia' nú nequie lu libro quie' lunú nze'ta aca, le'ca axi Diose nú rialalla lu aca nú rliqui' elu nehuañi nú rni lu libro quie', nu le'ca la chu'u bene ze'e eyeche' Diose elu rni lu libro quie'.
66022020	Enu nediya' nú neli ye bee nucua', rni: ―Neli nú la lea' nzela. Scua acane niarquia. ¡Detá Jesucristo, utee!
66022021	Jesucristo ri'i nú cha nze'cae lu cuenda' yehua. Amén.
