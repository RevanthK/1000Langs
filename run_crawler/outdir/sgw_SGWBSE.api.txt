40001001	የዳዊትም የአብርኻምም ዘር የኸረ ኢየሱስ ክርስቶስ የትጨነወ ዘር ዝኸታው፦
40001002	(16) ክርስቶስ የዋሪ ኢየሱስ የጨነች፥ ማርያም የፈቸ ዮሴፍ የያእቆብ ኧርቹ፤
40001003	(15) ያእቆብ የማታን ማታን የአልአዛር አልአዛር የኤሉድ
40001004	(14) ኤልዩድ የአኪም አኪም የሳዶቅ ሳዶቅ የአዞር
40001005	(13) አዞር የኤልያቄም ኤልያቄም የአብዩድ አብዩድ የዘሩባቤል
40001006	(12) ዘሩባቤል የሰላትያል ሰላትያል የእስራኤል ሰብ በባቢሎን ሰብ ባቢሎን ገነ በማነዀዮ አንⷀ ተኢኮንያን ተጨነም።
40001007	(11) ኢኮንያን ጐፔመታ የእስራኤል ሰብ ባቢሎን ገነ ማነዀም ቦሰጅዮ ዘበር ተኢዮስያስ ተጨነቦም።
40001008	(10) ኢዮስያስ የአሞን አሞን የምናሴ ምናሴ የኽዝቅያስ
40001009	ኽዝቅያስ የአካዝ አካዝ የኢዮአታም ኢዮአታም የኦዝያ
40001010	(8) ኦዝያ የኢዮራም ኢዮራም የኢዮሳፍጥ ኢዮሳፍጥ የአሳፍ
40001011	(7) አሳፍ የአቢያ አቢያ የሮብአም ሮብአም የሰለሞን
40001012	(6) ሰለሞን ተኦርዮ ምሽት የጨነን የንስ ዳዊት ኧርቹ። ንስ ዳዊት የእሴይ
40001013	(5) እሴይ የኢዮቤድ ኢዮቤድ ሩት የጨነቸን የቦኤዝ ኧርቹ። ቦኤዝ ረአብ የጨነቸን የሰልሞን ኧርቹ።
40001014	(4) ሰልሞን የነአሶን ነአሶን የአሚናዳብ አሚናዳብ የአራም
40001015	(3) አራም የኼድሮን ኼድሮን የፋሬስ ፋሬስም ዛራም ታማር የጨነቸኖ የይኹዳ ደንⷛሎ።
40001016	(2) ይኹዳም ጐፔመታ የያእቆብ ያእቆብ የይስኻቅ ይስኻቅ የአብርኻም ኧርቹ።
40001017	በዝ ኤነት ዘር እንም ተክርስቶስ ቀነሰም የእስራኤል ሰብ በባቢሎን ቲማንዀዮ ዳር አስራርበት ዘሩ። የባቢሎን ሰብ ተማነኾᎌ ከረ ቀነሰም ንስ ዳዊት ዳር አስራርበት ዘሩ። ተንስ ዳዊት ቀነሰም አብርኻም ዳር አስራርበት ዘሩ።
40001018	የኢየሱስ ክርስቶስ ወትጠን ዝካው፦ አዶተታ ማርያም የዮሴፍ ፈቶያም ባነ፤ ዮሴፍም ቴያገባና ማርያም በመንፈስ ቅዱስ ዄት አርዋ ኸረችም።
40001019	የፈቸና ዮሴፍ ወኼ ሰብ ባነ፤ ዀትም ማርያም ዄት አርዋ የኸረች ኸማ ኻረም፤ በሰብ ይፍቴ ያመስትኔ አንሸ የኸሬ ቴያገባናም የሰብም ቴዩድ እክም ይችኔ አሰበም።
40001020	ዝመታ ቲያስብ ይእግዘር መሌክ የዮሴፍ በበርዛዝ ትየንም፤ "አኸ የዳዊት ጥብ ዮሴፍ፥ ⷕት ዄት አርዋ የኸረች ተመንፈስ ቅዱስ የኸሬ የፈቸኸና ማርያም ታገባኔ እናቅመጨናኸ።
40001021	ማርያም ኧርች ትጨንቴ፤ ዀትም ሰበታ ተባጢረዀና ያተርፍኖ የኸሬ የትከምዀት ሽም ኢየሱስ ትውንቴ" ቧረንም።
40001022	ዝም እንም የኸረ እግዘር በነቢ ወኸት ዝካ ቲብር የዝረⷈን ይኸሬው፤
40001023	"አት ዘየ ገረድ ዄት አርዋ ትኸርቴ፤ ኧርች ትጨንቴ፤ ሽመታ 'አማኑኤል' ይውሪቴ።" አማኑኤል ወበር "እግዘር ቲና ጋᎀው" ወበሩ።
40001024	ዮሴፍ ቶሬተታ በትረሳ ግዝየ ይእግዘር መሌክ ባዘዘን ኤነት የፈቸና ማርያም አገፓናም።
40001025	ቢኸርም የበኽር ኧርቸⷕታ ትጨን ዳር ተⷕት ዀጅር አንደመደ፤ ዮሴፍ የትከዀታ ሽም ኢየሱስ ቧረንም።
40002001	በንስ ኼሮድስ ዘበር፥ በይኹዳ ገነ ባነ በቤተልኼም ከተማ ኢየሱስ በትጨነ ግዝየ፥ የዀዀብ ቃር ይⷕሮ ሰብ ኢየሩሳሌም ቸነቦም።
40002002	"የትጨነ የአይኹድ ንስ ኤቴ ነረ? ዀዀብዀት በረንየ አሸነም የዀት ንሰግድኔሌ ቸነነም" ባሮም ተሳሮም።
40002003	ንስ ኼሮድስ ዝኸታ ቢሰማ ግዝየ ጠነቈንም፤ የኢየሩሳሌም ከተማ ሰብ እንም ተኽም ጠነቀኖም።
40002004	ንስ ኼሮድስ የⷀስ አለቃም የይኹዳ ⷅጫ ይⷕሮ ሰብ እንም "ዝኽ ንስ ይኸርቴ የዋሪ ክርስቶስ ይትጨን ቤቴዉ?" ባረም ተሳረኖም።
40002005	-
40002006	ኽኖም "ድረ ተነቢ የዋሪ ቃር ነረ፥ ዝክም ይብር ቃር፤ 'አኸ በይኹዳ ገነ ያነኸ ቤተልኼም ከተማ ተይኹዳ መሪ ስርም አታርስ። የእስራኤል ገነ ሰበና ዜማንቸ ኸረም ይቅየ አት ንስ ታኸ ይወጣቴ' ቧርም ጣᎉም ባነ፤ በዝም የቸነ ዀትም በይኹዳ ገነ በቤተልኼም ከተማ ይትጨንቴ" ባረዊም።
40002007	ኽም ጋᎀ ንስ ኼሮድስ ዀዀብ ይምረምሮ ሰብ ሼመም ጠናኖም፤ ዀዀብ ያሰዊ ዘበርም ከረታም ተሳረኖም፤ ኽኖም ኦደዊም።
40002008	የኽኖ ቤተልኼም ዳር ናኸኖምታነ "ወሮ የትከዀታ ቃር በጨር አጪጎ፤ ትትረኽበዊም እያም ዌትዀ የትከዀታ ኧሰድረ ኸማ ቶዶንሽ" ባረኖም።
40002009	ኽኖም ንስዀታ የባረኖ ቃር በሰሞ አንⷀ ወሮም፤ ቲያሮ ዛኽ የረኔ ዀዀብ ያትየሽኖ ባነ፤ ዛኽ ዀዀብ ቸነም ትከ ኢየሱስ ባነወ መደር ተᎈሬ ቈመም።
40002010	ዀዀብዀታ ቢያዞ ግዝየ ንቃር ሳረኖም ተብራነቆም።
40002011	ቤት ገፖም፥ ትከ ኢየሱስ ታዶተታ ተማርያም ጋᎀ አሰበዊም፤ ይፍት ይፍት ወጠቆም ሰገዶለም፤ ሳጢነዀና ከፈቶም ወርቅ፥ እጣን፥ ከርቤ አበዊም።
40002012	እግዘርም በበርዛዝ "ትከ ያነወ መደር ቱዶዌ የንስ ኼሮድሴ አትወሮ" ባረም አዘዘኖም ባነ፤ ኽኖም ብንጐድ ኤማ ገነዀና ተዠፐሮም።
40002013	የዀዀብ ቃር ይⷕሮ ሰብ ገነዀና ወሮም፤ ተኽም አንⷅ ይእግዘር መሌክ የዮሴፍ በበርዛዝ ትየም ኦደንም፤ "በዝ ግብት ንስ ኼሮድስ የትከ ኢየሱስ ይቈጥኔ ይሸ የኸሬ ትከዀታ ታዶተታ ጋᎀ ጥብጥም ተሳ፤ ግብፅ ገነ ስⷕ፤ ትኑድኸም ዳር በኽሜ ቶራ" ቧረንም።
40002014	ዮሴፍም ትከዀታ ታዶተታ ተማርያም ጋᎀ ጠበጠም በኽም ምሳረ ሰⷈም ግብፅ ገነ ወረም።
40002015	ይፍቴ ከረ እግዘር በነቢ "ኧርቸና ተግብፅ ገነ ጠናዀንም" ባረም ባነ፤ ዝኽ ይኸሬ ዮሴፍ ታበሩሰታ ጋᎀ ግብፅ ገነ ወረም፤ ንስ ኼሮድስ ቲሞት ዳር በኽሜ ቾናም።
40002016	ተኻንⷀ ንስ ኼሮድስ፥ የዀዀብ ቃር ይⷕሮ ሰብ ያታለለዊ ኸማ በኻረ ግዝየ ንቃር ማቸም፤ በቤተልኼምም በዙርያመታ ያነቦ ቀያ እንም ወታደረታ ናኸምታነ፥ የዀዀብ ቃር ቲⷕሮ ሰብ ባጬጐን ኤነት ኧድሜየዀና ዄት ዘበር የመናኖም ተኽም ቦስጥ የኸሮ የርች ወርድ እንም አትⷀጠረኖም።
40002017	በኽ ግዝየ፥ በነቢ ኤርምያስ የትዝረⷈ ዝካ ይብር ትንቢት ኸረም፦
40002018	የኦያት፥ የብⷐም የርቅ ምጥጥ ቃር በራማ ተሰማም፤"ራኼል የደንጋⷕታ በⷈችም፤ ደንⷛመⷕታ የᎀቶፓ የኸሬ ሰብር አናሜ ባረችም።"
40002019	ንስ ኼሮድስ በᎀተ አንⷀ ይእግዘር መሌክ በግብፅ ገነ በበርዛዝ የዮሴፍ ትየንምታነ፥
40002020	"የትከ ኢየሱስ ይቀጥረውዬ የሳበዊ ሰብ የᎀቶ የኸሬ፥ ተሳ ትከዀት ታዶተታ ተማርያም ጋᎀ ጥብጥም እስራኤል ገነ ተዘፐር" ቧረንም።
40002021	ዮሴፍም ተረሳም ትከዀት ታዶተታ ጋᎀ ጠበጠም እስራኤል ገነ ወረም።
40002022	አርኬላዎስ የንስ ኼሮድስ ኧርች ባነ፤ ባባታ መደር ዀት ተረገሰም፤ ዮሴፍ ዝኽ አርኬላዎስ በይኹዳ ገነ የትረገሰ ኸማ ቢሰማ ይኹዳ ገነ ያሬ ሰነፈም፤ ኧዃም በበርዛዝ እግዘር "ገሊላ ገነ ወር" ቢውን ተረሳም ወረም።
40002023	"ናዝራዊ ይውሪቴ" ቧርም በነቢ የትዝረⷈ የትንቢት ቃር ይኸሬ፥ ናዝሬት ይውሪ ከተማ ቸነም ነፐረም።
40003001	-
40003002	በኽ ግዝየ ያጠምቅ የረፐረ ዮኻንስ "ይእግዘር መንግስት ተⷀነበም፤ ንስኻ ግቦ" ባረም በይኹዳ በረኻ ቲዩድ ቸነም።
40003003	ድረ ነቢ ኢሳይያስ "ይእግዘር ኤማ ሰክቶ፤ ሞጣመታ ⷅጥ አምሮ ቲብር አት ሰብ በበረኻ ያኸራ" የዋረን ዝኸታው።
40003004	ዮኻንስም ተጋሜራ ድገር ያረሰዊ ዀጅር ይትኸተር ባነ፤ ናባታ በጠፍር ይታማንድ ባነ፤ ሸረተታም እንጐረቤናም የበረኻ ውየም ባነ።
40003005	በኽ ግዝየ በኢየሩሳሌም ከተማ በይኹዳ ገነ፥ በዮርዳኖስም እኻ ዙርያ ያነቦ ሰብ እንም፥ የዮኻንሴ ይቸኖ ባነ።
40003006	ኽኖም ንስኻ በግቦት በዮርዳኖስ እኻ ዮኻንስ ያጠምቅኖ ባነ።
40003007	የኽርምታነ የኻይማኖት መሪ የረፐሮ የፈሪሳም የሰዱቃም ብዘ ሰብ ይጠመቆዌ የዀቴንየ ቲቸኖ ዮኻንስ አሸኖምታነ፥ "አኹ የሰር ችረ ደንⷛ፥ ተዝ አንⷀ ቲቸን ትእግዘር ማት ታመርጦኸማ ሟን ኦደናኹም?
40003008	ኼታ ውረም ንስኻ የገፓኹ ኸማ ያትየሽ ወኼ ሜና ቶቶም አተዞ።
40003009	'ይና የአብርኻም ደንⷛንደ' በበሮት አትⷛⷘዞ፤ እግዘር ተዝ እምር የአብርኻም ደንⷛ ይውኔ ይዀለ ኧብርኹ።
40003010	ኧዃ ጭን ጌንዞ በጨ ⷅኔ አወኔም፤ ኽም የኸሬ ወኼ ወማ ኤያᎊ ኧጨ እንም አንጭም ብሳት ይᎀⷍሪቴ።
40003011	እያ ዮኻንስ የንስኻ ጥምቀት ብኻ አጠምቅኹ። ትያ አንⷄ ይቸንዀት ጭን በመንፈስ ቅዱስም ብሳትም ያጠምቅኹቴ፤ ዀትም ትያ ይርቅ ንቅ ደረግ ነረን፤ የዀት ጫማታ ዳር ኧጮሬ አንሰራ።
40003012	ዀትም ያዘንርᎌ መንሸ በጀታው፤ ኦድመታ ተጨራ ያዘንርንቴ፤ ስኔመታ በሻት ይዀራንቴ፤ ጋባመታ ቤጠፋ እሳት ይᎀⷍንቴ" ባረም።
40003013	ኽም ጋᎀ ኢየሱስ በዮኻንስ ይጠመቄ ተገሊላ ገነ ዮርዳኖስ እኼ ቸነም።
40003014	ዮኻንስም የኢየሱስ "ዝክሽ ኤኽር፤ እያ ባኸ ኧጠመቄ ባንኸሬ መምር አኸ ብያ ትጠመቄ ይዬንየ ትቸን?" ባረም ይጠመቄ ይዀራን ባነ።
40003015	ኢየሱስ ጭን "ፅድቅ የኸረ ዘንጋ እንም ወቶት ያነብንደ የኸሬ፥ ኧዃሽ ታው፤ ዝካ የኽር" ቲብር ዠᎌረለም፤ ዮኻንስም በዘንጋታ ተስማማም፥ የኢየሱስ አጠመቈንም።
40003016	ኢየሱስ ተጠመቀም ትኻ ቶጣምኸማ ኽምተኽም ሰሜ ተከፈተም፤ ይእግዘር መንፈስ ᎇንየት መሰረም ወንደም በኢየሱስ ᎈር ቲቾና አሸም።
40003017	በኽ ግዝየ "በዀት ይሽሬ ኧረᎃድን ኧርቸና ዝኸታው" ይብር ቃር ተሰሜ ተሰማም።
40004001	ተኽም አንⷄ ኢየሱስ በሼጣን ይትፈተሬ መንፈስ ቅዱስ በረኻንየ ወሰደንም።
40004002	በኽሜ ኢየሱስ አርባ ከረ ዋናም ምሳረ ሸረት ቴበራ ዋረም ባተረ አንⷀ ጓደንም።
40004003	ሼጣን የኢየሱሴ ቸነምታነ፥ "ውረም አኸ ይእግዘር ትከ በኸርኸ ዝኽ እምር ሸረት ኽር ᎄን" ቧረንም።
40004004	ኢየሱስም " 'ሰብ ይረብር ያነ እግዘር ዝረⷈም ባበ ቃር እንም ባንኸሬ እማት በሸረት አንኸረ' ቧርም ጣᎉም" ቧረንም።
40004005	ተኽም አንⷀ ሼጣን የኢየሱስ የትቀደሰ ከተማ ኢየሩሳሌም ወሰደንምታነ፥ በቤተመቅደስ ሪት አቈᎀንም፤
40004006	"ኧግርማኸ እምር ቤጐዳኼ በጀዀና ይትⷀፐሮኬ መሌካታ ይዝዝንኸሸ ቧርም የጣᎋዬ፥ አኸ ይእግዘር ትከ በኸርኸ ተዝ ወስጥንየ ዝገርም ውረድ" ቧረንም።
40004007	ኢየሱስም ዠፐረም የሼጣን " 'ⷘታ እግዘራኸ አትᎋታተን' ቧርም ጣᎉም" ቧረንም።
40004008	ዠፐረም ሼጣን የኢየሱስ በርቅ ቈቶ አወጣንምታነ፥ የዝ አለም መንግስት እንም ንቅነተዀና አትየሸንም፤
40004009	"ይያ ተፌጠምኸም ብትሰግድኒ ዝኽ እንም አብኸሸ" ቧረንም።
40004010	ኽም ጋᎀ ኢየሱስ የሼጣን " 'የⷘታ እግዘራኸ ስግድ፤ እማት የዀትም አገክር' ቧርም ጣᎉም 'ዀርሽ አኸ ሼጣን' " ቧረንም።
40004011	ተኻንⷀ ሼጣን የኢየሱስ ቸንም ወረም፤ መሌካም ቸነቦም የኢየሱስ አⷘⷈረዊም።
40004012	ኢየሱስ ዮኻንስ የጠወጪም ያጐጂም ኸማ በሰማ ግዝየ ገሊላ ገነ ወረም።
40004013	የናዝሬትም ከተማ ቸም፥ በዛብሎንም በንፍታሌምም አውራጃ በባኽር ᎀሬ ያነ ቅፍርናኾም ይውሪ ከተማ ቸነም ቾናም።
40004014	ዝም የኸረ፥ ነቢ ኢሳይያስ፥
40004015	"የባኽርዀቴ ቢወስድ ኤማም ተዮርዳኖስ እኻ ኽወኸት ያነቦ የዛብሎን ገነ፥ የንፍታሌም ገነ፥ የአረማዊ ሰብ ገሊላ፥
40004016	በጠነማ ይረብር ሰብ ንቅ ጬት አሸም፤ የሞት ጠነማ ቦንደወ ገነ ይረብሮም ሰብ ጬት ወጣሎም" ቲብር የዝረⷈን የትንቢት ቃር ይኸር ኸማው።
40004017	ኢየሱስም ተኽ ግዝየ ቀነሰም "ይእግዘር መንግስት ተⷀነበም። ንስኻ ግቦ" ቲብር አትመሮት ቀነሰም።
40004018	ኢየሱስ ተገሊላ ባኽር ᎀሬ ቲያር፥ አሳ ያወጦ ዄት ጐፔቸ ጴጥሮስ ይውሪ ስምኦንም ጐፔመታ እንድርያስም፥ አሳ በባኽር ደን ያወጦᎌ መረበዀና ቲያድጎ አሸም።
40004019	ዀትም "ኔኹ ተኸተሮን፤ እያ ሰብ ተባጢረዀና ታወጦኸማ አሚኹሸ" ባረኖም።
40004020	ኽኖም ኽም ጋᎀ አሳ ያወጦᎌ መረበዀና ቃሰቦም ተⷐተረዊም።
40004021	ተኽም አዳኽሬ ወረምታነ የዘብዴዎስ ደንⷛ የኸሮ እንጐድ ዄት ጐፔቸ ያእቆብም ዮኻንስም አሸም፤ ኽኖም ታባዀና ተዘብዴዎስ ጋᎀ በጀልባ ደን ቾኖም ሽካዀና ይሽካክቶ ባነ፤ ዀትም "ኔኹ ተኸተሮን" ባረኖም።
40004022	ኽኖም ኽም ጋᎀ ጀልባዀናም አባመዀና ታቦም ተⷐተረዊም።
40004023	ኢየሱስ አይኹድ ቢትደመዶᎌ ቤት ቲያትመርም፥ የሰብ እንም ይእግዘር መንግስት ወኼ ወሬ ቲዩድም፥ ሰብም ታነቦ ባሸም ⷀምናት እንም ቲያተርፍ በገሊላ ገነ እንም ውርውር ይብር ባነ።
40004024	ኢየሱስ ሽመታ በሶርያ ገነ እንም ተⷐረም፤ ተብዘ ኤነት ባሸም ተጠበጦም ይጨነቆ ሰብ እንም፥ ጡናት ያነቦ፥ ሲጣር የጠበጠኖ፥ የዙር ባሸ ያነቦ፥ ሰብነተዀና የሸተረቦም እንም የዀትኼ አቸነቦዮምታነ ተባሸዀና አተነፈኖም።
40004025	ተገሊላ ገነ፥ ተአስር ከተማ፥ ተኢየሩሳሌም፥ ተይኹዳ ገነ፥ ተዮርዳኖስ እኻ ኽወኸት የቸነቦ፥ ብዘ ሰብ የኢየሱስ ተⷐተረዊም።
40005001	ኢየሱስ ብዘ ሰብ ቲያⷐትረዊ አሸም ቈቶ ወጣም ቾናም፤ ተማሪመታ የዀትኼ ተⷀነቦም።
40005002	ዝክም ቲብር አትመሮት ቀነሰም፤
40005003	"እማት እግዘር ተስፋ ያመሮኽኖ የትዳሮሎ፤ ይእግዘር መንግስት የኽኖቱ።
40005004	ያዝኖኽኖ የትዳሮሎ፤ እግዘር ያትቋምኖ።
40005005	ⷘራ ኽኖ አፈር እንም ይወርሶ የኸሬ የትዳሮሎ፤
40005006	ይእግዘር ይታዘዞዌ ተⷕነዀና ይትሜኖኽኖ የትዳሮሎ፤ ተመኛተዀና ይንኸቦሸ።
40005007	አፍ ይብሮኽኖ የትዳሮሎ፤ እግዘር አፍ ይበኖሸ።
40005008	ⷕነዀና ንጡኽ የኸረ የትዳሮሎ፤ እግዘር ይዘዊሸ።
40005009	ሻካችኽኖ የትዳሮሎ፤ ይእግዘር ደንⷛ ይወርዮሸ።
40005010	ይእግዘር የታዘዞዌ ጅጓረ ይሰራቦኽኖ የትዳሮሎ፤ ይእግዘር መንግስት የኽኖቱ።
40005011	ብያ የቸነ ቲቀርᎃኩም ቲያሳጅኩም ᎃጥጥ ቃር እንም ፈጠሮም ቲዩዶብኩ አኹ የትዳርኹንኹ።
40005012	ዋጋኹ ብእግዘር ይፍቴ ንቃር የኸሬ የሳርኹም ተብራረቆ፤ ታኹ ይፍቴ የረፐሮ ይእግዘር ቃር ዩዶ ነቢ ዝክም ጅጓረ ሰናቦም" ባረኖም።
40005013	ተኽም አንⷄ ኢየሱስ፦ "የዝ አለም ሰብ አሶ አኹትንኹ፤ አሶ ጭን ቸምናታ በበከረ በንቃር ይታምሸ፤ ተዝ አንⷀ ያትም ቃር ኤያⷘⷍር፤ ወረጀ አወጨም ቃሶም በኧግር ይረጪ።
40005014	"የዝ አለም ሰብ ጬት አኹትንኹ፤ በቈቶ ᎈር የቾና ከተማ ይትሼሜ ኤዀለ።
40005015	ራዝ አተኰሽም በቤት ያነ ሰብ እንም ይትየን ኸማ በስር ይሰሪ ባንኸሬ ወሸር ደᎈᎌምታነ ኤያወሬ።
40005016	የኽክም ሰብ ወኼ ሜናኹ አሰቦምታነ የሰሜ አባኹ እግዘር ያኸብዶዌ ያኹ ጬት በሰብ ይፍቴ የተየ" ባረኖም።
40005017	ኻበም ኢየሱስ፦ "እያ የሙሴ ⷅጫም የነቢ ትምርትም ኧሸሬ የቸነዀ ቃር ኤምሰርኹ፤ ⷅጫ እንም በሜና አወሬ ቸነዀም ባንኸሬ ኧሸሬ አንቸነዀ።
40005018	የውረመና ኧብርኹ አፈር ተሰሜ ቲያልፍ ዳር ⷅጫ እንም በሜና ቴወር ተዝ ተⷅጫ እማተታ ኤሸሪ።
40005019	ሟኒም ሰብ ተዝ እንም ትእግዘር ትዛዝ እርስየዀታ ዳር ቢሸር ዌም ቢች፥ የሰብ የኽክም ቢያትመር፥ ዀት ብእግዘር መንግስት ትንም እርስ ይኸርቴ፤ ⷅጫ እንም ይቾትወም ያትመር ዌም ዩድ ሟኒም ሰብ ቢኸር ዀት ብእግዘር መንግስት ንቅ ይኸርቴ።
40005020	ያኹ ፅድቅ ተሙሴ ⷅጫ አስተማሪም ተፈሪሳም ሰብ ፅድቅ ባንፈዘዘ፥ ይእግዘር መንግስት ስርም አትገቦ ኧብርኹ።
40005021	"በድረ ግዝየ የረፐሮ ሰብ የዋርዮቃር ሰማኹም፤ ዀትም 'አትቅጥር፤ ሰብ የቀጠረምዀታ ፍርድ ይትፈንድወ' ይብርቃሩ።
40005022	እያ ጭን ኧብርኹ፤ በጐፔያታ ይማች እንም ፍርድ ይትፈንድወ፤ የጐፔመታ 'ፌድኤባር' ባረም ይቀርም እንም ባድባቤ ይትፈንድወ፤ ጐፔመታ 'ጋዋ' ባረም ይቀርምዀታ እንም ያዛብ እሳት ፍርድ ይትፈንድወ።
40005023	"ስጦታኸ ኽትም ቢያትⷀንውᎌ መደር ይእግዘር ብታትⷀንብወ ግዝየ ተጐፔያኸ ያነብኸ መራክስ ቢትዘገድኸ፥
40005024	ይእግዘር ቲቤ ያቸነዀን ስጦታ አውራንም የጐፔያኼ ወርም ብደርም ተዀት ተሳከት፤ ተኽ አንⷀ ተዘፐርም ያቸነዀን ስጦታ ይእግዘር አትቀንብ።
40005025	"ባላጋራኸ ⷈሰሰናኸም ተዀት ጋᎀ የፍርድ ትታር አፍጥርም ቤማም ተሳከት፤ ባንትሻከትኸ ባላጋራኸ የዳነ ዳነም የፎሊስ ያⷀፕርኸ፤ አኸም ወኽኔ አገᎌም ያጅከ።
40005026	ውረም ኧብርኸ አት ሜንዞ ቴተርፍ ከሳኸ ካስኸም ትትጀፕር ዳር ተዛ ቶኽኔ ስርም አትወጣ" ባረም።
40005027	ኢየሱስ፦ "ድረ የረከብኹኸማ ዀጅር አትድምዶ የዋሪ ኸማ ሰማኹም።
40005028	እያ ጭን ኧብርኹ ያነ ይሽቴንየ አሸም የትሜነና በኸረ ኽጋᎀ ዀት በⷕነታ ተምሽትⷕታ ዀጅር ደመደም።
40005029	ከነ ኤናኸ ባጢር ቢያቾትኸ ኦጣም ቋሽን፤ ᎃራ ሰብነታኸ ባዛብ እሳት ቢቋሺየታ፥ ተሰብነታኸ አተታ ቢጐድል ይፈዝኸ።
40005030	ከነ ኧጃኸ ባጢር ቢያቾትኸ ኧርጥም ቋሽን፤ ᎃራ ሰብነታኸ ባዛብ እሳት ቢቋሺየታ፥ ተሰብነታኸ አተታ ቢጐድል ይፈዝኸ" ባረም።
40005031	ኢየሱስም "ድረ 'ምሽተታ ይገፍሬ የሸ ሰብ እንም የገፈረወ የጥፈት ወረቀት ያብና' ቧሪም ባነ።
40005032	እያ ጭን ኧብርኹ ሟኒም ሰብ ምሽተታ ትንጐድ ምስ ዀጅር ትትደምድ በረከበና ባንኸሬ ኤግፍና፤ ትንጐድ ሰብ ዀጅር ታትደምድ ቢገፍና ተሟኒም ሰብ ዀጅር ትደምድኸማ ያሜና፤ የገᎈርያም ምሽት ያገፓ እንም ተሟኒም እሽታ ጋᎀ ዀጅር ደመደም" ባረም።
40005033	"የድረ ሰብ 'በቴየ የትሟከትኹዊ ይእግዘር አምሮ ባንኸሬ በጥረ አንተነኹ' የዋሪ ኸማ ሰማኹም።
40005034	እያ ጭን ኧብርኹ ስርም እንተነኹ፤ በሰሜም እንተነኹ፤ ሰሜ ይእግዘር ዙፋኑ።
40005035	ባፈርም እንተነኹ፤ እግዘር ኧግረታ ያቈመወው፤ በኢየሩሳሌም እንተነኹ፤ የርቅ ንስ ከተማው።
40005036	እማት የነራኸ ድገር ነጨ ዌም ጥር ታሜዬ ኤኸንኸ የኸሬ በገጋኸም እንተነኸ።
40005037	ትዝረⷍን ቃር ውረም በኸረ 'እንክ'፥ አንኸረ ቃር በኸረ 'አንኸረ' በር፤ ተዝ ውጤ የኸረ እንም ተሼጣኑ" ባረም።
40005038	ኢየሱስም፦ "ድረ 'ኤን ያፈንጠ ኤን አᎋርጪ፤ ስን የሰፐረ ስን ስውሪ' የዋሪ ኸማ ሰማኹም።
40005039	እያ ጭን ኧብርኹ፥ ᎃጥጥ ይቾትብኹ ሰብ አጅግ አትዘፕሮለ፤ የኽርምታነ ከነ ወኸታኸ የተፋናኸ በኸረ ዘፕርም ራ ወኸታኸ አውን።
40005040	አት ሰብ ሸሚዛኸ ይወስዴ ሸም ቢⷈስስኸ፥ ኮትማኸ ይወስድኸማ ቴለ።
40005041	አት ሰብ 'ትያ ጋᎀ ቀሪ ኤማ ወር' ባረም ቢጠብጥኸ፥ ግብት ኤማ ድብርም ወለ።
40005042	የጨቈሰናኸም ሰብ አብ፤ ታኸም አጅግ ይወስዴ ይሸ ሰብ ቢረብር አትዀራን" ባረም።
40005043	"ድረ 'አበጐዳኸ ንመድ፤ ጠላታኸ ጥራ' የዋሪ ኸማ ሰማኹም።
40005044	እያ ጭን ጠላታኹ ንመዶ፤ ይሰድቦኩኽኖ ዳሮ፤ ይጠሮኩኽኖ ወኼ ዘንጋ አምሮሎ፤ ᎃጥጥ ይቾቶብኩም ያሳድዶኩምኽኖ ጠሎት አምሮሎ ኧብርኹ።
40005045	"ዝካ ባመነኹ በሰሜ ያነ አባኹ ደንⷛ ትኽሮሸ። ዀት ዮኼም የᎇሼም ሰብ ጬተታ ያወጣ፤ የኽክም የፃድቃንም የባጢረተነም ሰብ፥ ዝራበታ ያዘርብ።
40005046	እማት ይረምዶኩኽኖ በረመድኹ ትእግዘር ትረኽበዊ ወኼ አጅግ ምቃሩ? ባጢረተነኽ ሰብ ዝክሽ ያመሮ አንኸረዌ?
40005047	እማት የደቦዋኹ ወጌምት ብቲቦ ምር ብርጫ ቃር ቾትኹም? እግዘር ኤⷕሮ አረማዊ ሰብ ዳር የደቦዀና ወጌምት ይቦ አንኸረዌ?
40005048	ኧጋ አኹ የሰሜ አባኹ እግዘር ቅዱስ የኸሬ አኹም በሜናኹ ጥርር ኽሮም ንበሮ" ባረም።
40006001	ኢየሱስም፦ "በኸጥነት ሰብ ይዥኒሸ ቤትኹ ወኼ ሜናኹ በሰብ ይፍቴ ተቶቶት ተጤፖ፤ ኻባንኸረ በሰሜ አባኹ በጔቴ ዮኼ አጅግ አትረኽቦ።
40006002	"ያጐነን ትቲብ አይኹድ ቢትደመዶᎌ ቤትም ቤማም ሰብ ኧዥተቦ ያⷛግዞንደሸ ባሮም ይቦ ኸጣ ሰብኸማ አኸም ይዥኒሸ ቤትኸ የኽኖ ኸማ አታሚ፤ የውረመና ኧብርኹ ኽኖ ጭን አጅገዀና በተሮም ተⷀፐሮም።
40006003	-
40006004	አኸ ጭን ያጐነን ትቲብ ሺምም አብ፤ ከነ ኧጃኸ ይቾትን ቃር ራ ኧጃኸ ኤኻር፤ በሽᎃቸር ያዥ አባኸ እግዘር ዮኼ ሜናኸ አጅግ ይዝራጋም በᎃራ ኧጀታ ይካስኸሸ" ባረም።
40006005	ኢየሱስም፦ "ጠሎት ትታመሮ ኸጣ ሰብ ኸማ አትኽሮ፤ ኽኖ ሰብ ያዥሮዌ አይኹድ ቢትደመዶᎌ ቤትም ቤማም ቈሞም ጠሎት ያመሮዌ ይሽኖ፤ የውረመና ኧብርኹ ኽኖ አጅገዀና በዝሜ ተⷀፐሮም።
40006006	አኸ ጭን ቤታኸ ግባም ወዝገባኸ ኧጭም በሰሜ ያነ አባኼ ጠሎት አሚ፤ በሽᎃቸር የቾቺ ቃር እንም ያዥ አባኸ እግዘር በᎃራ ኧጀታ ይካስኸሸ።
40006007	"አኹ ጠሎት ትታመሮ የአረማዊ ሰብኸማ እክም አትዛሮ፤ ኽኖ በዛሮተዀና የቸነ እግዘር ይሰማኖ ቃር ይመስኖ።
40006008	አኹ ጭን ያትⷈሽኹ ቃር እንም ታትጨሰዊም አባኹ በተረም ይⷕር የኸሬ የኽኖ ኸማ አትኽሮ።
40006009	አኹሽ ይእግዘር ዝካ ጠሶ፤ 'በሰሜ ትረብር አባንዳ እግዘር ሽማኸ ንቅ የትቀደስ፤
40006010	መንግስታኸ የተን፤ ፍቃዳኸ በሰሜ የኸረም ኸማ የኽክም ባፈር የኽር።
40006011	የኳ ሸረተንዳ አኸ ናመንደ።
40006012	ይናም ᎇሼ የዋሮንደ አፍ ንብነኸማም፥ አኸም ባጢረንዳ አፍ በርንደ።
40006013	ተᎃጥጥ አትርፍንደ ባንኸሬ፥ በፈተና አታግባንደ፤ (መንግስትም ደረግም ክብርም የዘላለም ያኸው አሚን።)'
40006014	"ᎇሼ የዋሮኩ ሰብ አፍ ብትብሮ የሰሜ አባኹ ያኹም ባጢራኹ አፍ ይበርኹሸ።
40006015	ᎇሼ የዋሮኩ ሰብ ጭን አፍ ባትብሮ፥ የሰሜ አባኹ እግዘር ባጢራኹ አፍ ኤብርኹ" ባረም።
40006016	ኢየሱስም፦ "ጦም ትትጦሞ ያታት ኸጣ ሰብ ኸማ አትሽተሮ፤ ኽኖም ይጦሞ ኸማ የሰብ ያትⷐሮዌ ይፍተዀና ያጠፎ፤ የውረመና ኧብርኹ ኽኖ ᎃራ አጅገዀና ተⷀፐሮም።
40006017	-
40006018	አኸ ጭን ጦም ትትጦም በሰሜ ያነ አባኸ እግዘር የዥንኸ ባንኸሬ ሰብ ያዥንኼ ይጦም ሰብ ምሴትኸ አትጣ፤ ነራኸ ተቀባ፤ ይፍታኸ ታጠብ፤ በሽᎃቸር ያዥ እግዘር በᎃራ ኧጀታ ይካስኸሸ" ባረም።
40006019	ኢየሱስም፦ "ንቅስ ቢወራን ᎄሸ ቢብርም ኔባም ኸነም ቢወስድን በዝ አፈር ዱንያ ጥ አታሚ።
40006020	የኻ ሟሬ ንቅስ ቤወራን ᎄሸ ቤብር ኔባም ኸነም ቤወስድብኸ መደር በሰሜ ዱንያ ጥ አሚ።
40006021	ዱንያኸ ባነወ መደር ⷕናኸ በኽሜ ይኽርሸ" ባረም።
40006022	ኢየሱስም፦ "የሰብነት ብርኻን ኤኑ፤ ኤናኸ አፍያ በኸረ ሰብነታኸ ብርኻን ይኸር።
40006023	ኤናኸ ቢያⷅኸ ጭን ሰብነታኸ እንም ጠነማ ይኸር፤ ኧጋ ብርኻን ያዥ ሰብነታኸ ጠነማ በኸረ ጠነማዀታ መምር የባሰ ጠነማ ይኸርብኸ" ባረም።
40006024	ኢየሱስም፦ "የዄት ⷘታ ወትገዛ ይዀለ ሟኒም ሰብ ኤነ፤ ያተታ ይረምድ ያተታ ይጠራ፤ ዌም ያተቴ ያር ያተታ ይቀርጥ፤ የኽክም ዱንያ ይረምድ ሰብ ይእግዘር ወትገዛ ኤዀለ" ባረም።
40006025	"የኽ የኸሬ እያ ኧብርኹ 'ምር ኧበራቴ ምር ኧሰጭቴ' ዌም 'ምር ኧትኸተርቴ' ቤትኹ የርብረት አትጠነቆ። ተሸረት ነብስወት፥ ተዀጅርም ሰብነት ኤይርቅዌ?
40006026	እንዴ የሰሜ አንᎋ ኧዞ፤ ኤዘሮ፥ ኤያድዶ፥ በሻትም ኤያወሮ፤ ቢኸርም የሰሜ አባኹ እግዘር ያበራኖ፤ ኧጋ አኹኽ ተዝ አᎋ አትርቆዌ?
40006027	ታኹ ተጨነቀም ተመታ አት ኽነ ይደብሬ ይዀለ ሟኑ?
40006028	የዀጅርኽ የምር ትጨነቆ? የጀᎈረ ማማ መምር ይረሞ ኸማ አትያሮም ኧዞ፤ ኽኖ በሜና ኤⷀጦ፤ ኤሰርቦ።
40006029	ቢኸርም ያኹ ኧብርኹ ንስ ሰለሞንም በርቅነተታ እንም ተዝ ማማ ያተታ ኸማ አንትኸተረ።
40006030	በጀᎈረ ያነ ሰር ኧኳ ነማም ነገ ይጠርቅም ብሳት ይረድድ፤ እግዘር የጀᎈረ ሰር ዝካ ይሽር ቃር ያኸድር በኸረ ኧጋ አኹ ብእግዘር ኧመሮት ⷀመናኹም ባንኸሬ እግዘር ያኹ ተዝ ማማ ይርቅ ኤያኸድርኹዌ?
40006031	ኼታ 'ምር ንበራነቴ? ምር ንሰጭነቴ?' ዌም 'ምር ንትኸተነቴ?' ቤትኹ አትጠነቆ።
40006032	ዝኽ እንም አረማዊ ሰብ በርቅ ተመኛት ይሰቦ፤ አኹ ዝኽ እንም ያትⷈሽኹ ኸማ የሰሜ አባኹ እግዘር ይⷕር።
40006033	አኹ ጭን ብደሮም ይእግዘር መንግስትም ፅድቅም ሳቦ፤ እንጐድ ቃር እንም ይትደበንኹሸ።
40006034	ነገ የገገታ ይትጨነቅ የኸሬ የረገ አትጠነቆ፤ የከረዀት ᎃጥጥነተታ ይጣለሸ" ባረም።
40007001	ኻበም ኢየሱስ፦ "ባኹ ኤᎈርጅብኩኸማ፥ በሟኒም ሰብ አትፍርዶ፤
40007002	ብንጐድ ሰብ ብትፈርዶᎌ ፍርድ ኤነት ይᎈርጅብኩቴ፤ ብትሰፍሮᎌ ና ይሰᎋርብኩቴ።
40007003	በፔያኸ ኤን ያነ ቅንቅት የምር ታዥ? በገጋኸ ኤን ያነኽ ግንድ የምር አታዥ?
40007004	ባኸ በገጋኸ ኤን ግንድ ታነ፥ የጐፔያኸ 'ቴናኸ ቅንቅት ናውጣንኸ' መምር ትውን?
40007005	አኸ ኸጣ፥ ብደርም በገጋኸ ያነ ዬናኸ ግንድ ኦጣ፤ ተኻንⷀ በጐፔያኸ ኤን ያነ ቅንቅት ታወጤ ተጨር ይተየኸሸ።
40007006	"የትቀደሰ ቃር የግየ አታቦ፤ ተዠፐሮም ያኹ ይረክሶኩ። እንቁማኹ ባበⷛር ይፍቴ አትቃሶ፤ በግረዀና ይረቅጠዊ" ባረም።
40007007	ኢየሱስም፦ "ጠሶ ያውኩሸ፤ ሳቦ ትንኸቦሸ፤ ወዝገብም ድርጎ ይክᎋችንኩሸ።
40007008	የጨቈሰ እንም ይትⷀፐር፤ የሸም ይረኽብ፤ ወዝገብም የደነገ ይከᎋችነ።
40007009	ታኹ አት ሰብ ኧርቸታ ዳቦ ቢጨስን እምር ይውን ሟኑ?
40007010	አሳ ቢጨስንኽ የሰር ችረ ይውንዌ?
40007011	አኹ ᎇሼ ሰብ በኸርኹሜ የደንⷛኹ ወኼ ዘንጋ አቦት በኻርኹ፥ ኧጋ በሰሜ ያነ አባኹ የጨቈሰን መምር ይርቅ ወኼ ዘንጋ ኤይውን?
40007012	ሰብ 'ይያ ዝካ ያሚኒ' ትብሮ እንም አኹ የኽክም የኽኖም አምሮሎ፤ የሙሴ ⷅጫም የነቢ ትምርት ይብር ዝኸታው" ባረም።
40007013	ኢየሱስም፦ "በጠብብ ወፈንቻ ግቦ፤ የጥፋቴ ይወስድ ወፈንቻ በትት ኤማመታ በትቱ፤ በዀትም ይገቦ ብዘሮ።
40007014	ኤያም ይዀርᎌ መደር ይወስድ ወፈንቻ ጭን ጠብቡ፤ ኤማመታ ያጀግርቃሩ፤ ይረኽውንም ቀሪ ሰቡ" ባረም።
40007015	ኢየሱስም፦ "ታሰተነ ነቢ ተጤፖ፤ ኽኖ የጤ ጎጋ ተኸተሮም ጤ ይገዶዬ ይቸኖ ቀወረኸማሎ።
40007016	አኹ በሜናዀና ትኻሮዮሸ፤ ተሶኽ ወይን ትምᎄረᎌረ ሸብራ ኤረቅᎁ።
40007017	የኽክም ወኼ ኧጨ ወኼ ᎇስር ያᎊ፤ ᎃጥጥ ኧጨ ᎃጥጥ ᎇስር ያᎊ።
40007018	ወኼ ኧጨ ᎃጥጥ ᎇስር ᎃጥጥ ኧጨ ወኼ ᎇስር ኤያᎊ።
40007019	ወኼ ᎇስር ኤያᎊ ኧጨ እንም አንጭም ብሳት ይዀሬ።
40007020	አሰተነ ነቢም የኽክም በሜናዀና ትኻሮዮሸ።
40007021	በሰሜ ያነ አባና ፍቃድ ያሜዀት ይእግዘር መንግስቴ ይገባቴ ባንኸሬ እክም 'ⷘታኖ ⷘታኖ' ይብሬ እንም ይእግዘር መንግስቴ ኤገባ።
40007022	በፍርድ ከረ ብዘኽኖ 'ⷘታንዶ በሽማኸ ትንቢት አንዝረⷈነዌ? በሽማኸ ሲጣር አናወጣነዌ? በሽማኸ ብዘ ወግ ቃር አንቾትነዌ?' ይብሮንቴ።
40007023	እያም በኽ ከረ 'ስርም አንⷕርኹ፤ አኹ ባጢረተነ ትያ ኧሰኹ' ኧብኖቴ" ባረም።
40007024	ኢየሱስም "ዝም ቃረና፥ ሰማም የታዘዘ እንም ቤተታ ብምር ᎈር ያረሸ አዮ ሰብ ይመስር።
40007025	ዝራብ ዘነበም፤ የደገም እኻም ወረወም፤ ንፋስም ቸነም ገፏንም፤ ቢገፏንም ቤትዀት ብምር ᎈር ያረሰውዬ አምᎄጠቀ።
40007026	ዝም ቃረና ሰማም ኤታዘዝ ሰብ እንም ቤተታ ባሻዋ ᎈር ያረሸ ጋዋ ሰብ ይመስር።
40007027	ዝራብ ዘነበም፤ የደገም እኻም ወረወም፤ ንፋስም ቸነም ገፏንም፤ ቤትምዀት ኽመጋ ወጠቀም፤ ውጣⷀመታ ያትሸንፍ ባነ" ባረም።
40007028	ኢየሱስ ዝኽ ባረም ቲጀፕር ሰብ እንም በቃረታ ወግ ኸረቦም።
40007029	ወግም የኸረቦ ዀት የኽኖ ⷅጫ ባሪቅ ኸማ ቴኸር፥ የዳነኸማ ያትመኖ የረፐረ የኸሬው።
40008001	ኢየሱስም ተቈቶ ቲወርድ ግዝየ ብዘ ሰብ ተⷐተረዊም።
40008002	አት የቃላ ባሸ የጠወጠን ምስ ቸነም ቢፍተቴ ወጠቀምታነ፥ "ⷘታኖ በሳረናኸ ታተርፌዬ ይኸንኸ" ባረም ጨቈሰንም።
40008003	ኢየሱስ ኧጀታ አቸነም ᎃሻሸንምታነ "እያ ይሽሬ፤ አኸም ትረፍ" ቧረንም፤ ዀትም ኽመጋ ባሸታ ገᎈረንም።
40008004	ተኻንⷀ ኢየሱስ የምስዀት "እያ ያተነፍከ ኸማ የሟኒም ሰብ እኖድኸ፤ ቢኸርም ወርም ሰብነታኸ የⷀስ አተዥኖ፤ ትረፎታኸ የሰብ ምስክር ይኸሬም ሙሴ ያዘዘ ኽትም ይእግዘር አትቀንብ" ቧረንም።
40008005	ኢየሱስ ቅፍርናኾም ከተማ በገፔ አት የሮም ገነ መቶ አለቃ የዀትኼ ተⷀነበምታነ፥
40008006	"ⷘታኖ ሜነነና ሽባ ኸረም ንቃር ቶቀሰም በቤት ተገተረም" ባረም ያተርᎋኔ ጨቈሰንም።
40008007	ኢየሱስም "እያ ተንትዀ አትርᎋንሸ" ቧረንም።
40008008	የመቶ አለቃምዀት ዠፐረም "ⷘታኖ በቤተና ወፈንቻ ትገቤ አንሰናዀ ቃርንዀ። ቢኸርም እማት ትረፍ ᎄን፤ ሜነነና ተባሸታ ይትረፍሸ።
40008009	እያም ገገና ትያ በᎈር ባነቦ አለቃ ኧታዘዝ ሰብንዀ፤ ትያም ቦስጥ ያነቦ ጋዘነ ነረቦ፤ አተታ ወር በባዀን ያር፤ አተታ ኔኸ በባዀን ይቸን፤ ሜነነመና ዛታ አሚ በባዀን ያሜ" ቧረንም።
40008010	ኢየሱስ ዝኽ ሰማምታነ ወግ የኸረዌ የትⷐተረዊ ሰብ፦ "የውረመና ኧብርኹ ተእስራኤል ዝካ ንቅ እምነት ያነን ሰብ አነከብዀ።
40008011	እያ ኧብርኹ ብዘዀና ተረን ተተት ይቸኖቴ፤ ተአብርኻም ተይስኻቅ ተያእቆብ ጋᎀ ብእግዘር መንግስት ይቾኖቴ።
40008012	ይእግዘር መንግስት ግቦት የረፐረቦ የእስራኤል ሰብ ጭን በውጤ በጠነማ ይቋሽዮቴ፤ በኽሜ ብⷐም ስን አትፏጦትም ይኸርቴ" ባረኖም።
40008013	ዠፐረም ኢየሱስ የመቶ አለቃዀት "ወር፥ ያመርኸም ኸማ የኽንኸ" ቧረንም። ሜነነታ ኽመጋ ተነፈም።
40008014	ኢየሱስ የጴጥሮስ ቤት ገፓም፤ የጴጥሮስም አማት መⷈረችም በትገተረቼ አሸናም።
40008015	ቸነም ኧጀⷕታ ቢᎃሻሽና ትመⷍር የረፐረ ገፈረናም አፍያ ኸረችም፤ የዀትም ተረሳችም አዋዘረቸንም።
40008016	ቲመሽም፥ ሰብ ሲጣር የጠበጠኖም ብዘ የⷀመኖ ሰብ የኢየሱሴ አቸነቦም፤ ዀትም በቃረታ ሲጣር አወጣም፤ የⷀመኖም ሰብ እንም አፍያ ኤፐም።
40008017	ዝካ ባምሮተታ በነቢ ኢሳይያስ፥ "ዀት ⷀምናተንዳ ተⷀፐረም፤ ባሸመንዳ ጮረም" የዋሪ ትንቢት ኸረም።
40008018	ኢየሱስ ብዘ ሰብ በትⷐተረውዬ ቢያዥ የተማሪየታ የባኽር ኽወኸት ይትⷘኖዌ አዘዘኖም።
40008019	ተኽ አንⷀ አት የሙሴ ⷅጫ አስተማሪ ቸነም "አስተማሪዮ አኸ ታርወ መደር እንም ንትኸተርኸ" ቧረንም።
40008020	ኢየሱስም "የቀወረ ጐጀ ነረኖ፤ የሰሜ አንᎋም ቤት ነረኖ፤ የሰብ ትከ ጭን ገገታ ይጠቅርወ ዌም ያᎊወ መደር ኤነን" ቧረንም።
40008021	ተተማሪየታ አተታ "ⷘታኖ በተርዀም ወርዀም አባና ኧᎀⷌ ፍቅድኒ" ቧረንም።
40008022	ኢየሱስም "አኸ ይያ ተኸተሬ፤ ይሞቶኽኖ የᎀቶኽኖ ይᎀኮዬ ታቦዮ" ቧረንም።
40008023	ኢየሱስ በጀልባ ቲገባ ተማሪየታ ተⷐተረዊም ገፖም።
40008024	በባኽር ᎈር ቲያሮ ኽመጋ ንቅ እምᎇርቢት ተረሳም፤ የጀልባዀት ሸᎈረንም፥ ኢየሱስ ጭን ንየም ባነ።
40008025	ተማሪየታ ተⷀነቦምታነ "ⷘታንዶ አነቅነም፤ አትርፍንደ" ባሮም ቦሬተታ ነሰዊም።
40008026	ዀትም "አኹ ብእግዘር ኧመሮት ያነሰናኹ ሰብ፥ ትሰርፎ የንቃሩ?" ባረኖም፤ ተኻንⷀ ተረሳም ንፋስም ባኽርም አጥራቀረም ገብ በሮ ባረም፤ ንፋስም ባኽርም ገብ ባሮም።
40008027	ሰብኽኖ "ዝኽ ምር ኤነት ሰቡ? የንፋስም የባኽርም ይታዘዞነ" ቲብሮ ወጉ ባሮም።
40008028	ኢየሱስ ተባኽር ኽወኸት ጌርጌሴኖን ገን በቸነ ግዝየ ሲጣር የጠበጠኖ ዄት ሰብ ተᎀገማ ግፔ ወጦም ተራከበዊም፤ ኽኖም የሰብ ይደርጎ ᎇሼ ሰብ ባነቦ፤ በኽኖ የቸነ ሰብ ኤማ ያሬ በከረም ባነ።
40008029	ኽኖም የኢየሱስ "አኸ ይእግዘር ትከ ቲና ምር ትሸ? ግዝየንዳ ቴሰራ ታጨንቅንዴ ዝኼ ቸነኸምዌ?" ቲብሮ አኸኖም።
40008030	ተኽኖ በኸች ብዘ አበⷛር ተደመዶም ሰር ይበሮ ባነ።
40008031	ሲጣርም ኽኖ "ታወጣንደ በኸረ ኸዳሽ በኽ በትደመዶ አበⷛር ንገባኔ ፍቅድንደ" ባሮም ጨቈሰዊም።
40008032	ኢየሱስም "ወሮ" ባረኖም። ሲጣርኽኖም ተዛ ሰብ ወጦም በአበⷛር ኽኖ ገፖም፤ ዛ የትደመዶ አበⷛር እንም ተሰቻ ተረሶም የባኽር ᎀሬ ዘከሮም በባኽር ደን ገፖም ᎀቶም።
40008033	የአበⷛር ኽኖ ዜማንቸም ሰከቦም ከተማ ወሮም፤ ሲጣር ጠበጠኖም የረፐሮ ሰብም ቃር የዝም ዘንጋ እንም ኦዶም።
40008034	ተኽም አንⷀ የከተማ ሰብ እንም ኢየሱስ ያዘውዬ ወጦም፤ ባሰበዊም ጋᎀ "ተገነንዳ ውጣንደ" ባሮም የኢየሱስ ጨቈሰዊም።
40009001	ተኽ አንⷀ ኢየሱስ በጀልባ ገፓም ተባኽር ተⷘናም የገገታ ከተሜ ቸነም።
40009002	በኽሜ አት ሺባ ምስ በሳንሳ ጮሮም የዀትኼ አቸነቦም። ኢየሱስም እምነተዀና አሸምታነ የሺባዀታ "ኧርቸኖ በርታ፥ ባጢራኸ ተፋቀንኸም" ቧረንም።
40009003	ኽም ግዝየ ተⷅጫ አስተማሪ አታተዀና በⷕነዀና "ዝኽ ምስ እግዘር ይቀርም" ባሮም።
40009004	ኢየሱስም የⷕነዀና ቃር ኻረም፦ "የምር በⷕናኹ ዝኽ ᎃጥጥ ዘንጋ ታስቦ?
40009005	'ባጢራኸ ተፋቀንኸም' ተበሮት ዌም 'ተሳም ወር' ተበሮት ኤተታ ይፈዝ?
40009006	ቢኸርም የሰብ ትከ ባጢር አፍ ይብሬ ባፈር ደረግ ያነን ኸማ ኻሮ" ባረኖም፤ ኽመጋ የሺባ ምስ "ተሳ፤ ሳንሳኸ ጠውርም ቤታኸ ወር" ቧረንም።
40009007	ምስምዀት ተረሳም ቤተታ ወረም።
40009008	ሰብም ዝኸታ አሰቦምታነ ወግ ኸረቦም፤ ዝም ደረግ የሰብ ያበ እግዘር ሽር የስራን ባሮም።
40009009	ኢየሱስ ተኽ መደር ተረሳም ቲያር ቀረጥ ቢቈርጭᎌ መደር ማቴዎስ ይውሪ ምስ በቾኔ አሸንምታነ "ተኸተሬ" ቧረንም፤ ማቴዎስም ተረሳም ተⷐተረንም።
40009010	ኢየሱስ በማቴዎስ ቤት ሸረት ቲበራ ብዘ ቀረጥ ይቀርጦም ባጢረተነም ሰብ የዀትኼ ቸነቦም፤ ተኢየሱስም ተተማሪየታም ጋᎀ ይበሮዌ ቾኖም።
40009011	የፈሪሳ ሰብ አሰቦምታነ የተማሪየታ "አስተማሪያኹ ቀረጥ ቲቀርጦ ሰብም ተባጢረተነም ሰብ እማቴ የምር ይበራ?" ባሮዮም።
40009012	ኢየሱስም ሰማምታነ "ባሸነ ባንኸሬ ፌነተነ አኪም ኤያትⷈሽኖ።
40009013	'ወሮ፤ እያ ኧሸን ምኽረት ባንኸሬ፥ ኽትም አንኸረ' ቧርም የጣᎉ ምር የኸረ ኸማ በስሮ፤ እያም የቸነዀ ባጢረተነ ንስኻ ይገቦኸማ ኡድኖዬው ባንኸሬ የፃድቃንኽኖ ኡድኖዬ አንኸረ" ባረኖም።
40009014	በኽ ግዝየ የዮኻንስ ተማሪ የኢየሱሴ ተⷀነቦምታነ "ይናም የፈሪሳ ሰብ ብዘ ጋᎀ ንጦምነ፤ ያኸኽ ተማሪ ኤጦሞ የንቃሩ?" ባረዊም።
40009015	ኢየሱስም፦ "ምሽረነ ተኽኖ ታነ ᎃዜ ያዝኖዌ? ምሽረነ ተኽኖ ይፍቴ ይወስጅᎌ ወክት ይቸንቴ፤ ኽጋᎀ ይጡሞሸ።
40009016	"በገነዘ ዀጅር ᎈር ገደር ጣፈት ያድግ ኤነ፤ ገደር ጣፈት ባደᎌ ጭን የርዝ ዀጅር ይርቅ ይትረትን።
40009017	የኽክም በገነዘ የጠጅ ᎀነ ገደር የወይን ጠጅ ይኸራ ኤነ፤ በዀነᎌ ጭን ᎀነዀታ ይትሸጠር፤ ጠጅምዀታ ይትዀ፤ ᎀነምዀታ ኤያⷘⷍር። የኽ የኸሬ የገደር ወይን ጠጅ ገደር ᎀነ ያትⷈሽን፤ በዝ ኤነት ᎀነም ኤትገደድ የወይን ጠጅም ኤትዀ" ባረኖም።
40009018	ኢየሱስም ዝም ቲብኖ አት አይኹዳ ይትደመዶᎌ ቤት አለቃ የኢየሱሴ ቸነም ሰጐደለምታነ፥ "ⷘታኖ ገረደና ኧዃ ᎀተችም፤ ቢኸርም አኸ ኔኸም ኧጃኸ ኦራባ፤ ⷕትም ኤያም ትኽርም ትተሳሸ" ቧረንም።
40009019	ኢየሱስም ተማሪመታ ተረሶም ተምስዀት እማቴ ወሮም።
40009020	አስረዄት ዘበር እንም ደም ይወርድናም ቅያም ታዥ ምሽት ባነች፤ ⷕትም ተኢየሱስ አንⷄ ተⷀነበችም የዀጅረታ ዥራ ነገደችም።
40009021	በⷕንመⷕታ "እማት የዀት ዀጅር በረገድዀ ኧትረፍሸ" ባረችም አሰበችም ባነ።
40009022	ኢየሱስም ተዥባፐረም አሸናምታነ "ትከኖ እንጠነቀናⷕ፤ እያ አተርፍⷕ ኸማ ያመርⷕኔ ተነፍⷕም" ባረናም፤ ⷕትም ኽመጋ ተነፈችም።
40009023	ተኽ አንⷀ ኢየሱስ ገረደታ የᎀተቸወ አይኹድ ይትደመዶᎌ ቤት አለቃ የረፐረ ምስ ቤት ገፓም። ያኸሮም ይበኾም ሰብ አሸምታነ፥
40009024	"እንዴ ኧሰኹ ውጦ፤ ዝኽ ገረድ ንየችም ባንኸሬ አᎀተች" ቢብኖ ኽኖም አⷈሶም ዳቆᎌም።
40009025	ሰብ ውጤ ባወጨዮ አንⷀ ኢየሱስ ገረድ ያነቸወ ቤት ገፓም ኧጀⷕታ ቢጠብጥና ተረሳችም።
40009026	የዝመታ ወሬ በኸ ገነ እንም ተሰማም።
40009027	ኢየሱስ ተኸ መደር ተረሳም ቲያር ዄት ᎋርጥ ሰብ ተⷐተረዊም፤ "የዳዊት ኧርቾ ኸዳሽ ማርንደ" ባሮም አኸኖም ጨቈሰዊም።
40009028	ዀትም ቤት በገፓ አንⷀ ᎋርጥኽኖ የዀትኼ ተⷀነቦም፤ ኢየሱስም "ኤናኹ ኧከፍቴ ይኸኒ ኸማ ታምሮዌ?" ባረኖም፤ "እንክ ⷘታንዶ" ባረዊም።
40009029	በኽ ግዝየ "ኧጊ ያመርኹም ኸማ የኽር" ባረም ኤነዀና ᎃሻሸኖም።
40009030	ኤንመዀና ተከፈቶም፤ ኢየሱስም "ሟኒም ሰብ እንኻረ" ባረም አቴገም አዘዘኖም።
40009031	ኽኖ ጭን ወጦም በኽ ገነ እንም ዀት የቾተሎ ቃር ኦዶም።
40009032	ኤነዀና የትከፈቶ ሰብ ተኽ ቲወጦ እንጐድ ሰብ ሲጣር የጠወጠን አት ዲዳ ምስ የኢየሱሴ አቸነቦም።
40009033	ኢየሱስ ሲጣር ታወጣረ አንⷀ ዲዳ ምስ ዝረⷈም፤ ሰብኽኖ "ዝካ ቃር በእስራኤል ገነ ስርም አናሰዊ" ቲብሮ ወግ ኸረቦም።
40009034	የፈሪሳ ሰብ ጭን "በሲጣር አለቃ ሲጣር ያወጣ" ባሮም።
40009035	ኢየሱስም አይኹድ ቢትደመዶᎌ ቤት ቲያትመር ይእግዘር መንግስት ወኼ ወሬ ቲዩድ፥ በሰብ ያነ ባሸም ⷀምናት እንም ቲያፈካ በከተማም በቀያም እንም ውርውር ይብር ባነ።
40009036	ኢየሱስ ዜማንቸ ኤነኖ ጤ ይመስሮ ብዘ ሰብ ተጨነቆም ራ ገፓኖም ቢያዥ አትማጠጠኖም።
40009037	ኽም ግዝየ የተማሪየታ "ጐር ንቃሩ፤ ሜነነ ጭን ቀሪ ቃርሎ።
40009038	ኼታ የጐርዀት ⷘታ ሜነነ ደፐረም ይረኼ ጠሰዊ" ባረኖም።
40010001	ኢየሱስ አስረዄት ናዀቸረነታ የዀትኼ ጠናኖምታነ ሲጣር ያወጦዌ፥ ተባሸም ተⷀምናት እንም ያተርፎዌ ደረግ አበኖም።
40010002	ያስረዄትመዀና ሽም ዝሙ፤ ትንም ይፍቴ ጴጥሮስ የዋሪ ስምኦን ጐፔያታ እንድርያስ፥ የዘብዴዎስ ደንⷛ ያእቆብም ዮኻንስም፥
40010003	ፊሊጶስ፥ በርተሎምዮስ፥ ቶማስ፥ ቀረጥ ይቀርጥ ማቴዎስ፥ የእልፍዮስ ኧርች ያእቆብ፥ ታዴዎስ፥
40010004	ᎀያተነ ስምኦን፥ አትም የኢየሱስ አወጣም ያⷀፐረ የአስቆሮቱ ይኹዳ ኽኖትሎ።
40010005	ኢየሱስ ዝኽ አስረዄተዀና ናኸኖም፤ የኽኖም፦ "የአረማዊ ሰቤ አትወሮ፤ የሰማርያ ሰብ ከተማም አትግቦ፤
40010006	ይርቀታ ጤ ኸማ የቀነቦ የእስራኤል ሰቤ ወሮ።
40010007	ወሮምታነ 'ይእግዘር መንግስት ተⷀነበም' በሮም ኦዶ።
40010008	ባሸነ አትርፎ፤ የᎀቶ ንሶ፤ የቃላ ባሸነ አትርፎ፤ ሲጣር አውጦ፤ ዋጋ ኤባር ተⷀፐርኹም፤ ዋጋ ኤባር አቦ።
40010009	ወርቅ ዌም ብር ዌም ነኻስ ቢኸር በⷍሳኹ አትጥብጦ።
40010010	ሜነነ ጭን የቾተወ ይዊ የኸሬ ዬማኹ ቀረጢት ዌም ዄት ሸሚዝ ዌም ዄት ጫማ ዌም እንጣር አትጥብጦ።
40010011	"ብትገቦᎌ በሟኒም ከተማ ዌም ቀያ ይትⷀፐርኹ ሰብ ሳቦ፤ ተኽ ትትወጦ ዳር በኽሜ ቶሮ።
40010012	የሰብ ቤትም ትትገቦ ወጌምት አቦ፤
40010013	የገፓኹᎌ ቤት ወጌምት ዩᎌ ቤት በኸረ አዛንጎዮ፤ ወጌምታኹ የስራኖ፤ ባንትⷀፐሮኩ ጭን ወጌምታኹ የትዘፐንኹ።
40010014	ኤትⷀፐሮኩኽኖ ዌም ቃራኹ ኤሰሞኩኽኖ እንም ተኽኖ ቤት ዌም ተኽኖ ከተማ ትትወጦ የግራኹ ጐት ጠጥቦም ውጦ።
40010015	ውረም ኧብርኹ ብእግዘር ፍርድ ከረ ተሰዶምም ተጎሞራም ሰብ ቅጣት የኽ ከተማ ሰብ ቅጣት ይብስ" ባረኖም።
40010016	ኢየሱስ ዠፐረም የተማሪየታ "እያ ያኹ የጤ ኸማ በቀወረ ግብት ኧረኽኹ የኸሬ፥ የሰር ችረ ኸማ አዮ፥ የᎇንየት ኸማ ⷘራ ኽሮ።
40010017	ሰብ የፍርድ ዳኔ አወጦም ያⷀፕሮኩቴ፤ አይኹድ ቢትደመዶᎌ ቤት አቈሞም ይገርፎኩቴ፤ የኽ የኸሬ ተጤፖ።
40010018	ብያ የቸነ የዳኔም የንሴ የፍርድ ያትⷀንውኩ የኸሬ፥ በኽኖም በአረማዊም ሰብ ይፍቴ ምስክረና ትኸሮቴ፤
40010019	ሰብም ወሰዶም የፍርድ ቲያⷀፕሮኩ በኽ ግዝየ ትዝረከዊ ቃር እንም ይውኩ የኸሬ፥ 'መምር ዌም ምር ንዝረⷍነቴ?' ቤትኹ አትጠነቆ።
40010020	ባኹ ይዝረⷍ ያባኹ ይእግዘር መንፈሱ ባንኸሬ ትዝረኮ አኹ አንኸርኹ።
40010021	ጐፔ የጐፔያታ፥ አብ የትከታ የሞት አወጣም ያⷀፕርቴ፤ ደንⷛም በጨነቦዮ ባብ ታዶተዀና በጠላትነት ይትረሶፖም ያትⷀጥሮዮቴ።
40010022	ብያ የቸነ ሰብ እንም ይጠሮኩቴ፤ ቢኸርም የቀጥወ ዳር የፈነኸ ይተርፍቴ።
40010023	ባት ከተማ መከራ ቢያቸኖብኩ እንጐድ ከተማ ወሮ፤ የውረመና ኧብርኹ የሰብ ኧርች ተዠፐረም ቲቸን ዳር የእስራኤል ከተማ እንም ዌትኹ አትሰረዊ።
40010024	"ተማሪ ታስተማሪየታ፥ አገልጌም ተⷘታታ ኤይርቅ።
40010025	ዝኽ የኸሬ ተማሪ ያስተማሪየታ ኸማ አገልጌም የⷘታታ ኸማ በኸረ ይጣለሸ። ያበቃጥዀታ፥ 'የሲጣር አለቃንኸ' ባሮም በጠነዊማ ያበሩሰታኽ ተዝ በባሰ ᎃጥጥ ሽም ኤጠረዊቃር ይመስርኹዌ?" ባረኖም።
40010026	"ኼታ፥ የሰብ አትስረፎዮ፤ ዬፈዊ ቴከᎋቺ የሼᎁ ቴⷕሪ ይቄ ቃር ኤነ።
40010027	በምሳረ በጠነማ ኡድኹዀታ በዋና በጬት ኦዶ፤ በመቈ የሰማኹዊ ቦገት ኦዶ።
40010028	ዝኽ በሰር ይቀጥሮ ነብስ ጭን ቅጥሮት ኤኸሎ ሰብ አትስረፎ፤ ይርቅ ነብስም በሰርም ባዛብ እሳት ያጠፌ ይዀለ ⷘታ ስረፎ።
40010029	ዄት አንᎋ በሜንዞ ይትስረቦ አንኸረዌ? ያባኹ ይእግዘር ፍቃድ ኤባር ተኽኖ አተዀና ዳር ባፈር ኤወጥቆ።
40010030	ያኹ የነራኹ ድገር ዳር እንም ᎂዘሪም።
40010031	ኼታ እንሰነፍኹ፤ ተብዘ አንᎋ አኹ ትርቆ" ባረኖም።
40010032	ኢየሱስም "በሰብ ይፍቴ ይያ ይምሰክኒ ሰብ እንም እያም በሰሜ ባነ ባባና ብእግዘር ይፍቴ ኧምሰለቴ።
40010033	በሰብ ይፍቴ ይኸዴ ሰብ እንም በሰሜ ባነ ባባና ብእግዘር ይፍቴ ኧዀዳንቴ ባረም።
40010034	"እያ ባፈር ᎈር ሽናት አቸኔ የቸነዀ ቃር ኤምሰርኹ፤ ሴፍ ባንኸሬ ሽናት አቸኔ አንቸነዀ።
40010035	እያም ኧርች ታባታ፥ ገረድ ታዶተⷕታ፥ መራት ታማተⷕታ ኧቤትሬ ቸነዀም።
40010036	በዝም የቸነ የሰብ ጠላተታ አበሩሰታ ይኸሮቴ።
40010037	ትያ አበንጠም አባታ ዌም አዶተታ ይርቅ ይረምድዀታ ይያ ይኸሬ ኤዀለ፤ ትያም ይርቅ ኧርቸታ ዌም ገረደታ ይረምድዀታ ይያ ይኸሬ ኤዀለ።
40010038	የገገታ መስቀር ጮረም ኤትⷐተሬ ሰብ ይያ ይኸሬ ኤዀለ።
40010039	ነብሰታ ያተርፌ ይሸ እንም ያቌን፤ ነብሰታ ይያ ቲብር ያⷀፐረዀታ ጭን ይረኽውን።
40010040	"አኹ የትⷀፐረ እያ ይትⷀፐር፤ እያም ይትⷀፐርዀታ የራኼ አባና ይእግዘር ይትⷀፐር።
40010041	'ዝኽ ነቢው' ባረም ነቢ ይትⷀፐርዀት የነቢ ዋጋ ይትⷀፐርቴ፤ 'ዝኽ ፃዲቁ' ባረም ፃዲቅ ይትⷀፐርዀት የፃዲቅ ዋጋ ይትⷀፐርቴ።
40010042	የውረመና ኧብርኹ ሟኒም ሰብ ተተማሪየና ያተታ ዚዛ እኻ ያሰጨ አጅገታ ኤበዀን" ባረም።
40011001	ኢየሱስ አስረዄት ተማሪየታ አዘዘም በጀፐረም አንⷀ ኽኽ መደር ቸም፥ በርቤ ያነቦ ከተሜ ያትመሬ ወረም።
40011002	ያጠምቅ ዮኻንስ ቦኽኔ ታነ፥ የኢየሱስ ክርስቶስ ሜና ቢሰማ ዄት ተማሪየታ የኢየሱሴ ናኸምታነ፥
40011003	"ትቸንቴ የዋሪ ክርስቶስ አኸትንኸ? ዌሽ እንጐድ ሰብ ንቀየነ?" ባሮም ይትሰረዊ ኸማ ኤፐም።
40011004	ዀትም "ወሮም ያሸኹዊም የሰማኹዊም እንም የዮኻንስ ኦደዊ።
40011005	ᎋርጥ ያዞ፤ ጅረ ተⷘⷈሮም፤ የቃላ ባሸ የጠበጠኖ ይተርፎ፤ ጠንቋራ ይሰሞ፤ የᎀቶም ይትረሶ፥ የዜጋም ይእግዘር አትርፎት ወኼ ወሬ ዩጅዮ፤
40011006	ብያ ኤትጥራጠር ሰብ የትዳረው" ባረኖም።
40011007	የዮኻንስ ናዀቸረነም ቦሮ አንⷀ ኢየሱስ የዮኻንስ ቃር የሰብ ኦዶት ቀነሰም፤ "ምር ታዞዌ በረኻ ወርኹም? ንፋስ ያረን መቃዉዌ?
40011008	ዌሽ ምር ታዞዌ ወርኹም? ይሽር ዀጅር የትኸተረ ሰብ ታዞዌ ወርኹምዌ? ይሽር ዀጅር የትኸተሮኽኖ በንስ ቤት ባንኸሬ በበረኻ ኤረብሮ።
40011009	ኧጋ ምር ታዞዌ ወርኹም? ነቢ ታዞዌ ወርኹምዌ? እንክ አቸም ተነቢ ይርቅዀት ታዞዬው ኧብርኹ።
40011010	ዀት 'ይፍት ይፍቴ ወረም ኤማኸ ይሸክት ናዀቸረነና ታኸ ይፍቴ ኧረኽቴ' ቧርም የጣᎋነ ዝኹ።
40011011	የውረመና ኧብርኹ ምሽት ተጨነቸን እንም ቲያጠምቅ ዮኻንስ ይርቅ ምስ አንትረሳ፤ ብእግዘር መንግስት ጭን ትንም ያርስዀታ የዮኻንስ ይርን።
40011012	ቲያጠምቅ ዮኻንስ ዘበር ቀነሰም ኧዃ ዳር ይእግዘር መንግስት ይገᎊ፤ ጦናማም ሰብ በጦና ይወስዶዬ ያትባቅሮ።
40011013	የነቢ መጣፍም የሙሴ ⷅጫም እንም ዮኻንስ ቲቸን ዳር ትንቢት ዝረከቦም።
40011014	ኼታ ኽኖ የዝረከቦለ ትትⷀፐረውዬ በሸኹሽ ይቸንቴ የዋሪ ኤልያስ ዝኽ ዮኻንሱ።
40011015	ይሰማ እንዝር ያነን የስማ።
40011016	"ቢኸርም ጭን የዝኽ ዘበር ሰብ፥ ተንቃር ናትዋራኖ? ባድባቤ ቾኖም አበጐዳዀና ይጠሮም፥
40011017	(ቱንቲና ነፋኔንኩም አንትፈⷀርኹ፤ አዝማመነም ትምበⷕኔንኩ አምበⷈኹ) ይብሮ ደንⷛ ይመስሮ።
40011018	የኽክም ዮኻንስ ሸረት ቴበራም የወይን ጠጅ ቴሰጭም ቢቸን (ዝሸታ ጋኔን ነሮ) ባረዊም፤
40011019	የሰብ ኧርችም ቲበራም ቲሰጭም ቢቸን፥ (ሸረትም ይሰጪም ቃር ይሽን፥ የቀረጥየም የባጢረተነ አበጐዳው) ባረዊም፤ ቢኸርም ኻሪነት ውረም የኸረ ኸማ በሜናታ ይትⷐር" ባረም።
40011020	በኽ ግዝየ ኢየሱስ ብዘ ወግ ቃር የቾተቦ ከተማ ተቾተዊ ባጢር ንስኻ አንገፓዬ ማቸቦም።
40011021	"ግርዳኸ ኮራዚን ከተማ፥ ግርዳኸ ቤተሳይዳ ከተማ ባኹ የትቾተ ይእግዘር ወግ ሜና ድረ በጢሮስም በሲዶናም ከተማ ተትቾተ በኽ ከተማ ይረብሮ ሰብ ድረም ያዘን ዀጅር ተኸዴተቦ አመድ በᎈረዀና ዄተቦ አፍ ይውርዮዌ ተባጢረዀና ይትዘፐሮ ባነ።
40011022	የኽየኸሬ እያ ኧብርኹ በፍርድ ከረ ተጢሮስም ተሲዶናም ከተማ ፍርድ ባኹ ይባስሸ።
40011023	አኸ ትንም በᎈር ከፍ የባኸ ቅፍርናኾም ከተማ የᎀተ ሰብ ገነ ታርቴ፤ ባኸኼ የትቾተ ይእግዘር ወግ ሜና በሰዶም ከተማ የትቾተ ተኸረ፥ ዝኽ ከተማ ቴጠፋ ኧዃ ዳር ይምበር ባነ።
40011024	የኽየኸሬ እያ ኧብርኸ በፍርድ ከረ ታኸ ይርቅ የሰዶም ከተማ ፍርድ ይረስሸ" ባረም።
40011025	በኽ ግዝየ ኢየሱስ ዠፐረም "የሰሜም ያፈር እግዘር አባኖ፥ ዝኽ እንም ውቀት ያነኖም የትማሮምኽኖ ሼምኸቦምታነ የቅሲ ደንⷛ ያትየሸኸኖዌ ሽር የስራኸ።
40011026	እንክ አባኖ ዝኸታ ታሜዬ አኸ ሳረናኸም።
40011027	አባና እግዘር እንም ቃር አቤም፤ አባና ባንኸሬ እያ ኧርቸታ ይⷕሬ ኤነ። እያም ባንኸሬ አባና ይⷕር ኤነ፤ እያም በፍቃደና አትⷐንዀታ ታባና ትእግዘር ይትⷐⷐር።
40011028	"አኹ የⷀጥኹ ሰብ የጮርኹዊ የራዘናኹ እንም ይዬ ኔኹ፤ እያም አትᎊኹሸ።
40011029	አንገቼየና በመመራኹ ጠውሮ፥ ትያም ተማሮ፤ እያ ሜራ በⷕንመና ⷘራንዀ፤ የነብሳኹም ᎈያት ትንኸቦሸ።
40011030	አንገቼየና ተራዜቡ፤ ጠውረናም ኤረዝ" ባረኖም።
40012001	በኽ ግዝየ ኢየሱስ በሰንበት ከረ ተዝነ ግብት ቲያር፥ ተማሪየታ ቢገድኖ እሴት ሜጠሶም ብሮት ቀነሶም።
40012002	ኽኖም ሜጠሶም ቲበሮ የፈሪሳ ሰብ አሰቦምታነ የኢየሱስ "ኧዥ፥ ተማሪያኸ በሰንበት ከረ ኤቾቺ ቃር ይቾቶ" ባረዊም።
40012003	ኢየሱስም "ዳዊትም ተዀት ጋᎀ የረፐሮ ሰብ በጋደኖዌ ዳዊት የቾተ ቃር በመጣፍ አናረበብኹዌ?
40012004	ዳዊት ይእግዘር ቤተመቅደስ ገፓምታነ ይእግዘር የትቀደሰ ሸረት ዀትም የዀትም ሰብ በነዊም፤ የበነዊም ሸረት ⷀስ ባንኸሬ እንጐድ ሰብ ይበሬ አንትፈቀደ ባነ።
40012005	ⷀስም በሰንበት ከረ፥ በቤተመቅደስ ሰንበት ቢሸሮ ባጢር ቤኸርቦዌ በሙሴ ⷅጫ የጣᎉ አናረበብኹዌ?
40012006	ቢኸርም ጭን ተቤተመቅደስ ይርቅዀታ በዝ ታኹ ነረ ኧብርኹ።
40012007	'እያ ኧሸን ምኽረት አምሮቱ ባንኸሬ ኽትም አንኸረ' የዋረን ምር የኸረ ኸማ ተኻርኹ ባጢር ኤነቦኽኖ ባትፈርዶፖ።
40012008	አቸም የሰብ ትከ የሰንበት ⷘታው" ባረኖም።
40012009	ኢየሱስ ተኽ መደር ተረሳም፥ አይኹድ ይትደመዶᎌ ቤተዀና ገፓም።
40012010	በኽም ኧጀታ የረፈረወ አት ምስ ባነ፤ የኢየሱስ ይⷈስሰውዬ ቲብሮ "በሰንበት ከረ ባሸነ አትርፎት ተፈቀደምዌ?" ባሮም ተሳረዊም።
40012011	ዀት ጭን "ታኹ አት ጤ ያነን በሰንበት ከረ በጐጀ ቢዌወ ሼብተ ኤያወጣ ሰብ ሟኑ?
40012012	ኧጋ ሰብ ተጤ መምር ኤይርቅ? የኽ የኸሬ በሰንበት ወኼ ዘንጋ ቶቶት ተፈቀደም" ባረኖም።
40012013	ተኻንⷀ የምስዀታ "ኧጃኸ ዝራጋ" ቧረንም። ምስምዀት ዝራኳንም፤ ያትም ኧጀታ ኸማ አፍያ ኸረም።
40012014	የፈሪሳ ሰብ ጭን ተኼ ወጦም መምር አሚተቦ የኢየሱስ ይቀጥረውዬ አትባቶᎌም።
40012015	ኢየሱስ ይቀጥረውዬ የሳበዊ ኸማ ቢⷕር የኽኖ በኽም ቸኖም እንጐዴ ቲያር ብዘ ሰብ ተⷐተረዊም፤ በኽሜ ባሸነ እንም ተባሸዀና አተነፈኖም።
40012016	የተነፎኽኖ የዀት ቃር የሟኒም ሰብ ቤዩዶዬ አዘዘኖም።
40012017	ዝም የኸረወ፥ በነቢ ኢሳይያስ የትዝረⷈ ትንቢት ይኸሬዉ፤
40012018	"የሸፐትዀን አገልጌየና ዝኸታው፤ ዀት እያ ኧረᎃድን፥ በዀትም ይሽሬ፤ መንፈሰና በዀት አወራቴ፤ ዀትም ⷅጥየ ፍርደና የአረማዊ ሰብ ዩድቴ፤
40012019	ዀት ኤትጭቃጨቅ ዌም ኤያኸራ፤ ቤም ኤማ ቃረታ ኤያትሰማ።
40012020	አንቅ ቲረኽዊ ስን የጨቈጪ መቃ ኤሰብር፤ ይጠፌም የሰና ራዝ ኤያጠፋ።
40012021	አረማዊ ሰብ እንም ተስፋዀና በዀት ያውሮሸ" የዋረን ኸረም።
40012022	ተዝም አንⷀ ሲጣር የጠወጠን ᎋርጥም ዲዳም ምስ የኢየሱሴ አቸነዊም፤ ዀትም አተነᎈንም፤ ምስምዀት ያዥሜ ይዝረⷍሜ ዀረለም።
40012023	ሰብ እንም ወግ ኸረቦምታነ "ዝኽ ተዳዊት ዘር ይቸንቴ የዋሪ ኢየሱስ ይኽርሸዌ?" ባሮም።
40012024	የፈሪሳ ሰብ ሰሞምታነ "ዀት በሲጣር አለቃ በብኤልዜቡል ባንኸሬ ሲጣር ኤያወጣ" ባሮም።
40012025	ኢየሱስ ጭን ያሳበዀና ቃር ኻረምታነ፦ "ዀትም ተዀትም ተራከሰም ይትቤተር መንግስት እንም ዀትም ተዀትም ያርቅ፤ ዀትም ተዀትም ተራከሰም ይትቤተር ከተማ ዌም አበሩስ ኤቈም።
40012026	ሲጣር የሲጣር ያወጣ በኸረ ዀትም ተዀትም ተራከሰም ተቤተረም ወበሩ፤ ኧጋ ሼጣን መንግስተታ መምር ይምሸ?
40012027	እያ በሲጣር አለቃ በቡኤልዜቡል ሲጣር አወጣ በኸረ ደንⷛኹኽ በሟን ደረግ ያውጦሸ? በዝም የቸነ ኽኖም ባኹ ይፈርዶብኩቴ።
40012028	እያ ጭን ብእግዘር መንፈስ ሲጣር አወጣ ኸማ በኻርኹ፥ ይእግዘር መንግስት ያኹዌንየ ቸነም ወበሩ።
40012029	"ዌሽ ሰብ በተረም ጦናማዀታ ቴያድን የጦናማ ቤት ገፓም ንብረተታ ይዘርፌ መምር ይዀለ? ታጐደን አንⷀ ይዘርᎋኔ ይዀለ።
40012030	"ትያ ጋᎀ አንኸረዀት ይትራከሴ፤ ትያም ጋᎀ ኤደምድዀት ይብራጭ።
40012031	የኽ እንም ኧብርኹ ሰብ ይቾትን ባጢርም ይዝረⷍን ቅኔመ እንም አፍ ይውሪ፤ መንፈስ ቅዱስ የቀነመ ዀት አፍ ኤውሪ።
40012032	በሰብ ትከ ᎃጥጥ የዝረⷈ ሰብ እንም አፍ ይውሪ፤ በመንፈስ ቅዱስ ጭን ᎃጥጥ ይዝረⷈ በዝ አለምም ኸረ ቢቸንም አለም አፍ ኤውሪ" ባረኖም።
40012033	ኢየሱስም "ኧጨ እንም ባᎈነን ᎇስረታ ይⷕሪ የኸሬ፥ ወኼ ኧጨ ወኼ ᎇስር ᎃጥጥ ኧጨም ᎃጥጥ ᎇስር ያᎊ፤
40012034	አኹ የሰርችረ ደንⷛ፥ ᎃጥጥ በኸርኹሜ መምር ወኼ ቃር ዘንጎት ይኸንኹ? በⷕን ሜናም የተነፈዀታ አነበት ይዝረⷍን።
40012035	"ወኼ ሰብ ቦኼ ⷕነታ ወኼ ዘንጋ ይዝረⷍ፤ ᎃጥጥ ሰብ በᎃጥጥ ⷕነታ ᎃጥጥ ዘንጋ ይዝረⷍ።
40012036	እያ ኧብርኹ ሰብ የሳሬ ባሴ ቢዝረከዊ ዘንጋ እንም በፍርድ ከረ መልስ ይቦᎌቴ።
40012037	በቃራኸ የቸነ ይᎋርጅንከሸ፤ ተቃራኸ የቸነ ይᎋርጅብከሸ" ባረኖም።
40012038	በኽም ግዝየ የⷅጫ አስተማሪም የፈሪሳ ሰብም የኢየሱስ "አስተማሪዮ አኸ ወግ ቃር ትትቾት ናዥኔ ንሸነ" ባረዊም።
40012039	ኢየሱስም ዝካ ባረም ዠፐረም፦ "የዝ ዘበር ᎃጥጥ ሰብ ብእግዘር ኤታመር የኸሬ መርኸት ያዤ ይሸ፤ ቢኸርም ተነቢ ዮናስ መርኸት እንጐድ መርኸት ኤይዊ።
40012040	ዮናስ በርቅ አሳ ደን ሶስት ከረ ዋናም ምሳረ ቾናም፤ የኽክም የሰብ ትከ ባፈር ደን ሶስት ከረ ዋናም ምሳረ ይቾናቴ።
40012041	በፍርድ ከረ የነነዌ ከተማ ሰብ ተዝ ዘበር ሰብ ጋᎀ ይትረሶም በኽኖ ይፈርዶፖቴ፤ ዝም የኸረወ ዮናስ ይእግዘር ቃር ቢዩድኖ ቶዘከቦም ንስኻ ገፓም፤ ዝሙ ተዮናስ ይርቅዀት በዝ ታኹ ነረ።
40012042	ራ ገነ ትገዛ የረፐረች ንግስት በፍርድ ከረ ተዝ ዘበር ሰብ ጋᎀ ተረሳችም ትፈርድቦቴ፤ ⷕትም ሰለሞን ይዝረⷍን ወግ ትሰሜ ተረቌ ታፈር ዳር ቸነችም። ቢኸርም ተሰለሞን ይርቅዀት በዝ ታኹ ነረ" ባረኖም።
40012043	ተኽም አንⷀ ኢየሱስ "ሲጣር ተሰብ ቦጣ ጋᎀ ያᎊወ መደር ቲሸ እኻ ኤነወ በረኻ መደር ያር፤ ቢኸርም ያᎊወ መደር ኤረኽብ።
40012044	በኽ ግዝየ 'ዮጣኽወ ቤት ንትዘፐርም ንግባ' ይብር፤ ተዠፐረም ቲቸን ቤትዀታ ግᎋራ ኸረም አሸሽም በሸኰችዬ ይረኽውን።
40012045	ተኻንⷀ ወረም ተዀት ይብሶ እንጐድ ሰባት ሲጣር ተዀት ጋᎀ ጠበጠም ይቸን፤ ዀት ይፍቴ በገፓወ ምስ እንመዀና ገፖም በኽም ቤት ይረብሮ፤ የኽም ምስ ቲፍቴ ይርቅ የዃታ ይብስወ፤ በዝም በᎃጥጥ ዘበር ሰብ የኽክም ይኸርወቴ" ባረም።
40012046	ኢየሱስ የሰብኽኖ ጋኽም ቲዝረⷍኖ የዀት አዶትም ጐፔመታ ያዝራከውዬ ቦረጀ ቈሞም ይቅረበዊ ባነ።
40012047	በኽ ተረፐሮ ሰብ አተታ "አዶትማኸ ጐፔቻኸ ያዝራኮኬ ቦረጀ ቈሞም" ቧረንም።
40012048	ኢየሱስ ጭን ዮደን ምስ "አዶተና ሟንያተ? ጐፔያናኽ ሟንሎተ?" ቧረንም።
40012049	ኢየሱስም ኧጀታ የተማሪየቴ ዝራካምታነ "አዶትም ጐፔያና ዝምሎ፤
40012050	በሰሜ ያነ ያባና ፍቃድ ያሜ እንም ዀት ጐፔያና ኧተᎀናም አዶትመናው" ባረኖም።
40013001	በኽም ከረ ኢየሱስ ተቤት ውጤ ወጣም፥ በባኽር ᎀሬ ቾናም።
40013002	ብዘ ሰብ ተደመዶም የዀትኼ ቢቸኖ በባኽር ᎈር በረፐረ ጀልባ ገፓም ቾናም፤ የቸነ ኸልቅ እንም በባኽር ᎀሬ ቈመም ባነ።
40013003	ተኻንⷀ ኢየሱስ ቦማካ ብዘ ቃር ዝካ ባረም ኦደኖም፤ "ቸዋች ዘር ይዘሬ ወጣም።
40013004	ቲዘራም አታት ዝነ ቤማ ᎀረ ወጠቀምታነ አንᎋ ቸነቦም ነቀመዊም።
40013005	አታት ዝነ ብዘ አፈር ቤነወ በጣጤ ወጠቀም፤ ደነታ እምር የኸሬ ኽመጋ ይረሜ ገደደም።
40013006	ቢኸርም ጬት ቢወጣ ሸተረም፤ ኧስር ኤነኔ ጠነቀም።
40013007	አታት ዝነ በሶኽ ግብት ወጠቀም ነማም፤ ሶኽም ወጣም አነቈንም።
40013008	አታት ዝነ ቦኼ አፈር ወጠቀም ነማም፤ ብዘ ᎃርት አበም፤ አተታ በቅር አተታ ስድሳ አትመታ ሳሳ ᎃርት አበም።
40013009	ይሰማ እንዝር ያነን የስማ!"
40013010	ተማሪየታ የኢየሱሴ ተⷀነቦምታነ "የዝ ሰብ ቦማካ ቱድኖ የንቃሩ?" ባረዊም።
40013011	ዀትም ዠፐረም፦ "ይእግዘር መንግስት ቃር አኹ ትቤስሮዌ አውኩም፤ የኽኖ ጭን አናውዮ።
40013012	ያነን ይደᎌለ፤ የዀትም ድበያ ቃር ይረውን፤ ቤነን ጭን ኽም ያነን ዳር ይወስጅᎌ።
40013013	ኧጋ ቲያዞም ኤቤስሮ፤ ቲሰሞም ኤያትያኖ፤ ኽኖም ኤያጫምቶ የኸሬ እያ ቦማካ ኦድኖ።
40013014	-
40013015	'ስሞትሽ ትሰሞ አትቤስሮ፤ ኧዞትም ታዞ አትቤስሮ። ዝኽ ሰብ ቤያዞዌ ኤነዀና ፈጠሞም፤ ቤሰሞዌ እንዝረዀና ጠበጦም፤ ቤያጫምቶዌ ⷕነዀና ፈቀረም። ዝካ ታንኸረ ቤነዀና ኧዥተቦ፥ ብንዝረዀና ሲመተቦ በⷕንመዀና በሲተቦ ይያኼንየ ይትዘፐሮም እያም አትርፍኖ ባነ' ባረም እግዘር የኢሳይያስ ዮደን በኽኖ ቸነቦም።
40013016	አኹ ጭን ኤናኹ ያዞ እንዝራኹ ይሰሞ የኸሬ የሳርኹ።
40013017	የውረመና ኧብርኹ ብዘ ነቢም ብዘ ፃድቃንም አኹ ታዘዊዀት ያዞዌ ቢትሜኖም አናሰቦ፤ ትሰመዊዀት ይሰሞዌ ቢትሜኖም አንሰሞ" ባረኖም።
40013018	ኢየሱስም "ኧጋ አኹ ይዘራ ምስ ወማካ ስሞ።
40013019	ይእግዘር መንግስት ቃር ሰማም ኤቤስር እንም ቤማ ᎀረ የዘኔ ዝነ ይመስር፤ ዀት ይእግዘር ቃር ይሰማ፤ የሰሟን ቃር ሼጣን ቸነም ተⷕነታ ይወስድወ።
40013020	በጣጤም የዘኔ ዝነ ያትየሽ ይእግዘር ቃር ይሰማ ተሰማም ኸማ ሳረንም ይትⷀፐር ሰብ ይመስር።
40013021	ቢኸርም የግዝየታ ይትⷀፐር ባንኸሬ ኧስር ኤነን፤ የኽክም ብእግዘር ቃር የቸነ አት ጅጓረ ዌም ወትሰደድ ቲቸን ኽመጋ ይኸዳ ሰቡ።
40013022	በሶኽም ግብት የዘኔ ዝነ ያትየሽ፥ ቃረታ የግዝየታ ይሰማ ሰቡ፤ ቢሰማም የዝ አለም አሳብ ይᎀትት የዋጋ ንማጀ በⷕነታ ገፓም የሰሟን ቃር ያርን፤ በኽ የቸነ በዀት ያነ ይእግዘር ቃር ᎃርት ኤረውን።
40013023	ቦኼ አፈር የዘኔ ዝነ ያትየሽ፥ ይእግዘር ቃር ሰማም ቤሰረም ይትⷀፐር ሰቡ፤ ዀት ብዘ ᎃርት ይረውን፤ አተታ በቅር አተታ ስድሳ አትመታ ሳሳ ᎃርት ይብ" ባረም።
40013024	ኢየሱስ እንጐድ ወማካ ኦደኖም፤ "ይእግዘር መንግስት በዋተታ ወኼ ዝነ የዘና ምስ ይመስር፤
40013025	ቢኸርም አት ከረ ምሳረ እንም ሰብ በትገተሬ ጠላት ቸነም በዛኽ በዘኔ ስኔ ᎈር ቅንጨ ዘናወም ወረም።
40013026	ስኔም ነማም ᎃርት ባወንዴ ቢያዢ ቅንጨ ተቅራቀረወም ባነ።
40013027	ቸዋችኽኖ ያራባሪየዀኔ ወሮምታነ 'አራባሪየንዶ በዝ ዋታኸ ወኼ ዘር አንዘናኸ ባነዌ? ቅንጨኽ ቴቴ ቸነም ገፓወም?' ባረዊም።
40013028	ዀትም 'ጠላት ዝኽ እንም ቾተም' ባረኖም። ቸዋችኽኖ 'ኧጋ ይና ዌትነ ቅንጨታ ንረጭኔዬ ትሸዌ?' ባረዊም።
40013029	ዀት ጭን 'ቤ ቅንጨ ትትረጦ ዝነመታ ተኽም ይትረጭ የኸሬ ኤኸር።
40013030	ታበዊ፤ ጐር ቲቸን ዳር እማቴ የርሞ፤ በጐር ግዝየ ዝነ ያርጦ ሰብ ኦድኖሸ፤ ቅንጨታ ብደሮም ብትኸዊ፤ ብሳት ይᎀⷍሪ ኸማ ኧግደዊ፤ ስኔመታ በሻተና አግበዊ ኧበኖሸ' ባረም" ቲብር ኢየሱስ ኦደኖም።
40013031	ይእግዘር መንግስት አት ሰብ ወሰደም በዋተታ የዘናን ᎈጠራ ይመስር ⷅንⷀ ያነን ኧጨኸማው።
40013032	ዀትም ተዝነ እንም ያርስ፤ ቲረማ ግዝየ ጭን ተዝነ እንም ይርቅ፤ ኧጨም ያኽር፤ አንᎋም ቸነቦም ባቴበታ ቤተዀና አረሰቦም ይቾኖ።
40013033	ኢየሱስ ዠፐረም እንጐድ ወማካ ኦደኖም፤ "ምሽት ᎇኮ ትታᎄካ በሶስት ና ዱቄት የራቈረችን እርሾ ይመስር፤ እርሾዀታ ᎇኮዀታ ያᎄኳን፤ ዝም ይእግዘር መንግስት ቃር የሰብ ቲዩጂ ዝክም ይመስር" ባረም።
40013034	-
40013035	ኢየሱስ የሰብ ዝኽ እንም ቦማካ ዝረⷈም፤ ድረ በነቢ ቶደም፤ "ቦማካም አምᎈና ኧከፍትቴ። አፈር ተትፈጠረ ቈነሽም የትሼመ ዘንጋ ኧዝረⷍቴ" የዋሪ ይኸሬ ወማካ ኤባር ስርም አንዝረⷈኖ።
40013036	ኽም ጋᎀ ኢየሱስ ሰብ ኽኖ በኽም ቸም ቤት ገፓም፤ ተማሪየታም የዀትኼ ተⷀነቦም፥ "በዋት የዘኔ ቅንጨ ወማካ ምር ወበሩ? ኦድንደ" ባረዊም።
40013037	ዀትም ዠፐረም፦ "ወኼ ዘር የዘና የሰብ ትከው።
40013038	የዘነᎌ ዋት ዝኽ አለሙ፤ ወኼ ዘር የዋሪ ይእግዘር መንግስት ደንⷛሎ፤ ቅንጨ የዋሪ የሼጣን ደንⷛሎ።
40013039	ቅንጨ የዘና ጠላት ወበር ሼጣኑ፤ ጐር የዋሪ የቀጥወ ከሮ፤ ይፏጦም መሌካሮ።
40013040	ኧጋ ቅንጨ ነቀᎃም ብሳት ይᎀⷍሪምኸማ በቀጥወ ከረ የኽክም ይኸርቴ።
40013041	የሰብ ትከ መሌካታ ይረኽቴ፤ ኽኖም በዀት ግዛት ባጢርም የቾቶ ᎇሼ ሰብም እንም ይረቅሞዮቴ።
40013042	ብሳት ምጃቻ ደንም ይቃሶዮቴ። በኽሜ ይበኾቴ፤ ስነዀናም ያትፌጦቴ።
40013043	በኽ ከረ ይእግዘር ሰብ ባባዀና መንግስት ጬት ኸማ ይትረቦቴ። ይሰማ እንዝር ያነን የስማ" ባረም።
40013044	ኻበም ኢየሱስ፦ "አት ሰብ የጠቈሪ የዋጋ መዝገብ በዋት ደን ነከበም በኽም ሼᎀንም፤ ዀትም የረከቤ ንቃር ሳረንም፤ ያነን ዱንያ እንም አስየምታነ ኽኽ መዝገብዀታ የጠቈርᎌ ዋት ስየም። የኽክም ይእግዘር መንግስት በዋት ደን የጠቈሪ የዋጋ መዝገብ ይመስር" ባረም።
40013045	-
40013046	ኧዃም ኢየሱስ "የጌታ መንግስት ወኼ እንቁ ይስዬ ይሸ ነጋዴ ይመስር፤ ዀትም ዋጋታ ኑንድ የኸረ አት እንቁ በረከበ አንⷀ ያነን እንም አስየም ዝኽ ኑንድ እንቁ ስየም" ባረም።
40013047	"ኧዃም ይእግዘር መንግስት በባኽር ደን የዀኔ መረብ ይመስር፤ በመረብዀታ ደን እንም ኤነት አሳ ገፖም።
40013048	ገፖም በሜኖ አንⷀ ተባኽር ᎀሬ ሻቦም አወጦም፤ አሳ ያወጦ ሰብ ቾኖም ወኼ ይወሬ አሳ ቤተሮም በግብረዀና ጥ አመነቦም፤ ᎃጥጥየ ኤትበኖ አሳ አወጦም ቃሰቦዮም።
40013049	የቀጥወ ከረ ዝክም ይኸርቴ፤ መሌካ ተንተቦ ባጢረተነ ትእግዘር ሰብ ይቤትሮዮቴ።
40013050	ብሳት ምጃቻ ይቃሶዮቴ፤ በኽሜ ብⷐም ስን አትፈጦትም ይኸርቴ" ባረም።
40013051	ኢየሱስ "ዝኽ እንም ቤሰርኹምዌ?" ባረኖም። ኽኖም "እንክ" ባረዊም።
40013052	ዀትም "ኧጋ ይእግዘር መንግስት ቃር ቤሰረም ይⷕር የⷅጫ አስተማሪ፥ ተመዝገብ ገደር የኸረም ርዝም የኸረ ያወጣ አበቃጥ ኸማው" ባረኖም።
40013053	ኢየሱስ ዝኽ እንም ወማካ ኦደም ቲጀፕር ተኽ መደር ተረሳም ወረም።
40013054	የትራቀወ ከተማ ቸነም ወግ ቲኸርቦ ዳር አይኹድ ቢትደመዶᎌ ቤት ያትመር ባነ። ኽኖም "ዝኽ ኻሪነትም ወግ ዘንጋም ቴቴ ነከበም?
40013055	ዝኽ ያናጢ ኧርች አንኸረዌ? አዶተታ ማርያም አንኸረችዌ? ጐፔኸታ ያእቆብ ዮሴፍ ስምኦንም ይኹዳ አንኸሮዌ?
40013056	ኧተᎀታኽ እንም ቲና ያነማ አንኸረማዌ? ኧጋ ዝኽ እንም ቴቴ ነከበም?" ባሮም።
40013057	በኽ የቸነ ቀንጠዊም፤ ኢየሱስ ጭን "ነቢ ብንጐዴ ያኸውጂ፤ በገገታ ገነ በገግመታ አበሩስ ጭን ኤያኸውጂ" ባረኖም።
40013058	የዀትም አናመረዊ። በኽ የቸነ በኽሜ ብዘ ወግ ቃር አንቾተ።
40014001	በኽ ግዝየ ገሊላ ገነ ይገዛ የረፐረ ኼሮድስ የኢየሱስ ወሬ ሰማም።
40014002	ቢሰማ የአገልጌየታም "ዝኽ ያጠምቅ ዮኻንሱ፤ ዀት ተሞት ተረሳም፤ ዝኽ ወግ ቃር በዀት ወኸት ይትቾቶ ያነ በዝ የቸነው" ባረኖም።
40014003	ኼሮድስ የዮኻንስ አትጠበጠም ቦኽኔ አትየጐደንም ባነ፤ ያትየጐደንም የጐፔየታ የፊልጶስ ምሽት በረፐረች በኼሮድያዳ የቸነው።
40014004	ዮኻንስ የኼሮድስ "የጐፔያኸ ምሽት ታገቤ ⷅጫ ኤፈቅድንኸ" ቧረንም ባነ።
40014005	በዝም የቸነ ኼሮድስ የዮኻንስ ይቈጥኔ ይሸ ባነ፤ ቢኸርም የአይኹድ ሰብ የዮኻንስ የነቢኸማ ያዘዊ የረፐረ የኸሬ የሰብኽኖ ሰነፈም።
40014006	ቢኸርም አት ከረ ኼሮድስ የትጨነወ ከረ ያከውሪ ባነ፤ የምሽተታ የኼሮድያዳ ገረድ በሰብ ኽኖ ይፍቴ ተፈⷀረችም፤ ኼሮድስም በⷕት ፍⷅር ንቃር ሳረንም።
40014007	በኽ የቸነ ኼሮድስ "የሸⷕቃር ተሴን፤ እያም አብⷕሸ" ቲብር በቴየ አትየመረናም።
40014008	ⷕትም አዶተⷕታ የመከረቸናም ኸማ "ያጠምቅ ዮኻንስ ነር በሴራ ኽራም ኧዃ ናሜ" ቧረቸንም።
40014009	ኼሮድስም በዝ ዘንጋ አንሳረን፤ ቢኸርም የተነወ ቃር የኸሬ አትም ተዀት የረፐሮ ሰብ ሰሞም የኸሬ የዮኻንስ ነር ይውዬ አዘዘም።
40014010	በኽም የቸነ ሰብ ናኸም ቦኽኔ ታነ የዮኻንስ አንገተታ አትየንጠንም።
40014011	ነርመታ በሴራ አቸነቦም የገረድⷕት አቦያም፤ ⷕትም ያዶተⷕቴ ወሰደቸንም።
40014012	የዮኻንስ ተማሪ ቸነቦም ኔሳታ ወሰዶም ᎀከበዊም፤ የኢየሱሴ ወሮምታነ ዮኻንስ የᎀተ ኸማ ኦደዊም።
40014013	ኢየሱስም ዮኻንስ የᎀተኸማ በሰማ ግዝየ በጀልባ ገፓም ባኽር ተⷘናም፥ ይማተታ ሰብ ኤነወ መደር ወረም። ተከተማ ብዘ ሰብ የኢየሱስ ወሮት ሰሞም በግረዀና ተⷐተረዊም ወሮም።
40014014	ተጀልባ ቲወጣ ብዘ ሰብ አሸኖምታነ አትማጠጠኖም፤ ባሸነኽኖም አተነፈኖም።
40014015	ቲመሽ ተማሪየታ የዀትኼ ተⷀነቦምታነ "መደረታ ቤት ኤነወ በረኻው፤ ግዝየመታ መሸም፤ ቀያ ወሮም ሸረተዀና ይስረቦዌ ዝኽ ሰብ አስራፕትኖ" ባረዊም።
40014016	ኢየሱስም "አኹ ይበሮ ቃር አቦዮ ባንኸሬ ወሮት ኤያትⷈሽኖ" ባረኖም።
40014017	ተማሪመታ "አምስት እንጄራም ዄት አሳም ባንኸሬ እንጐድ ቃር በዝ ኤነንደ" ባረዊም።
40014018	ኢየሱስም "ኽም አምስት እንጄራም ዄት አሳም ይያኼ ናሞዮ" ባረኖም።
40014019	የሰብም ሰር ባኖ መደር ይቾኖዌ አዘዘም፤ አምስት እንጄራም ዄት አሳም ነሳም ሰሜንየ አሸም ይእግዘር ሽር ባረም፤ እንጄራም ፍረነመም የተማሪየታ አበም፤ ተማሪየታም የሰብ ሻዶም።
40014020	እንም በኖም ጠᎈቦም፤ የተነፈም የፍረነᎁ አስረዄት ሳጠራ ᎃራ ነሶም።
40014021	እሽታም ደንⷛም ኤባር የበኖ አምስት ዀም ገምያ ይኸሮ ባነ።
40014022	ኽመጋ ኢየሱስ የተማሪየታ፦ "እያ ሰብኽኖ ትናስራፕት ስን በጀልባ ብደሮንም የባኽር ኽወኸት ተገኖ" ቲብር አዘዘኖም።
40014023	የሰብም ያሮዌ ባስራፐተኖ አንⷀ ጠሎት ያሜዬ ቈቶ ወጣም፤ በመሸም ግዝየ ይማተታ በኽም ባነ።
40014024	ኽጋᎀ ጀልባዀት በባኽር ግብት ታነ ንፋስ ይፍት ይፍት ይረፍስ ባነ፤ ጀልባዀትም በባኽር እምᎇርቢት ኽሜ ዝሜ ይብር ባነ።
40014025	ኧርባተᎀ ቲኸር ኢየሱስ በባኽር ᎈር በግረታ የኽኖኼ ቸነም።
40014026	ተማሪመታ በባኽር ᎈር በግረታ ቲያር ቢያዘዊ "ዝሸታ አዝሬሉ" ባሮም ንቃር ሰነፎምታነ ጠነቀኖም፤ በጥንⷅት አትኻኖም።
40014027	ኽመጋ ኢየሱስ "እንጠነቀናኹ፤ እያትንዀ" ባረኖም።
40014028	ጴጥሮስ "ⷘታኖ አኸሽ በኸርኸ እያም በግረና በባኽር ᎈር ያኼ ኧቸኔ ኧዝዜ" ቧረንም።
40014029	ዀትም "ኔኸ" ቧረንም። ጴጥሮስም ተጀልባ ወጣም የኢየሱሴ በባኽር ᎈር በግረታ ወረም።
40014030	ቢኸርም በባኽር ᎈር የትረሳ ንፋስ አሸምታነ ሰነፈም፤ ባኽርም ይወጥኔ ቲሰራ "ⷘታኖ አትርፌ" ባረም ኦነም።
40014031	ኽመጋ ኢየሱስ ኧጀታ ዝራካም ጠወጠንምታነ፥ "አኸ ብያ ተመመሮት የⷀመናኸ የምር ተጥራጠርኸም?" ቧረንም።
40014032	ኢየሱስም ጴጥሮስም በጀልባ በገፖ አንⷀ ንፋስም ቈመም።
40014033	በጀልባ የረፐሮ ሰብ "ውረም ይእግዘር ትከንኸ" ባሮም የኢየሱስ ሰገዶለም።
40014034	ኢየሱስም ተማሪመታ ተባኽር ተⷘኖም ጌንሴሬጥ ገነ ሰኖም።
40014035	የኽ ገነ ሰብም የኢየሱስ በኻረዊ አንⷀ በኽ ገነ ዙርያ ያነቦ እንም ናኾም፥ ባሸነም እንም የዀትኼ አቸነቦም።
40014036	ባሸነኽኖም እማት ዀጅረታ ይረግዶዌ ይጨሰዊ ባነ፤ የረገደዊ እንም ተባሸዀና ተነፎም።
40015001	-
40015002	ተኽ አንⷀ የሙሴ ⷅጫ አስተማሪም የፈሪሳ ሰብም ተኢየሩሳሌም ተረሶም የኢየሱሴ ቸነቦምታነ፦ "ተማሪያኸ ያባንዳ ንᎀ የምር ኤቅረቦ? ሸረት ቲበሮ ኧጀዀና ኤታጠቦ" ባሮም ተሳረዊም።
40015003	ዀትም "አኹኽ የገጋኹ ንᎀ ባኹምታነ የምር ይእግዘር ትዛዝ አትቅረቦ?
40015004	እግዘር 'አብ ታዶታኸ አኽብድ፤ ባባታ ዌም ባዶተታ ᎃጥጥ ይዝረⷍ ሰብ አቸም የᎃት' ባረም አዘዘም።
40015005	አኹ ጭን ዝካ ትብሮ፤ አት ሰብ 'አባኖ አዶተኖ ያኹ አቦት የረፐረቢ እንም ይእግዘር አብዀንም' ቢብር፥
40015006	ዀት ያብ ታዶተታ ቤያኸብድም አትም ኤነወ ትብሮ፤ ኧጋ የንሟኹ ትትብሮ ይእግዘር ቃር ትሸሮ፤
40015007	አኹ ኸጣ፥ ኢሳይያስ ያኹ ዘንጋ ዝካ ቲብር የዝረⷈን ትንቢት ውረሙ፤
40015008	'ዝኽ ሰብ ባምᎈታ ያኸብዴ፤ ⷕነታ ጭን ትያ ንቃር ኧረቌው፤
40015009	የሰብ ንᎀ ያትመሮ የኸሬ ይያ በፍጥር ይሰግዶኒ' " ባረኖም።
40015010	ኢየሱስ ሰብ የዀትኼ ጠናምታነ "ስሞ፤ በስሮ፤
40015011	የሰብ ያሰርዀን ታንᎋ ይወጣዀታው ባንኸሬ ባንᎋ ይገባዀታ አንኸረ" ባረኖም።
40015012	ተኻንⷄ ተማሪየታ የዀቴ ተⷀነቦምታነ "የፈሪሳ ሰብ የዝረⷈዀን ዘንጋ ሰሞምታነ አንሳረኖ ኸማ ኻርኸምዌ?" ባረዊም።
40015013	ዀትም ዠፐረም "የሰሜ አባና አንቀᎌረን ኧጨ እንም ይትረቀር።
40015014	ኽኖ የፈንጦም ᎋርጥም ይሸቦ የኸሬ ታቦዮ፤ ᎋርጥ የᎋርጥ ቢሸውን ዄችም በጐጀ ይወጥቆ" ባረኖም።
40015015	ጴጥሮስም የኢየሱስ "ዮማካዀት ፍቸታ ኦድንደ" ቧረንም።
40015016	ኢየሱስም "አኹም ኧዃ ዳር በስሮት ⷀመናኹምዌ?
40015017	ባምᎋ ይገባዀታ እንም በደን ውየም ተሰብነት አወጨም ይቋሺ ኸማ አታዞዌ?
40015018	ታምᎋ ይወጣዀታ ጭን ተⷕን ይወጣ፤ የሰብም ያሰርዀን ዀታው።
40015019	ᎃጥጥ አሳብ፥ ሰብ ቅጥሮት፥ ተሟኒም እሽታ ዀጅር ድምዶት፥ ስርቆት፥ ፍጥር ዘንጎት፥ የሰብ ሽም አጥፎት ተሰብ ⷕን ይወጣ።
40015020	የሰብ ያሰርዀን ዛታው ባንኸሬ፥ ባንታጠዊ ኧጅ ብሮት የሰብ ኤያሰርዀን" ባረኖም።
40015021	ኢየሱስም ተዛኼ ተረሳም ጢሮስም ሲዶናም ገነ ወረም።
40015022	በኽሜ አት የከነአን ገነ ምሽት የኢየሱሴ ቸነችምታነ፥ "የዳዊት ትከ ⷘቶ፥ ገረደና ሲጣር ጠበጠም አጨነቀናም ኸዳሽ ናምጥጥኸ" ባረችም ጨቈሰቸንም።
40015023	ዀት ጭን አትም መልስ አናበና፤ ኽም ግዝየ ተማሪየታ የዀትኼ ተⷀነቦምታነ "ዝኽ ትጨስኸ ምሽት ታንⷀንዴ ታኸራ፤ አስራፕትና" ባሮም ጨቈሰዊም።
40015024	ዀትም ዠፐረም "እማት ተእስራኤል ቤት የጤ ኸማ የቀነቦ ሰቤ ባንኸሬ እንጐዴ አናዀን" ባረኖም።
40015025	ምሽትምⷕታ ተⷀነበችምታነ "ⷘታኖ ኸዳሽ ንዴ" ባረችም ሰጐደቸለም።
40015026	ዀትም ዠፐረም "የደንⷛ ሸረት የግየ ቃሶት ኤያትⷈሽ" ባረናም።
40015027	ⷕትም "ውረሙ ⷘታኖ፥ ቢኸርም ግየ ዳር በⷘታዀና ቤት ቲወሬ ዮጠቀ ንቃቀሟቸ ይበሮ" ቧረቸንም።
40015028	ኽጋᎀ ኢየሱስ "ምሽቶ አⷕ እምነታኸ ንቃሩ፤ የሸⷕ ቃር የኽንⷕ" ባረናም፤ ገረደⷕታም ኽመጋ ፈዘዘችም።
40015029	ኢየሱስ ተኸ ወጣም ገሊላ ባኽር ᎀሬ ቸነም፤ ቈቶም ወጣም በዛኼ ቾናም።
40015030	ብዘ ሰብ ጅረ፥ ᎋርጥ፥ ዲዳ፥ እንዱርር፥ እንጐድም ብዘ ባሸነ የዀትኼ አቸነቦም፤ በኢየሱስ በግረታ ᎀሬ አወኖዮም፤ ዀትም ተባሸዀና አተነፈኖም።
40015031	ዲዳ ቲዝረኮ፥ ᎋርጥ ቲያዞ፥ እንዱርር ኧጅ ኧግረዀና ዝራኮም፥ ጅረም ቲያሮ፥ ሰብኽኖ አሰቦምታነ ወግ ኸረቦም የእስራኤል ⷘታ አኸበደዊም።
40015032	ኢየሱስ ተማሪየታ የዀትኼ ጠናምታነ "ዝኽ ሰብ ትያ ጋᎀ ኧዃ ዳር ሶስት ከረ ዋሮም፤ ይበሮ ቃር ኤነኖ የኸሬ አትማጥጥኖ፤ ቤማ ቤወጥቆዬ ጌመዀና አስራፕትኖዌ አንሸ" ባረኖም።
40015033	ተማሪመታ "የዝኽ እንም ሰብ ይወጣሎ ዛኽር ሸረት በዝኽ በረኻ ቴቴ ንረኽብነቴ?" ባረዊም።
40015034	ኢየሱስም "ምራኽር እንጄራ ነረናኹ?" ባረኖም፤ ኽኖም "ሰባት እንጄራም ቀሪ እርስ እርስየ አሳ ነረንደ" ባረዊም።
40015035	ተኽም አንⷄ፥ ኢየሱስ ሰብኽኖ ባፈር ይቾኖዌ አዘዘም፤
40015036	ሰባት እንጄራም አሳም ጠበጠምታነ ይእግዘር ሽር ባረም፤ ፍረነመም፥ የተማሪየታ አበኖም፤ ተማሪመታ የሰብ አቦዮም።
40015037	እንም በኖም ጠᎈቦም፤ የተነፈ የፍረነᎁ ሰባት ቀርጫት ᎃራ እንጄራ ነሶም።
40015038	የበኖም እሽታም ደንⷛም ኤባር አርበት ዀም ገምያ ባነቦ።
40015039	ኢየሱስ የሰብ ታስራፐተ አንⷀ በጀልባ ገፓም መጌዶን ይውሪ ገነ ወረም።
40016001	የፈሪሳም የሰዱቃም ሰብ የኢየሱሴ ቸነቦም፤ ይፈትረውዬ ሳቦምታ "ተሰሜ መርኸት አተዥንደ" ባረዊም።
40016002	ዀትም "ቲመሽ ሰሜ ብሻ ኸረም 'ድየ ብና ይኸርቴ' ትብሮ፤
40016003	ጋ ቲብርም ሰሜ ዳበራ ኸረም 'ኧኳ ይዘርብቴ' ትብሮ፤ የሰሜ መርከታ በትሮት ትⷕሮ፤ ቢኸርም የዘበር መርኸት በትሮት ኤኸንኹ።
40016004	ብእግዘር ኤታመር የዝ ዘበር ᎃጥጥ ሰብ መርኸት ያዤ ይሸ፤ የኽርምታነ ተነቢ ተዮናስ መርኸት እንጐድ መርኸት ኤይዊ" ባረም። ተኻንⷄ ኢየሱስ ቸኖም እንጐድ መደር ወረም።
40016005	ተማሪመታ ተባኽር ኽወኸት በትⷘኖዌ ሸረት ወጥብጥ ተረሳኖም ባነ።
40016006	ኢየሱስም "ተፈሪሳም ተሰዱቃም ሰብ እርሾ ሰክቶም ተጤፖ" ባረኖም።
40016007	ኽኖም "ሸረት አንጠበጥኔው" ባሮም ኽኖም ተኽኖም ተጮዶም።
40016008	ኢየሱስ ጭን አሳበዀና ኻረምታነ፥ "አኹ እምነት ያነሰናኹ ሰብ፥ 'ሸረት አንጠበጥኔው' ባኹም አኹም ታኹም የምር ትዝረኮ?
40016009	ኧዃም አትቤስሮዌ? አምስት ዀም ሰብ አምስት እንጄራ በኖምታነ ምራኽር ሳጠራ የረሳኹ ኸማ ኤትዘገድኹዌ?
40016010	ዌሽ አርበት ዀም ሰብ ሰባት እንጄራ በኖምታነ ምራኽር ቀርጫት የረሳኹ ኸማ ኤትዘገድኹ?
40016011	'ተፈሪሳም ተሰዱቃም ሰብ እርሾ ተጤፖ' ባኩም ባንኸሬ የሸረት ቃር አንዝረⷈኩ ኸማ የምር አትቤስሮ?" ባረኖም።
40016012	ኽኖም የፈሪሳም የሰዱቃም ሰብ ቲዩዶ ቃር ይጬፖዌ ባንኸሬ ትንጄራ እርሾ ይጬፖዌ አምባረኖ ኸማ ኽጋᎀ ቤሰሮም።
40016013	ኢየሱስ ፊሊጶስ ቄሳርያ ከተማ በሰና ግዝየ የተማሪየታ "ሰብ የሰብ ትከ ሟኑ ይብሮ?" ባረም ተሳረኖም።
40016014	ኽኖም "አታተታ 'ያጠምቅ ዮኻንሱ'፥ እንጐደዀና 'ነቢ ኤልያሱ'፥ እንጐደዀና 'ኤርምያስ' ዌም 'ነቢ ተኸሮ ሰብ አተታው' ይብሮ" ባረዊም።
40016015	ዀትም "አኹኸ እያ ሟኑ ትብሮን?" ባረኖም።
40016016	ስምኦን ጴጥሮስም ዠፐረም "ክርስቶስ አኸትንኸ፤ ኤያም የኸረም ይእግዘር ትከንኸ" ቧረንም።
40016017	ኢየሱስ ዠፐረም "የዮና ኧርች ስምኦን የትዳርኸንኸ፤ ዝኸታ ያትⷐረናኸ በሰሜ ያነ አባናው ባንኸሬ ሟኒም ሰብ አንኸረ።
40016018	እያም አኸ ጴጥሮስ እምር ኧብርኸ፤ በዝም እምር ᎈር ቤተክርስቲያነና አረሽቴ፤ ዝም ቤተክርስቲያን የሞት ጦና ኤⷀᎃን።
40016019	የሰሜ መንግስት ይከᎋችᎌ ልፍ ኤብኸቴ፤ ባፈር ያገድዀን እንም በሰሜ ይታገድቴ፤ ባፈርም የፈታዀን እንም በሰሜ ይትፈታቴ" ቧረንም።
40016020	ኽጋᎀ ዀት ክርስቶስ የኸረ ኸማ የሟኒም ሰብ ቤዩዶዌ የተማሪየታ አዘዘኖም።
40016021	ተኽ ከረ ቀነሰም ኢየሱስ የተማሪየታ አጬገም ኦደኖም፤ "ኢየሩሳሌም ከተማ አርቴ፤ በገን ባሪቅም በⷀስ አለቃም በⷅጫ አስተማሪም ብዘ መከራ ኧትⷀፐርቴ፤ ይቈጥንቴ፥ በሶስት ከረናም ተሞት ኧትረሳቴ" ባረም ዩድኖ ባነ።
40016022	ጴጥሮስም የኢየሱስ ይማተታ መቈ አወጣምታነ "ኤኽርብኸ ⷘታኖ፤ ዝካ ቃር ስርም ኤስራብኸ" ቧረንም።
40016023	ዀት ጭን ተዥባፐረምታነ የጴጥሮስ "ኧሰኸኒ አኸ ሼጣን፤ የሰብ ቃር ባንኸሬ ይእግዘር ቃር አታስብ የኸሬ ቈፋ ትኸርቢ" ቧረንም።
40016024	ተኽ አንⷀ ኢየሱስ የተማሪየታ፥ "እያ ይትⷐተሬዬ ይሸ እንም የገገታ የኽዳ፤ መስቀርመታ የጠውርም ይያ የትኸተሬ።
40016025	ነብሰታ ያተርፌ ይሸ እንም ያጠፏን፤ ይያ ቲብር ጭን ነብሰታ ያⷀፕር እንም ይረኽውን።
40016026	ሰብ ባፈር ያነ ዱንያ እንም ቢያተርፍ ነብሰታ ቢጠፋ ምር ያᎁለሸ? ዌሽ ሰብ የረብሰታ ዋጋ ምር ይከሴ ይዀለ?
40016027	የሰብ ትከ ተመሌካታ ጋᎀ ባባታ ክብር ይቸንቴ፤ ኽኽ ከረ ይንመታ የሜናታ ኸማ ይውንቴ።
40016028	የውረመና ኧብርኹ የሰብ ትከ በመንግስተታ ክብር ቲቸን ያዞ ዳር በዝ ተቈሞ ሰብ ግብት ኤሞቶ ሰብ ነረቦ" ባረኖም።
40017001	ኢየሱስ ተስድስት ከረ አንⷀ ጴጥሮስም ዄት ጐፔቸ ያእቆብም ዮኻንስም ጠበጠም ይማተዀና ከፍተነ ቈቶ አወጣኖም።
40017002	ዀትም ቢፍትመዀኔ መርከታ ተሽጋከረም፤ ይፍተታ ጬት ኸማ ጥርጥር ባረም፤ ዀጅርመታ ንቃር ነጨ ኸረም ብርጭ ብርጭ ባረም።
40017003	በኽምታነ ሙሴም ኤልያስም ተዀት ጋᎀ ቲጮዶ ትራቦዮም።
40017004	ጴጥሮስ የኢየሱስ "ⷘታኖ በዝ ንበሮት ይና ወኼየንዳው፤ በሳረናኸ በዝ ሶስት ዳስ ናርሽነ፤ አት ያኸ አት የሙሴ አት የኤልያስ ይኽርሸ" ቧረንም።
40017005	ዀትም ዝረⷈም ቴጀፕር ጓድ ዳበራ ቸነም አኸተረኖም፤ "በዀት ይሽሬ ኧረᎃድን ትከና ዝኸታው፤ የዀትም ስመዊ" ይብር ቃር ተዳበራዀታ ደን ተሰማም።
40017006	ተማሪመታ ዝኽቃር ቲሰሞ ንቃር የጠነቀኖዬ ይፍት ይፍት ተፌጠሞም ወጠቆም።
40017007	ኢየሱስም የኽኖዬ ቸነም ᎃሻሸኖምታነ፥ "ተሶ፤ አትስረፎ" ባረኖም።
40017008	ኽኖም ተⷘⷈሮም ቢያዞ ኢየሱስ ባንኸሬ አትም ሰብ አናሰቦ።
40017009	ተቈቶዀታ ቲወርዶ ኢየሱስ "የሰብ ኧርች ተሞት ቲትረሳ ዳር ያሸኹዊ ቃር የሟኒም ሰብ እኖድኹ" ባረም አዘዘኖም።
40017010	ተማሪየታ የኢየሱስ "ኧጋ የሙሴ ⷅጫ ያትመሮኽኖ ነቢ ኤልያስ ብዴተ ወተን ነሮ የምር ይብሮ?" ባሮም ተሳረዊም።
40017011	ኢየሱስም "ነቢ ኤልያስማ ብዴተ ይቸንቴ፤ እንም ቃር ሸከተም ጥጥ ያሜቴ።
40017012	ቢኸርም ኧብርኹ ኤልያስ የዝ ይፍቴ ቸነም፤ ሰብ ጭን አንኻረዊ፤ በዝም የቸነ የሳቦ ቃር አመነቦᎌም። የኽክም የሰብ ትከ በኽኖ ኧጅ ጅጓረ ወትቀፐር ነረወ" ባረኖም።
40017013	በኽ ግዝየ ተማሪየታ የኤልያስ ቃር ቢሰሞ ያጠምቅ ዮኻንስ ቃር ዮደኖ ኸማ ቤሰሮም።
40017014	ኢየሱስም ሶስችም ተማሪመታ ሰብ ያነቦᎌ መደር ቸነቦም ሰኖም፤ አት ምስ የኢየሱሴ ተⷀነበም በርበተታ ስጁት ወካምታነ፥
40017015	"ⷘታኖ ኸዳሽ ኧርቸና ማኒ፤ የዙር ባሸ ቲትረሳወ ᎃጥጥ ኸማ ያጨንን፤ ብዘ ጋᎀ ብሳትም ብኻም ይወጥቅ።
40017016	የተማሪያኼም አቸነዀንም ባነ፤ ቢኸርም ያተርፈውዬ አንኸረሮ" ቧረንም።
40017017	ኢየሱስም ዠፐረም "አታምሮ ᎇሼ የዝ ዘበር ሰቦ ታኹ ጋᎀ መቸ ዳር ኧረብርቴ? መቸ ዳርኽ ኧፍረኽንኹሸ? ኧርችዀታ ዝኼ ይዬ ናመዊ" ባረኖም።
40017018	ኢየሱስም የሲጣርዀታ ቢያጥራን ተዛኽ ኧርች ወጣም፤ ዀትም ኽመጋ ፈዘዘም።
40017019	ተኽ አንⷀ ተማሪየታ ይማተዀና የኢየሱሴ ተⷀነቦምታነ፦ "ይና ሲጣርዀታ ናወጣኔዬ ያንኸረንደ የንቃሩ?" ባረዊም።
40017020	ኢየሱስም "እምነታኹ የቀፐሬው፤ የውረመና ኧብርኹ የዘሮ ⷅንⷀ ያኽር ቃር ብታምሮ ዝኽ ቈቶ 'ተሳም ኽኼ ወር' ብትብረዊ ይወር ባነ፤ ይⷀምኹም ቃር ኤነ። [
40017021	የዝ ኤነት ሲጣር ጭን በጠሎትም በጦምም ባንኸሬ ኤወጣ" ባረኖም።]
40017022	ተማሪየታ በገሊላ ገነ እማቴ በትደመዶዌ ኢየሱስ፥ "የሰብ ትከ በሰብ ኧጅ አወጨም ያⷀᎏሪቴ።
40017023	ኽኖ ይቀጥረዊቴ፤ ቢኸርም በᎀት በሶስት ከረ ተሞት ይትረሳቴ" ባረኖም። ኽኖም በዘታ ንቃር ተመጠጦም።
40017024	ኢየሱስ ተተማሪየታ ጋᎀ ቅፍርናኾም ከተማ በቸኔ የቤተመቅደስ ⷝብር ይትⷀፐሮ ሰብ የጴጥሮሴ ተⷀነቦምታነ "አስተማሪያኹ የቤተመቅደስ ⷝብር ይከስዌ?" ባረዊም።
40017025	ዼጥሮስም "እንክ፥ ይከስ" ባረኖም። ዀትም ቤት ቲገባ ኢየሱስ በተረምታነ "ስምኦን ጴጥሮስ ምር ይመስርኸ? የዝ አለም ንስ ⷝብርም ቀረጥም ተሟን ይትⷀፐሮ? ተገነዀና ሰብ ይትⷀፐሮ ዌሽ ትንጐድ ገነ ሰብ?" ቧረንም።
40017026	ጴጥሮስም "ትንጐድ ገነ ሰብ ይትⷀፐሮ" ቧረንም። ኢየሱስም "እካ በኸረ የገገዀና ሰብ ⷝብር ኤከሶ በሮቱዋ!
40017027	ቢኸርም ዝኽ ሰብ ቤትራከሶንዴ አኸ ወርም በባኽር መረባኸ ዝራጋ፤ በተረም ዮጣ አሳ ጥብጥ፤ አንቃታ ትትከᎋትን ፍራንክ ትንኸብሸ። ዛኽ ፍራንክ ውስድም ይያም ያኸም ሟር ካስ" ቧረንም።
40018001	ኽም ጋᎀ ተማሪየታ የኢየሱሴ ተⷀነቦምታነ፦ "ብእግዘር መንግስት ትንም ይርቅ ሟኑ?" ባረዊም።
40018002	ኢየሱስም ያት ትከ ጠናንምታነ በግብተዀና አቈᎀንም፤
40018003	ዀትም፤ "የውረመና ኧብርኹ ተዘፔትኹ የትከ ኸማ ባንኸርኹ ይእግዘር መንግስቴ ስርም አትገቦ።
40018004	የዝ ትከ ኸማ ገገታ ያትየንስ እንም ብእግዘር መንግስት ትንም ይርቅዀቱ።
40018005	የዝ ኤነት ትከ በሽመና ይትⷀፐር እንም እያም ይትⷀፐሬ" ባረኖም።
40018006	ኢየሱስም፥ "አት ሰብ ብያ ታመሮ ትርስየኽኖ ያተታ ዳር ቈፋ ኸረም ባጢር ያትቾት ሰብ ዀት ይረዝ ይምር ወፍጨ ባንገተታ አጐጅም በባኽር ቈጥራ ቢዀሪ ይᎈዝን"።
40018007	በቈፋ የቸነ የዝ አለም ሰብ ግርደታ፤ ቈፋ ቴቸን ኤችን፤ ቢኸርም ቈፋ የኸረ የዛ ሰብ ግርደታ።
40018008	"ኧጃኸ ዌም ኧግራኸ ባጢር ቢያቾትኸ ተገጋኸ ኧርጥም ቋሽን፤ ዄት ኧጅ ዌም ዄት ኧግር ንቤተናኸ በአዛብ እሳት ቢቋሽከታ እንዱርር ዌም ጅረ ኺትኸ ኤያም ኸርኸም የዘላለም ጄነት የገፓኸ ይፈዝኸ።
40018009	ኤናኸ ባጢር ቢያቾትኸ ኦጣም ተገጋኸ ቋሽን፤ ዄት ኤን ንቤተናኸ በአዛብ እሳት ቢቋሽከታ አት ኤን ንቤተናኸ ኤያም ኸርኸም የዘላለም ጄነት የገፖኸ ይፈዝኸ" ባረም።
40018010	ኢየሱስም፤ "በሰሜ ያነቦ መሌካዀና እንም ከረ በሰሜ ያነ የአባና ይፍት ያዞ የኸሬ፥ ተዝ ትርስየኽኖ አተታ ዳር ባትቀርጦዬ ተጤፓ። [
40018011	የሰብ ትከም የቀነ ያተርፌ ቸነም።]"
40018012	ኻበም ኢየሱስ "ምር ይመስርኹ? ያት ሰብ በቅር ጤ ቢረውን፥ ተኽኖም አተታ ቢቄ ዝጠራም ዠጠኽኖ በቈቶ ᎈር ቸም የቀነ አት ጤ ኤሸዌ?
40018013	ቢረኽውን ውረም ኧብርኹ ታንቀነቦ ተዝጠራ ዠጠኽኖ በዝኽ ባት ጤ ይርቅ ይሽን።
40018014	የኽክም ተዝኽ ትርስየኽኖ አተታ ይቄዬ በሰሜ ያነ አባኹ ፍቃደታ አንኸረ" ባረም።
40018015	ኢየሱስም፥ "ቢበድልኸ አኸም ተዀት ይማታኹ ቶሮም ጥፋተታ ኦድን፤ ቢሰማኸ ጐፔያኸ ተጥፋተታ ዠፐርዀንም ወበሩ፤
40018016	ቤሰማኸ ጭን ዘንጋ እንም በዄት ዌም በሶስት ምስክር ያርቅ የኸሬ፥ አት ዌም ዄት ምስክር ጥብጥም የዀቴ ወር።
40018017	የኽኖም ቤሰማኖ የቤተክርስቲያን ኦድ፤ ኧዃም የቤተክርስቲያን ቤታዘዝ ዀት ታረመኔም ቶዘከበም ተባጢረታ ቴትዠፐር ሰብም ድውን።
40018018	"የውረመና ኧብርኹ ባፈር ያገድኹዊ ቃር እንም በሰሜ የታገደ ይኸር፤ ባፈርም የፈታኹዊ ቃር እንም በሰሜ የትፈታ ይኸር።
40018019	"ኧዃም ኧብርኹ በዝ አፈር ታኹ ዄታኹ በሟኒም ቃር ተስማማኹም ብትጨሰዊ በሰሜ ያነ አባና ያሚንኹሸ።
40018020	ዄት ዌም ሶስት ሰብ በሽመና ቢትደመዶᎌ መደር በኽ በግብተዀና እያ ነርዀ" ባረም።
40018021	በኽ ግዝየ ጴጥሮስ የኢየሱሴ ተⷀነበምታነ "ⷘታኖ ጐፔያና ቢበድሌ ምራኽር ጋᎀ አፍ ንወን? ሰባት ጋᎀ አፍ ንወንዌ?" ቧረንም።
40018022	ኢየሱስም ዝካ ቧረንም፤ "ስባ ግዝየ ሰባት ጋᎀ አፍ ᎄን ባንኸሬ እማት ሰባት ግዝየ አምብርኸ።
40018023	"ይእግዘር መንግስት ምር ይመስር? በአገልጌየታ ያነን ከስ ያስቤ ይሸ ንስ ይመስር።
40018024	ዀትም ኧስቦት በቀነሰ ግዝየ፥ ብዘ ዀም ቀርሺ ከስ ያኖ አት ምስ ጠወጭም አቸነዊም።
40018025	ይከስ ቃር ቲበኽር ዀትም ምሽተታ ደንⷛመታ ያነን እንም አሰየቶ ከሰታ ይኰሽዬ ንስዀት አዘዘም።
40018026	ኽጋᎀ አገልጌዀት ቸነም ቢፍተቴ ወጠቀምታነ፥ 'ⷘታኖ ኸዳሽ ጐቸ ናሜ፤ ደፒትዀ ኧካስኸሸ' ባረም ጨቈሰንም።
40018027	ⷘታታም አትማጠጠም ገᎈረንም፤ ከስመታ ቸለም።
40018028	"ቢኸርም ዛኽ አገልጌ ጭን ተኽ ቤት ቲወጣ ታት ቤሻታ ተራከበም፤ ዀትም በዝ ቤሻታ በቅር ቀርሺ ከስ ቧነን፤ ያጋታ የዀት 'ከሰና ካሴ' ባረም አነቀም ጠወጠንም።
40018029	ቤሻመታ በግረቴ ወጠቀምታነ 'ኸዳሽ ጐቸ ናሜ፤ ከሳኸ ደፒትዀ ኧካስኸሸ' ባረም ጨቈሰንም።
40018030	ዀትም ቤ ቧረንም፤ ከሰታ ቲኰስን ዳር ወሰደም ቦኽኔ አትየጐደንም።
40018031	"ቤሻታ የኸሮ አገልጌ ዀት የቾተን ዘንጋ አሰቦምታነ ንቃር አመጠጠኖም፤ የⷘታዀኔ ቸነቦም ዝኽ ዘንጋ እንም ኦደዊም።
40018032	ዀትም የዛኽ አገልጌ ጠናንምታነ፥ 'አኸ ᎃጥጥ አገልጌ አኸ የጨቈስኼዬ ኽኽ እንም ከስ ቸንከም።
40018033	እያ የቸከ ኸማ የቤሻኸ አኸኽ የምር አንቸዀን?' ቧረንም።
40018034	ንስዀት ማቸምታነ ከሰታ እንም ቲከስ ዳር ቦኽኔ አትየጐደንም።
40018035	"አኹ እንማኹ የጐፔያኹ ተⷕናኹ አፍ ባትብረዊ፥ የኽክም የሰሜ አባና እግዘር አፍ ኤብርኹ" ባረም።
40019001	ኢየሱስ ዝኽ ዝረⷈም ቲጀፕር፥ ተገሊላ ተረሳም ተዮርዳኖስ እኻ ኽወኸት ያነ ይኹዳ ገነ ወረም።
40019002	ብዘ ሰብ ተⷐተረዊም፤ በኽም ባሸነ እንም አተነፈኖም።
40019003	የፈሪሳ ሰብ ይፈትረውዬ የዀትኼ ተⷀነቦምታነ "ሰብ በኸረም ባንኸረም ቃር እንም ምሽተታ ይገፍሬ ተፈቀደምዌ?" ባሮም ተሳረዊም።
40019004	ዀት ዠፐረም፥ "እግዘር በተረም ኧርች ተገረድ አመነም የፈጠረኸማ አናረበብኹዌ?
40019005	ኻበም 'በኽ የቸነ ሰብ አባመታ አዶትመታ ይችም፥ ተምሽተታ ጋᎀ አት ይኸርቴ፤ ዄችመዀና አት ገግ ይኸሮቴ' ይብር ቃር አናረበብኹዌ?
40019006	ኧጋ እማት ገግሎ ባንኸሬ ተዝ አንⷀ ዄት አንኸሮ፤ እግዘር አት ያᎀነን ሰብ ኤወትን" ባረኖም።
40019007	የፈሪሳም ሰብ "ኧጋ ሙሴ ምሽት ቲገᎋርያ የገᎈርያ ኸማ የጣᎋᎌ ወረቀት ኤብቶ ይገᎋርዬ የንቃር አዘዘም?" ባረዊም።
40019008	ዀትም "ሙሴሽ በⷕናኹ ቱነት የቸነ ምሽታኹ ትገፍሮዌ ፈቀደንኹም፤ ይፍትሜ እግዘር ዝካ አኔፐ።
40019009	እያ ጭን ኧብርኹ 'አት ሰብ ትንጐድ ምስ ዀጅር ታትደምድ ምሽተታ ገፈረም እንጐደⷕታ ያገፓ እንም ባጢረተነው፤ [ ምስመⷕታ የገፈረና ምሽት ያገባ ሰብ፥ የኽክም ባጢረተነው' "] ባረኖም።
40019010	ተማሪመታ "የምስ ተምሽት ዘንጋ ዝካ በኸረ፥ አናግቦት ይፈዝ" ባረዊም።
40019011	ኢየሱስ ጭን "ዝኽ አናግቦት ይፈዝ የባኹዊ ዘንጋ ተጔቴ እንጐድ ደረግ የትⷀፐረዀት ባንኸሬ ይንመታ አንኸረ።
40019012	ውጪባ ኸሮም የትጨነቦ ነረቦ፤ ሰብም የሜጠረኖ ውጪባ ነረቦ፤ አትም ይእግዘር መንግስት ቲብሮ አናገፖ ሰብ ነረቦ። የኽ የኸሬ ዝኸታ ይትⷀፐሬ ይዀለ ሰብ የትቀᎌን" ባረኖም።
40019013	በኽ ግዝየ የቅስር ደንⷛ ኧጀታ ኦየተቦ ጠሎት ያሜሮዌ የኢየሱሴ አቸነቦም፤ የኢየሱስ ተማሪ ጭን ደንⷛዀና ያቸነቦ ሰብ ማተቦፖም።
40019014	ቢኸርም ኢየሱስ "ቅስር ደንⷛ ይያኼ የተኖ አትኽሮዮ፤ ይእግዘር መንግስት የዝ ደንⷛ ኸማ የኸረ ሰቡ" ባረኖም።
40019015	ዀትም ኧጀታ አወናቦምታነ በዳረኖም አንⷀ ተኽ መደር ወረም።
40019016	አት ከረ አት ምስ የኢየሱሴ ተⷀነበምታነ "አስተማሪዮ የዘላለም ኤያም ኸርዀም ኧረብሬ ምር ወኼ ዘንጋ ንቶት?" ባረም ተሳረንም።
40019017	ዀትም "የምር ዮኼ ዘንጋ ቃር ትትሰሬ? ወኼ የኸረ እማት ⷘታው፤ ኤያም ኸርኸም ትረብሬ በሸኸ ጭን ይእግዘር ትዛዝ ቀየ" ቧረንም።
40019018	ምስምዀት "ኤት ትዛዝ?" ባረም ተሳረንም። ኢየሱስም "አትቅጥር፤ ትንጐድ እሽታም ዀጅር አትድምድ፤ አትስርቅ፤ ቤነ ቃር አቶድ፤
40019019	አብ ታዶታኸ አኽብድ፤ ሰብ የገጋኸ ኸማ ንመድ" ቧረንም።
40019020	ኽም ምስ "ዛዀናኽ እንም ቅየዀም፤ እንጐድኽ ምር ይቀብርቢ?" ቧረንም።
40019021	ኢየሱስም "ጥርር ሰብ ትኸሬ በሸኸ ወርም ያነናኸ እንም አሰየም የዜጋ አብ፤ በሰሜ ዱንያ ትንኸብሸ፤ ኔኸም ይያ ተኸተሬ" ቧረንም።
40019022	ምስምዀት ንቅ ንብረት የረᎌረኔ፥ ዝኸታ ቢሰማ አᎀጠጠንም ባዘን ወረም።
40019023	ተኽ አንⷄ ኢየሱስም የተማሪየታ "ውረም ኧብርኹ ደንገነ ይእግዘር መንግስቴ ይገቤ ንቃር ያጀን።
40019024	ዠፐርዀም ኧብርኹ ደንገነ ይእግዘር መንግስቴ ይገቤ ይዀለ ተበሮት ይርቅ ጋሜራ በመርፍ ድድ ይገባ ወበር ይፈዝ" ባረኖም።
40019025	ተማሪመታ ዝኸታ ቢሰሞ ንቃር ወግ ኸረቦምታነ "ኧጋ ሟን ይተርፌ ይዀለ?" ባረዊም።
40019026	ኢየሱስም የኽኖዌንየ አሸምታነ "ዝኽ በሰብ ወኸት ኤኸር ቃሩ፤ ይእግዘር ጭን እንም ቃር ይዀለ" ባረኖም።
40019027	በኽም ግዝየ ጴጥሮስ "ይናም እንም ቃር ቸነም ያኸ ተⷐተኔከም፤ ኧጋ ምር ንረኽብኔ ይኽርሸ?" ቧረንም።
40019028	ኢየሱስም፥ "የውረመና ኧብርኹ እንም ቃር ገደር ቢኸርወ ቢቸን ዘበር የሰብ ትከ በክብር ዙፋን ይቾናቴ፤ በኽ ግዝየ የትⷐተርኹን አስረዄታኹ ባስረዄት ዙፋን ትቾኖቴ፤ ባስረዄት በእስራኤል ጥብ ትፈርዶቴ።
40019029	ይያ ባረም ቤተታ ዌም ጐፔያታ ዌም ኧተᎀታ ዌም አባታ ዌም አዶተታ ዌም ደንⷛታ ዌም አፈረታ ቸም የትⷐተሬ እንም የኻ ሟሬ በበቅር ኧጅ ይትⷀፐር፤ አትም የዘላለም ኤያም ኸረም ይረብርቴ።
40019030	ቢኸርም ኧዃ ይፍቴ የኸሮ ብዘዀና ያንⷄ ይኸሮቴ፤ ያንⷄ የኸሮ ብዘዀና ይፍቴ ይኸሮቴ" ባረኖም።
40020001	ኢየሱስም "ይእግዘር መንግስት በወይን ኧጨታ መደር ሜና ይቾቶ ሰብ ይስዬ ቅረረ ዮጣ ምስ ይመስር።
40020002	ይቾቶም ሰብ የዋናዀና ባት ቀርሺ ተስማሞም፥ የወይን ኧጨ የቀᎌርᎌ ጎነ ያሮዌ አዘዘኖም።
40020003	"ዝም ምስ ሶስት ሳት ቲኸር ወጣም ሜና ኤነኖ እንጐድ ሰብ ቤማ በቈሞዌ አሸኖም።
40020004	የኽኖም 'አኹ የወይን ጎነኔ ወሮም ቶት፤ የቾትኹᎌ አብኹሸ' ባረኖም።
40020005	"ኽኖም ወሮም፤ "አትም በስድስትም በዠጠም ሳት የኽክም አመነም።
40020006	ባስራት ሳት ቢወጣ እንጐድም ሜና ኤነኖ ሰብ በቈሞዌ ነከበኖም። 'አኹ የድየ ዋና ሜና ኤባር በዝ የንቃር ትቈሞ?' ባረኖም።
40020007	'ይና ሜና ያትቾትንደ በከነምታነው' ባረዊም፤ ዀትም 'አኹም የወይን ጎነኔ ወሮም' ቶቶ ባረኖም።
40020008	"ቲመሽ የወይን ኧጨ መደር የዀረን ምስ የሜነነ አላፊ 'ሜነነ ጥራኖም የቀጥወ ተቸነቦ ሰብ ቅርስም ይፍትወረር ሰብ ዳር የቾቶᎌ አብኖ' ቧረንም።
40020009	ባስራተነ ሳት ሜና የቀነሶ ቸነቦም፤ ያታተዀና አታት ቀርሺ ተⷀፐሮም።
40020010	ይፍትወረርኽኖ ቸነቦም፤ ተገፓትኽኖ ይርቅ ይትⷀፐሮ ቃር መሰረኖም ባነ፤ ቢኸርም ኽኖም ያታተዀና አታት ቀርሺ ተⷀፐሮም።
40020011	-
40020012	በትⷀፐሮም አንⷀ 'ዝኽ የገፓትኽኖ እማት ሳት ቾቶም፤ ይና የዋናንዳ ⷀጥነም ተዊና ጬት ተቾትነ ቲና ጋᎀ መምር ⷅጥየ ካስኸኖም?' ባሮም በምስዀት እᎃጠጠቦም።
40020013	የወይን ኧጨ መደር የዀረን ምስ ጭን ዠፐረም ተሜነነኽኖ ያተታ፥ 'ምሶ፥ አንገፋከ ብማት ቀርሺ ትቾቴ አንትስማማኸ ባነዌ?
40020014	ሟራኸ ጥብጥም ወር፤ እያ የዝ የገፓትዀት ያኸም ኸማ ኧኰስኔ ኧሸ።
40020015	በዋጋና የሸዀ ቃር አሜዬ መብት ኤኔዌ? ዌሽ ብያ ዋቢነት አኸ መሶ ኸርኸም?' ቧረንም።
40020016	የኽክም ያንⷄኽኖ ይፍቴ ይፍቴኽኖ ያንⷄ ይኸሮቴ" ባረም ኢየሱስ ኦደኖም።
40020017	ተኽ አንⷄ ኢየሱስ ኢየሩሳሌም ከተማ ቲያር ቤማ አስረዄት ተማሪየታ ይማተዀና የዀትኼ ጠናኖምታነ፥
40020018	"ኧዃ ኢየሩሳሌም ከተማ ናነ፤ በኽሜ የሰብ ትከ በⷀስ አለቃም በሙሴ ⷅጫ አስተማሪ ኧጅ አወጨም ያⷀᎏሪቴ፤ ኽኖም የሞት ፍርድ ይፈርዶᎌቴ።
40020019	ያⷈሶᎎ፥ ይገርፎዬ፥ ይሰቅሮዬ ባረማዊ ሰብ ኧጅ አወጦም ያⷀፕረዊቴ፥ ቢኸርም በᎀተም በሶስት ከረታ ይትረሳቴ" ባረኖም።
40020020	ተኽ አንⷄ የዘብዴዎስ ደንⷛ አዶት ተደንⷛⷕታ ጋᎀ ቸነችም፤ አት ዘንጋ ትትጨስ የኢየሱሴ ተⷀነበችም ሰጐደቸለም።
40020021	ዀትም "ምር ትሸ?" ባረናም። ⷕትም "ዝኽ ዄት ደንⷛና በመንግስታኸ አተታ በከናኸ አተታ በራኸ ይቾኖ ኸማ አሚኒ" ቧረቸንም።
40020022	ኢየሱስ ዠፐረም "አኹ ትጨሶም ቃር አትⷕሮ፤ አኹ ያእቆብም ዮኻንስም እያ በርብ ከረ ኧሰጭን የመከራ ጥዋ ትሰጦዌ ይኸንኹቴዌ?" ባረኖም። ኽኖም "ይኸርንደቴ" ባረዊም።
40020023	ዀትም "እያ ኧሰጭን የመከራ ጥዋ ትሰጦቴ፤ ቢኸርም በከነ ተራ ወቶራ ጭን አባና ሸከተም ያወናለዀታው ባንኸሬ መደር ኤብ እያ አንኸርዀ" ባረኖም።
40020024	የተነፎ አስር ተማሪየታ ዝኽ ጭቋሽ ሰሞምታነ፤ በዄት ጐፔቸ ማተቦፖም።
40020025	ኢየሱስ ጭን እንመዀና የዀትኼ ጠናኖምታነ፥ "የአረማዊ ሰብ አለቃ የሰበዀና ገዢሎ ዳነመዀና በኽኖ ᎈር ዳነት ያነኖ ኸማ ትⷕሮ።
40020026	ባኹሽ እክሽ ኤኽር፤ ቢኸርም ተግብታኹ ንቅ ይኸሬ ይሸዀታ ያኹ ያገክር።
40020027	ተግብታኹ ትንም ይፍቴ ይኸሬ ይሸዀታ ያኹ ባርያ የኽር።
40020028	የኽክም የሰብ ኧርች የሰብ ያⷘⷍሬ ነብሰታም የብዘኽኖ መትወጫ አመነም ይሞቴ ቸነም ባንኸሬ የዀት ያⷘⷍርዬ አንቸነ" ባረኖም።
40020029	ተኽ አንⷄ ተኢያሪኮ ከተማ ቲወጦ ብዘ ሰብ የኢየሱስ ተⷐተረዊም።
40020030	ዄት ᎋርጥ ሰብ ቤማ ᎀረ ቾኖም ባነ፤ ኢየሱስ ተኽ ያር ኸማ ቢሰሞ "ⷘታንዶ የዳዊት ኧርች ኸዳሽ ማርንደ" ባሮም ኦነቦም።
40020031	የኽኖም "ስ በሮ" ባሮም ሰብ አጥራቀሮዮም፤ ኽኖ ጭን "ⷘታንዶ የዳዊት ኧርች ኸዳሽ ማርንደ" ባሮም ይርቅ ኦነቦም።
40020032	ኢየሱስም ቈመም ጠናኖምታነ "ምር አሜንኹዌ ትሰቦ?" ባረኖም።
40020033	ኽኖም "ⷘታንዶ ይና ንሸነ ኤነንዳ ይትከፈቴው" ባረዊም።
40020034	ኢየሱስም አትማጠጠኖምታነ ኤነዀና ᎃሻሸኖም፤ ኽመጋ ኤነዀና ተከፈቶም አሰቦም፤ የኢየሱስም ተⷐተረዊም።
40021001	ኢየሱስም የትⷐተረዊ ሰብም ኢየሩሳሌም ከተማ በትⷅራነቦ፥ ግዝየ፥ በደብረዘይት ቈቶ ቤተፋጌ ይውሪ መደር ቲሰሮ፥ ኢየሱስ ተተማሪየታ ዄተዀና ዝካ ቲብር ናኸኖም፤
40021002	"ይፍት ይፍት ያነ ቀያ ብደሮም ወሮ፤ በኽሜ አት ያጐጂ እማር ተትከመታ ጋᎀ ትረኽቦቴ፤ ፍቶም ናሞኒ።
40021003	ሟኒም ሰብ አሽቃር ቢብርኹ (ⷘታ ይሽኖ የኸሬው) በሮ። ዀትም እማርኽኖ ኽም ተኽም ያብኹሸ።"
40021004	ዝመታ የኸረ በነቢ ዝካ ቲውሪ ዮጄ የኸሬው፦
40021005	"የፅዮን ከተማ የኢየሩሳሌም፦ 'ዝሙ ንሳኸ ⷘራ ኸረም፥ እማር ነⷈመም ብማር ትከ ᎈር ቶየተ ያኼ ይቸንቴ' በሮም ኦደዊ"
40021006	ተማሪየታም ወሮም ኢየሱስ ያዘዘኖም ኸማ ቾቶም።
40021007	እማር ዀታ ተትከታ ጋᎀ አቸኖነም፤ ዀጅረዀና ብእማር ትከ ዀታ ᎈር ᎈር ጫሮምታነ፥ ኢየሱስም ነⷈᎀንም።
40021008	ተሰብኽኖ ብዘመዀና የኢየሱስ ይትⷀፐረውዬ ዀጅረዀና ቤማ ዝራኮም፤ እንጐደዀና ተጨ አቴበታ አንጦም ቤማ ያድጎ ባነ።
40021009	ቲፍተቴም ያሮም ታንⷀቴም ይትⷐተረዊ ሰብ "ኾሳእና የዳዊት ኧርች ሽር የኸር፤ ብእግዘር ሽም የቸነ የትዳረው፤ ኾሳእና፥ ሽርት። በሰሜ ይእግዘር ሽርት የኽር" ቲብሮ ያትኻኖ ባነ።
40021010	ኢየሱስ ኢየሩሳሌም ከተማ በገፓ ግዝየ የከተማ ሰብ እንም "ዝኽ ሟኑ?" ባሮም ተብራገጎም።
40021011	ሰብ ምኽኖ "ዝኽ ተገሊላ ገነ ተናዝሬት ከተማ የቸነ ነቢ ኢየሱሱ" ባሮም።
40021012	በኽ አንⷀ ኢየሱስ ቤተመቅደስ ገፓም፤ በኽም በደኔ ያስረቦም ይስረቦም ሰብ እንም አወጣኖም፤ ፍራንክም ያሸክሮ ሰብ ጠረጴዛዀና ደፋቦም፤ ᎇንየት ያስሮ ሰብም ᎄርጭማዀና አክበነረቦም።
40021013	" 'ቤተና የጠሎት ቤት ይውሪቴ' ቧርም ጣᎉም ባነ፤ አኹ ጭን የኔባ ወረ አመነኹዊም" ባረኖም።
40021014	ኢየሱስ በቤተመቅደስ ታነ ᎋርጥም ጅረ የዀትኼ ቸነቦምታነ አተነፈኖም።
40021015	ቢኸርም የⷀስ አለቃም የⷅጫ አስተማሪም ኢየሱስ የቾተን ወግ በዞተዀናም፥ ደንⷛም በቤተመቅደስ "የዳዊት ኧርች ኾሳእና ሽዀርት" ባሮም ቲያኸሮ በስሞተዀና ማተቦም።
40021016	የኽ የኸሬ ኢየሱስ "ዝኽ ደንⷛ ይብሮ ቃር ትሰማዌ?" ባረዊም፤ ዀትም "እንክ ኧሰማ፤ 'ተደንⷛም ጡ ቲጠዎ ትከ አንᎋ ያኸ ሽርት ሽካከትኸም' ይብር ቃር ስርም አናረበብኹዌ?" ባረኖም።
40021017	ቸኖም ተከተማ ወጣም፤ ቢታንያ ቀያ ወረም፤ በዛኼ አተረም።
40021018	ኢየሱስ በቅረረ ከተማ ተዠፐረም ቲያር ጓደንም።
40021019	አት የሸብራ ኧጨ ቤማ ᎀረ አሸም የዀትኼ ወረም፤ ቢኸርም ጭን ቅጠር ባንኸሬ አትም ቃር አነከበወ፤ የኽየኸሬ "ተዝ አንⷀ ᎇስር ስርም ኤንኸውብከ" ቧረንም። ሸብራምዀታ ኽመጋ ጠነቀም።
40021020	ተማሪየታ ዝኸታ ባሰቦ ግዝየ፥ "ዝኽ የሸብራ ኧጨ ኽመጋ መምር ጠነቀም?" ባሮም ወግ ኸረቦም።
40021021	ኢየሱስ ዝካ ቲብር ዠፐረሎም፤ "የውረመና ኧብርኹ፤ አኹ ታጥራጠሮን ብታምሮን በሸብራ ኧጨዀታ እያ ያመነዀኸማ እማት ቴኸር ቴኸር ዝኽ ቈቶ ዳር 'ተዝኽ ተሳም የባኽሬንየ ደን ተደንገር' ብትብረዊ ይኽንኹሸ።
40021022	አመርኹም በጠሎት የጨቈስኹዊ እንም ትንኸቦሸ ባረኖም።"
40021023	ኢየሱስ ቤተመቅደስ ገፓም ታነ ያትመር ባነ፤ በኽ ግዝየ የⷀስ አለቃም የገን ባሪቅ የዀትኼ ቸነቦምታነ "ዝኽ እንም ታሜ በርም ዳነተ? ዝኽኽ ደረግ ያበናኸ ሟኑ?" ቲብሮ ተሳረዊም።
40021024	ኢየሱስም ዝካ ቲብር ዠፐረሎም፦ "እያም አት ዘንጋ ኧትሰርኹቴ፤ አኹም የትሳርኩ ዀት በዠፐርኹኔ እያም በምር ደረግ አሜኸማ ኦድኹሸ።
40021025	የዮኻንስ ጥምቀት ቴቴ ቸነም? ያጠመቀ ብእግዘር ፍቃድ ባነ ዌሽ በሰብ ፍቃድ" ኽኖም ገግ ተገገዀና ዝካ ቲብሮ ተምካከሮም፤ "ትእግዘር ፍቃዱ በባነ (ኧጋ የምር አናመርኹዊ?) ይብርንደቴ፤
40021026	ተሰብ ፍቃዱ በባነ ጭን የዮኻንስ እንመዀና ነቢዉ ይብሮ የኸሬ የሰብም ንሰርፍነ" ተቤሮም።
40021027	የኽየኸሬ የኢየሱስ ዠፐሮም "ይና አንⷕነ" ባረዊም። ዀትም "ኧጋ እያም በምር ፍቃድ ዝኽ ዘንጋ እንም ኧቾት ኸማ አኑድኹ" ባረኖም።
40021028	ዠፐረም ኢየሱስም ዝካ ባረም፤ "ኧዃ ምር ይመስርኹ? አት ምስ ዄት ደንⷛ ባነዊ፤ ተኽኖም ያተታ (ኧርቸኖ ኧኳ ወርም የዌን ጎነና ቶት) ቧረንም።
40021029	ኧርችምዀታ 'አናር' ባረም፤ የኽርምታነ ያንⷀ ጭን ቶዘከበም ይቾቴ ወረም።
40021030	አብዀታ ያት ኧርቸቴ ወረም ዝክም (ቶትኒ) ቧረንም፤ ኧርችምዀታ (ኧጊ አባኖ ኧቶትሸ) ቧረንም፤ ቢብርም ጭን ይቾቴ አምᎄረ።
40021031	ተዄት ደንⷛ ያባታ ፍቃድ ያመነ ኤታታው?" ባረኖም፤ ኽኖም "ይፍትወረርዀታው" ባረዊም፤ ኢየሱስም ዝካ ባረኖም፤ "የውረመና ኧብርኹ፤ ባጢረተነም ተረከበማ ሰብ ዀጅር ይደምደማ እሽታም ይእግዘር መንግስት ብዴተቦኩ ይገቦቴ።
40021032	ያጠምቅ ዮኻንስ ይእግዘር ኤማ ያትየሽኹዌ ቢቸን፤ አናመርኹዊ። ባጢረተነም ተረከበማ ሰብ ዀጅር ይደምደማ እሽታ ጭን አመረዊም፤ አኹም ዝኸታ አሸኹም ንስኻ ⷝበትኹ አናመርኹዌው።"
40021033	ኢየሱስ ዝካ ባረም፦ "እንጐድ ወማካ ስሞ፤ ወይን የቀፐረ አት የቤት አበቃጥ ባነ፤ ብምር ግምብ ኧጭር አጠረለም፤ ዌንም ይቈርᎌ ጐጀ ኸነም፤ የቀᎌሪ ወይን ቾነም ይረᎎ ከፍተነ ግምብ አረሸም፤ ተኽም አንⷀ የቸዋች አትራነንም እንጐድ ገነ ወረም።
40021034	"ዌንም ያᎊወ ግዝየ ቲሰራ ሟረታ ይትⷀፐሮዌ አገልጌየታ የቸዋቼ ናኸም።
40021035	ቸዋችኽኖ ጭን የዛ አገልጌኽኖ ጠበጦም ያተታ ደነገዊም፤ አተታ ቀጠረዊም፤ አትመታ ብምር ወከዊም።
40021036	ዠፐረም ዛም አበቃጥ እንጐድ ቲፍቴ ይርቅ ብዘ አገልጌ ናኸም። ቸዋችኽኖ በኽኖም የኽክም አመነቦዮም።
40021037	ያንⷀ ጭን የወይን ⷘታ (የርቸናሽ ይቀምጦነሸ) ባረም ኧርቸታ ናዀንም።
40021038	ቸዋችኽኖ ጭን ኧርችዀታ ቢያዞ ኽኖም ተኽኖም ዋራሸታ ዝኸታው፤ ኔኹ ንቅጥኔም ርስተታ ንስድነ ተቤሮም።
40021039	ኧርችምዀታ ጠበጦም ተቀᎌሪ ወይን ውጤ አወጦም ቀጠረዊም።
40021040	"ኼታ ወይን የዀረን ⷘታ ቢቸን ከረ፥ በዝኽ ቸዋች ምር ያሜቃር ይመስርኹ?"
40021041	ኽኖም "የዝኽ ᎃጥጥ ባጢረተነ ቀጥወዀና ንቃር ᎃጥጥ ቃር ይኸርቴ። የቀᎌሪ ወይን ᎇስረታ በግዝየታ ይቦ ይንጐድ ቸዋች ይብኖቴ" ባረዊም።
40021042	ኢየሱስ ዝካ ባረኖም፤ " 'ግምብ ያረሶ ሰብ የቀንጠዊ እምር ዀት የግምብ ቤት ዋና ኸረም፤ ዝመታ ይእግዘር ሜናው፤ ትናዥኔም ዬንመንዳ ወግ ቃሩ' ቧርም የጣᎋ ስርም አናረበብኹዌ?
40021043	"የኽየኸሬ ዝካ አብርኹ፤ ይእግዘር መንግስት ታኹ ብጀቶ ᎇስር ይቦ ይንጐድ ሰብ ይዊቴ። [
40021044	በዝ እምር ᎈር ይወጥቅዀታ ይትሰፐርቴ። እምርዀታ ጭን በᎈረታ ይወጥቅወዀታ እንም ይᎈጭን።"]
40021045	የⷀስ አለቃም የፈሪሳ ሰብም ወማካታ ሰሞም ታነ ኢየሱስ የዝረⷈን የኽኖ ቃር የኸረኸማ ቤሰሮም።
40021046	የኽየኸሬ ይጠብጠውዬ ሳቦም ባነ፤ ቢኸርም ጭን ሰብኽኖ የነቢኸማ ያዘበዊ የኸሬ ሰነፎዮም።
40022001	ኢየሱስ ዠፐረም ቦማካ ዝካ ባረም ኦደኖም፤
40022002	"ይእግዘር መንግስት የርቸታ አዠመነ የደገሰ ንስ ይመስር።
40022003	ንስዀት የጠኔዮ ሰብ ያዠመነ ይቸኖኸማ አገልጌየታ ናኸም፤ ኽም ያዠመነ የጠነዮኽኖ ጭን ይቸኖዌ አንሳቦ።
40022004	ንስዀታ ዠፐረም የዄተነ እንጐድ አገልጌየታ ዝካ ቲብር ናኸኖም፤ 'የጠኔዮ ሰቤ ወሮምታነ ያዠመነ ድግስ ደገስዀም፤ ውረናም የፈቀሮ ዋጋና አንጭዮም። እንም ቃር ጥ ጥ ባረም። ያዠመነ ኔኹ በሮ' ባረም ናኸም።
40022005	"ኽኖ ጭን ዘንጋታ ባጭ አመነቦምታነ፥ አተታ የቹቻቴ እንጐድመታ የቄጠቴ ወረም፤
40022006	የተነፎኽኖ የአገልጌኽኖ ጠበጦም ደነጎም ቀጠሮዮም።
40022007	በኽ ግዝየ ንስዀታ ንቃር ማቸም ወታደረታ ናኸምታነ ዛኽ የቀጠሮ ሰብ ያጋዀና ቀጠረኖም፤ ከተማዀና ብሳት ᎀⷈረንም።
40022008	"በኽ አንⷀ የአገልጌየታ ዝካ ባረኖም፤ ያዠመነ ድግስ ተጨራ ደጐሺም፤ ቢኸርም የጠኔዮኽኖ ጭን የዝኽ ድግስ ይኸሮሰብ አንኸሮ።
40022009	የኽየኸሬ ጀᎈረ ውጦምታ የረከብኹዮ ሰብ እንም ያዠመነ ጥሮዮ"።
40022010	ኽም አገልጌ ጀᎈረ ወጦም የረከበዊ ወኼ ተᎃጥጥ ሰብ እንም ደመዶም ጠነዊም፤ ያዠመነ ቤትም ሰብ ሜናም ቾናም።
40022011	"የኽርምታነ ንስዀታ የጠነዮ ሰብ ያዤ በገፓ ግዝየ ያዠመነ ዀጅር ያንትኸተረ አት ምስ በኽ ነከበም።
40022012	የምስዀታ 'ምሶ ያዠመነ ዀጅር ታትኸተር ዝኽ ቤት መምር ገፓኸም?' ቧረንም። ዀትም ይብር ቃር ቲበኽር ስ ባረም።
40022013	ንስዀታ ያገልጌየታ 'የዝ ምስ ኧጅም ኧግረታ ኧግዶም ቦረጀ በጠነማ አውጦም ቃሰዊ፤ በኽሜ ብⷐም ስንም አትፏጦት ይኽርሸ' ባረም።"
40022014	ዠፐረም ኢየሱስ "የጠነዮ ብዘሮ፤ የሸᎌችዮ ጭን ቀሪቃሎ" ባረም።
40022015	በኽ አንⷀ የፈሪሳ ሰብ ወሮም የኢየሱስ መምር አሚተቦ በዘንጋ ይጠብጠዊ ኸማ አትባቶም፤
40022016	የኽኖም ተማሪም ተኼሮድስም ሰብ ጋᎀ የኢየሱሴ ናኾምታነ፥ "አስተማሪዮ አኸ ውረም ቃር ትዝረⷍ ኸማ ይእግዘር ኤማም በⷅጥየ ታትመርኸማ ንኽነ፤ ታᎂን ቃር እንም ሰብ በስረፎት አንኸረ፤ የሰብ ይፍት ኧዥትኸ አትፈርድ" በባረዊ አንⷀ፥ ዝካ ባሮም ተሳረዊም።
40022017	"እንዴ ኦድንደ፤ የሮማ ንስ ⷝብር ካሶት ነረብንደ ዌሽ ኤነብንደ?" ምር ይመስርኸ?
40022018	ኢየሱስ ጭን ተንኮለዀና ኻረም ታነ "አኹ ኸጣ፥ የምር ትትፍታተሮን?
40022019	ትⷘብረዊ ፍራንክ አተዞን" ባረኖም፤ ኽኖም አቸነቦም አበዊም።
40022020	ዀትም "በዝኽ ፍራንክ ᎈር ያነ መርከታም የጣᎉም ሽም የሟኑ?" ባረኖም፤
40022021	ኽኖም "የሮማ ንሱ" ባረዊም፤ ዀትም "ኧጋ የንስዀታ የኸረ ቃር የንስ ይእግዘር የኸረ ቃር ይእግዘር አቦ" ባረኖም።
40022022	ኽኖም ዝኽ ቢሰሞ ወግ ኸረቦምታነ ታበዊም ወሮም።
40022023	በኽም ከረ፥ "የᎀተ ሰብ ኤትረሳ ይብሮኽኖ" የሰዱቃ ሰብ የኢየሱሴ ቸነቦምታነ ዝካ ቲብሮ ተሳረዊም፤
40022024	"አስተማሪዮ ሙሴ የባረ አት ሰብ ትከ ቴጨን ቢሞት ጐፔያታ የᎀተዀታ ምሽት ያግባም ዘር የትኳለ ባረም።
40022025	ሰባት ጐፔቸ ቲና ጋᎀ ባነቦ፤ ይንም ንቅ ምሽት አገፓምታነ ትከ ቴጨንም ᎀተም፤ የኽየኸሬ እርሰታ የᎀተዀታ ምሽት አገፓም።
40022026	የኽክም ዄተነም ሶስተነም አጋ ባጋ ሰባተነ ጐፔቸ ዳር አገፖያም ᎀቶም።
40022027	እንመዀና አገፖያም ተᎀቶ አንⷀ ምሽትⷕታ ያጋⷕታ ᎀተችም።
40022028	ዝኽ ሰባችም ያገፖያ የኸሬ ኧዃ የᎀቶ ቢትረሶ ከረ ዝኽ ምሽት ተሰባተዀና የሟን ምሽት ትኸርቴ?" ባረዊም።
40022029	ኢየሱስ ዠፐረም ዝካ ባረኖም፤ "ቅዱስ መጣፍ ይብሮ ቃርም ይእግዘር ደረግም ባንኻሮታኹ ሳተናኹም።
40022030	የᎀቶ ቲትረሶ ግዝየ ሰብ እንም በሰሜ ያነቦ ይእግዘር መሌካ ኸማ ይረብሮ ባንኸሬ ኤያገቦም ኤያበዶም።
40022031	የᎀተ ይትረሳኸማ እግዘር ያኹ ዮደናኹ አናረበብኹዌ?
40022032	ዀትም የባረ ዝካው 'እያ የአብርኻም፥ የይስኻቅ የያእቆብም እግዘርንዀ' የኽየኸሬ እግዘር ኤያም የኸሮኽኖ ⷘታው ባንኸሬ የᎀቶኽኖ ⷘታ አንኸረ።"
40022033	ሰብም ዝኽ ሰሞምታነ በትምርተታ ወግ ኸረቦም።
40022034	ኢየሱስ የሰዱቃ ሰብ ስ ያቴፐኖኸማ፥ የፈሪሳ ሰብ በሰሞ ግዝየ እማቴ ተደመዶም።
40022035	ተኽኖም አት የሙሴ ⷅጫ አስተማሪ የኢየሱስ ይᎈትኔ ሸምታነ ዝካ ቲብር ተሳረንም፤
40022036	"አስተማሪዮ ትእንም ይርቅ ትዛዝ ኤተታው?"
40022037	ኢየሱስም ዝካ ቧረንም፤ "እግዘር እግዘራኸ በᎃራ ⷕናኸ በᎃራ ነብሳኸ በᎃራ አሳባኸ ንመድ።
40022038	ትንም ይርቅ ይፍትወረር ትዛዝ ዝኸታው።
40022039	ዝኸታ ይመስር የዄተነም ትዛዝ ሰብ እንም የገጋኸ ኸማ ንመድ ይብር ዀታው።
40022040	የሙሴ ⷅጫም የነቢ ትምርትም እንም የቈሞᎌ ዝኽ ትዛዙ" ቧረንም።
40022041	የፈሪሳ ሰብ እማቴ በትደመዶዌ ኢየሱስ ዝካ ቲብር ተሳረኖም፤
40022042	"የክርስቶስ ቃር ምር ይመስርኹ? የሟን ኧርቹ?" ባረም ተሳረኖም። ኽኖም "የዳዊት ኧርቹ" ባረዊም።
40022043	ኢየሱስም ዝካ ባረኖም፤ ኧጋ "ዳዊት በመንፈስ ቅዱስ ተመራምታነ ዝካ ቲብር፥ እግዘር ባረም መምር ይጠራን?
40022044	'እግዘር የⷘታና የክርስቶስ' 'ጠላታኸ የግራኸ ቦስጥ ትናሜንኸ ዳር ብያ በከነና ቶራ' ቧረንም።
40022045	ዳዊት ገገታ 'እግዘር' ባረም በጠናን ኧጋ፥ ክርስቶስ መምር ትከታ ይኸር?" ባረም።
40022046	አት ቃር ዳር ይዠᎏሌ የዀረረ እማትም ሰብ አነፐረ፤ ተኽ ከረ ቀነሰም ሟኒም ሰብ ይትሰኔ አንደᎈረን።
40023001	በኽ አንⷀ ኢየሱስ የሰብም የተማሪየታ ዝካ ባረም ኦደኖም፤
40023002	"የሙሴ ⷅጫ አስተማሪም የፈሪሳ ሰብም ያትመሮዌ በሙሴ መደር ቾኖም።
40023003	የኽየኸሬ ኽኖ ያዝዞኩ እንም አምሮ፤ ቀረዊም፤ ኽኖ ያመረዊ ቃር ጭን አታምሮ ኽኖ ይዝረከበዊ ቃር በሜና ኤያወረዊ፤
40023004	ይረዝም ያጀግርም ጠውር አገዶም የሰብ ያትጮሮ፤ ኽኖ ጭን ባቴበዀና ዳር ይረግደውዬ ኤሰቦ።
40023005	ሜናዀና እንም ያመሮ ያነ ሰብ ያዥሎዌ ቲብሮው፤ ያግደዊም እርዝ ያበዞ፤ የዀጅርመዀና ዥራ ያገርፈዊ፤
40023006	በድግስም ቤት የክብር መደር፥ የአይኹድ ገነ ሰብ ቢትደመዶᎌ ቤት ቢፍቴ ይቾኖዌ ይሽኖ፤
40023007	በአድባቤ ሰብ እንም ተረሳም ይትⷀፐርኖዌ፥ የኽኖም 'አስተማሪዮ' ቧርም ይጠረዮዌ ይሽኖ።
40023008	አኹ ጭን አስተማሪያኹ እማት የኸሬም እንማኹ ጐፔ የኸርኹዌ 'አስተማሪ' ቤቶ ኤጥረኩ።
40023009	በሰሜ ያነ አባኹ እማት የኸሬ ባፈር ᎈር ሟኒም ሰብ አባ ቤትኹ አትጥሮ።
40023010	አስተማሪያኹ እማት ክርስቶስ የኸሬ 'አስተማሪ' ቤቶ ኤጥረኩ።
40023011	ታኹ ግብት ንቅ የኸረ ሰብ ያኹ አገልጌ የኽር።
40023012	ገገታ ንቅ ያሜ እንም ይትዋለድ፤ ገገታ ያትየንስ እንም ከፍ ይብር።"
40023013	"ሰብ ይእግዘር መንግስት ኤገባኸማ፥ ወፈንቻ ትዘጎ አኹ ኸጣ፥ የሙሴ የⷅጫ አስተማሪም የፈሪሳ ሰብም ግርዳኹ፤ አኹም ገግማኹ አትገቦ፤ ይገቦሜ ይሰቦኽኖ ትኸሮዮ። [
40023014	"ያዥንኩኸማ ታመረዊ ጌፍ ጠሎት አብረከስኹም ምሰኽነማ የᎀተበማ እሽታ ቤት ንብረት ትጀፕሮ አኹ ኸጣ የሙሴ የⷅጫ ባርቅም የፈሪሳ ሰብ ግርዳኹ፤ የኽየኸሬ አኹ የባሰ ፍርድ ይሰራብኹቴ።" በኽ የቸነ የባሰ ፍርድ ትትⷀፐሮቴ።]
40023015	"አኹ ኸጣ የⷅጫ አስተማሪም የፈሪሳም ሰብ ግርዳኹ፤ አት ሰብ ያኹ ኻይማኖት ታጠብጦዌ በባኽር ᎈርም በአፈርም ትዦሮ፤ የዀትም ባኹ ኤማ ቦሰድኹዌ ግዝየ ታኹ ይርቅ በዄት ኧጅ የባሰ ያዛብ እሳት ሰብ ታመረዊ።
40023016	"አኹ ᎋርጥ ዳነ ግርዳኹ፤ ሰብ በቤተመቅደስ ቢቴ፥ አትም ኤነወ ትብሮ፤ በቤተመቅደስ ወርቅ ይቴዀታ ጭን በቴየታ ይጠበጥ ትበሮ፤
40023017	አኹ ጋዋም ᎋርጥም ሰብ ተወርቅም ወርቅዀታም ቲቈድስን ቤተመቅደስ ኤተታ ይርቅ?
40023018	ዠፐርኹም 'ሟኒም ሰብ ኽትም ቢያᎀርᎌ መደር ቢቴ አትምቃር ኤኖ'፤ ኽትም ቢያᎀርᎌ መደር ባነ መባ ቢቴ ጭን ተየዀታ ይጠውጥን ትብሮ።
40023019	አኹ ᎋርጥ ሰብ ተመባዀታም መባዀታ ቲቈድስን ኽትም ቲያᎀርᎌ መደር ኤተታ ይርቅ?
40023020	የኽየኸሬ ኽትም ቢያᎀርᎌ መደሬ ይቴዀታ፥ ኽትም ቢያትⷀንውᎌም ኽትምም ቢያᎀርᎌ መደር ᎈር ባነ እንም ይቴ።
40023021	በቤተመቅደስም ይቴዀታ፥ በቤተመቅደስም በቤተ መቅደስዀታ ደኔ ቢረብርዀታ ብእግዘር ይቴ።
40023022	በሰሜ ይቴዀታ ብእግዘር ዙፋንም በዙፋንምዀታ ᎈር በቾናዀታ ይቴ።
40023023	"አኹ ኸጣ የⷅጫ አስተማሪም የፈሪሳ ሰብም ግርዳኹ፤ ታበሱድ፥ ታበሸም ቶካሸም ታስር አት ይእግዘር ቲቦ፤ ቢኸርም ጭን በⷅጫ ያነ ዋና ዘንጋ ትተቦ፤ እንጐድም ⷅጥየ ፍርድ ማሮትም ᎃርቴነትሙ፤ ኽኸዀና ታተቦ ዝመታ አምሮት ባነብኹ።
40023024	አኹ ᎋርጥ ዳነ፥ ትትሰጠዊቃር ቅንጭናኸማ እርስየ ቃር አወጣኹም ትቃሰዊ፤ ጋሜራኸማ ንቅየ የኸረዀታ ጭን ትወጠዊ።
40023025	"አኹ ኸጣ የⷅጫ አስተማሪም የፈሪሳ ሰብ፥ ግርዳኹ፤ ብርጭቆምዀታ ሳኺንምዀታ ᎈረታ ታጥበዊ፤ ደነታ ጭን ተራቶትም ሰስቶትም ሜናወም፤
40023026	አኸ ᎋርጥ የፈሪሳ ሰብ፥ ብደርም ብርጭቆም ሳኺንምዀታ ደነታ ኧጥውን፤ በኽ አንⷀ ᎈረታም ንጡኽ ይኽርሽ፤
40023027	"አኹ ኸጣ የⷅጫ አስተማሪም የፈሪሳ ሰብ፥ ግርዳኹ፤ ደነዀና በᎀተቦ ሰብ አጥምም በᎃጥጥ ሜና እንም የትሜነቦ፥ ቦጤ ጭን ቦባረ ቀᎎዮም ይሽሮ የᎀገማ እምር ትመስሮ።
40023028	የኽክም አኹ በውጤ ይእግዘር ሰብ ኸርኹም ትትረቦ፤ በⷕናኹ ጭን ኸጥነትም ᎇሼነትም ሜናብኹም።
40023029	"አኹ ኸጣ የⷅጫ አስተማሪም የፈሪሳ ሰብ ግርዳኹ፤ የነቢኽኖ ᎀገማ ትሸክቶ፤ የፃዲቅ ሰብ ᎀገማ ታጌጦ።
40023030	'ይና ባባንዳ ዘበር ተረፐነ ተረፐነ የነቢኽኖ ደም በዃቦት ተኽኖ ጋᎀ ባንኸነ' ትብሮ።
40023031	ኧጋ አኹ የነቢኽኖ የቀጠሮኽኖ ደንⷛ የኸርኹ ኸማ በገግማኹ ትምሰክሮ።
40023032	የኽየኸሬ አባኹ የቀነሰዊ ደፕሮ።
40023033	"አኹ ችረ የችረም ትከ፥ ታዛብ እሳት ፍርድ መምር ታመርጦቴ?
40023034	የኽየኸሬ እያ ነቢም፥ ኻሪም፥ አስተማሪም ያኹዌ ኧረኽቴ፤ ተኽኖም አታተዀና ትቀጥሮዮቴ፤ አታተዀና ትሰቅሮዮቴ፤ ተኽኖም ናሰዀና በጠሎት ቤታኹ ትገርፎዮቴ፤ ተከተማ አት ከተማ ታሳድዶዮቴ።
40023035	በዝም የቸነ ተፃዲቅ ሰብ ተአቤል ደም ቈነሽም በመቅደስም ኽትም ቢያᎀርᎌ መደርም ግብት ተቀጠርኹዊ ተበራክዩ ኧርች የዘካርያስ ደም ዳር ባፈር ᎈር የትዀ የፃዲቅ ደም እንም ቅጣተታ ባኹ ይሰራብኹቴ።
40023036	የውረመና ኧብርኹ ዝኽ እንም በዝ ዘበር ሰብ ይሰራቴ"።
40023037	ኢየሱስ ዝካ ባረም፤ "ኢየሩሳሌም ኢየሩሳሌም አኸ ነቢም ትቀጥር፤ ያኼ የራዀዮ ሰብ ብምር ትወጋ። ታራ ጭዋጪወታ በቋርሳታ ደን ባት ይደምድኖ ኸማ እያም ያኸ ሰባኸ ባት ኧደምድኖዌ ምራኽረጋ ሸዀም? አኹ የኢየሩሳሌም ሰብ ጭን አንሸኹ።
40023038	በዝ አንⷀ ቤታኹ ግᎋራ ኺተ ይቄቴ።
40023039	የኽየኸሬ 'ብእግዘር ሽም ይቸንዀታ የሳን' ትትብሮ ዳር ተዝ አንⷀ አታዞን" ኧብርኹ።
40024001	ኢየሱስ ተቤተመቅደስ ወጣም ቲያር ተማሪመታ ቤተመቅደስዀታ ያትየሰውዬ የዀትኼንየ ቸነቦም።
40024002	ዀት ጭን "ዝኽ እንም ታዞዌ? ኧጋ የውረመና ኧብርኹ እምር ብምር ᎈር በትራⷈመምኸማ ቴደስ ይቄቃር ኤነ" ባረኖም።
40024003	ኢየሱስ በደብረዘይት ቈቶ በቾኔ፥ ተማሪየታ ይማተዀና የዀትኼ ቸነቦምታነ "ዝኽ እንም ይኸር መቸው? አኸ ትቸንወም የአለም ቀጥወ ከረ ቲቸን መርኸተታ ምቃሩ?" ቲብሮ ተሳረዊም።
40024004	ኢየሱስ ዝካ ቲብር ዠፐረሎም፤ "ሟኒም ሰብ ቤያታልልኹዌ ተጤፖ።
40024005	ብዘመዀና 'እያ ክርስቶስንዀ' ቤተቦ በሽመና ይቸኖቴ። የብዘ ሰብም ያታልሎቴ።
40024006	የአርብ ቃርም ያርብ ወሬ ትሰሞቴ፤ ዝኽ እንም ይኸሬ ግርዱ፤ እንጠነቃናኹ፤ ቀጥወታ ገናው።
40024007	ያት ገን ሰብ ባት ገን ሰብ መንግስት በመንግስት ᎈር ተረሳም ይትዋካቴ፤ ጋጀም ያፈር እንቀርቅሮትም በብዘ መደር ይኸርቴ።
40024008	ዛዀና እንም ይፍትወረር የመጥኸማ የጭንቅ አወተራቸ ይኸርቴ።
40024009	በኽ ግዝየ ሰብ የመከራ አወጦም ያⷀፕሮኩቴ፤ ይቀጥሮኩቴ፤ ብያ ሽም የቸነ ሰብ እንም ይጠሮኩቴ።
40024010	በኽ ግዝየ ብዘመዀና ይያ ይኸዶንቴ፤ ሰብኽኖም ኽኖም ተኽኖ አወጦም የጠላት ያⷀፕሮቴ፤ ኽኖም ተኽኖ ይትራከሶቴ።
40024011	ብዘ አሰተነ አስተማሪ ይትረሶቴ፤ የብዘመዀና ያሳስቶዮቴ።
40024012	ተብዘ ባጢር የቸነ የብዘ ሰብ ንማጀ ይዠሽቴ።
40024013	የቀጥወ ዳር ፈነኸም የቈመ ዀት ጭን ይተርፍቴ።
40024014	የሰብ እንም ምስክር ይኸሬ ዝኽ ይእግዘር መንግስት ወንጌል ባለም እንም ዩጂቴ፤ ተኽ አንⷀ ያለም ቀጥወ ይኸርቴ" ባረም።
40024015	"ነቢ ዳንኤል በዋረን ኤነት ያሰርኽ ᎃጥጥ ዘንጋ በትቀደሰ መደር በቈሜ ታዞቴ፤ ታረብብም አኸ ዝኸታ በስር።
40024016	በኽ ግዝየ በይኹዳ ገነ ያነቦ ቈቶ የጦም የስኾ።
40024017	በቤት ᎈር ያነዀታ በቤተታ ያነ ቃር ይወስዴ ኤረድ።
40024018	በቹቻ ያነዀታ ዀጅረታ ይረሴ ያንⷅንየ ኤትዘፐር፤
40024019	በኽ ከረ የዄት አርዋ እሽታም ያጠፗት ግርደኽነማ፤
40024020	ያኹ ስⷋኹ በዘር ዌም በሰንበት ከረ ቤኸሬ ይእግዘር ጠሶ።
40024021	በኽ ግዝየ ታለም ቲፍትወረር ቀነሰም ኧዃ ዳር አንዃሪም ተኽም አንⷀ ኤⷕሪ ንቅ ጭንቅ ይኸርቴ።
40024022	በኽ ግዝየ ከረታ አጭር ታንኸረ ሟኒም ሰብ ቤተርፍ፤ ቢኸርም ጭን የሸᎌችዮ ሰብ ቲብር ኽኽ ከረኽኖ ያትየጥኖቴ።
40024023	"በኽ ግዝየ ሟኒም ሰብ ክርስቶስ በዝ ነረ ዌም በኼ ነረ ቢብርኹ እናመርኹዊ።
40024024	አሰተነ ክርስቶስም አሰተነ አስተማሪም ይትረሶቴ፤ ኽኖ በኸረሎሽ እግዘር የሸፐተኖኽኖም ቲያሳስቶ ዳር ንቅ ንቅ መርኸትም ወግ ቃርም ያትየሶቴ።
40024025	ኼታ ዝኽ እንም በተርዀም ኦድኩም።
40024026	'የኽርምታነ በበረኻ ነረ' ቢብሮኩ እምᎄርኹ፤ ዝሙ ቢትሼምᎌ መደር ነረ በባሮኩም እናመርኹ።
40024027	ብራቅ ተሰሜ ቲብራንቅ ተረን ተት ዳር ይትየ ኸማ የሰብ ኧርች የተኖተታ ቃርም የኽክም ይቸንቴ።
40024028	የᎀትየ ባነወ መደር በዛኼ አመራ ይትደመዶ" ባረኖም።
40024029	"ተኽ ተጭንቅ ከረ አንⷀ ኽመጋ ጬት ጠነማ ይኸርቴ፤ ጠናቃም ኤያትየ፤ ዀዀብም ተሰሜ ይወጥቆቴ። በሰሜ ደረግ ያነኖ ፍጥረት ቃሽቃሽ ይብሮቴ።
40024030	ተኽ አንⷀ የሰብ ኧርች መርኸት ተሰሜ ይትየቴ፤ በኽ ግዝየ ባፈር ያነቦ ሰብ እንም ይበኾቴ፤ የሰብ ትከም በርቅ ክብርም ደረግም ሰሜ በዳበራ ኺተ ቲቸን ይትየቴ፤
40024031	የጥሩምባ ቃር ያትሴሞ መሌካታ ይረኽቴ፤ ኽኖም ተአርበት ወኸት ዌተቦ ታፈር ዳር እንም የዀታ የሸᎌችዮኽኖ ባት ይደምዶዮቴ።"
40024032	"ወማካመታ ተሸብራ ኧጨ ተማሮ፤ አቴበታ ቲያንፍረፍር ቅጠረታም ቲትዝራኮ ትታዞ ኽኽ ግዝየ አባር የቸነ ኸማ ትቤስሮ።
40024033	የኽክም አኹ ዝኽ እንም ቲኸር ትታዞ የሰብ ትከ ይቸንወ ወክት የሰና ኸማ፥ ኻሮ።
40024034	የውረመና ኧብርኹ ዝኽ እንም ቲኸር ዳር የዝ ዘበር ሰብ ኤሞቶ።
40024035	አፈር ተሰሜ ይጠፎቴ፤ እያ የባዀ ቃር ጭን ስርም ኤጠፋ" ባረም።
40024036	"የኽኽ ከረ ቃር ጭን እማት እግዘር አብ ባንኸሬ፥ የሰሜም መሌካም ቢኸሮ፥ ትከመታ ቢኸር አትም ይⷕር ሰብ ኤነ።
40024037	በኖኽ ዘበር የኸረ ኸማም የሰብ ትኮ ተኖትም ቃር የኽክም ይኸርቴ።
40024038	በኽ ዘበር ተጥፋት እኻ ይፍቴ ኖኽ በመርከብ ተገፓወ ከረ ዳር ሰብ ቲበሮ ቲሰጦ ቲያገቦ ቲያበዶ ባነቦ።
40024039	የጥፋት እኻ ቸነም እንመዀና አሰሰም ቲወስድኖ ዳር አምቤሰሮ ባነ፤ የሰብ ትከ ተኖትም የኽክም ይኸርቴ።
40024040	በኽ ግዝየ ዄት ሰብ ዋት እማቴ ይቾቶቴ፤ ቲቾቶም አተታ ይወስጂቴ አተታም ይቺቴ።
40024041	ዄት እሽታ ወፍጨ እማቴ ይፈጠማቴ፤ ቲፈጠማ አተⷕታ ይወስጅያቴ፤ አተⷕታ ይችያቴ።
40024042	ⷘታኹ ምር ከረ ይቸን ኸማ አትⷕሮ የኸሬ ኼታ ተጤፖም ቀሮ።
40024043	ቢኸርም ጭን ዝኸታ ኻሮ፤ የቤት አበቃጥ ኔባ በምሳረ በምር ግዝየ ይቸን ኸማ ተኻረ ይተሳም ይቌየን ባነ። ቤትመታ ኸነም ይገቤ ቤይውን።
40024044	የኽክም የሰብ ትከ ባናሰብኹዊ ወክት ይቸን የኸሬ ተጤፓም ንበሮ።"
40024045	"ያበሩሰታ ሸረተዀና በግዝየ ይብኖኸማ፥ ⷘታዀት ባበሩሰታ ይሾᎃን የታመረም ይቤስር አገልጌ ሟኑ?
40024046	ⷘታዀት በቸነ ግዝየ ዝካ ቲቾት ይረኽውን ኽኽ አገልጌ የሳን።
40024047	የውረመና ኧብርኹ ኽኽ አገልጌ ⷘታታ ባነን ቃር እንም ይሾᎃን።
40024048	ኽኽ ᎇሼ አገልጌ ጭን (ⷘታና ኧዃ ኤቸን ይክስቴ) ባረም በⷕነታ ቢያስብ፥
40024049	ቤሻታ ድርጎት ቢቀርስ፥ ተሰከሮም ሰብ ቢበራ ቢሰጭ፥
40024050	የዝ አገልጌ ⷘታ ጠነቃር ይቸንቴ፤
40024051	የኽ አገልጌ ⷘታ ይቈጣንቴ፤ ሟረታም ተኸጣ ሰብ ያᎂንቴ፤ በኽሜ ብⷐም ስን አትፏጦትም ይኸርቴ።"
40025001	ዠፐረም ኢየሱስ ዝካ ባረም፤ "በኽ ግዝየ ይእግዘር መንግስት ራዘኽነማ ጠበጠማም ምሽረነ ይትⷀፐረሜ ዮጠማ አስር ግሬድ ይመስር።
40025002	ተኽነማም አምስተኽነማ ዝግ አምስተኽነማ ጭᎍ ባነማ።
40025003	ዝግኽነማ ራዘኽነማ ጠበጠማምታነ ድበያ ይረድድ ዘይት ጭን አንጠበጠማ ባነ።
40025004	ጭᎍኽነማ ጭን ተራዘኽነማ ጋᎀ ድበያ ይረድድ ዘይት ጠበጠማም ባነ፤
40025005	ምሽረነዀታ ቢያቴር እንም ወሬት ወሬት ባረነማም ናበማም።
40025006	"ግብት ምሳረ ቲኸር ምሽረነ ቸነም፤ ውጠማም ተቀፐረማ ቧርም አዀኔም።
40025007	በኽ ግዝየ ዝኽ ግሬድ እንም ተረሰማም መብራተኽነማ ሽካከተማም።
40025008	ዛኽ ዝግኽነማ የጬፐማኽነማ ራዘንዳ ይጠፋብንደ የኸሬ ተኽ ቲተሺ ዘይታኽማ ናመማንደ" ባረማየማም።
40025009	ዛኽ ጭᎍኽነማ ጭን "ይናም ያኽማም ኤወጣንደ፤ አኽማ ይተሺ ዘይት ያስረᎌ መደር ወረማ ያርዋኽማ ሰረማ" ባረማየማም።
40025010	ዝግ ኽነማ ይተሺ ዘይት ይስረሜ ቦረሜ ምሽረነ ዀታ ቸነም፤ ተጬፐማም የቅራበማኽነማ ተምሽረነ ጋᎀ ያዠመነ ቤት ገፐማም ወፈንቻም አጠዊም።
40025011	"ተኽ አንⷀም ዝግኽነማ ቸነማምታነ፥ (ⷘታንዶ ⷘታንዶ ክፍትንደ) ባረማም።
40025012	ምሽረነዀታ ጭን (የውረመና ኧብርኽማ እያ አንⷕርኽማ) ባረነማም።
40025013	የኽየኸሬ ከረመታ ግዝየመታ አኹ አትⷕሮ የኸሬ ተጤፖም ቀሮ።"
40025014	በኽ ግዝየ "ይእግዘር መንግስት ዝካ ይመስር" ባረኖም፤ "ዀትም ዝካ ይኸርቴ፤ አት ምስ አት ገነ ያሬ ቲትረሳ የአገልጌየታ ጠናም ዋጋታ ያበኖኸማ ዮድ።
40025015	ያታተታ ያቅመታ አኽር ባሻዶት፥ ያተታ አምስት መክሊት ያትመታ ዄት መክሊት ያትመታ አት መክሊት አበኖምታነ እንጐድ ገነ ወረም።
40025016	አምስት መክሊት የትⷀፐረዀታ ኽመጋ ወረም አቄጠወምታነ፥ እንጐድ አምስት መክሊት አተነፈም።
40025017	የኽክም ዄት መክሊት የትⷀፐረዀታ እንጐድ ዄት መክሊት አተነፈም።
40025018	አት መክሊት የትⷀፐረዀታ ጭን ወረም ጐጀ ኸነምታነ፥ ⷘታታ ያወን ዋጋ በዛ ጐጀ ደን ጠቈረንም።
40025019	"ተብዘ ዘበር አንⷀ የዛ የአገልጌ ⷘታዀና ቸነምታነ ያበኖ ዋጋ ተሳሰበም።
40025020	አምስት መክሊት የትⷀፐረዀታ የⷘታቴ ተⷀነበምታነ (ⷘታኖ አምስት መክሊት አብኼም ባነ። ዝኽ እንጐድ አምስት መክሊት አተነፍኽወም) ባረም።
40025021	ⷘታታም (ወኼ ቃር አመነኸም፤) አኸ ወኼ የታመርኸ የቤት ኧርችንኸ። ብርስየ ቃር ታመርኸም የትረከብኬ በብዘ ቃር ኧሾምኸቴ፤ ኔኸ ይዬ ግባ የሳርኸ" ቧረንም።
40025022	"ዄት መክሊት የተⷀፐረዀታ ተⷀነበም፤ 'ⷘታኖ ዄት መክሊት አብኼም ባነ፤ እንጐድ ዄት መክሊት አተነፍኽወም' ባረም አወንም።
40025023	ⷘታታም ወኼ ቃር አመነኸም፤ አኸ ወኼ የታመርኸ አገልጌንኸ፤ ብርስየ ቃር ታመርኸም የትረከብኸ የኸሬ በብዘ ቃር ኧሾምኸቴ፤ ኔኸ ይዬ ግባ፤ የሳርኸ ቧረንም።
40025024	"አት መክሊት የትⷀፐረዀታ ተⷀነበም፤ 'ⷘታኖ አኸ ባንዘናኸወ ትፏጭ፥ ባንቀፐርኸወ ᎇስር ትረቅም ትወ ምስ የኸርኸ ኸማ ኧⷕር፤
40025025	የኽየኸሬ ሰነፍከም ወርዀም መክሊታኸ ባፈር ደን ጠቀርዀንም፤ ዝ ያብኼ መክሊታኸ' ቧረንም።
40025026	ⷘታታ ጭን ዝካ ቧረንም፥ አኸ ᎃጥጥም ኧጀሱርም አገልጌ፥ ባንዘናኽወ ኧፏጭ ኸማ ባንቀፐርኽወ ኧረቅምኸማ ኸማ ትⷕር በኸረ?
40025027	ኧጋ ዋጋና በባንክ ይጨንኸማ ኦሮት ባነብኸ፤ እያም የቸነዀ ከረ ያኔ ተጨነተታ ጋᎀ ታቤ ባነ።
40025028	ኧዃ መክሊትዀታ ተቀፐረዊምታነ፥ አስር መክሊት ያነንዀታ አበዊ።
40025029	ያነን እንም ይደᎌለ፤ የዀትም ድበያ ቃር ይረውን፤ ኤነንዀታ ጭን ኽም ያነን ዳር ይወስጅᎌ።
40025030	ዝኽ ኤያⷘⷍር አገልጌ ጭን በውጤ ጠነማ አውጠዊምታነ ቃሰበዊ፤ በኽሜ ብⷐም፤ ስንም ያትፏጭሸ" ባረም።
40025031	ኢየሱስ ዝካ ባረም፤ "የሰብ ትከ ተመሌካታ ጋᎀ በክብር ቲችን፥ በክብር ዙፋን ይቾናቴ፤
40025032	ኸልቅ እንም ቢፍተቴ ይትደመዶቴ፤ ዜማንቸ ጤ ተፌቅ ይቤትኖ ኸማ ዀትም ሰበታ የኽክም ይቤትኖቴ።
40025033	ጤኽኖ በከነ ፌቅኽኖ በራ ያቈምኖቴ።
40025034	"በኽ ግዝየ ንስ በከነታ ያነቦኽኖ ዝካ ይብኖቴ አኹ አባና የዳረናኹ ሰብ ኔኹ፤ አለም ተትፈጠረ ከረ ቀነሰም የሸኰችንኩ ይእግዘር መንግስት ውርሶ፤
40025035	ጋዴም አበናኹንም፤ ጠሜም አሰጨኹንም፤ ባዘራ ኸርዀም ተⷀፐርኹንም።
40025036	እንጭመና ኸርዀም አኸተርኹንም፤ ⷀሜም አሸኹንም፤ ታገድዀም ተሳርኹንም።
40025037	በኽ ግዝየ ፃዲቅ የኸረቦኽኖ ዝካ ይብረዌቴ፤ 'ⷘታንዶ መችራ በጋደናኼ አሸነም ታነ አበናኔከም? ዌሽ መችራ በጠማናኼ አሸኔከም ታነ አሰጨኔከም?
40025038	መችራ ባዘራ ኸርኸም አሸኔከም ታነ ተⷀፐኔከም? ዌሽ መችራ እንጭማኸ ትትኸር አሸኔከም ታነ አኸተኔከም?
40025039	መችራ ⷀመናኸም ዌሽ ታገድኸም ታነ ቸነነም ተሳኔከም?'
40025040	ንስ ዀታም 'የውረመና ኧብርኹ ትንም ሰብ ቲያርሶ የዝ ጐፔያና ያተታ ዳር ያመነኹዊዀታ ይያ ታመነኹዊ ⷅጥየው' ይብኖቴ።
40025041	በኽ አንⷀ በራታ ያነቦኽኖ ዝካ ይብኖቴ፤ 'አኹ የትሰተብኹ ሰብ፥ ትያ ኧሰኹ፤ የሼጣንም የመሌካታም በሸኰችኖ የዘላለም እሳቴ ወሮ።
40025042	ጋዴም አናበናኹን፤ ጠሜም አናሰጨኹን።
40025043	ባዘራ ኸርዀም አንትⷀፐርኹን፤ እንጭመና ኸርዀም አናኸተርኹን፤ በⷀሜሜ በታገድዀሜ አንትሳርኹን'፤
40025044	ኽኖም ዠፐሮም 'ⷘታንዶ መችራ ጋደናኸም ዌም ጠማናኸም፥ መችራ ባዘራ ኸርኸም ዌሽ እንጭማኸ ኸርኸም ዌሽ ⷀመናኸም ዌሽ ታገድኸም አሸነም ታነ መችራ ቸኔከም?' ይብረዊቴ።
40025045	ንስዀታም 'የውረመና ኧብርኹ ትንም ሰብ ቲያርሶኽኖ ያተታ ዳር ያናመነኹዊ ቃር ኧጋ ይያም አናመነኹኒ' ይብኖቴ።
40025046	ኽኖም የዘላለም ቅጣቴ ቲያሮ ፃዲቅ የኸሮ ሰብ ጭን የዘላለም ኤያም ይኸሮቴ" ባረም።
40026001	ኢየሱስ ዝኽ እንም አትመረም ቲጀፕር የተማሪየታ
40026002	"ተዄት ከረ አንⷀ የፋሲካ ባኽር የኸረ ኸማ ትⷕሮ፤ የሰብ ትኮ ይሰሪዬ አወጦም የጠላት ያⷀፕረዊቴ።"
40026003	በኽ ግዝየ የⷀስ አለቃም የገን ባሪቅም ቀያፋ ቢውሪ በዋና ⷀስ አለቃ ግፔ ተደመዶም።
40026004	በኽም የኢየሱስ በተንኰል አጤበጦም ያትⷀጥረውዬ አትባቶም።
40026005	ቢኸርም "በሰብ ግብት መራክስ ቤትረሴ በባኽር ከረ ኤኽር" ባሮም።
40026006	ኢየሱስ በቢታንያ ቀያ የቃላ ባሸ በረፐረወ ምስ በስምኦን ቤት ባነ።
40026007	ኢየሱስም የሸረት በቾኔታነ አት ምሽት ዋጋታ ንቃር ኑንድ የኸረ ሽቶ የሜናወ የአልባስጥሮስ ብርቃጥ ᎃራ ሽቶ ጠበጠችም የዀትኼ ቸነችም፤ ብልቃጥዀታ ሰፐረችምታነ ሽቶዀታ በነረታ ዀቸወም።
40026008	ተማሪየታ ዝኸታ አሰቦምታነ ማተቦም፤ "ዝኽ በብላሽ ይዀዊ የንቃሩ?
40026009	ዝኽ ሽቶ በርቅ ዋጋ አሰየቶ ዋጋታ የዜጋ ያውዮ ባነ" ባሮም።
40026010	ኢየሱስም የባሮ ቃር እንም ኻረምታነ ዝክም ባረኖም "ዝኽ ምሽት የንቃር ታጀግሮያ? ⷕት ይያ ወኼ ቃር አመነቸኒም።
40026011	ዜጋ እንም ጋᎀ ታኹ ይረብሮ፤ እያ ጭን እንም ጋᎀ ታኹ በዝ አነብር፤
40026012	ⷕት ዝኽ ሽቶ ይያ ቅቦተⷕታ እያ ታሞት ቴቀውንም ይፍቴ ይያ የᎀⷛት ሽካክቶተⷕታው።
40026013	የውረመና ኧብርኹ ባለም እንም ዝኽ ወንጌል ቢዩጅᎌ በሟኒም መደር እንም ዝኽ ⷕት ያᎀነችን ቃር ይዝጅም ዮጅናሸ" ባረኖም።
40026014	በኽ ግዝየ ታስረዄት ተኢየሱስ ተማሪ አተታ የአስቆሮቱ ይኹዳ የⷀስ አለቄ ወረምታነ።
40026015	"ኢየሱስ አቀፒትዀ ብኒብኹ አኹ ምር ታቦንሸ?" ባረኖም፤ ኽኖም ሳሳ ጥሬ ብር አበዊም።
40026016	ዀትም ተኽ ግዝየ ቀነሰም የኢየሱስ አወጣም ያⷀፕርወ ይትመች ግዝየ ይሸ ባነ።
40026017	በⷅጣ ባኽር ቢፍትወረር ከረ ተማሪየታ የኢየሱሴ ቸነቦምታነ "የፋሲካ ኧርባት ቤተ ናፍጥኔንከ?" ቲብሮ ተሳረዊም።
40026018	ዀትም "በከተማ ይረብር ያት ምስ ቤት ወሮምታነ 'አስተማሪ "ግዝየና የትⷀነበ የኸሬ፥ ተተማሪየና ጋᎀ ባኸ ቤት የፋሲካ ኧርባት ኧበራቴ" ይብር' በረዊ" ባረኖም።
40026019	ተማሪመታ ኢየሱስ ያዘዘኖም ኸማ አመኖም፤ የፋሲካ ኧርባት አፈጠሮም።
40026020	ድየም ቲመሽ ኢየሱስ ታስረዄት ተማሪየታ ጋᎀ ኧርባት ይበሬ ቾናም።
40026021	ቲበሮ ኢየሱስ "የውረመና ኧብርኹ ታኹ አተታ ይያ አወጣም የጠላት ያⷀፕሬቴ" ባረም።
40026022	ኽኖም ንቃር አዘኖምታነ ያታተዀና "ⷘታኖ እያ ኧኽርሸዌ?" ቲብሮ ባጋጋ ተሳረዊም።
40026023	ኢየሱስ ዝካ ባረኖም፤ "ይያ አⷀፐረም ይብዀታ ኧዃ ትያ ጋᎀ በዝ ቢጥር ደን ጬፈም ይበራዀታው።
40026024	የሰብ ትከሽ ድረም የጣᎉም ኸማ ይሞቴ፤ ቢኸርም አወጣም ያⷀፕሬ የዛ ምስ ግርዶታ፤ ዛ ምስ ታንጨነዊ ይᎋዘዝን ባነ" ባረም።
40026025	አወጣም ያⷀᎏን ይኹዳም "አስተማሪየኖ እያ ኧኽርሸዌ?" ቧረንም፤ ኢየሱስም "ኦክ አኸ የባኸም ኸማው" ቧረንም።
40026026	ኽኖም ቲበሮ ኢየሱስ ⷅጣ ነሳም ሽር ባረምታነ፤ ፈነመም የተማሪየታ "የኹ ብረዊ ዝኸታ በሰረናው" ባረም አበኖም።
40026027	ጥዋ ነሳም ይእግዘር ሽር በባረም አንⷀ "እንማኹ ተዝኸታ ስጠቦ።
40026028	ዝኽ የብዘ ሰብ ባጢር ይትፈቅወ ይትዀ የገደር ርዳ ደመናው፤
40026029	በአባና መንግስት ገደር የወይን ጭንቈ ታኹ ጋᎀ ትንሰጭ ዳር ተዝ ወይን ጭንቈ የዄተነ አንሰጭ" ባረኖም።
40026030	በኽ አንⷀ ዝምራ አዘመሮም ደብረዘይት ቈቶ ወጦም።
40026031	ኢየሱስ የተማሪየታ ዝካ ባረኖም፤ "የዜማንቸዀታ ድርⷝትዀ ኧቈጥንቴ፤ ጤምኽኖ ይትብራጦቴ ቧርም የጣᎉም ኸማ ኧኳ ምሳረ እንማኹ ትኸዶንቴ።
40026032	ቢኸርም ተሞት በትረሳዀ አንⷀ ብዴትኩ ገሊላ ገነ አርቴ" ባረኖም።
40026033	በኽ ግዝየ ጴጥሮስ "እንጐደዀና እንም ቢኸዶከ እያ ስርም አንኸዳኸ" ቧረንም።
40026034	ኢየሱስም የጴጥሮስ "የውረመና ኧብርኸ ኧኳ ምሳረ ታራ ቴረ ይፍቴ አኸ ሶስት ጋᎀ ትኸዴቴ" ቧረንም።
40026035	ጴጥሮስ ጭን "ታኸ ጋᎀ ኧሞትሜ ቢኸር ስርም አንኸዳኸ" ቧረንም፤ ተማሪየታ እንም ዝክም ባሮም።
40026036	በኽ ግዝየ ኢየሱስ ተተማሪየታ ጋᎀ ጌቴሴማኒ ይውሪ መደር ወረም፤ ኽሜ ተሰኖኸማ ኢየሱስ የተማሪየታ "እያ በኽኼ ዌትዀ ጠሎት ትናሜ ስን አኹ በዝም ቶሮ" ባረኖም።
40026037	ተዀት ጋᎀ ጴጥሮስም የዘብዴዎስ ደንⷛ ተዀት ጋᎀ ወሰደኖም፤ በኽሜ ወዘንም ወጠነቅም ቀነሰም።
40026038	ዝክም ባረኖም፤ "በⷕነና ያነ ንቅ አዘን የሞቴ ያሰሬ ስን ተመጠጥዀም፤ አኹ በዝ ኧክሶ ትያም ጋᎀ ጃድ በሮ" ባረኖም።
40026039	ተኽኖ አዳኽሬ አረቀም ወረምታነ ቢፍተታ ተደፋም፤ "አባኖ ይኸር በኸረ ዝኽ ይመርር የመከራ ጥዋ ትያ አፍካኒ፤ ቢኸርም ያኸ ፍቃድ የኽር ባንኸሬ ብያ ፍቃድ ኤኽር" ባረም ጠሎት አመነም።
40026040	ተዠፐረም የሶስት ተማሪየቴ ቢቸን ወሬት ቲነቦ አሸኖም። የጴጥሮስ "የአት ሰባት ዳር ትያ ጋᎀ ኧክሶት አንኸረንኹዌ?" ቧረንም።
40026041	"በፈተና ባትገቦዌ ጃድ በሮም ይእግዘር ጠሶ፤ መንፈስ እንም ጋᎀ የትሽካከተው፤ በሰር ጭን ⷀጨነው" ባረኖም።
40026042	ኧዃም የዄተነ ግዝየ አረቀም ወረምታነ "አባኖ ዝኽ የመከራ ታንትⷀፐር ትያ ኤፈካ በኸረ ያኸ ፍቃድ የኽር" ቲብር ጠሎት አመነም።
40026043	የተማሪየቴ ተዠፐረም ቢቸን ኤነዀና ወሬት በራዘኖዌ አሸኖም።
40026044	ኧዃም ቸኖም ወረምታነ የሶስተነ የጋኽምኸማ ባረምታነ ጠሎት አመነም።
40026045	ተኻንⷀ የተማሪየቴ ቸነምታነ ዝካ ባረኖም፤ "ኧዃ ዳር ትነቦዌ? ኧዃ ወክተታ ሰናም፤ የሰብ ኧርች በባጢረተነ ኧጅ አወጨም ያⷀᎏሪዬ ተⷅነበም።
40026046	ተሶም ንወነ፤ አወጣም የጠላት ያⷀፕሬዀታ ዝሙ ተⷀነበም" ባረኖም።
40026047	ኢየሱስ ዝኽ ቲዝረⷍ ታነ ታስረዄት ተማሪየታ ግብት አተታ ይዀዳ ቸነም፤ ተዀትም ጋᎀ ሴፍም ማም የጠበጦ ብዘ ሰብ ቸነቦም፤ ኽኖም ተⷀስ አለቃም ተገን ባሪቅም የራዀዮ ሰብ ባነቦ።
40026048	የኢየሱስ አወጣም ያⷀፕር ይኹዳ "ትሰበዊ ያነ እያ ኧሰᎃንዀታ የኸሬ የዀታ ጥብጠዊ" ባረም ያቸነኖ ሰብ መርኸት አበኖም ባነ።
40026049	ይኹዳ ኽመጋ ቸነም የኢየሱሴ ተⷀነበምታነ "አስተማሪየኖ ወገሬታኸ?" ባረም ሳᎀንም።
40026050	ኢየሱስም "አበጐዶ የቸነኸወ ዘንጋ ደፕር" ቧረንም፤ ኻ ግዝየ ዛ የራዀዮ ሰብ የኢየሱሴ ተⷀነቦምታነ ጠበጠዊም።
40026051	ተኢየሱስ ጋᎀ ተረፐሮ ሰብ አተታ ሴፈታ አወጣምታነ የዋና ⷀስ አለቃ አገልጌ እንዝር ጠነበም አወንደረም።
40026052	በኽ ግዝየ ኢየሱስ ጭን ዝካ ቧረንም፤ "ሴፋኸ በᎀነታ ዀራን ሴፍ ይረሶኽኖ በሴፍ ይሞቶ።
40026053	የኽርምታነ እያ አባና ጠሽትዀ ዀትም ኽመጋ ብዘ ዀም መሌካ ይረኽንዬ ኤዀለ ይመስርኸዌ?
40026054	ዝካ በኸረማ መከራ ተቀፐሮት ነረወ ባረም መጣፍ ዮዶ ቃር መምር ይኸርቴ?" ቧረንም።
40026055	በኽ ግዝየ ኢየሱስ የሰብ "ሽፍጣ ትጠብጦ ቃር ኸማ ሴፍም ማም ጠበጥኹም ይያ ትጠብጦኔ ቸነኹምዌ? እንተመረጋ በቤተመቅደስ ቾናዀም ትናትመር ባነዀ፤ አኹም አንጠበጥኹን።
40026056	ቢኸርም ዝኽ እንም የኸረ የነቢ መጣፈዀና የባረዊ ቃር ይኸሬዉ" ባረም፤ በኽ ግዝየ ተማሪየታ እንም ታበዊም ሰከቦም።
40026057	በኽ አንⷀ የኢየሱስ የጠበጠዊ ሰብ የዋና ⷀስ አለቃ የቀያፌ ወሰደዊም፤ በኽሜ የሙሴ ⷅጫ አስተማሪም የገን ባሪቅም ተደመዶም ባነ።
40026058	ጴጥሮስ ጭን የዋና ⷀስ አለቃ ግፔ ዳር ተረቌ ኸረም የኢየሱስ ተⷐተረንም፤ ደኔንየ ገፓምታነ የዀትም ምር ያᎀሪ ኸማ ያዤ ተቀራተነ ጋᎀ ቾናም።
40026059	የⷀስ አለቃም የገን ባሪቅም ተኽም ኸሮምታነ በኢየሱስ ሞት ይትፈንድዌ ባሰት ይምሰክሮᎌ ሰብ ይሰቦ ባነ።
40026060	ሟኒም ቢኸር ብዘ ያሰት ምስክር ቢትⷀነቦም ሞት ይትፈንድወኸማ ምስክር አነከቦ፤ በቀጥወ ዄት ምስክር ተⷅነቦምታነ፥
40026061	"ዝኽ ምስ ይእግዘር ቤተመቅደስ ባሪትዀ በሶስት ከረ አረሽኔ ይኸኒ ባረም" ባሮም ኦዶᎌም።
40026062	ዋና ⷀስ አለቃምዀታ ተረሳም ታነ "ዝኽ ሰብ ቢዩዶብከ ቃር አት ዘንጋ አትⷐፕርዌ?" ቲብር ተሳረንም።
40026063	ኢየሱስ ጭን ስ ባረም የⷀስ አለቃምዀታ "ኤያም በኸረ ብእግዘር የኽርብኸ ኦድንደ፤ አኸ ይእግዘር ኧርች ክርስቶስንኸዌ?" ቧረንም።
40026064	ኢየሱስም "አኸ ትብር ኸማው፤ የሰብ ኧርች እንም ቢዀለ እግዘር በከነታ በቾኔ ታዘዊቴ፤ የኽክም በሰሜ ዳበራ ተዠፐረም ቲቸን ታዘዊቴ" ባረኖም።
40026065	ኽኽ ዋና ⷀስ አለቃዀታ ማቸም የገገታ ዀጅር ትረተረምታነ "ዝኽ ምስ ትእግዘር ተቃነመም። አኹም ቅኔመታ ሰማኹም፤ ተዛንⷀ ምስክር የንቃር ያትⷈሽንደ?
40026066	አኹ ምር ይመስርኹ?" ባረኖም፤ ኽኖም "የᎃት" ባሮም መልስ አበዊም።
40026067	በኽ ግዝየ እንባⷀዀና ተፎᎌም፤ በጁሻ ጆሰዊም፤ ወኸተታ በቲፈ ቲተፈዊ፤
40026068	"አኸ ክርስቶስ በቲፈ የተፋናኸ ሟኑ? እንዴ ኻር ይብረዊ" ባነ።
40026069	ጴጥሮስ ተቤት ውጤ በⷀስ ዋና አለቃ ግፔ ቾናም ባነ፤ በኽ ግዝየ አት የቤት ገረድ የዀትኼ ቸነችም ታነ "አኸም ተገሊላ ሰብ ተኢየሱስ ጋᎀ ባነኸ" ቧረቸንም።
40026070	ዀት ጭን "ትቢም ቃር አንⷕር" ባረም ብንመዀና ይፍቴ ኸዳም።
40026071	ውጤንየ ይወጤ ዮፈንቼ ቲያር እንጐድ የቤት ገረድ አሸቸንምታነ በኽ ያነቦ ሰብ "ዝመታ ተናዝሬት ኢየሱስ ጋᎀ ባነ" ባረችም።
40026072	ጴጥሮስም "ትቢዪ ምስ አንⷕን" ባረም ተነም።
40026073	ተቀሪ ግዝየ አንⷀ በኽ ቈሞም ተረፐሮ ሰብ ቀሪ ሰብ የጴጥሮሴ ተⷀነቦምታነ "ቃራኽ ያⷐርብኸ፤ በውረም አኸም የዀት ቤሻንኸ" ባረዊም።
40026074	በኽ ግዝየ ጴጥሮስ "እያ ምስዀታ አንⷕን" ቲብር ወቲም ወትሳደብም ቀነሰም፤ ኽመጋ የጨረረ ታራ ነቈም።
40026075	ጴጥሮስም "ታራ ቴረ ይፍቴ ሶስት ጋᎀ ትኸዴቴ" የዋረን የኢየሱስ ቃር ቀለብ ቧረንምታነ ውጤ ወጣም ተደንየመታ ንቃር በⷈም።
40027001	አፈር ጋ ቲብር የⷀስ አለቃም የገን ባሪቅ እንም የኢየሱስ ያትⷀጥረውዬ ባት ተስማሞም።
40027002	በኽ አንⷀ የኢየሱስ አገዶም የይኹዳ ገነ ዳነ የጲላጦስ አወጦም አⷀፐረዊም።
40027003	የኢየሱስ አወጣም ያⷀᎌረን ይኹዳ በኢየሱስ በᎈንጅᎎ ቢያዥ ቶዘከበም የኢየሱስ ያስየወ ሳሳ ጥሬ ብር የⷀስ አለቃም የባሪቅም ዝካ ባረም ዠፐረሎም፤
40027004	"አት ጥፋት ኤነወ ጥርር ሰብ የሞት ያⷀፐርዀኔ አጠፋዀም" ባረም፤ ኽኖ ጭን "ይናኽ ምር አገነንደም? ገግማኸ ተጠነቅወ" ባረዊም።
40027005	ይኹዳም ሳሳ ጥሬ ብር በቤተመቅደስ ደኔ ቃሸም ወረም ታነ ታነቀም ᎀተም።
40027006	የⷀስ አለቃም ዋጋዀታ ነሰዊም፤ "ዝኽ ቀርሺ የደም ዋጋ የኸሬ ተቤተመቅደስ መባ ጋᎀ ንቅራቅኔዬ ኤትፈቀድ" ባሮም።
40027007	ኽኖም ተማኸሮምታነ የባዘራ ᎀገማ መደር ይኸሬ ሸኽራ ያረሽ ምስ አፈር ስራቦᎌም።
40027008	በኽ የቸነ ዛኽ አፈር ኧዃም ዳር የደም አፈር ቧሪም።
40027009	በዝኽ ኤነት "የእስራኤል ሰብ የማጠዊ መጨ ሳሳ ጥሬ ብር ጠበጦም ወሮም፤
40027010	"እግዘር ያዘዜም ኸማ ሸኽራ ያረሽ ምስ አፈር ስራቦᎌም" ቧርም በነቢ ኤርምያስ ዮጂ ትንቢት በኽ ግዝየ ኸረም።
40027011	በኽ ግዝየ ኢየሱስ የዳነ ጲላጦስ ይፍቴ ተⷀነበም፤ ዳነምዀታ "አኸ የይኹዳ ሰብ ንስንኸዌ?" ባረም ተሳረንም፤ ኢየሱስም "አኸ ትብርም ኸማው" ቧረም።
40027012	ቢኸርም ጭን የⷀስ አለቃም የገን ባሪቅም የኢየሱስ ቲⷈስሰዊ አትም መልስ አናበኖ።
40027013	በኽ ግዝየ ዳነ ጲላጦስ "ዝኽ እንም ቲዩዶብከ አትሰማዌ?" ቧረንም።
40027014	ኢየሱስ ጭን ዳነዀታ ንቃር ወግ ቲኸርወ ዳር አትም ቃር አንዠᎌረለ።
40027015	የሮማን ገነ ዳነ በኽርም ኽርም በይኹዳ ፋሲካ ባኽር ከረ የገን ሰብ የሸፐተዊ አት ያጐጂ ሰብ ቶኽኔ ፈታም በግፍሮት አርወሸኖም ባነ።
40027016	በኽ ግዝየ "በርባን" ይውሪ በገን የትⷐረ አደለጐ ቦኽኔ የታገደ ባነ።
40027017	የኽየኸሬ ሰብ በትደመዶᎌ መደር ዳነ ጲላጦስ "ሟን ኧፈታንኹዌ ትሰቦ? በርባን ዌሽ ክርስቶስ ይውሪ ኢየሱሱ?" ቲብር ተሳረኖም።
40027018	ዝመታ የባረወታ በኢየሱስ ሟነቦም ታነ አወጦም ያⷀፐረዊ ኸማ ይⷕር ባነ።
40027019	ጲላጦስም ይፈርዴ በዙፋን በቾኔ ምሽተታ "በዀት የቸነ ምሳረ በበርዛዝ ንቃር ተጨነቅዀም። በዝ አት ባጢር ባንቾት ምስ አት ዘንጋ እንቾትኸወ" ባረችም ናኸቸወም ባነ።
40027020	በኽ ግዝየ የⷀስ አለቃም ባሪቅምኽኖ ጭን "በርባን ግᎋርንደም ኢየሱስ የጥሪ" ባሮም የጲላጦስ ይጨሶዌ የሰብ ኽኖ ᎀተቶዮም።
40027021	ጲላጦስም ዠፐረም "ተዄተዀና ኤተዀና ኧገፍንኹዌ ትሰቦ?" ባረኖም፤ ኽኖም "በርባን ግᎋርንደ" ባሮም።
40027022	ጲላጦስ "ክርስቶስ የዋሪ ኢየሱስ ዀት ምር ናᎁን?" ባረኖም፤ እንመዀና "ስሪ" ባሮም።
40027023	"የምር? የቾተን ጥፋት ምቃሩ?" ባረም ጲላጦስ ተሳረኖም። ኽኖ ጭን "ስሪ" ቲብሮ ይርቅ አትኻኖም።
40027024	የኽየኸሬ ጲላጦስ ዝኽ ዘንጋ መራክስ ይረሳቴ ባንኸሬ አት ዘንጋ ኤረኹᎌኸማ ባሸ ግዝየ እኻ አቸነም "ተዝ አት ባጢር ታንቾተ ምስ ደም እያ ጥርርንዀ፤ አኹ ጭን የሳረናኹ ቃር አምሮ" ቲብር በሰብ ይፍቴ ኧጀታ ታጠበም።
40027025	ሰብ እንም፥ "በዀታ የቸነ ይቸን ቅጣት ቢናም በደንⷛመንዳ የስራ" ባሮም።
40027026	በኽ ግዝየ ጲላጦስ በርባን ገፈረሎም፤ የኢየሱስ ጭን ባትገረᎈን አንⷀ ይሰርዬ አወጣም አⷀፐረኖም።
40027027	ኽም ግዝየ የጲላጦስ ወታደር የኢየሱስ የዳነ ጲላጦስ ግፔ አገፐዊም፤ ወታደር ኽኖ እንም በኢየሱስ ዙርያ ኸበበዊም።
40027028	ዀጅርመታ መንጦም ብሻ ዀጅር አኸተረዊም።
40027029	የሶኽ ዘውድ ሸከቶም በነረታ ደፎነም፤ በከነም ኧጀታ መቃ አጠበጠዊም፤ ቢፍተቴ ስጁት ወኮም "የይኹዳ ንሶ ወጌምት ያኸ የኽር" ቲብሮ አⷈሶᎌም።
40027030	እምባⷀዀናም ይተፎᎌ ባነ፤ ተጀታ መቃዀታ ወሰዶም ነረታ ደነገዊም።
40027031	ታⷈሶᎌ አንⷀ ብሻ ዀጅረታ መንጦም የገገታ ዀጅር አኸተረዊም፤ ይሰርዬም ወሰደዊም።
40027032	ተዳነዀታ ግፔ ቲወጦ ስምኦን ይውሪ የቀሬና ገነ ምስ ነከቦም ኢየሱስ ይትሰቀርወ መስቀር በግርድ አጮረዊም።
40027033	ተኽ አንⷄ "ቀራንዮ" ዌም "የነር አጥም" ይውሪ መደር ጎልጎልታ ሰኖም።
40027034	በኽሜ ተአᎀታ የራቈሪ የወይን ጠጅ ይሰጬ የኢየሱስ አበዊም፤ ዀትም ቀመሰም ታነ ይሰጬ አንሸ።
40027035	ኢየሱስ ተሰቀረዊም አንⷀ ዀጅረታ ኧርጥ አደጎም ተሻደዊም።
40027036	በኽም ቾኖም ይቅረበዊ ባነ።
40027037	"ዝኽ የአይኹድ ገነ ንስ ኢየሱሱ" ይብር ጥፈት በነረቴ አንጥረጠረዊም።
40027038	በኽ ግዝየ ዄት ሽፍጣ አተታ በከነ አተታ በራታ ተኢየሱስ ጋᎀ ሰቈርዮም ባነ።
40027039	በኽ ኤማ ያሮ የረፐሮ ሰብ በቅርጥና ነረዀና ባንቀርቅሮት፥
40027040	"አኸ ቤተመቅደስ ባሪትዀ በሶስት ከረ አረሽንቴ የባኸ እንዴ ኧዃ ገጋኸ አትርፍ፤ ይእግዘር ኧርች በኸርኸኽ እንዴ ተትሰቀርኸወ መስቀር ውረድ" በበሮት ያⷈሶᎌ ባነ።
40027041	የኽክም የⷀስ አለቃም የሙሴ ⷅጫ አስተማሪ ተገን ባሪቅ ጋᎀ ዝካ ቲብሮ ያⷈሶᎌ ባነ፤
40027042	"እንጐደዀና አተነፈም፤ የገገታ ያተርፌ ኤዀለ፤ ዀት የእስራኤል ንስ በኸረ እንዴ ኧዃ ተዝ ተትሰቀረወ መስቀር የረድ፤ ይናም በዀታ ንመኔᎌሸ።
40027043	ዀት ብእግዘር ተመመረም (ይእግዘር ትከንዀ) ባረም፤ እግዘር በረᎀደን እንዴ ኧዃ ያትርᎋን" ባሮም።
40027044	የኽክም ተዀት ጋᎀ የሰቈርዮ ሽፍጣ ዝክም ቲብሮ ይቀርመዊ ባነ።
40027045	ተግብት ዋና ቀነሰም ዠጠ ሳት ስን ባፈር እንም ጠነማ ወንደም።
40027046	ዠጠ ሳት ቲኸር ኢየሱስ "ኤሎኼ ኤሎኼ ላማ ሰበቅታኒ?" ባረም በርቅ ቃር ኦነም፤ ዝም ወበር "እግዘረኖ እግዘረኖ የምር ቸኼም?" ወበሩ።
40027047	በኽ ተቈሞ ሰብ አታተዀና ቃረታ ሰሞም ታነ "ዝኽ ምስ የኤልያስ ይጠራ" ባሮም።
40027048	በኽ ግዝየ ተኽኖም አተታ ሰፍነግ አቸነም አንቌ የባረ ቃር ሜናወም፤ በመቃም ነሳም የኢየሱስ ይሰጬ አትⷀነወለም።
40027049	እንጐደዀና "ኧክስ እንዴ ኤልያስ ቸነም ያተርᎋን ኸማ ንዥነ" ባሮም።
40027050	ኢየሱስ የዄተነ በርቅ ቃር ኦነምታነ ᎀተም።
40027051	በኽ ግዝየ የቤተመቅደስ መጋረጃ ተᎈር ወስጥ ዳር ተትረተረም ዄቴ ተሻደም፤ አፈርም እንቅረቀረም፤ እምር ተሸጠሮም።
40027052	ᎀገማ ተከፈቶምታነ ᎀቶም የረፐሮ ብዘ ቅዱሳን ሰብ ተረሶም።
40027053	ተᎀገማም ወጦምታነ ኢየሱስ ተሞት ተትረሳ አንⷀ ቅዱስ ከተማ ኢየሩሳሌም ገፖም፤ በኽም የብዘ ሰብ ትራቦም።
40027054	የመቶ አለቃም ተዀትም ጋᎀ ኢየሱስ ይቅረቦ የረፐሮ ወታደር ያፈር እንቀርቅሮትም እንጐድም ቃር ባሰቦ ግዝየ ንቃር ሰነፎምታነ "ዝኽ ውረም ይእግዘር ትከ ባነ" ባሮም።
40027055	በረቌ ኸረማም ያዘማ ብዘ እሽታ በኽ ባነማ፤ ኽነማም ተገሊላ ገነ ቀነሰማም ኢየሱስ ቲያⷘⷍረሜ ይትⷐተረሜ የረፐረማለማ።
40027056	ተኽነማም ግብት የመግደላ ማርያም፥ የያእቆብም የዮሴፍ አዶት ማርያም፥ የዘብዴዎስ ዴንⷛ አዶትም ባነማ።
40027057	ቲመሽም የአርማትያስ ገነ ሰብ የኸረ ዮሴፍ ይውሪ ደንገነ ኽኼንየ ቸነም፤ ዀትም የኢየሱስ ተማሪ ባነ።
40027058	ዀትም የጲላጦሴ ቸነም የኢየሱስ ኔሳ ናሜ ባረም ጨቈሰንም፤ ጲላጦስም ይበዊኸማ አዘዘም።
40027059	የኽየኸሬ ዮሴፍም ኔሳታ አወንደም በገደር ከፈና ከᎈነንም።
40027060	ተርቅ እምር በሸኰቺ በገገታ በገደር ᎀገማ ደን ᎀⷈንም፤ በኽ አንⷀ ንቅ እምር አክበነረም ኤᎈንም ወረም።
40027061	የመግደላ ማርያምም ሶማⷕታ ማርያም በኽ በᎀገማ ይፍት ይፍት ቾነማም ባነ።
40027062	በጅማት መረገነ ቀጣሰንበት የⷀስ አለቃም የፈሪሳ ሰብም የዳነ ጲላጦሴ ተደመዶም ቸነቦምታነ።
40027063	"ⷘታንዶ ዛኽ አታሌ ኢየሱስ በያመታ ታነ (ᎃችትዀ ተሶስት ከረ አንⷀ ኧትረሳቴ) የባረ ኸማ ቀለብ ባረንደም።
40027064	የኽየኸሬ ተማሪየታ ዌተቦታነ ኤሰርቆኸማም የሰብም 'ተሞት ተረሳም' ኤብሮኸማ ኼታ ᎀገማታ ሶስት ከረ ዳር ይሬዬ ሰብ ኧዝዝ፤ ኻምባኸረ የዃ አሳስቶተዀና ቲፍት ወረር አሳስቶት ይብስቴ" ባሮም።
40027065	ጲላጦስም "ኧጊ ይቅረቦ ሰብ ነረቦኩ፤ ወሮም ቢኸንኹ አኽር ᎀገማታ አትቀሮ" ባረኖም።
40027066	ኽኖም ወሮም እምርዀታ በማተም፥ አተሞምታነ ᎀገማታ ቦታደር አትቅራቦም።
40028001	ሰንበት ቶጣ አንⷀ ውርሰምበት ጋ ቲብር የመግደላ ማርያምም ሶማⷕታ ማርያም የኢየሱስ ᎀገማ ያዘሜ ወረማም።
40028002	ጠነቃር አፈር ንቃር እንቅረቀረም፤ ይእግዘርም መሌክ ተሰሜ ወንደምታነ የᎀገማ እምር አንክወነረንምታነ በᎈረታ ቾናም።
40028003	የመሌካዀታ ይፍት ይብራንቅ ድየኸማ ያትየ ባነ፤ ዀጅርመታ ነጨ በረጀ ይመስር ባነ።
40028004	ᎀገማም ይቅረቦ የረፐሮ ቀራተነ የመሌካዀታ ተስረፎተዀና የቸነ በጥንⷅት አረደኖምታነ የᎀቶ ቃር ኸማ ኸሮም።
40028005	መሌካዀታ ጭን ይሽታኽነማ "አኽማሽ አትስረፈማ፤ የሰቈሪ ኢየሱስ ትሰበማ ኸማ ኧⷕር።
40028006	ኢየሱስ ገግመታ የዋረንም ኸማ የትረሳ የኸሬ በዝ ኤነ፤ ኔሳታ የጐተርᎌም መደር ኔኽማም ኧዘማ።
40028007	አፍጥረማም የተማሪየቴ ወረማምታነ (ኢየሱስ ተሞት ተረሳም፤ ገሊላ ገነ በተረናኹም ያርቴ፤ በኽሜ ታዘዊቴ) በረማም ኦደማዮ፤ እያም ኦድክማም" ባረነማም።
40028008	በኽ አንⷀ እሽታምኽነማ በስረፎትም በብንⷅትም አፈጠረማም፤ የተማሪየታ ዩደሜ ኖጠማም።
40028009	ኢየሱስ ቤማ ነከበነማምታነ "እሽቶ ወገሬት አኽማ" ባረነማም፤ ኽነማም የዀትኼ ተⷀነበማም ኧግረታ ጠበጠማም ሰገደማለም።
40028010	በኽ ግዝየ ኢየሱስ "እንሰነፍኽማ፤ አኽማ ወረማም ጐፔያና ገሊላ ገነ ያሮኸማ ኦደማዮ፤ በኽሜ ይዞንሸ" ባረነማም።
40028011	ኽነማም ቲያረማ ᎀገማ ተቅራቦ ቀራተነ አታተዀና ከተማ ወሮምታነ ዝኽ የትቾተ ዘንጋ እንም የⷀስ አለቃ ኦዶም።
40028012	የⷀስ አለቃ ተባሪቅ ጋᎀ ተደመዶም ባትባቶ አንⷀ የቅራቦ ወታደር ብዘ ዋጋ ይሽባ አቦዮም ታነ
40028013	"(ይና በትገተኔ የኢየሱስ ተማሪ በምሳረ ቸነቦም ኔሳታ ሰነቆም) በሮም የሰብ ኦዶ።
40028014	ዝመታ ጲላጦስ የሰማ በኸረ ይና ዘንጋታ ኖድኔም ባኹ አትም ቃር ኤሰራብኹ ኸማ ናሚነሸ" ባሮዮም።
40028015	ወታደርምኽኖ ዋጋዀና ተⷀፐሮምታነ ዮዶዮም ኸማ ቾቶም፤ ዝም ዘንጋ በይኹዳ ሰብ ኧዃ ዳር ቲዩጂ ይረብር።
40028016	አስራት ተማሪየታ ጭን ኢየሱስ ቦደኖ ኤነት በገሊላ ያነ ቈቶ ወጦም።
40028017	የኢየሱስም ቢያዘዊ ሰገዶለም፤ ተኽኖም አታተዀና ጭን ይጥራጠሮ ባነ።
40028018	ኢየሱስ የኽኖዌንየ ተⷀነበም ታነ ዝካ ባረም ኦደኖም፤ "ደረግ እንም በሰሜም ባፈር አውንም።
40028019	ኼታ ባፈር ᎈር እንሜ ወሮም በአብ፥ በወልድ፥ በመንፈስ ቅዱስ ሽም አጥምቆዮምታነ ይያ ተማሪ አምሮዮ።
40028020	ያዘዝኩ እንም ይቅረቦዌ ኦዶዮ፤ እያ የአለም የቀጥወ ዳር እንም ጋᎀ ታኹ ጋᎀንዀ" ባረኖም።
41001001	ዝኽ ይእግዘር ኧርች የኢየሱስ ክርስቶስ ወንጌሉ።
41001002	ነቢ ኢሳያስ በጣᎈን መጣፍ ኤማኸ ይሸክት "ናዀቸረነና ታኸ ይፍቴ አወተራቸ ኧረኽቴ።
41001003	ዀትም፦ 'የⷘታ ኤማ ሰክቶ፤ ሞጣ ገክሮ' ባረም በበረኻ ያኸራ ሰብ ቃሩ" ቧርም የጣᎉ ቃር ባነ።
41001004	በኽ የቸነ ያጠምቅ ዮኻንስ "ባጢረኹ አᎋ ይውርኩዌ ብእግዘር ይፍቴ ንስኻ ግቦም ተጠመቆ" ባረም በበረኻ አዋጅ ዩድ ባነ።
41001005	የይኹዳ ገነ ሰብም በኢየሩሳሌም ከተማ ይረብሮ ሰብ እንም የዀትኼ ይቸኖም ይጠመቆ ባነ፤ ባጢረዀናም ብእግዘር ይፍቴ ተራዘዞም በዮርዳኖስ እኻ ያጠምቅኖ ባነ።
41001006	ዮኻንስም ዀጅር ተጋሜራ ድገር የትረሸ ባነ፤ በራባታ ጠፍር ይታማንድ ባነ፤ ሸረተታም እንጐረቤናም የበረኻ ውየ ባነ።
41001007	ዀትም አዋጅ ዩድ ዝካ ባነ፤ "የጫማታ ያጐጅᎌ ክር ተግረፓዀም ኧፈቴ ዳር እያ አምበቃ፤ ትያ ይርቅዀታ ቲያ አንⷄ ይቸንቴ።
41001008	እያ ብኻ አጠምቅኹ፤ ዀት ጭን በመንፈስ ቅዱስ ያጥምቅኹቴ" ቲብር አዋጅ ኦደም።
41001009	በኽ ግዝየ ኢየሱስ ተገሊላ ገነ ተናዝሬት ከተማ ቸነምታነ በዮርዳኖስ እኻ በዮኻንስ ኧጅ ተጠመቀም።
41001010	ኢየሱስ ትኻ ቶጣም ኸማ ኽመጋ ሰሜ ቲትከፈት መንፈስ ቅዱስ በᎇንየት ተመሰረም በᎈረታ ቲወርድ አሸም።
41001011	"ባኸ ይሸሬ ኧረምድኸ ኧርቸና አኸትንኸ፤" ይብር ቃር ተጔቴ ተሰሜ ተሰማም።
41001012	ኽመጋ መንፈስ ቅዱስ የበረኼንየ ወሰደንም፤
41001013	በኽሜ በበረኻ በሲጣር ቲትፈተን አርባ ከረ ቾናም፤ ተበረኻ አዊ ጋᎀ ቲረብር መሌካም ያⷘⷍረዊ ባነ።
41001014	ዮኻንስም ጠወጪም በታገደ አንⷀ ተጔቴ የቸነ ወኼ ወሬ ኢየሱስ ቲዩድ ገሊላ ገነ ቸነም።
41001015	ቲዮድም "ግዝየታ ሰናም፤ ይእግዘር መንግስት የትⷀነበ የኸሬ፥ ባጢራኹ ብእግዘር ይፍቴ አውጦ፤ በዝም ወንጌል ኧመሮ" ቲብር ዩድ ባነ።
41001016	ተኽ አንⷀ ኢየሱስም በገሊላ ባር ᎀሬ ቲያር ስምኦንም ጐፔያታ እንድርያስም አሳ በባር ደን ይጠብጦᎌ መረብ በባር ደን ቲያድጎ አሸም።
41001017	ኢየሱስም "ኔኹ ተኸተሮን፤ ሰብ ተባጢረዀና ትዠፕሮኸማ አሚኹሸ" ባረኖም።
41001018	ኽኖም ኽመጋ መረበዀና ቃሰቦም ተⷐተረዊም።
41001019	ኢየሱስም አዳኽሬ ቶረኸማ እንጐድ ዄት ጐፔቸ አሸም፤ ኽኖም የዘብዴዎስ ደንⷛ ያእቆብም ዮኻንስም ባነቦ፤ ብርስየ መርከብ ቾኖም መረበዀና ይሸክቶ ባነ።
41001020	ኢየሱስ አሸኖምታነ ኽመጋ ጠናኖም፤ ኽኖም አባዀና ዘብዴዎስ ተሜነነታ ጋᎀ በመርከብ ᎈር ታበዊምታነ የኢየሱስ ተⷐረዊም።
41001021	ኽኖም ቅፍርናኾም ከተማ ሰኖም፤ በመረጋመታ በሰንበት ከረ ኢየሱስ በጠሎት ቤተዀና ገፓም አትመሮት ቀነሰም።
41001022	ኢየሱስ የሙሴ የⷅጫ አስተማሪ ያትመሮኸማ ቴኸርም ንቅ ዳነት ያነን ሰብኸማ ያትመር የረፐረ የኸሬ የሰመዊ እንም በትምርተታ ወግ ይኸርቦ ባነ።
41001023	ሲጣር የጠወጠን አት ምስ ቢደመዶᎌ መደር፥
41001024	"የናዝሬት ኢየሱሶ አኸ ቲና ጋᎀ ምር ነረንኸ? ታጠፋንዴ ቸነኸምዌ? አኸ ሟን የኸርኸ ኸማ ኧⷕርኸ፤ የትቀደስኸንኸ" ቲብር ኦነም።
41001025	ኢየሱስም የሲጣርዀታ "ስ በርም ተዀት ውጣ" ባረም አጥራቈረንም።
41001026	ሲጣርም የምስዀታ ቃሸም ባንᎋራᎈረን አንⷀ፥ በርቅ ቃረታ ኦነም ተዀት ወጣም።
41001027	"ዝኽ ዘንጋ ምቃሩ? ምር ኤነት ገደር ትምርቱ፤ የሲጣር ዳር ያዝዝ፤ ኽኖም ይታዘዞለ" ቲብሮ ኽኖም ተኽኖ ወግ ኸረቦም ይጮዶ ባነ።
41001028	ኽም ጋᎀ የኢየሱስ ወሬ በገሊላ ገነ ዙርያ እንም ተሰማም።
41001029	በኽ ግዝየ ኢየሱስ አይኹድ ቲደመዶᎌ መደር ወጣምታነ ተያእቆብም ተዮኻንስም ጋᎀ፥ የስምኦንም የእንድርያስም ቤት ገፓም።
41001030	በቤት ደኔ የስምኦን አማት ገገⷕታ መⷈረችም ተገተረችም ባነ፤ የⷕትም ⷀምናት ኽመጋ ኦደዊም።
41001031	ኢየሱስ የⷕትኼ ተⷀነበምታነ ኧጀⷕታ ጠበጠም ተግድየ ነሳናም፤ ትመⷍር የረፐረ ኽምተኽም ገፈረናም፤ ተረሳችምታነም አባዘረቸኖም።
41001032	ኤያት ውየም በመሸ ግዝየ፥ ሰብ ኽኖ ባሸነም በሲጣር የትጠበጦ እንም የኢየሱሴ አቸኖዮም።
41001033	የከተማ ሰብ እንም ቦረጀ ተደመዶም ባነ።
41001034	ኢየሱስም በብዘ ባሸ የትጠበጦ ብዘ ሰብ አፍያ አመነም፤ ብዘ ሲጣርም አወጣም፤ ሲጣርኽኖም ዀት ሟን የኸረ ኸማ ይⷕረዊ ባነ፤ የኽርምታነ ይዝረኮዌ አናበኖ።
41001035	ጋ ይብሬ ቲያዥ ኢየሱስም ሱቢ ተረሳም ወጣምታነ ሰብ ኤኖ መደር ወረም፤ በኽሜ ጠሎት ያሜ ባነ።
41001036	ስምኦንም ቤሻታ ተⷐተረዊም የዀትም ይሰቦዌ ወሮም።
41001037	በረከበዊም ግዝየ "ሰብ እንም ያኸ ይሰቦከ" ባረዊም።
41001038	እያ የቸነዀ ይእግዘር ቃር ኡዴ የኸሬ "የሰብ ይእግዘር ቃር ኦዴ ርቤ ያነቦ ቀያ እማቴ ንወነ" ባረኖም።
41001039	ቢትስበሰቦᎌ በጠሎት ቤተዀና ይእግዘር ቃር ቲዩድ ሲጣር ቲያወጣ በገሊላ ገነ እንም ይዦር ባነ።
41001040	አት የቃላ ባሸ የጠወጠን ምስ የኢየሱሴ ቸነምታነ በርበተታ ቈመምታነ "በሸኸ ታተርፌዬ ይኸንኸ" ቲብር ጨቈሰንም።
41001041	ኢየሱስም አትሟጠጠንምታነ ኧጀታ ዝራካም በᎃሻሾት "እያም ይሽሬ፤ አኸም ትረፍ" ቧረንም።
41001042	ምስዀታ ኽመጋ የቃላ ባሸታ ገᎈረንም፤
41001043	ኢየሱስ ቲያስራᎏትን ዝካ ባረም አዘዘንም።
41001044	"ያተነፍከ ኸማ የሟኒም ሰብ እኖድኸ ተጤፕ፤ ቢኸርም ወርም ገጋኸ የⷀስ አተዥን፤ ትረፎታኸ የሰብ ምስክር ይኸሬም ሙሴ ያዘዘ ኽትም ይእግዘር አትቅንብ" ባረም አዘዘንም።
41001045	ቢኸርም ምስዀታ ተዛኼ ወጣምታነ ዝኽ ዘንጋ የሰብ እንም ኦዶት ቀነሰም፤ በኽም የቸነ ኢየሱስ ሟኒም ከተማ ሰብ ቲያዥን ይገቤ አንዀረለ፤ ቢኸርም ጭን ውጤ ወጣም ሰብ ቤኖ መደር ይረብር ባነ፤ ሰብም ተመደር መደር የዀትኼ ይቸኖ ባነ።
41002001	ተቀሪ ከረ አንⷀ ኢየሱስ ቅፍርናኾም ከተማ ተዠፐረም ቸነም፤ በኽሜ በቤት ያነ ኸማ ተሰማም።
41002002	ቤተታ አምᎄጣን ባረምታነ ቦረጀ ዳር ይቈምᎌ መደር ኤረኽዊ አኽር ብዘ ሰብ ተደመዶም፤ የኽኖም ይእግዘር ቃር ዩድኖ ባነ።
41002003	በኽም ግዝየ አርበት ሰብ አት ሽባ ምስ ጮሮም የዀትኼ አቸነበዊም።
41002004	ተሰብ ብዝነት የቸነ ሽባዀታ የኢየሱሴ አትቀንቦት ቢⷀምኖ የስር ቤት ከፈቶም ኢየሱስ ባነወ ወኸት ገደደዊምታነ ሽባምዀታ በሳንሳ ተትገተረኸማ አወንደዊም።
41002005	ኢየሱስም ያተርᎋንቴ ባሮም የትመመረዊ ኸማ የኻሬ የሽባምዀታ "ኧርቾ ባጢራኸ ተፋቀንኸም" ቧረንም።
41002006	በኽ ተቾኖኽኖ አታተዀና የሙሴ ⷅጫ ባሪቅ በⷕነዀና ዝካ ባሮም፤
41002007	"ዝኽ ምስ የምር የዝካ ቅኔመ ይእግዘር ይቀርም? እማት እግዘር ባንኸሬ ባጢር ይፈቄ ሟን ይዀለ?" ባሮም።
41002008	ኽኖም ዝካ በⷕነዀና ያጫመቶ ኸማ ኢየሱስ በመንፈሰታ ኽመጋ ኻረም ዝካ ባረኖም፤ "ዝካ ቃር በⷕናኹ የምር አጫመትኹም?
41002009	የሽባዀታ ባጢራኸ ተፋቀንኸም ተበሮት ዌም ተሳ ጂፓኸ ጠዉርም ቤታኸ ወር ተበሮት ኤተዀና ይርቅ ይረዝ?
41002010	ቢኸርም የሰብ ኧርች ባፈር ᎈር ባጢር ይፈቄ ደረግ ያነን ኸማ ኻሮ" ባረኖምታነ የሽባምዀታ።
41002011	"ተሳ ጂፓኸ ጠውርም ቤታኸ ወር ኧብርኸ" ቧረንም።
41002012	ሽባም የረፐረዀታ ኽመጋ ተረሳም ጂፐታ ጮረም በሰብ እንም ይፍቴ ወጣም፤ በኽ የቸነ ሰብ እንም ወግ ባረም፤ "ዝካ ቃር ስርም አናሸነ" ቲብሮ ይእግዘር አኸበዶም።
41002013	ኢየሱስ ዠፐረም የባር ᎀሬ ወረም፤ ሰብ እንም ተደመዶም የዀትኼ ቸነቦምታነ ያትመኖ ባነ።
41002014	ዀትም ተኽ ቲያር ቀረጥ ቢቈርጭᎌ መደር የእልፍዮስ ኧርች ሌዊ በቾኔ አሸንም፤ "ተኸተሬ" ቧረንም፤ ዀትም ተረሳም ተⷐተረንም።
41002015	በኽ አንⷀ ኢየሱስ በሌዊ ቤት ይበሬ ቾናም ባነ፤ ተኽኖም ግብት ብዘ ቀረጥ ይቀርጦ ባጢረተነ ሰብ ተኢየሱስም ተተማሪየታም ጋᎀ ይበሮዌ ቾኖም ባነ፤ ብዘመዀና የኢየሱስ የትⷐተረዊ ሰብ ባነቦ።
41002016	የፈሪሳ ሰብ የኸሮ የሙሴ ⷅጫ ባሪቅ ኢየሱስ ቀረጥ ቲቀርጦም ተባጢረተነ ሰብ ጋᎀ ቲበራ አሰቦምታነ "ዀት ቀረጥ ቲቀርጦም ተባጢረተነም ሰብ ጋᎀ እማቴ የምር ይበራ?" ባሮም የተማሪየታ ተሳሮዮም።
41002017	ኢየሱስ ዝኸታ ሰማምታነ "ባሸነ ባንኸሬ ፌነተነ ሰብ አኪም ኤያትⷈሽኖ፤ እያም የቸነዀ ባጢረተነ ንስኻ ይገቦኸማ አሜዬው ባንኸሬ የፃዲቅ አንኸረ" ባረም።
41002018	የዮኻንስ ተማሪም የፈሪሳ ሰብ ይጦሞ ባነ፤ የኽየኸሬ አታት ሰብ የኢየሱሴ ቸነቦምታነ "የዮኻንስም የፈሪሳ ተማሪ ይጦሞ፤ ያኸኽ ተማሪ የምር ኤጦሞ?" ባሮም የኢየሱስ ተሳረዊም።
41002019	ኢየሱስም ዝካ ባረኖም፤ "ምሽረነ ተኽኖ ጋᎀ ታነ ᎃዜኽኖ መምር ይጦሞ? ምሽረነ ተኽኖ ታነ ኽኖ ጡሞት ኤነቦ።
41002020	ቢኸርም ምሽረነ ተኽኖ ይፍቴ ይወስጅᎌ ወክት ይቸንቴ፤ ኽጋᎀ ይጡሞሸ።
41002021	"በገነዘ ዀጅር ᎈር ገደር ጣፈት ያድግ ኤነ፤ ዝካ ቢያሜ ጭን ገደር ጨርቅ የርዝ ዀጅር ይትረትን፤ ድደታ ቲፍቴ ይርቅ ይቤትት።
41002022	የኽክም በገነዘ የጠጅ ᎀነ ገደር የወይን ጠጅ ያወራ ኤነ፤ ቢያወራ ጭን ጠጅዀታ የᎀነዀታ ይሸጥን፤ ጠጅምዀታ ይትዀ፤ ᎀነዀታም ይትገደድ፤ በኽ የቸነ የገደር ወይን ጠጅ ገደር ᎀነ ያትⷈሽን" ባረም።
41002023	በሰንበት ከረ ኢየሱስ በስኔ ዝነ ግብት ያር ባነ፤ ተማሪየታ ቲያሮ እሴት መጥሶት ቀነሶም።
41002024	የፈሪሳም ሰብ "ተማሪያኸ በሰንበት ከረ ኤቾቺ ቃር የምር ይቾቶ?" ቲብሮ ተሳረዊም።
41002025	ኢየሱስም ዝካ ቲብር ዠፐረሮም፤ "ዳዊትም ተዀት ጋᎀ የረፐሮ ሰብም በጋደኖም ባገነኖዌ የቾተ ቃር በመጣፍ አናረበብኹዌ?
41002026	አብያታር የⷀስ አለቃ በረፐረወ ዘበር ዳዊት ቤተመቅደስ ገፓም ⷀስ ባንኸሬ እንጐድ ሰብ ይበሬ አንትፈቈደለ ቢእግዘር ይፍቴ የቾና የትቀደሰ ሸረት በናም፤" ተዀትም ጋᎀ የረፐሮ ሰብ አበኖም።
41002027	ዠፐረም ኢየሱስ "ሰንበት የሰብ ተፈጠረም ባንኸሬ ሰብ የሰንበት ቤተ አንትፈጠረ።
41002028	ኧጋ እያ የሰብ ኧርች የሰንበትም ⷘታንዀ" ባረኖም።
41003001	ኢየሱስ ዠፐረም የይኹዳ ይደመዶᎌ ቤት ገፓምታነ ኧጀታ የረፈረወ አት ምስ በኽም ባነ።
41003002	የኢየሱስ ይⷈስሰውዬ የሳቦ ሰብ "እንዴ በሰንበት ከረ ባሸነ ያተርᎋን በኸረ ንዥነ" ባሮም ይቾት ቃር ይትጨመዊ ባነ።
41003003	ኢየሱስም ኧጀታ የረፈረወ ምስ "ኔኸም በሰብ ይፍቴ ም" ቧረንም።
41003004	በኽ አንⷀ "በሰንበት ከረ የትፈቀደ ወኼ ወቶቱ ዌሽ ᎃጥጥ ወቶቱ? ነብስ አትርፎቱ ዌሽ ቅጥሮቱ?" ባረም ተሳረኖም፤ ኽኖ ጭን ስ ባሮም።
41003005	ኢየሱስም በⷕነዀና ቱነት አዘነም፥ በኽ ያነቦ ሰብ በማት አሸኖምታነ የምስዀታ "ኧጃኸ ዝራጋ" ቧረንም፤ ዀትም በዝራካ ግዝየ ኧጅመታ ᎈዘዘንም።
41003006	ኽመጋ የፈሪሳም ሰብ ወጦም መምር አሚተቦ የኢየሱስ ይቀጥረዊኸማ ተኼሮድስ ሰብ ጋᎀ አትባቶᎌም።
41003007	-
41003008	ኢየሱስ ተተማሪየታ ጋᎀ ገሊላ ባር ወረም፤ ያᎂንቃር እንም በሰሞ አንⷀ፥ ብዘ ሰብ ተገሊላ፥ ተይኹዳ፥ ተኢየሩሳሌም ተኤዶምያስ ገነ፥ ተዮርዳኖስ በር ኻወከች ታነቦ ገነም የኽክም፥ ተጢሮስም፥ ተሲዶና ከተማ የቸነቦ ተⷐተረዊም።
41003009	ተሰብ ብዝነት የቸነ ሰብ ቤገፏኔ ተማሪየታ በባር ᎈር ያርወ እርስየ መርከብ ያቸነቦለኸማ አዘዘም።
41003010	ብዘ ሰብ ተባሸዀና አተነፈኖም ባነ፤ በኽ የቸነ ባሸ ያነቦ እንም የዀት ይረግዶዌ ይትጋፎ ባነ።
41003011	ሲጣር ቲያዘበዊ ቢፍተቴ ተደፎም "አኸ ይእግዘር ኧርችንኸ" ባሮም ዮነቦ ባነ።
41003012	ኢየሱስ ጭን ዀት ሟን የኸረ ኸማ ቤዝረኮዌ ንቃር አትጬፐም ኦደኖም።
41003013	ኢየሱስ ቈቶ ቦጣ አንⷀ የሸፐተኖም ሰብ የዀትኼ ጠናም፤ ኽኖም የዀትኼ ተⷀነቦም።
41003014	ተዀት ጋᎀ ይኸሮዌ ያትመሮሜ ይረኽኖ ኸማ አስረዄት ሰብ ሸፐተም "ናዀቸረነ" ባረም ጠናኖም።
41003015	ሲጣር ተሰብ ያወጦሜ ደረግ አበኖም።
41003016	የሸፐተኖ የሾመኖ አስረዄት ናዀቸረነ ዛዀናሮ፤ ጴጥሮስ የዋረን ስምኦን፥
41003017	ቦአኔርጌስ ዌም የብራቅ ደንⷛ የባረኖ የዘብዴዎስ ደንⷛ ያእቆብም ዮኻንስም፥
41003018	እንድርያስ፥ ፊሊጶስ፥ በርተሎምዮስ፥ ማትዮስ፥ ቶማስ፥ የእልፍዮስ ኧርች ያእቆብ፥ ታድዮስ፥ ስምኦን፥
41003019	የኢየሱስ አወጣም ያⷀፐረ የአስቆሮቱ ገነ ይኹዳ።
41003020	ተኽም አንⷀ ኢየሱስ ቤት ገፓም፤ ዀትም ተማሪየታ ሸረት ወብራ ኤኸሎ አኽር ኧዃም ብዘ ሰብ ተደመዶም።
41003021	"ኢየሱስ ሽርሽር ባረም" ቲውሪ በስሞተዀና ደቦወታም ይጠብጠውዬ ቸነቦም።
41003022	ተኢየሩሳሌም ከተማ የቸነቦ የሙሴ ⷅጫ ባሪቅ "ዀት ብኤልዜቡል ይውሪ የሲጣር አለቃ ነረወ" "ሲጣርም ያወጣ በዝ በሲጣር አለቃሽሙ" ይብሮ ባነ።
41003023	ኢየሱስም የኽኖ የዀትኼ ጠናም ቦማካ ዝካባረኖም፤ "ሲጣር የሲጣር መምር ያወጤ ይዀለ?
41003024	አት መንግስት ዀትም ተዀትም ተራከሰም ይትቤተር በኸረ ኽኽ መንግስት ይቈሜ ኤዀለ።
41003025	የኽክም አት አበሩስ ዀትም ተዀትም ተራከሰም በትቤተረ ይረብሬ ኤዀለ።
41003026	የኽክም ሲጣር ዀትም ተዀትም ተራከሰም የትቤተረ በኸረ ይጠፌ ባንኸሬ ኤረብር።
41003027	"የኽክም ያት ጦናማ ሰብ ቤት ገፓም በተረም የጦናማዀታ ቴያድን ንብረተታ ይዘርፌ ኤዀለ፤ ባጐደን አንⷀ ጭን ይዘርፌ ይዀለ።
41003028	"እያ የውረመና ኧብርኹ፥ ሰብ ይቾትን ባጢርም ባነበተታ ይወጣ ቅኔመ እንም አፍ ይውሪ።
41003029	በመንፈስ ቅዱስ የቅኔመ ቃር የዝረⷈ ጭን ስርም አፍ ኤውሪ፤ የዘላለም ባጢር ነረወ" ባረም።
41003030	ኢየሱስ ዝኽ የባረ "ሲጣር ነረወ" ይብሮ የረፐሬዉ።
41003031	የኢየሱስ አዶትም ጐፔቸታ የዀትኼ ቸነቦም ቦረጀ ቈሞም፤ ኽኖም የኢየሱስ ጥረዊ ባሮም የዀትኼ ሰብ ናኾም።
41003032	በዙርያታ ቾኖም የረፐሮ ሰብ "አዶታኸም ጐፔቻኸ ቦረጀ ቈሞም ይቅረቦከ" ባሮም ኦደዊም።
41003033	ዀትም "አዶተና ሟንያተ? ጐፔቸናኽ ሟንሎተ?" ባረኖም።
41003034	በዙርያታ የቾኖ ሰብ ቲያዥ "አዶትም ጐፔቸና ዝምሎ።
41003035	ይእግዘር ፍቃድ ያሜ እንም ይያ ጐፔም ኧተᎃም አዶትመናው" ባረም።
41004001	ኢየሱስ ኻበም በባር ᎀሬ አትመሮት ቀነሰም፤ ብዘ ሰብ የዀትኼ ቸነቦም ባት በትደመዶተዀና፥ በባር ᎈር በረፐረ መርከብ ገፓም ቾናም፤ በዝም የቸነ ብዘ ሰብ በባር ᎀሬ ባነ።
41004002	ብዘ ቃር ቦማካ አትመረኖም፤ ቲያትመኖ ዝካ ባረኖም፤
41004003	"ስሞ፤ ቸዋች ዘር ይዘሬ ወጣም።
41004004	ቲዘራም አት ዘር ቤማ ᎀሬ ወጠቀም፤ አንᎋም ቸነቦም ነቀመዊም።
41004005	አት ዘር ብዘ አፈር ቤነወ በጣጤ ወጠቀም፤ ደነታ እምር የኸሬ ኽመጋ ይረሜ ገደደም፤
41004006	ቢኸርም ጬት ቲወጣ ሸተረም፤ ኧስር ኤነኔ ጠነቀም።
41004007	አት ዘር በሶኽ ግብት ወጠቀም ነማም፤ ሶኽም ቲረማ አነቈንም፤ ᎃርት ኤባር ኸረም።
41004008	እንጐድም ዘር ቦኼ ᎇስር አፈር ወጠቀም ገደደም ነማም፤ ብዘ ᎃርት አወንደም፤ አተታ ሳሳ አተታ ስርሳ አተታም በቅር ᎃርት አወንደም" ባረም።
41004009	ዠፐረም ኢየሱስ፦ "ይሰማ እንዝር ያነን የስማ" ባረም።
41004010	ኢየሱስ ይማተታ ታነ ይትⷐተረዊ የረፐሮ ሰብም አስረዄት ተማሪየታም በዙርያታ ወማካታ ምር ወበር የኸረ ኸማ ተሳረዊም።
41004011	ዀትም ዝካ ባረኖም፤ "ያኹ ይእግዘር መንግስት ቃር ትⷕሮዌ አውኩም፤ ይእንጐደዀና ጭን እንም ዘንጋ ቦማካ ዩጅዮ።
41004012	ዝም ይኸርወታ፥ 'ኽኖ የጔቴንየ ተዘፔተቦ ባጢረዀና አᎋ ኤውርዮኸማ ቲያዞም ኤቤስሮ፤ ቲሰሞም ኤያጫምቶ' " በዋሪ ኤነቱ።
41004013	ኢየሱስም ዝካ ባረኖም፤ "አኹም ዝኽ ወማካ አንገፓናኹዌ? ኧጋ የዝ ቃር ወማካታ ባንኻርኹ እንጐድ ወማካኽ መምር ትⷕሮቴ?
41004014	ቸዋች የዋሪም ይእግዘር ቃር ዩድ ሰቡ።
41004015	ቤማ ᎀሬ ዮጠቀ ዝነ ያትየሽ ያነ ቃረታ ቲሰሞ ኽመጋ ሼጣን ቸነም የሰመዊ ቃር ተⷕነዀና ይወስድቦ ሰብሎ።
41004016	የኽክም አታት በጣጤ የዘኔ ያትየሽያነ ይእግዘር ቃር ቲሰሞ ኽመጋ ሳረኖም ይትⷀፐሮ ሰብሎ።
41004017	ቢኸርም የግዝየታ ይትⷀፐሮ ባንኸሬ ኧስር ኤነኖ፤ ተቀሪ ግዝየ አንⷀ ቢእግዘር ቃር የቸነ አት ጅጓረ ቲሰራቦ ዌም ቲያሳጅጅዮ ኽመጋ ተክታተፎም ይወጥቆ።
41004018	በሶኽ ግብት የዘኔ ዘር ያትየሽ ያነ ይእግዘር ቃር ይሰሞ ሰብሎ፤
41004019	ቢኸርም የዝ አለም አሳብ፥ የዋጋ ንማጅነትም እንጐድም ተመኛት በኽነዀና ይገባም የሰመዊ ቃር ያርን፤ በኽ የቸነ በኽኖ ያነ ይእግዘር ቃር ᎃርት ኤረውን።
41004020	እንጐድመዀና ቦኼ አፈር የዘኔ ዘር ጭን ያትየሽ ያነ ይእግዘር ቃር ሰሞም አጬጎም ይትⷀፐሮ ሰብሎ፤ የዝኽ ኤነትኽኖ አተታ ሳሳ አተታ ስድሳ አተታ በቅር ᎃርት ይጠብጦ" ባረም።
41004021	ኢየሱስም "ሰብ ራዝ አተከሰም ቦሸር ዌም ባልጋ ደኔ ያወራዌ? ያወራ ያነ፥ ራዝዀታ ቢትየወ መደር በስር አንከረዌ?
41004022	የኽክም የትሼመ እንም ቴትየ የጠቈሪ እንም ሰቻ ቴወጣ ኤቄ።
41004023	ይሰማ እንዝር ያነን የስማ" ባረም።
41004024	ተኽም አንⷀ ኢየሱስ "ብትሰመዊ ቃር ተጤፖ፤ ብትሰፍሮᎌ ና ያኹም ይሰᎋንኩቴ፤ ይርቅመታ ይደውንኩቴ።
41004025	ያነን ይደᎌለ፤ ቤነን ጭን ኽም ያነን ዳር ይወስጅᎌቴ" ባረም።
41004026	ተኽም አንⷀ ኢየሱስ ዝካ ባረም፤ "ይእግዘር መንግስት ባፈር ᎈር ዘር ይዘራ ሰብ ይመስር።
41004027	ምስዀታ በምሳረ ይትገተር፤ ጋ ቲብር ይትረሳ፤ የዘናንም መምር የኸረ ኸማ ቴⷕር ገደደም ይረማ።
41004028	ባፈር የዘኔ ዝነ አፈር ገግመታ ያረሟን፤ በኽ አንⷀ ማማ ይፍረታም ᎇስር ያወርድ፤
41004029	የዘኔ ቲሰራ መኸና የኸሬ ምስዀታ የዘናን ኽመጋ ያድድን" ባረም።
41004030	ኢየሱስ ዝካ ባረም፤ "ይእግዘር መንግስት ተንቃር ናትዋራኔ? ዌሽ በምር ወማካ ዩጅነ?
41004031	ይእግዘር መንግስት የአንብር ዘር ይመስር፤ ቲዘሬ ባፈር ታነ ዘር እንም ያርስ።
41004032	ቢኸርም ዘኔም ቲረማ በጎነ ተዘኔ እንም ይርቅ፤ አንᎋም በጥራረታ ቤተዀና ያረሶዌ ይኸሎ አኽር ንቅ ንቅ አቴበ ያወጣ" ባረም።
41004033	ኢየሱስ በስሮት ቢኸሎ አኽር በዝኽ ኤነት ወማካ ይእግዘር ቃር ዩድኖ ባነ።
41004034	ወማካም ኤባር አንዝረⷈኖ፤ ይማተታ ቲኸር ጭን ወማካታ እንም ፈታም የተማሪየታ ዩድኖ ባነ።
41004035	በኽም ከረ ገፓት ቲኸር ኢየሱስ የተማሪየታ "ተባር ኻወኸት ንትገናነ" ባረኖም።
41004036	ተሰብኽኖ ተቤተሮም ኢየሱስ በቾናወ እርስየ መርከብ ገፖም ተኢየሱስ ጋᎀ ወሮም፤ እንጐድም እርስርስየ መርከብ ተኽኖ ጋᎀ ባነቦ።
41004037	ንቅ እምᎇርቢት በባር ᎈር ተረሳምታነቦ መርከብዀታ እኻ ቲሜና ስን እምᎇርቢት የመርከብዀታ ይተፏንባነ።
41004038	በኽ ግዝየ ኢየሱስ በመርከብ ደን ታንⷄ ትራስ ተራሰም ተገተረም ባነ፤ ተማሪየታ ቦሬተታ ነሰዊም ታነ "አስተማሪዮ ትናርቅነ ስ ባኸምዌ?" ባረዊም።
41004039	ዀትም ተረሳም የርፋስ አጥራቈረንም፤ የባርዀታም "ስ በር ገብ በር" ቧረንም፤ ንፋስም ስ ባረም አቸም ገብ ባረም።
41004040	ኢየሱስም የተማሪየታ "ዝካ ትሰርፎ የንቃሩ? መምር እምነት ኤነናኹ?" ባረኖም።
41004041	ኽኖም ንቃር ሰነፎም ገግተገገዀና "ንፋስም ባርም ዳር የዀት ይታዘዞነ ዝኸታ ሟኑ?" ተቤበሮም።
41005001	የገሊላ ባር ብርስየ በመርከብ ተⷘኖምታነ ጌራሴኖን ገነ ሰኖም።
41005002	ኢየሱስ በመርከብዀታ ቶንደም ኸማ በሲጣር የትለከፈ አት ምስ ተᎀገማ መደር ወጣም ተራከወንም።
41005003	ዝም ምስ በᎀገሜ ይረብር ባነ፤ ሟኒም ሰብ በሰንሰለት ስን አገደም ያቈᎃኔ ቤዀለ።
41005004	ብዘ ጋᎀ በግር ብረትም በሰንሰለትም አጐጂም ባነ፤ ቢኸርም ሰንሰለተታ ምጠጠሰም የግረታ ብረት ስበፐረም ይቃሽ ባነ፤ የዀት ጠበጠም ያቈሜ ይዀለ አትም ሰብ አነፐረ።
41005005	እንም ጋᎀ ዋናም ምሳረ ቴያᎊ በᎀገማ ግብትም በቈቶ ወጣም ዮን ባነ፤ ገᎀጀመታ ብምር ሰንተም መዛ ያሜ ባነ።
41005006	ዀትም የኢየሱስ በረቌ ቢያዥን የዀትኼ ኖጠም ቢፍተቴ ተደፋም ሰጐደለም።
41005007	በርቅ ቃረታ "ትንም በᎈር ንቅ የኸርኸ ይእግዘር ኧርች ኢየሱሶ አኸ ትያ ጋᎀ ምርነረናኸ? ብእግዘር ሽም ኧጨስኸ፥ ኸዳሸ አታጠንቄ" ቧረንም።
41005008	ዝም የባረ ኢየሱስ "አኸ ለካፊ ሲጣር ተዝ ምስ ውጣ" ባረም ያዘዘን የረፐሬዉ።
41005009	ኢየሱስም "ሽማኸ ሟኑ?" ባረም ተሳረንም፤ ዀትም "ብዘ የኸኔ ሽመንዳ ሌጌዎን ይውርንደ" ባረም ዠᎌረረም።
41005010	ተኽም ገነ ቤያሳድድኖዌ ንቃር ጨቈሰንም።
41005011	በኽም መደር በቆቶ ᎀረᎀረ ብዘ አባⷛር ባነቦ።
41005012	ሲጣርኽኖም "ኸዳሽ በኽ በአበⷛር ንገባኔ ፍቅድንዶ" ባሮም የኢየሱስ ጨቈሰዊም።
41005013	ኢየሱስም "ወሮ" ባረኖም፤ ሲጣርም ተዛኽ ምስ ወጦም በአበⷛር ገፖም፤ ዄት ዀም ይኸሮ አበⷛር ተሰቻ ተረሶም ኖጦም በባርደን በግቦት ባር ዋጠኖም።
41005014	የአበⷛርኽኖ ዜማንቸ ሰከቦም ወሮም፤ በከተማ እንም ተከተማ ውጤም ወሮም ዝኽ ዘንጋ ኦዶም፤ የሰሞም ሰብ የኸረ ቃር ያዞዌ ቸነቦም።
41005015	ኽኖም የኢየሱሴ ቸነቦም ዛኽ ሲጣር ጠወጠንም የረፐረ ምስ ተባሸታ ተነፈም ዀጅረታ ተኸተረም በⷕነታ ገፓም በዛኼ ቾናም ባሰበዊ ግዝየ ጠነቀኖም፤
41005016	ዝም ዘንጋ የዝ ይፍቴ ያሰቦ ሰብ ሲጣር የረፐረወ ምስም ቃር በአበⷛርኽኖ የትቾተ ቃር እንም የሰብ ኦዶዮም።
41005017	የኽም ገነ ሰብ ኢየሱስ ተገነዀና ወጣም ያሬ ጨቈሰዊም።
41005018	ኢየሱስም በመርከብ ቲገባ ተሲጣር የተነፈ ምስ "ኸዳሽ እያም ታኸ ጋᎀ ንተን" ባረም ጨቈሰንም።
41005019	ኢየሱስ ጭን አንፈቈደለ፤ "ቤታኸ ወርም እግዘር ምር ያኽር ንቅ ዘንጋ የቾተንኸ ኸማ መምር የማረናኸ ኸማ የአበሩሳኸ ኦድኖ" ቧረንም።
41005020	ምስምዀታ ኢየሱስ የቾተረ ንቅ ዘንጋ "አስር ከተማ" ቢውሪ ገነ ዦረም ኦዶት ቀነሰም፤ የሰሞም እንም ወግ ይኸርቦ ባነ።
41005021	ኢየሱስ ብርስየ መርከብ ተባር ተኻት ወኸት ኻበም በትዠፐረ ግዝየ ብዘ ሰብም የዀትኼ ተደመዶም፤ ኽም ጋᎀ ዀት በባር ᎀሬ ባነ።
41005022	በኽሜ አይኹድ ይደመዶᎌ ቤት አላፊ የረፐ ኢያሮስ ይውሪ ምስ የኢየሱስም ቢያዥን በግረቴ ተደፋምታነ፥
41005023	"እርስየ ገረደና ንቃር ⷀመናም፤ ሞት ሰናባም፤ ኸዳሽ ተነፈችም በያመⷕታ ትረብሬ ኔኸም ኧጃኸ ኦራባ" ባረም ንቃር ጨቈሰንም።
41005024	ኢየሱስም ተዀት ጋᎀ ወረም። ብዘ ሰብም ተⷐተረዊም የረፐረ የኸሬ ይገፈዊ ባነ።
41005025	አስረዄት ዘበር እንም ደም ቲወርድና የረፐረች ምሽት ባነች።
41005026	ብዘ የጭዛ ሰቤ በወሮት ንቃር ተጨነቀችም፥ ዋጋⷕታ እንም በጭዛ ጀፐረችም ባነ፤ ቢኸርም ባሸⷕታ ባሰባም ባንኸሬ ስርም አንፈዘዘና።
41005027	ⷕትም የኢየሱስ አትርፎት ወሬ ሰማችም ባነ፤ ቢትጋፋ ሰብ ግብት ታንⷀቴ ቸነችም ዀጅረታ ነገደችም።
41005028	ዝም ያመነች "የኢየሱስ ዀጅረታ ዳር ብነግድ ኧትረፍሸ" ባረችም ያመረቼዉ።
41005029	ይወርድና ደም ኽመጋ ቈመም፤ ተባሸⷕታም የተነፈች ኸማ ገግመⷕታ አⷕረናም።
41005030	ኢየሱስም ኽመጋ ተዀት ደረግ ዮጣ ኸማ ኻረም፤ በሰብ ግብት ተዥባፐረም "ዀጅረና የረገዴ ሟኑ?" ቲብር ተሳረም።
41005031	ተማሪየታም "ሰብ ተጋፋም ቲትⷐተርኸ ታዥ 'ሟን ነገዴም' መምር ትብር?" ባረዊም።
41005032	ኢየሱስም ዝኽ የቾተ ሟን የኸረ ኸማ ያዤ መርኬ ይብር ባነ።
41005033	ምሽትምⷕታ ጭን በⷕት የትቾተ ዘንጋ በኻሮተⷕታ በስረፎት ቲያረድና ቸነችም ቢፍተቴ ተደፋችም፤ ኽኽ እንም ውረም ቃር የኢየሱስ ኦደቸንም።
41005034	ዀትም "ትከኖ እያ አተርፍⷕ ኸማ ያመርⷔ ተነፍⷕም፤ ቦኼ ቃር ዌ፤ ተጭንቃⷕም ትሬፍ" ባረናም።
41005035	ኢየሱስ ገና ዝኽ ቲብር አይኹድ ይደመዶᎌ ቤት አላፊ ተኢያሮስ ቤት ሰብ ቸነቦም፤ የኢያሮስ "ገረዳኸ ᎀተችም፤ ኼታ አስተማሪ ይቸኔ አታⷅጥን" ባረዊም።
41005036	ኢየሱስም የባሮ ቃር ሰማም፤ የአይኹድ ይደመደᎌ ቤት አላፊ "እማት ኧመር ባንኸሬ እንሰነፍኸ" ቧረንም።
41005037	ኢየሱስ ጴጥሮስም ያእቆብ የያእቆብም ጐፔ ዮኻንስ ባንኸሬ እንጐድ ሰብ ይትⷐተኔ አንፈቀደ።
41005038	ኽኖም የኢያሮስ ቤት ቲሰሮ ኢየሱስ ሰብ ቲያኸሮም ቲበኾ አሸም።
41005039	ቤት ገፓም "ዝኽ እንም ኽያትም ብⷕም የንቃሩ? ዝኽ ገረድ ንየንችም ባንኸሬ አᎀተች" ባረኖም።
41005040	ኽኖ ጭን በቅርጥና በዀት ዳቆᎌም። ኢየሱስ ጭን እንመዀና ተቤት አወጣኖም፤ እማት የገረድ አብም አዶት ተዀትም ጋᎀ የቸነቦ ተማሪየታ አⷐተረም፤ ገረድⷕታ የትገተረቸወ መደር ገፓም።
41005041	ኢየሱስም የገረድⷕታ ኧጅ ጠበጠም "ጣሊታ ⷅም" ባረናም፤ "ገረ ተሸ ኧብርⷕ" ወበሩ።
41005042	ⷕትም ያስረዄት ዘበር ገረድ ባነች፤ ኽመጋ ተረሳችም ውርውር ወበር ቀነሰችም፤ ዝመታ ያሰቦ ሰብ ንቃር ወግ ኸረቦም።
41005043	ኢየሱስም ዝኽ ዘንጋ አትም ሰብ ኤኻር ባረም ንቃር አትጬፐኖም፤ "ትበራ ቃር አቦያ" ባረም።
41006001	ኢየሱስ ተዛኼ ተረሳም የትራቀወ ከተማ ቸነም፤ ተማሪየታም ተⷐተረዊም።
41006002	በሰንበት ከረ ኢየሱስ አይኹድ ቢደመዶᎌ ቤት አትመሮት ቀነሰም፤ ብዘ ሰብ በኽሜ ይሰመዊ ባነ፤ "ዝኽ ምስ ዝኽ እንም ኻሪነት ቴቴ ነከበም? የዀት ያዊ ምር ኤነት ኻሪነቱ፤ ዝኽ እንም ወግ የኸረዘንጋ ያሜ መምሩ? ባሮም ወግ ይኸርቦ ባነ።
41006003	ዝኽ አናጢ የማርያም ኧርች አንኸረዌ? የያእቆብ፥ የዮሳ፥ የይኹዳም የስምኦን ጐፔኽ አንኸረዌ? ኧተᎀታኽ በዝኼ ቲና ጋᎀ አንኸረማዌ?" ባሮም በቅርጦት አንትⷀፐረዊ።
41006004	ኢየሱስም "ነቢ ብንጐዴ ያኸውጂ፤ በገገታ ገነ፥ በደቦወታም ባበሩሰታ ግብት ቲረብር ጭን ይቈርጪ" ባረኖም።
41006005	በቀሪ ባሸነ ሰብ ᎈር ኧጀታ አወናም አተነፈኖም ባንኸሬ እንጐድም ወግ ቃር ይቾቴ አንሸ።
41006006	ኽኖም ባንመሮተዀና ንቃር ወግ ኸረወም፤ ተኽም አንⷀ ኢየሱስ በቀያ እንም ውርውር ባረም ያትመር ባነ።
41006007	አስረዄት ተማሪየታም የዀትኼ ጠናም የዄት ዄተዀና ናኸኖም፤ ሲጣርም ያወጦዌ ደረግ አበኖም።
41006008	ዬማኹና እንጣር ባንኸሬ ሸረት ቢኸር፥ ቀረጢት፥ ዋጋም ባዝጋርተዀና ኤጠብጦኸማ አዘዘኖም።
41006009	"የግራኹ ጫማ ኽሮ ባንኸሬ ዄት ሸሚዝ አትኸደሮ።
41006010	በሟኒም ሰብ ቤት ገፓኹም ትትወጦ ዳር በኽም ኧክሶ።
41006011	ያት ቀያ ሰብ ኤትⷀፐሮኩም ኤሰሞኩም በኸረ የግራኹ ጐት ጠጥቦም ውጦም ወሮ፤ ዝም የኽኖ ምስክር ይኽርቦሸ" ባረኖም።
41006012	ኽኖም ተኽ ወጦምታነ ሰብ እንም ባጢረዀና ብእግዘር ይፍቴ ያወጦኸማ የሰብ ኦዶዮም።
41006013	ኽኖም ብዘ ሲጣር አወጦም፤ ብዘ ባሸነም ቅባት ቀፖም ተባሸዀና አተነፎዮም።
41006014	የኢየሱስ ወሬ በገን እንም የትዘኔ ንጐስ ኼሮድስ የዀት ወሬ ሰማም፤ አታት ሰብ "ያጠምቅ ዮኻንስ ተሞት ተረሳም፤ በኽ የቸነ ዝኽ እንም ደረግ በዀት ይቾት" ይብሮ ባነ።
41006015	እንጐደዀናም "ነቢ ኤልያሱ" ይብሮ ባነ፤ እንጐደዀና "ተድረ ነቢ አተታው" ይብሮ ባነ።
41006016	ኼሮድስ ጭን ዝኸታ ሰማምታነ "እያ አንገተታ ያትየንጥዀን ዮኻንስ ተሞት ተረሳም" ባረም።
41006017	ኼሮድስ የጐፔያታ የፊሊጶስ ምሽት ኼሮዲያዳን አገፓናም ባነ፤ የኽየኸሬ ዮኻንስ "የጐፔያኸ ምሽት አግቦት ኤነብኸ" ይውን ባነ፤
41006018	በⷕት የቸነ ኼሮድስ የዮኻንስ አትጤᎄጠንምታነ ቦኼኔ ቤት አትየጐደንም ባነ።
41006019	በኽ የቸነ ኼሮድያዳም ዝኽ ዘንጋ በደነⷕታ ጠቀረችምታነ የዮኻንስ ታትⷀጥኔ ትሸ ባነ፤ ቢኸርም አንኸረራ።
41006020	ዝም የኸረወ ኼሮድስ ዮኻንስ ፃዲቅ የኸረኸማ የኻሬ ይሰርᎋንም ይየንም ባነ፤ ኼሮድስም የዮኻንስ ዘንጋ ቲሰማ እንም ጋᎀ ይጠርን ባነ፤ ቢኸርም ቲሽን ይሰሟኔ ይሽን ባነ።
41006021	ኼሮድስ የትጨነወ ከረ ቲያከብር የርቅ መⷋም የርቅ ጋዘነ የገሊላ ገነ ንቅ እንም ድግስ አበናም፤ ኽም ከረ የኼሮድያዳ ወኼ ይትመችና ከረ ባነ፤
41006022	የኼሮድያዳ ገረድ የድግስ ቤት ገፓችም ተፈⷀረችም፤ ንስ ኼሮድስም የድግስ የጠኔዮም ሰብ በⷕት ፍⷅር ሳረኖም፤ በኽ የቸነ ንስ የገረድⷕታ "ገረ ይሽርⷕ ቃር ጠሽን አብⷕሸ።
41006023	የመንግስተና ግብት ዳር ቢኸር ሟኒም ቃር ብትሴን አብⷕሸ" ባረም ተነላም።
41006024	ⷕትም ያዶተⷕቴ የኼሮድያዴ ወረችም የንስ ምቃር ናሜ ንወን ባረቸናም፤ አዶተⷕታም "ያጠምቅ ዮኻንስ አንገት ናሜ በዪ" ባረቸናም፤
41006025	ገረድምⷕታ አፈጠረችም የንሴ ተዠፐረችም፤ "ያጠምቅ ዮኻንስ አንገት ኧዃ በሴራ ቲቤዬ ኧሸ" ቧረቸንም።
41006026	ንስም በዝ ዘንጋ ንቃር አዘነም፤ ቢኸርም በሰብ ይፍቴ የተነወ ቃር የኸሬ ናሜ የዋረቸን ቃር ይኸራኔ አንሸ።
41006027	በኽ የቸነ ንስ ኽመጋ ወታደረታ ጠናም የዮኻንስ አንገት ኧርጥም ነረታ ናመ ባረም አዘዘንም፤ ወታደርምዀታ ወረም ቦኽኔ ቤት የዮኻንስ አንገት አንጠንም።
41006028	ያንጨም አንገተታ በሴራ አቸነም የገረድⷕታ አበናም፤ ገረድⷕታም ያዶተⷕታ አበቸናም።
41006029	የዮኻንስ ተማሪ ዝኽ ወሬ በሰሞ አንⷀ ኔሳታ ወሰዶም ቀፐረዊም።
41006030	የኢየሱስ ናዀቸረነ ተራዀዮ መደር ተዠፐሮም የኢየሱሴ ቸነቦም፤ የቾተዊም ያትመረዊ እንም ኦደዊም።
41006031	ዀትም "ይማተንዳ ሰብ ኤነወ መደር ንወነምታነ ቀሪ ጋᎀ ናᎉነ" ባረኖም፤ ዝም የባረ ብዘ ሰብ የኽኖኼ ይቸኖ የረፐሬ ሸረት ይበሮዌ ዳር ግዝየ አነፐረኖ።
41006032	በኽ የቸነ ይማተዀና ሰብ ኤነወ መደር ብእርስየ መርከብ ተሳፈሮም ወሮም።
41006033	ቢኸርም ቲያሮ ብዘ ሰብ አሰቦዮምታነ የኻሮዮዌ፥ ተቀያ ቀያዀና ወጦም በግረዀና ኖጦም በተሮዮም መደረታ ሰኖም።
41006034	ኢየሱስ ትርስየ መርከብ ቲወርድ ብዘ ሰብ አሸምታነ ዜማንቸ ኤነኖ ጤ ኸማ በኸሮዌ አትማጠጠኖም፤ ብዘ ቃርም የኽኖ አትመሮት ቀነሰም።
41006035	ቲያትመኖም ታነ ድየ መሸም፤ ተማሪየታ የኢየሱሴ ተⷀነቦም "መደረታ ቤት ኤነወ በረኻው፤ ግዝየታ መሸም።
41006036	ዝኽ ሰብ ተዝ ርቤ የኸሮ ቀያ ወሮም ሸረተዀና ይስረቦዌ አስራፕትኖ" ባረዊም።
41006037	ኢየሱስ ጭን "ኽኖ ይበሮ ቃር አኹ አቦዮ" ባረም ዠፐረሮም፤ ኽኖም "ኧጋ ንወነም በዄት በቅር ዲናር ሸረት ንሰየነም ይበሮዌ ናብኔዮዌ?" ባረዊም።
41006038	ዀትም "ምራኽር ዳቦ ያነናኹ ኸማ ወሮም ኧዞ" ባረኖም፤ ኽኖም ያነኖ ቃር አሰቦምታነ "አምስት ዳቦም ዄት አሳ ነረ" ባረዊም።
41006039	ኢየሱስም የሰብ ኽኖ ተመደር መደር ተሻዶም በዚዛ ሰር ያወሮዮዌ የተማሪየታ አዘዘም።
41006040	የኽ የኸሬ በበቅርም ባምሳ በማራ ቾኖም።
41006041	ኢየሱስም አምስት ዳቦም ዄት አሳ ነሳም ሰሜንየ አሸም፤ ይእግዘር ሽር ባረም ዳቦኽኖ ፍረነመም የሰብ ያሰሮዌ የተማሪየታ አበኖም፤ የኽክም ዄት አሳ ይንመታ ሻደም።
41006042	እንም በኖም ጠᎈቦም።
41006043	ተማሪየታም የተነፈ ዳቦም አሳ አስረዄት ቀርጫት ᎃራ ነሶም።
41006044	ኽኽ ሸረት የበኖ እማት የገምያ ᎃዝር አምስት ዀም ባነ።
41006045	ኢየሱስ ኽመጋ የተማሪየታ "ትያ ይፍቴ ብደሮም ብእርስየ መርከብ ግቦም ቤተሳይዳ ቀያ ተገኖ፤ እያ ዝኽ ሰብ አስራፐትቴ" ባረም አዘዘኖም።
41006046	ዀትም ተኽኖ ተቤተረም ጠሎት ያሜዬ ቈቶ ወጣም።
41006047	ድየ ቲመሽ መርከብዀታ በባር ግብት ባነ፤ ኢየሱስም ይማተታ ተባር ውጤ ባነ።
41006048	ተማሪየታ ቲፍት ይፍተዀኔ ቢረፍስ ንፋስ የቸነ ተርፋስ ቲትⷛመዶ አሸም፤ በምሳረ አርበት ሳት ቲኸር ኢየሱስ በባር ᎈር በግረታ የኽኖኼ ቸነም፤ ቲፍተዀኔ አለፈም ያሬ ባነ።
41006049	ቢኸርምኽኖ በባር ᎈር በግረታ ቲያር አሰቦምታነ ዀትም አዝሬል መሰረኖም አትኻኖም።
41006050	እንመዀና የዀት አሰበዊም ታነ ንቃር ሰነፎም፤ ኢየሱስም ኽመጋ የኽኖ አትስረፎም፤ "እያትንዀ፥ እያትንዀ" ባረኖም።
41006051	ኽኖ ባነቦᎌ መርከብ ገፓም ተኽኖ ጋᎀ ቲኸር ንፋስም ቈመም ተማሪየታም ንቃር ወግ ኸረቦም።
41006052	ⷕነዀና የግመዘዜ ሸረትዀታ መምር የደፐረ ኸማ አምቤሰሮ የኸሬው ባንኸሬ ዝኸታ ወግ ቤኸርቦ።
41006053	ኽኖም ተባር ተⷘኖም ጌንሴሬጥ ገነ ቸነቦም፤ መርከበዀና በባር ᎀሬ አቈሞም ታፈር አጠጎም አገደዊም።
41006054	ተመርከበዀና ቶንዶም ኸማ ኽመጋ የኽ ገነ ሰብ የኢየሱስ ኻረዊም።
41006055	በኽ ገነ እንም ኖጦም ባሸነ እንም በጂፐ ገተሮም በሳንሳ ጮሮም ኢየሱስ ያነወ መደሬ አቸነቦም።
41006056	ቦረወ መደር እንም በቀያም በከተማ በገን እንም ባሸነ አቸነቦም በአድባቤ በዀት ይፍቴ ያወሮ ባነ፤ ኽኖም የዀጅረታ ዊት ዳር ይረግዶዌ የኢየሱስ ይጨሰዊ ባነ። የዀትም የረገዶ እንም ተባሸዀና ተነፎም።
41007001	የፈሪሳም ሰብ ተኢየሩሳሌም ከተማ የቸነቦም አታት የሙሴ ⷅጫ ባሪቅ የኢየሱሴ ተⷀነቦም በዙርያታ ተደመዶም።
41007002	ተኢየሱስ ተማሪ አታተዀና የⷅጫዀና ኸማ ኧጀዀና ቴታጠቦ ሸረት ቲበሮ አሰቦም።
41007003	የፈሪሳም የይኹዳም ሰብ እንም የባሪቅ ⷅጫኸማ ኧጀዀና ተጨራ ቴታጠቦ ቤበሮ።
41007004	የኽክም ተገብያ ቲትዠፐሮ ቴታጠቦ ቤበሮ፤ ጥዋ፥ ትንክየ፥ ቢጥር፥ አልጋዀና ያጥቦ፤ እንጐድም ብዘ ⷅጫ ይቅረቦ ባነ፤
41007005	የፈሪሳም ሰብ የሙሴ ⷅጫ ባሪቅ "ተማሪያኸ የባሪቅ ⷅጫ የምር ኤቅረቦ? ኧጀዀና ቴታጠቦ የምር ሸረት ይበሮ?" ባሮም የኢየሱስ ተሳረዊም።
41007006	ዀትም ዝካ ቲብር የኽኖ ዠፐረሮም፤ "አኹ ኸጣ ነቢ ኢሳያስ ያኹ፥ 'ዝኽ ሰብ ባንᎈታ ያኸብዴ፤ ⷕነታ ጭን ትያ ንቃር ኧረቌዉ።
41007007	ተጔታ ትዛዝ ይርቅ የሰብ ⷅጫ ያትመሮ የኸሬ ይያ በፍጥር ይሰግዶኒ' ባረም የዝረⷈን ትንቢት ውረሙ፤
41007008	አኹ ይእግዘር ትዛዝ ቸኹም የሰብ ⷅጫ ትቅረቦ" ባረኖም።
41007009	አትም ዝካ ባረኖም፤ "ቅጫኹ ትቅረቦዌ ትትብሮ ይእግዘር ትዛዝ ትተቦ፤
41007010	ሙሴ 'አብ ታዶታኸ አኽብድ'፤ አትም 'ባባታ ዌም ባዶተታ ᎃጥጥ ይዝረⷍ ሰብ በሞት የትቀጣት' ይብር።
41007011	አኹ ጭን ዝካ ትብሮ፤ አት ሰብ 'አባታ ዌም አዶተታ በቀሮት ሟሬ ያባመታ ያዶትመታ አምሮት ያነወ ቃር እንም ይእግዘር አብዀንም' ቢብር፥
41007012	ዀት የአብ ታዶተታ ኤረዳ ኸማ ታመረዊ።
41007013	በዝ ኤነት አኹ የገጋኹ ⷅጫ ትቅረቦዌ ትትብሮ ይግዘር የዝረⷈን ቃር ትጠሶ፤ ዝም የመሰረ ብዘ ዘንጋ ትቾቶ" ባረኖም።
41007014	ኢየሱስ ዠፐረም ሰብ እንም የዀትኼ ጠናም፥ ዝክም ባረኖም፤ "እንማኹ ይያ አጠሞም ስምኦን፤
41007015	የሰብ ያሰንዀን ያነ ተⷕነታ ይወጣ ᎃጥጥ ቃሩ ባንኸሬ ቶጤ ደኔንየ ይገባዀታ ኤያስንኽ።
41007016	ይሰማ እንዝር ያነን የሰማ።"
41007017	ኢየሱስም ተሰብ ተቤተረም ቤት ቲገባ ተማሪየታ ወማካታ ተሳረዊም።
41007018	ዀትም "አኹም ዝኸታ በስሮት ⷀመናኹምዌ? ተውጤ በሰብ ደን ይገባ ዘንጋ ያሰንኼ ኤዀለ ኸማ ኤገባኹዌ?
41007019	በⷕን ቴኸር በደን ገፓም ተኽም አለፈም ውጤ ይወጣ" ባረኖም። ኢየሱስ ሸረት እንም ንጡኽ የኸረ ኸማ ኦደም።
41007020	ዠፐረም "የሰብ ያሰንዀን ያነ ተⷕን ይወጦ ቃሎ፤
41007021	ኽኖም ᎃጥጥ አሳብ፥ ተረከበዊ ሰብ ዀጅር ድምዶት፥ ስርቆት፥ ሰብ ቅጥሮት፥
41007022	ትሽታ ባልጎት፥ ተድረረጎት፥ ᎇሼነት፥ አታልሎት፥ ቀመጥ ታቦት፥ ምቀኛ ኽሮት፥ ሽም አጥፎት፥ ᎀያትሎ።
41007023	ዝኽ እንም ᎃጥጥ ዘንጋ ተሰብ ⷕን ይወጣም የሰብም ያሰንኽ" ባረም።
41007024	ኢየሱስ ተዛኼ ተረሳም የጢሮስ ከተማ መዬ ያነ ቀያ ወረም፤ አት ቤት ገፓም፤ ኽሜ ግቦተታ ሰብ ይⷕሬ አንሸ፤ ቢኸርም ይትሼሜ አንዀረረ።
41007025	ገረደⷕታ በሲጣር የትጠበጠቸባ አት ምሽት የኢየሱስ ወሬ ሰማችም፤ ኽመጋ የዀትኼ ቸነችም በግረቴ ተደፋችም።
41007026	ምሽትምⷕታ በሲሮፊኒቃ ገነ የትጨነች የግሪክ ሰብ ባነች። ተገረደⷕታ ሲጣር ያወጣሬ የኢየሱስ ጨቈሰቸንም።
41007027	ኢየሱስ ጭን "የደንⷛ ሸረት አወጨም የግየ ቃሶት ኤያትⷈሽ የኸሬ እንዴ ደንⷛ የብደሮም የጥᎈቦ" ባረናም።
41007028	ⷕትም "ውረሙ ⷘታኖ ቢኸርም ግየ ዳር ቲበሮ ተደንⷛ ዮጠቀ ንቃቀሟቸ ይበሮ" ባረችም ዠᎌረቸረም።
41007029	ኢየሱስም "ዝኽ በበሮታⷕ ሲጣርም ተገረዳⷕ ወጣም" በዝ አንⷀ ቤታⷕዌ ባረናም።
41007030	ⷕትም ቤተⷕታ በትዠፐረቼ ገረደⷕታ ሲጣር ገፈረናም ወኼ ኸረችም በትገተረቼ አሸቸናም።
41007031	ኢየሱስ ተጢሮስ ከተማ ተረሳም ወረም፤ ተሲዶናም ገነ አመነም አስር ከተማ ቢውሪ ገነ የገሊላ ባሬ ቸነም።
41007032	በኽሜ አት አነበተታ ያድን ጠንቋራ ምስ የዀትኼ አቸነበዊም። ኧጀታ አወናም ይከᎋትኔ ጨቈሰዊም።
41007033	ኢየሱስም ምስዀታ ተሰብ ቤተረም ይማተታ ወሰደንምታነ አቴበታም በምስዀታ እንዝር ኸናም፤ እምባⷀታ እትፍ ባረም የምስዀታ አነበት ᎃሻሸንም።
41007034	ኢየሱስም ሰሜንየ አሸም ጠሎት ባመነ አንⷀ የምስዀታ "ኤፍታኽ" ቧረንም፤ ዝም ወበር "ተከፈት" ወበሩ።
41007035	ኽመጋ የምስዀታ እንዝር ተከፈቶም፤ አነመተታም ተፈታም፤ አነመተታም ቴያድን ወዘንⷝ ቀነሰም።
41007036	ኢየሱስ ዝም ዘንጋ የሟኒም ሰብ ቤዩዶዌ የሰብ አዘዘኖም። ቢኸርም እኖድኹ የባረኖ ኸማ ቴኸር ኽኖ ይርቅ የብዘ ሰብ ዩዶ ባነ።
41007037	የሰሞም ሰብ እንም ንቃር ወግ ኸረቦም። "ዀት እንም ዘንጋ ⷘⷈረም፤ ጠንቋራ ይሰሞዌ ዲዳ ይዝረኮዌ አመነም" ባሮም።
41008001	በኽም ግዝየ እንጐድም ብዘ ሰብ ተደመዶም፤ ይበሮም ቃር አነፐረኖ። በኽ የቸነ ኢየሱስ ተማሪየታ የዀትኼ ጠናም ዝካ ባረኖም፤
41008002	"ዝኽ ሰብ ትያ ጋᎀ ሶስት ከረ ዋሮም፤ ይበሮ ቃር አትም ቃር ኤነኖ የኸሬ አትማጠጥኽኖም፤
41008003	ጌመዀና ቤተዀና ብናስራፕትኖ ቤማ ይⷀጦቴ፤ አታተዀና ተረቌ የቸነቦሎ" ባረኖም።
41008004	ተማሪየታም "ኧጋ በዝ በረኻ የዛኽር ሰብ ይወጣሮ ሸረት ቤቴ ይረኽዊቴ?" ባረዊም።
41008005	ኢየሱስም "ምራኽር ዳቦ ነረናኹ?" ባረም ተሳረኖም። ኽኖም "ሰባት ዳቦ ነረ" ባረዊም።
41008006	ዀትም ሰብ ባፈር ይቾኖ ኸማ አዘዘም፤ ሰባት ዳቦም ጠበጠም ይእግዘር ሽር ባረምታ ፍረነመም የሰብ ያሰሮዌ የተማሪየታ አበኖም፤ ኽኖም የሰብ አሰኖም።
41008007	ቀሪ እርስ ርስየ አሳ ባነኖ ኢየሱስ የዝ አሳ ቃር ይእግዘር ሽር ባረም የሰብ ያሰሮዌ የተማሪየታ አዘዘኖም።
41008008	ሰብም ኽኖ እንም በኖም ጠᎈቦም፤ ተማሪየታም የተነፈ ሰባት ቀርጫት ᎃራ ነሶም።
41008009	የበኖም ሰብ ᎃዝር አርበት ዀም ያኽር ባነ፤ ኢየሱስ የኽኖም አስራፐተኖም።
41008010	ተኽ አንⷀ ተተማሪየታ ጋᎀ ብርስየ መርከብ ገፓም ዳልማኑታ ገነ ወረም።
41008011	የፈሪሳ ሰብ የኢየሱሴ ቸነቦምታነ ተዀት ጋᎀ ሽር ቀነሶም። የዀትም ይፈትረውዬ "ወግ የኸረ መርኸት ተሰሜ አተዥንደ" ባረዊም።
41008012	ኢየሱስም ማቸምታነ "የዝ ዘበር ሰብ ወግ የኸረ ዘንጋ ያዞዌ የምር ይሰቦ? እያ የውረመና ኧብርኹ፤ አትም ወግ ዘንጋ ኤያᎀሪ" ባረኖም።
41008013	ተኽኖም ተቤተረም ዠፐረም በመርከብ ገፓም ኽወኸት ተⷘናም።
41008014	ተማሪየታም ሸረት ወጥብጥ ተረሳኖምታነ በመርከበዀና እማት ዳቦ ባንኸሬ እንጐድ ቃር አነፐረኖ።
41008015	ኢየሱስም "ተፈሪሳ ሰብም ተኼሮድስም እርሾ ተጤፖ" ባረኖም።
41008016	"ዀት ዝኽ የባረ ሸረት አንጠበጥኔዉ" ባሮም ኽኖም ተኽኖ ተዝራከቦም።
41008017	ኢየሱስም ዝኽ አሳበዀና ኻረም ዝካ ባረኖም፤ "ሸረት አንጠበጥነ ባኹም የምር ትዝረኮ? ኧዃ ዳር ስርም አትቤስሮም ኤገባኹም ቃንኹዌ? ⷕናኹ ኧዃ ዳር ታጨምዌ?
41008018	ኤን ታነናኹ የምር አታዞ? እንዝር ታነናኹ የምር አትሰሞ? የምር የዝ ይፍቴ መርኸት ኤትዘገድኹ?
41008019	አምስት ዳቦ ያምስት ዀም ሰብ በፍረነምዀም ግዝየ ሰብም በኖም የተነፈኖ ምራኽር ቀርጫት ᎃራ ነሳኹም?" ባረኖም። ኽኖም "አስረዄት ቀርጫት ᎃራ ነሳነም" ባረዊም።
41008020	"የኽክም ሰባት ዳቦ ያርበት ዀም ሰብ ፍረነምዀም። ኽኖም በኖም የተነፈኖ ምራኽር ቀርጫት ᎃራ ነሳኹም?" ባረም ተሳረኖም፤ ኽኖም "ሰባት ቀርጫት ᎃራ ነሳነም" ባረዊም።
41008021	"ኧጋ ኧዃም አትቤስሮዌ?" ባረኖም።
41008022	ኢየሱስም ተተማሪየታ ጋᎀ ቤተሳይዳ ቀያ በሰኖ አንⷀ በኽሜ አት ᎋርጥ ምስ የኢየሱሴ አቸነቦም። የዀትም ኤነታ ይᎃሻሽኔ ጨቈሰዊም።
41008023	ዀትም የᎋርጥ ምስ ኧጅ ጠበጠም ተቀያ ውጤ ወሰደንም። ቤንመታ እምባⷀታ እትፍ ባረወም። ኧጀታ አወናም "አሽቃር ይትየኸዌ?" ቲብር ተሳረንም።
41008024	ᎋርጥም የርፐረ ተⷘⷈረም "ሰብ ይትረቦን ቢኸርም ያሮ ኧጨ ይመስሮን" ባረም።
41008025	ኢየሱስ ዠፐረም ኧጀታ በምስዀታ ኤን አወናም። ኽመጋ መርኬ ባረም እንም ቃር በጨር አሸም።
41008026	ኢየሱስም "ቀያ እንገፓኸ" ባረም የምስዀታ ቤተታ ያሬ አስራᎌተንም።
41008027	ኢየሱስም ተማሪየታ በፊሊጶስ ቄሳርያ ከተማ ዙርያ ያነቦ ቀያ ያሮዌ ተረሶም። ቤማም ታነቦ ኢየሱስ "ሰብ ይያሟኑ ይብሮን?" ቲብር የተማሪየታ ተሳረኖም።
41008028	ኽኖም "አታት ሰብ ያጠምቅ ዮኻንሱ፥ አታተዀና ነቢ ኤልያሱ፥ እንጐድመዀና ነቢ ተኸሮ ሰብ አተታው ይብሮ" ባረዊም።
41008029	"አኹኽ ይያ ሟኑ ትብሮን?" ባረም ተሳረኖም። ጴጥሮስም "ትቸንቴ የዋሪ ክርስቶስ አኸትንኸ" ባረም አትጬፐኖም።
41008030	ኢየሱስም "ይያ ቃር ያትም ሰብ እኖድኹ" ባረም አትጬፐኖም።
41008031	ኢየሱስ የተማሪየታ ዝካ ቲብር አትመሮት ቀነሰም፤ "የሰብ ኧርች ብዘ መከራ ወትቀፐር ነረወ በገን አስተማሪ በⷅስ አለቃም በሙሴ ⷅጫ አስተማሪ ይትቀንጥቴ፤ ሰብም ይቀጥረዊቴ፤ የኽርምታነ በሶስተነ ከረ ተሞት ይትረሳቴ" ባረኖም።
41008032	ኢየሱስ ዝኽ ዘንጋ የᎃየም ኦደኖም፤ ጴጥሮስም የኢየሱስ ይማተታ መቈ አወጣም "ቶ ዝካ አትበር" ባረም ማቸወም።
41008033	ኢየሱስ ጭን ተዥባፐረም የተማሪየቴ አሸም የጴጥሮስ አጥራቈረንም፤ "ኧሰኸኒ አኸ ሼጣን፤ አኸ የሰብ ቃር ባንኸሬ ይእግዘር ቃር አታስብ" ቧረንም።
41008034	በኽ አንⷀ ኢየሱስ የሰብ ተተማሪየታ ጋᎀ የዀትኼ ጠናኖምታነ ዝክም ባረኖም፤ "እያ ይትⷐተሬዬ ይሸ እንም የገገታ የኽዳ፤ መስቀር የጠውርም ይያ የትኸተሬ።
41008035	ነብሰታ ይቅዬ ይሸዀታ እንም ያቌን፤ ይያም ወንጌል ቲብር ነብሰታ ያⷀፐረ እንም ያተርᎋን።
41008036	ሰብ ባፈር ያነ ዱንያ እንም ቢያተርፍ ነብሰታ ጭን ቢቄ ምር ያᎁረሸ?
41008037	ዌሽ ሰብ የረብሰታ ዋጋ ምር ይከሴ ይዀለ?
41008038	ብእግዘር ኤታመር በዝ በባጢረተነ ሰብ ዘበር ብያም በቃርመና ይቅመጭ እንም የሰብ ኧርች ባባታ ክብር ተቅዱስ መሌካ ጋᎀ ቲቸን በዀት ይቅመጭወቴ" ባረም።
41009001	ዠፐረም ኢየሱስ ዝካ ባረም፤ "የውረመና ኧብርኹ በዝ ተቈሞ ሰብ አታተዀና ይእግዘር መንግስት በርቅ ደረግ ቸነም ቲያዞ ዳር ኤሞቶ ሰብ ነረቦ" ባረም።
41009002	ተስድስት ከረ አንⷀ ኢየሱስ ጴጥሮስ፥ ያእቆብም ዮኻንስ ጠበጠም ይማተዀና ከፍተነ ቈቶ አወጣኖም። ቢፍተዀኔም መርከታ ተሽጋከረም።
41009003	ዀጅረታ ንቃር ጥርጥር ባረም፤ ባለም ታነቦ ዀጅር ቲሜጦ ሰብ ኽኽ ያኽር ያመጥሮዌ ኤኸሎ አኽር ነጨ ኸረም።
41009004	በኽ ግዝየ ኤልያስም ሙሴ ተኢየሱስ ጋᎀ ቲጮዶ ትራቦዮም።
41009005	ጴጥሮስም የኢየሱስ "አስተማሪየንዶ ይና በዝ ንኸኔ ወኼቃሩ፤ በዝ ሶስት ዳስ ናርሽነ፤ አት ያኸ፥ አት የሙሴ፥ አት የኤልያስ ይኽርሸ" ቧረንም።
41009006	ሶስት ተማሪየታ ንቃር ጠነቀኖም የረፐረ የኸሬ፥ በኽ የቸነ ጴጥሮስ ይዝረⷍ ቃር ቤⷕር።
41009007	ዳበራ ቸነም አኸተረኖም። ተዳበራም ደን "እያ ኧረᎃድን ኧርቸና ዝኸታው፤ የዀትም ስመዊ" ይብር ቃር ቸነም።
41009008	ኽመጋ በዙርያዀና ቢያዞ ተኽኖ ጋᎀ ኢየሱስ ባንኸሬ አትም ሰብ አናሰቦ።
41009009	ተቈቶም ቲወርዶ ኢየሱስ "እያ የሰብ ኧርች ተሞት ትንትረሳ ዳር ዝኽ ያሸኹዊ የሟኒም ሰብ እኖድኹ" ቲብር አዘዘኖም።
41009010	የባረኖም ቃር ሰሞም ተⷀፐሮም፤ ቢኸርም "ዝኽ ተሞት ወተሳ ምር ወበር ይኽርሸ?" ቲብሮ ኽኖም ተኽኖ ተጮዶም።
41009011	ኽኖም "የሙሴ ⷅጫ አስተማሪ ነቢ ኤልያስ ብዴተ ወተን ነረወ የምር ይብሮ?" ባሮም የኢየሱስ ተሳረዊም።
41009012	ዀትም ዝካ ባረም መልስ አበኖም፤ "ውረሙ፤ ኤልያስ በተረም ይቸንቴ፤ እንም ቃር ይሽባክትቴ፤ ቢኸርም የሰብ ኧርች ብዘ መከራ ወትቀፐርም ወትቀንጥም ነረወ ቧርም የምር ጣᎋም?
41009013	እያ ጭን ኧብርኹ፤ ኤልያስ ቸነም፤ የዀትም በመጣፍ የትጣፈም ኸማ ሰብ የሳቦ ቃር አመነቦᎌም" ባረም።
41009014	ኢየሱስም ሶስችም ተማሪ ቤሻዀና የኸሮ ተማሪዬ ተዠፐሮም ቸነቦም፤ ብዘ ሰብ በዙርያዀና በትደመዶዌ አሰቦም። የሙሴ ⷅጫ አስተማሪ ተተማሪየታ ጋᎀ ሽር ይዝረኮ ባነ።
41009015	ሰብ እንም የኢየሱስ ቢያዞ ንቃር ወግኸረቦምታነ፥ የዀትሜ ኖጦም አዝራከበዊም።
41009016	ኢየሱስም የተማሪየታ "አኹ ተኽኖ ጋᎀ ሽር ትዝረኮ በንቃሩ?" ቲብር ተሳረኖም።
41009017	ተሰብ ግብት አተታ ዝካ ቲብር መልስ አበም፤ "አስተማሪዮ ኧርቸና ሲጣር ጠበጠም ዲዳ አᎀነንም፤ ዀትም ያኸኼ አቸነዀንም።
41009018	ሲጣረታ በትረሳወ ወክት እንም ባፈር ይቋሽን፤ ታንቃታም ዝምባወት ያወርድ፤ ስነታም ያትፈጭ፤ ገᎀጀታ ጠነቀም ኔሳ ይኸር፤ ተማሪያኸ ዝኽ ሲጣር ያወጠውዬ ተሳርኽኖም፤ ኽኖ ጭን አንኸረሮ" ቧረንም።
41009019	ኢየሱስም "አኹ አታምሮ የዝ ዘበር ሰብ መቸ ዳር ታኹ ጋᎀ ኧረብርቴ? መቸ ዳርኽ ኧፍርኽንኹቴ? ኧርችዀታ ይዬ ናመዊ" ባረኖም።
41009020	ኽኖም ኧርችዀታ አቸነበዊም፤ ሲጣርም የኢየሱስ ቢያዥን ኽመጋ የርችዀታ ባፈር ቃሸም አክወነረንም፤ ኧርችምዀታ ባፈርም ቦጠቄ ቲክበንር ዝምባወት ያወርድ ባነ።
41009021	ኢየሱስ የርችዀታ አብ "ዝኽ ባሸ ተቈነሰን ምራኽር ግዝየው?" ቲብር ተሳረንም፤ አባመታ "በትክነተታ ቈነሰንም" ባረም።
41009022	"ሲጣርም ይቈጥኔ ቲሸ ብዘ ጋᎀ ብሳትም ብኻ ደን ይቋሽን ባነ፤ በኸረንኸ ኸዳሽ አትማጥጥም ኧግዝንደ" ባረም የኢየሱስ ጨቈሰንም።
41009023	ኢየሱስም "አኸ 'በኸረንኸ' ትብሬ፤ ብእግዘር ያመረ ሰብ እንም ቃር ይዀለ" ቧረንም።
41009024	ኽመጋ የርችዀታ አብ "እያ አምር፤ ቢኸርም ጭን አንመሮተና ትያ ይፈካንዬ ኧግዜ" ባረም አኸናም።
41009025	ኢየሱስም ሰብም ኖጦም ቲቸኖ አሸም፤ የሲጣርም "አኸ ዲዳም ጠንቋራ ሲጣር ተዝ ኧርች ትወጤም የዀትኼ ተዘፔትኸ ባትገቤ አዝዝኸ" ባረም አጥራቈረንም።
41009026	ሲጣርም ንቃር ኦነም፤ የኧርችምዀታ ንቃር አክወነረንምታነ ወጣም፤ ኧርችምዀታ የᎀተ ሰብ ኸረም፤ ብዘ ሰብ "ᎀተም" ባሮም።
41009027	ኢየሱስ ጭን የርችዀታ ኧጅ ጠበጠም ነሳንም፤ ኧርችምዀታ ቈመም።
41009028	ኢየሱስ ቤት በገፔ ተማሪየታ "ዝኽ ሲጣርዀታ ይና ናወጣኔዬ ያንኸረንደ የንቃሩ?" ባሮም ይማተታ ተሳረዊም።
41009029	ዀትም "የዝካ ቃር በጠሎት ባንኸሬ ብንጐድ ባትም ቃር ኤወጣ" ባረም ኦደኖም።
41009030	ኢየሱስም ተማሪየታም ኽኽ መደር ታቦም በገሊላ ገነ ወኸት አለፎም ወሮም፤ ኽኖም ያነቦᎌ መደር ሟኒም ሰብ ይⷕሬ ኢየሱስ አንሸ።
41009031	ዝም የኸረወ ኢየሱስ የተማሪየታ፥ "የሰብ ኧርች በሰብ ኧጅ አወጨም ያⷀᎏሪቴ ኽኖም ይቀጥረዊቴ። በᎀተ በሶስት ከረታ ይትረሳቴ" ባረም ያትመኖ የረፐረ የኸሬው።
41009032	ተማሪየታ ጭን ይብኖ ቃር አንገፓኖ፤ ይትሰረውዬም ሰነፎም።
41009033	ኢየሱስም ተማሪየታም ቅፍርናኾም ከተማ ቸነቦም፤ ኢየሱስ ቤት በገፔ የተማሪየታ "ቤማ ታነኹ ምር ሽርትዝረኮ ባነ?" ቲብር ተሳረኖም።
41009034	ኽኖ ጭን ስ ባሮም፤ ቤማ ታነቦ "ቢና ግብት ትንመንዳ ይርቅ ሟኑ" ቲብሮ ሽር ትዝረኮ የረፐረ የኸሬው።
41009035	ዀትም በቾና አንⷀ አስረዄት ተማሪየታ ጠናም፤ "ይፍትወረር ይኸሬ ይሸ ሟኒም ሰብ ትንም የቀጥወም ይንመታ አገልጌ ወኽር ነረወ" ባረኖም።
41009036	አት ትከ አቸነም በግብተዀና አቈᎀንም፤ የትከምዀታ እንⷀፈም ዝካ ባረኖም፤
41009037	"ተዝ ቅስር ደንⷛ አተታ በሽመና ይትⷀፐር ሰብ እያ ይትⷀፐር፤ እያም ይትⷀፐርዀታ እማት እያ ቴኸር የራኼምዀታ ይትⷀፐር" ባረም።
41009038	ዮኻንስም "አስተማሪዮ አት ምስ በሽማኸ ሲጣር ቲያወጣ አሸኔም፤ ቲና ጋᎀ አንኸሬ ቶ ባኔም" ቧረንም።
41009039	ኢየሱስ ጭን ዝካ ባረም፤ "በሽመና ወግ ዘንጋ በቶቶት ኽመጋ ብያ ᎃጥጥ ይዝረⷍ ኤነ የኸሬ ታበዊ አትኽረዊ።
41009040	ይና ኤትራከስንደ እንም ቲና ጋᎀው።
41009041	የውረመና ኧብርኹ፤ የክርስቶስ የኸርኹዌ በሽመና አት ብርጭቆ እኻ ያሰጭኹ ሰብ ዋጋታ ኤበዀን" ባረም።
41009042	"ብያ ታመሮ ትርስየኽኖ ያተታ ዳር አክታተፈም ባጢር ያትቾት ሰብ ዀት ይረዝ ዮፍጨ እምር ባንገተታ አጐጅም በባር ቢድረሪ ይᎋዘዝን ባነ።
41009043	ኧጃኸ ባጢር ቢያትቾትኸ ኧርጥም ቋሽን፤ ዄት ኧጅ ንቤተናኸ ባዛብ እሳት ቢቋሽከታ ኧጅ ምጭር ኸርኸም ብእግዘር መንግስቴ ብትገባ ይፈዝኸ።
41009044	አዛብ እሳት ስርም ፍርፍረታ ኤሞትወ፥ እሳትመታ ኤጠፋወ መደሩ።
41009045	ኧግራኸ ባጢር ቢያትቾትኸ ኧርጥም ቋሽን፤ ዄት ኧግር ንቤተናኸ ባዛብ እሳት ቢቋሽከታ ጅረ ኸርኸም ይእግዘር መንግስት ብትገባ ይፈዝኸ።
41009046	አዛብ እሳት ፍርፍረታ ኤሞትወ እሳተታም ኤጠፋወ መደሩ።
41009047	ኤናኸም ባጢር ቢያትቾትኸ ኦጣም ቋሽን፤ ዄት ኤን ንቤተናኸ ባዛብ እሳት ቢቋሽከታ አት ኤን ንቤተናኸ ይእግዘር መንግስት ብትገባ ይፈዝኸ።
41009048	አዛብ እሳት ፍርፍረታ ኤሞትወ እሳተታ ኤጠፋወ መደሩ።
41009049	"አሶ በሸረት ይዀሬኸማ የመከራ እሳት በሰብ እንም ውጠⷅተ ያᎀጥንቴ፤
41009050	አሶ ንቃር ይተም፤ የኽርምታነ ቸምናታ ጭን በበከረ በንቃር ይታምሸ፤ ኧጋ አኹ አሶ ኸማ ታሞ፤ አኹም ታኹ በሽናት ንበሮ" ባረም።
41010001	ኢየሱስ ተዛኼ ተረሳም ይኹዳ ገነም ዮርዳኖስ በር ኽወኸት ቸነም። ብዘ ሰብ የዀትኼ ተደመዶም። ዀትም ይንጐድም ከረ ኸማ አትመሮት ቀነሰም።
41010002	አታት የፈሪሳ ሰብ የዀትኼ ተⷀነቦም። ይፈትረውዬ ሳቦምታነ "ምስ ምሽተታ ይገፍሬ በሙሴ ⷅጫ ፈቈጅለምዌ?" ባሮም ተሳረዊም።
41010003	ኢየሱስም "ሙሴ የዝ ዘንጋ ምር አዘዘናኹም?" ባረኖም።
41010004	ኽኖም "ሙሴማ የገፈረናኸማ ዩድ ወረቀት አበም ይገፍኔ ፈቀደም" ባረዊም።
41010005	ኢየሱስም ዝካ ባረኖም፤ "ሙሴሽ ዝኽ ⷅጫ የጣፈ በⷕናኹ ቱነት የቸነው።
41010006	ቢኸርም አወተራቸ ፍጥረት በቀነሰወ ወክት እግዘር ምስ ተምሽት አመነም ፈጠረም።
41010007	በኽም የቸነ ሰብ አብ ታዶተታ ቸም ተምሽተታ ጋᎀ አት ይኸርቴ።
41010008	ዄችም አት ገግ ይኸሮቴ። ተኽም አንⷀ እማት ገግሮ ባንኸሬ ዄት አንኸሮ።
41010009	ኼታ እግዘር አት ያᎀነን ሰብ ኤዌትን" ባረም።
41010010	ተማሪየታም ቤተዀና ቲትዠፐሮ የዝ ዘንጋ የኢየሱስ ዠፐሮም ተሳረዊም።
41010011	ዀትም ዝካ ባረም፤ "ምሽተታ ገፈረም እንጐደⷕታ ያገፓ እንም ተረከበ ሰብ ዀጅር ደመደም።
41010012	የኽክም ምሰⷕታ ገፈረችም እንጐድ ምስ ታገባ ምሽት ⷕት ተረከበች ሰብ ዀጅር ደመደችም" ባረም።
41010013	ኢየሱስ ᎃሻሸም ይደኖዌ ቅሲ ደንⷛ የዀትኼ አቸነቦም። የኢየሱስ ተማሪ ጭን ደንⷛዀና ያቸነቦ ሰብ ማተቦፖም።
41010014	ኢየሱስም ዝኽ በዞተታ ማቸምታነ፥ የተማሪየታ ዝካ ባረኖም፤ "ይእግዘር መንግስት የዝኽ ደንⷛኸማ የኸሮ ሰብ የኸሬ ቅስር ደንⷛ ይዬንየ የተኖ፤ ታቦ አትኽሮዮ።
41010015	የውረመና ኧብርኹ ይእግዘር መንግስት የቅስር ደንⷛ ኸማ ኤትⷀፐርዀታ ብእግዘር መንግስት ስርም ሟር ኤነን" ባረም።
41010016	የቅስር ደንⷛም እንⷀፈም በጀታ ᎃሻሸም ዳረኖም።
41010017	ኢየሱስ ኻበም ኤማ ያሬ ቲትረሳ፥ ኽም ጋᎀ አት ምስ የዀትኼ ኖጠም ቸነም፤ ቢፍተቴ በርበተታ ወካም፤ "ወኼ አስተማሪዮ የዘለላም ኧያም ኸርዀም ኧረብሬ ምር ንቶት?" ባረም ተሳረንም።
41010018	ኢየሱስም "የምር ወኼ ትብሬ? እማት እግዘር ባንኸሬ ወኼ ኤነ።
41010019	ይእግዘር ትዛዝ ትⷕር፤ ኽኖም አትቅጥር፥ ተረከብኸ እሽታ ዀጅር አትድምድ፥ አትስርቅ፥ ኤነ ቃር አቶድ፥ አታሌ አትኽር፥ አብ ታዶታኸ አኸብድ" ቧረንም።
41010020	ምስዀታ "አስተማሪዮ ዝኽ ትዛዝ እንም ተዴንⷝነተና ቀነስዀም ቅየዀም" ቧረንም።
41010021	ኢየሱስም የምስዀታ አሸም ነᎀደንም፤ "እማት ዘንጋ ይተርፍብኸ፤ ወርም ያነናኸ እንም አሰየም የዜጋ አብ። ንቅዱንያ በጔቴ ይምበርኸሸ በኽም አንⷀ ኔኸም ይያ ተኸተሬ" ቧረንም።
41010022	ምስምዀታ ዝኸታ ቢሰማ አዘነም ይፍተታ አጠፋም። ብዘ ዱንያ የረᎌረን የኸሬ አᎀጠጠንም ባዘን ወረም።
41010023	ኢየሱስ አዦረም አሸም የተማሪየታ "ንቅ ዋጋ ያነኖ ሰብ ይእግዘር መንግስቴ ይገቦዌ መምር ንቃር ያጀግኖ?" ባረኖም።
41010024	ተማሪየታም ኢየሱስ በባረ ቃር ወግ ኸረቦም። ኢየሱስ ጭን ዠፐረም "ይእግዘር መንግስቴ ይገወዬ ንቃር ያጀግር።
41010025	ደንገነ ይእግዘር መንግስቴ ይገቤ ይዀለ ተበሮት ይርቅ ጋሜራ በመርፍ ድድ ይገባ ወበር ይፈዝ" ባረኖም።
41010026	ተማሪየታም ንቃር ወግ ኸረቦምታነ "ኧጋ ሟን ይተርፌ ይዀለ?" ተበቤሮም።
41010027	ኢየሱስም የኽኖኼንየ አሸም "ዝኽ ዘንጋ በሰብ ወኸት ኤኸር፤ ብእግዘር ወኸት ጭን ይኸር፤ እግዘር እንም ይዀለ" ባረኖም።
41010028	ጴጥሮስም "ይናም እንም ቃር ቸነም ያኸ ተⷐተኔከም" ቧረንም።
41010029	ኢየሱስም ዝካ ቲብር መልስ አበኖም፤ "የውረመና ኧብርኹ ይያም የወንጌልም ባረም ቤተታ ዌም ጐፔያታ ዌም ኧተᎀታ ዌም አዶተታ ዌም አባታ ዌም ደንⷛታ ዌም አፈረታ የቸ ሰብ እንም ተዝ ይርቅ ይረኽብቴ።
41010030	በዝም ዘበር ቤት፥ ጐፔ፥ ኧተᎃ፥ አዶት፥ ደንⷛ፥ አፈር በበቅር ኧጅ ተመከራ ጋᎀ ይትⷀፐርቴ። ቢቸን በገደር ዘበር ዘላለም ኧያም ኸረም ይረብርቴ።
41010031	ቢኸርም ይፍቴ የረፐሮ ብዘዀና ያንⷄ ይኸሮቴ፤ ያንⷄ የረፐሮ ብዘዀና ይፍቴ ይኸሮቴ" ባረም።
41010032	ኢየሩሳሌም ከተማ ያሮዌ ቤማ ባነቦ። ኢየሱስም ይፍት ይፍቴ ያር ባነ፤ ተማሪየታም ዝኽ ዘንጋ ወግ ይኸርቦ ባነ። ታንⷀዀኔም ይትⷐተሮ ሰብ ሰነፎም፤ ዠፐረም ኢየሱስ አስረዄት ተማሪየታ የዀትኼ አትⷀነበም በዀት ይሰራወ ዘንጋ ኦዶት ቀነሰም፤
41010033	"ይና ኢየሩሳሌም ከተማው ናነ፤ የሰብ ኧርች በⷀስ አለቃም በሙሴ ⷅጫ አስተማሪም ኧጅ አወጨም ያⷀᎏሪቴ፤ ኽኖም የሞት ፍርድ ይፈርዶᎌቴ፤ በአረማዊ ሰብ ኧጅ አወጦም ያⷀፕረዊቴ።
41010034	አረማዊም ሰብ ያⷈሶᎌቴ፥ ይተፎᎌቴ፥ ይገርፈዊቴ፥ ይቀጥርረዊቴ፤ ቢኸርም ጭን በᎀተ በሶስት ከረታ ይትረሳቴ" ባረኖም።
41010035	የዘብዴዎስ ደንⷛ ያእቆብም ዮኻንስ የኢየሱሴ ተⷀነቦም፤ "አስተማሪየንዶ ንጨስኔከ ቃር ኧጊ ትብርንዴ ንሸነ" ባረዊም።
41010036	ዀትም "ምር አሜንኹዌ ትሰቦ?" ባረኖም።
41010037	ኽኖም "በመንግስታኸ ክብር አተንዳ በከናኸ አተንዳ በራኸ ንቾናኔ ፍቅድንደ" ባረዊም።
41010038	ኢየሱስ ጭን "አኹ ትጨሶ ቃር አትⷕሮ፤ እያ ኧሰጭን 'የመከራ ጥዋ' ትሰጦዌ ይኸንኹቴዌ? እያ ኧጠመን የመከራ ጥምቀት ወትጠመቅ ይኸንኹቴዌ?" ባረኖም።
41010039	ኽኖም "ይኸርንደቴ" ባረዊም፤ ኢየሱስም ዝካ ባረኖም፤ "እያ ኧሰጭን ጥዋ ትሰጦቴ፤ እያም ኧጠመን ጥምቀት ትጠመቆቴ።
41010040	ቢኸርም በከነም በራና ትቾኖዌ ኧፈቅድ እያ አንኸርዀ፤ ዝኸታ ይውዮ የትሽካከተሎ ሰቡ" ባረም።
41010041	እንጐድ አስርም ተማሪየታ ዝኽ ሰሞም በያእቆብም በዮኻንስ ማተቦፖም።
41010042	ኢየሱስ እንመዀና የዀትኼ ጠናም ዝካ ባረኖም፤ "የአረማዊ ሰብ አለቃ በአረማዊ ሰብ ዳነ ኸሮም ይገዞዮ። የኽክም ንቅንደ ይብሮኽኖም በአረማዊ ሰብ ᎈር ተረሶም ንቅነተዀና ያትየሶ ኸማ ትኽሮ።
41010043	ባኹዌ ጭን ዝካ ኤኽር። ተግብታኹ ንቅ ይኸሬ ይሸዀታ ያኹ ያገክር።
41010044	የኽክም ተግብታኹ ትንም ይፍቴ ይኸሬ ይሸዀታ ይንመታ አገልጌ የኽር።
41010045	የሰብ ኧርች ዳር ያⷘⷍሬም ነብስወተታ የብዛዀና መትወጫ ይኸሬ ቸነም ባንኸሬ ያⷘⷍረበውዬ አንቸነ።"
41010046	ተኽም አንⷀ ኢየሱስ ተተማሪየታም ተብዘ ሰብ ጋᎀ ኢያሪኮ ከተማ ቸነብም፤ ኢየሱስ ተተማሪየታም ተብዘ ሰብ ጋᎀ ተዛኼ ቲወጦ የጤሜዎስ ኧርች በርጤሜዎስ ቤማ ᎀረ ቾናም ይጨስ ባነ።
41010047	ዀትም በኽም ኤማ ያር የናዝሬት ኢየሱስ የኸረ ኸማ ኻረም "የዳዊት ኧርች ኢየሱስ ኸዳሽ አትማጤ" ባረም ኦኖት ቀነሰም።
41010048	ብዘመዀና "ስ በር" ባሮም አጥራቀረዊም፤ ዀት ጭን "የዳዊት ኧርቾ ኸዳሽ ማሬ" ቲብር ይርቅ ኦነም።
41010049	ኢየሱስም ቈመምታነ "ጥረዊ" ባረም፤ ኽኖም የᎋርጥዀታ "ተሳ ተቋመር፤ ኢየሱስ ኔኸ ይብርኸ" ባረዊም።
41010050	ዀትም ነጠላታ ቃሸም፤ ዘከረም ተረሳም የኢየሱሴ ቸነም።
41010051	ኢየሱስም "ምር አሜንኼ ትሸ?" ባረም ተሳረንም። ᎋርጥምዀታ "አስተማሪዮ ኤነና ይትከፈቶዌ ኧሸ" ቧረንም።
41010052	ኢየሱስም "በር ወር ያመርኼዬ ተነፍኸም፤ ቧረንም፤" ምስዀታም ኽመጋ ኤነታ ተከፈቶም አሸም፤ የኢየሱስ ተⷐተረንም ወረም።
41011001	ኢየሱስም ተማሪየታም ኢየሩሳሌም ከተማ በትⷅራነቦ ግዝየ፥ በቤተፋጌም ቢታንያም አመነቦም ደብረዘይት ሰኖም፤ በኽም ኢየሱስ የዄት ተማሪየታ ዝካቲብር ናኸኖም።
41011002	"ይፍታኹዌ ያነ ቀያ ብደሮም ወሮ። ኽሜ ትትሰሮ ኽመጋ ሟኒም ሰብ አንቾናወ ይማር ትከ ባጐጅዬ ትረኽቦቴ፤ ፍቶም ዝኼ ናሞኒ።
41011003	የምር ትወስዶ ባረም ሟኒም ሰብ ቢትሰርኹ 'ⷘታ የሽን የኸሬ፤ አፍጢተ ይዘፕንኹሸ' በሮዮ" ባረም ናኸኖም።
41011004	ኽኖም ወሮም ይማር ትከዀታ ቤማ ᎀረ በቤት ወረጀ ባጐጅዬ ነከቦም ፈተዊም።
41011005	በዛኼ ቈሞም ያሰቦዮ አታት ሰብ "ዝኽ ይማርትከ ትፈተዊ የንቃሩ?" ባሮም ተሳሮዮም።
41011006	ኽኖም ኢየሱስ የባረኖ ቃር ቢዩዶዮ ታቦዮም።
41011007	ተማሪየታም ይማር ትከ የኢየሱሴ አቸነቦም፤ ዀጅረዀና ብማርትከዀታ ᎈር አወነዊምታነ ኢየሱስ ነⷈᎀንም።
41011008	ብዘ ሰብ ዀጅረዀና ቤማ ይዝራኮ ባነ፤ እንጐደዀናም በድብር የኧጨ አቴበ አንጦም ቤማ ያድጎ ባነ።
41011009	ቲፍተቴም ያሮም ታንⷀቴም ይትⷐተረዊ ሰብ "ኾሳና ብእግዘር ሽም የቸነኸ የሳርኸ።
41011010	ይቸን ያባንዳ የዳዊት መንግስትም የትዳረው፤ በሰሜም ይእግዘር ሽር የኽር" ቲብሮ ያትኻኖ ባነ።
41011011	ኢየሱስም ኢየሩሳሌም ከተማ በሰና ግዝየ ቤተመቅደስ ገፓም፤ በዙርያታ ያነ ቃር እንም አሸም፤ ድየም የመሼ ታስረዄት ተማሪየታ ጋᎀ ተኢየሩሳሌም ወጣም ቢታንያ ቀያ ወረም።
41011012	በመረጋታ ተቢታንያ ቀያ ቲወጦ ኢየሱስ ጓደንም።
41011013	ቅጠረታ የዝራካ የሸብራ ኧጨ ተረቌ አሸምታነ፥ ᎇስር ይንኸውᎌሸ ቲብር የሸብሬ ወረም፤ የኽር ባንኸሬ ᎇስር ያᎊወ ወክት አነፐረ የኸሬ ቅጠርም ባንኸሬ አትም ቃር አነከበወ።
41011014	ኢየሱስ የሸብራ ዀታ ኧጨ "ተዝ አንⷀ ሟኒም ሰብ ታኸ ᎇስር ይበሬ ስርም ኤንኸብ" ቧረንም። ዝም ቲብር ተማሪየታ ሰሞም።
41011015	ኢየሩሳሌም ከተማ በሰኖዌ ኢየሱስ ቤተመቅደስ ገፓም፥ በኽም በደኔ ይስረቦም ያስረቦም ሰብ ገፋም አወጣኖም፤ ፍራንክ ያሸክሮ ሰብ ጠረጴዛም ᎇንየት ያስረቦም ሰብ ወምበር ግለበጠም፤
41011016	ሟኒም ሰብ ሟኒም ኤነት ግብር ጮረም በቤተመቅደስ ግፔ ያሬ አንፈቀደ።
41011017	ዝክም ቲብር አትመረኖም፤ " 'ቤተና የሰብ እንም ጠሎት ቤት ይውሪ፤' ቧሪም አንጣᎊዌ? አኹ ጭን የሬባ ወረ አመነኹዊም" ባረኖም።
41011018	የⷀስ አለቃም የሙሴ ⷅጫ አስተማሪም ዝካ ቲዝረⷍ ሰሞም፤ ሰብም እንም በትምርተታ ወግ ይኸርቦ የረፐረ የኸሬ ሰነፈዊም፤ የኽርምታነ መምር አሚተቦ ይቀጥረዊ ኸማ ብላት ይሰቦ ባነ፤
41011019	ቲመሽ ኢየሱስም ተተማሪየታ ተከተማ ውጤ ወጦም።
41011020	ኢየሱስም ተማሪየታ በመረጋታ በቅረረ ኤማ ቲያሮ የዛኽ የሸብራ ኧጨ ኧስረታ ዳር የጠነቀ ኸማ አሰቦም።
41011021	ጴጥሮስም ኢየሱስ የዋረን ቃር ተዘጐደንም፤ የኢየሱስ "አስተማሪዮ ኧዥ የሰተብዀን የሸብራ ኧጨ ጠነቀም" ቧረንም።
41011022	ኢየሱስም ዠፐረም "እማት ብእግዘር ኧመሮ።
41011023	የውረመና ኧብርኹ ሟነም ሰብ በⷕነታ ቴጥራጠር የባረ ቃር እንም ይዀለ ኸማ ቢያምር ዝኽ ቈቶ 'ተረቀርም በባኽር ደን ግባ' ባረም ቢያዝ ይዀለ።
41011024	የኽየኸሬ በጠሎት ትጨሰዊ ቃር እንም ትረኽቦ ኸማ ኧመሮ ትጨሰዊም ቃር እንም ትንኽቦሸ።
41011025	በሰሜ ያነ አባኹ ባጢራኹ አᎋ ይብርኹኸማ አኹም የጠሎት ትትቈሞ ተሟኒም ሰብ ምⷘ በጠበጥኹ አፍ በሮ። [
41011026	የኽርምታነ አኹ ይንጐደዀና ጥፋት አፍ ባትብሮ በሰሜ ያነ አባኹ ያኹም ባጢር አፍ ኤብርኹ]" ባረኖም።
41011027	ኽኖም ኻቦም ኢየሩሳሌም ከተማ ቸነቦም፤ ኢየሱስ በቤተመቅደስ ውርውር ቲብር የⷀስ አለቃም የሙሴ ⷅጫ አስተማሪ የገንም ባሪቅ የዀትኼ ቸነቦም።
41011028	"ዝኽ ዘንጋ እንም ታሜ ያነ በምር ዳነቱ? ዌሽ ዝኽ እንም ታሜዬ የሸመናኸ ሟኑ?" ቲብሮ ተሳረዊም።
41011029	ኢየሱስም "እያም አት ዘንጋ ኧትሰርኹቴ፤ አኹም መልሰታ ብቱዶን እያም ዝኽ እንም በምር ዳነት ኧቾት ኸማ ኦድኹሸ።
41011030	ዮኻንስ ያጠመቀ ብእግዘር ፍቃድ ባነ ዌሽ በሰብ ፍቃድ ባነ? እንዴ መልሰታ ኦዶን" ባረኖም።
41011031	ኽኖም ተኽኖ ምቃር ንበኔ ቲብሮ ተምካከሮም፤ "ብእግዘር ፍቃድ ባነ" በባነ "ኧጋ የምር አናመርኹዊ?" ይብርንደቴ።
41011032	ተሰቡ በባነ ሰብ እንም "ዮኻንስ ነቢ ባነ" ይብሮ የኸሬ የሰብ ሰነፎም።
41011033	በኽ የቸነ የኢየሱስ "ይና አንⷕነ" ባረዊም፤ ኢየሱስም "ኧጋ በምር ዳነት ዝኽ ዘንጋ እንም ኧቾት ኸማ እያም አኑድኹ" ባረኖም።
41012001	ዠፐረም ኢየሱስ ቦማካ ኦዶት ቀነሰም፤ "አት ምስ ዌን ቀፐረም፤ ዙርያታም ብምር ግምብ አጠረም የወይን ᎇስር ይቈርᎌ ጐጀ ኸነም፤ የቀᎌሪ ወይን ይረᎎ ከፍተነ ኰታኰትኸማ ቃር ሸከተም፤ ተኽም አንⷀ የወይን መደሬ የቸዋች አትክራነም እንጐድ ገነ ወረም።
41012002	ቦክተታ ተቀᎌረን ወይን ᎇስረታ ይትⷀፐሬ አገልጌየታ የቸዋቼ ናኸም።
41012003	ቸዋችኽኖ ጭን ያሽክርዀታ ጠበጦም በደነገዊ አንⷀ እክመታ አሳደደዊም።
41012004	ዠፐረም ወይን የዀረን ምስ እንጐድ አገልጌየታ ናኸም፤ የዀትም ነረታ ሸጠሮም አቅመጠቦም አሳደደዊም።
41012005	እንጐድም አገልጌየታ ዠፐረም ናኸምታነ የዀትም ቀጠረዊም፤ ዠፐረም ብዘዀና ባጋጋ በረኽ ያታተዀና ደነጎዮም ያታተዀና ቀጠሮዮም።
41012006	'ኧዃ የቀጥወ ይረኼ የተነፈ እማት ኧርቸታ' ባነ፤ የዀትም ይረᎃድን ባነ፤ 'ቸዋችኽኖ የርቸና አመኛት ያምሮለሸ' ባረም በቀጥወ የርቸታ ናዀንም።
41012007	ቸዋችኽኖ ጭን ኽኖም ተኽኖ 'ዋራሸታ ዝኸታው፤ ኔኹ ንቅጥኔ፤ ርስተታም ይና ይኽርሸ' ተበቤሮም።
41012008	በኽ የቸነ የርችዀታ ጠበጦም ቀጠረዊም፤ ተቀᎌሪ ዌን ውጤ አወጦም ቃሰበዊም።
41012009	"ኼታ ወይን የዀረን ⷘታ ምር ያሜቴ? ገገታ ይቸንቴ፤ የቸዋችኽኖ ይቀጥኖቴ። የቀᎌሪ ወይን ይንጐድ ቸዋች ይብኖቴ።
41012010	በመጣፍ ዝካ ይብር ቃር አናረበብኹዌ? ግንበኛ የቀንጠዊ እምር የቤትዀታ የተፓቃር ኸረም።
41012011	ዝም ይእግዘር ሜናው፤ ትናዥኔም ዬነንዳ ወግ ቃሩ ቧሪም ጣᎋም" ባረኖም።
41012012	የአይኹድ አለቃ፥ ኢየሱስ የዝረⷈን ወማካ የኽኖ ይረግድ ኸማ የቤሰሮዌ፤ የኢየሱስ ይጠብጠውዬ ኤሎም፤ ቢኽርም የሰብ የሰነፎ የኸሬ ታበዊም ወሮም።
41012013	ተፈሪሳ ሰብም ተኼሮድስም እማት የኸሮ አታት ሰብ የኢየሱስ ቢዝረⷍን ዘንጋ ያክታትፈዊዬ የዀትኼ ናኾም።
41012014	ኽኖም ተⷀነቦም "አስተማሪዮ አኸ ውረም ቃር ትዝረⷍ ኸማ ንⷕነ፤ የሰብ በስረፎትም ሰብ ምር ይብሬቴ በበሮት ታᎂን ቃር ኤነ፤ የሰብ ይፍት ኧዥትኸ አትፈርድ፤ ይእግዘር ኤማ በⷅጥየ ታትመር፤ ኧጋ የሮም ንስ የቄሳር ⷝብር ካሶት በሙሴ ⷅጫ ይትፈቀድ ዌሽ ኤትፈቀድ ⷝብር ንገብነ ዌሽ አንገብነ?"
41012015	ኢየሱስም ሸረዀና ኻረምታ "የንቃር ታክታትፎኔ ትሰቦ? እንዴ ዋጋዀታ አተዞን?" ባረኖም።
41012016	ኽኖም ዋጋዀታ አቸነቦለም፤ ኢየሱስም "በዝኸታ ᎈር ያነ መርከታም ጥፈተታ የሟኑ?" ቲብር ተሳረኖም፤ ኽኖም "የቄሳሩ" ባረዊም።
41012017	ኢየሱስም "ኧጋ የቄሳር የኸረ ቃር የቄሳር፥ ይእግዘር የኸረ ቃር ይእግዘር አቦ" ባረኖም፤ ኽኖም በመልሰታ ወግ ኸረቦም።
41012018	"የᎀተ ኤትረሳ" ይብሮ የሰዱቃ ሰብ የኢየሱስ ዝካ ባሮም ተሳረዊም፤
41012019	"አስተማሪዮ ሙሴ አት ⷅጫ ጣፈንደም። ዝም 'አት ምስ ምሽት አገፓም ትከ ቴጨን ቢሞት ጐፔያታ ምሽተታ ያግባናም የᎀታዀታ ዘር የሰጐለ' ይብር ቃሩ።
41012020	ኧጋ ሰባት ጐፔቸ ባነቦ፤ ይፍትወረርዀታ ምሽት አገፓም ትከ ቴጨን ᎀተም።
41012021	የዄተነ ጐፔ ኽም ምሽት አገፓም፤ ትከ ቴጨን ᎀተም። ሶስተነምዀታ የኽክም ኸረም።
41012022	በዝ ኤነት ሰባት ጐፔቸ ባጋጋ የⷕት አገፖያም ትከ ቴጨኖ ᎀቶም። ምሽትምⷕታ ትንመዀና የቀጥወ ᎀተችም።
41012023	ⷕት የሰባት ጐፔ ምሽት ባነች። ኼታ የᎀቶ ቲትረሶ ዬተዀና ምሽት ትኸርቴ?" ባሮም የኢየሱስ ተሳረዊም።
41012024	ኢየሱስም ዠፐረም ዝካ ባረኖም፤ "አኹ ትትሳሰቶ ያነ ቅዱስ መጣፍ ይብር ቃርም ይእግዘር ደረግም ባንኻሮታኹ አንኸረዌ?
41012025	በሰሜ ያነቦ ይእግዘር መሌካ ኸማ ይኸሮቴ ባንኸሬ የᎀቶ ቲትረሶ ኤያገቦም ኤትጋፓም።
41012026	የᎀቶኽኖ ወተሳ ብትሰሮን እግዘር የሙሴ በቈዛ እሳትደን የዋረንቃ በሙሴ መጣፍ አናረበቡኹዌ? ዝመታ 'እያ የአብርኻም ⷘታ፥ የይሳቅ ⷘታ፥ የያእቆብ ⷘታንዀ' የዋረኑ።
41012027	የኽየኸሬ እግዘር ኤያም የኸሮኽኖ እግዘሩ ባንኸሬ የᎀቶኽኖ ⷘታ አንኸረ፤ አኹ ንቃር ትትሳሰቶ" ባረኖም።
41012028	ተሙሴ ⷅጫ አስተማሪ አተታ ኽኖ ይብሮቃር ይሰማ ባነ፤ ኢየሱስ ወኼ መልስ ያበኖ ኸማ የሙሴ የⷅጫ አስተማ ኻረም፤ የኢየሱሴ ተⷀነበም "ትንም ይርቅ ትዛዝ ኤተታው?" ቲብር የኢየሱስ ተሳረንም።
41012029	ኢየሱስ ዝካ ባረም፤ " 'የእስራኤል ሰቦ ስሞ፤ እግዘር እግዘረንዳ እማት እግዘሩ።
41012030	አኸም እግዘር እግዘራኽ በᎃራ ⷕናኸ፥ በᎃራ ነብሳኽ፥ በᎃራ አሳባኸም በᎃራ ደረጋኸ ንᎀድን' ይብር። ትንም ይርቅ ትዛዝ ዝኸታው።
41012031	ዝመታ ይመስር ዄተነ ትንም ይርቅ ትዛዝ ዝኹ፤ የሰብ እንም የገጋኸኸማ ንመድ ይብርቃሩ፤ ተዝም ተዄተዀና ይርቅ እንጐድ ትዛዝ ኤነ" ባረም።
41012032	የⷅጫ አስተማሪ የኢየሱስ "አስተማሪዮ እግዘር እማቱ፤ እግዘር እማቱ፤ ዀትም ባንኸሬ እንጐድ እግዘር ኤነ ትትብር ⷅጥየ ቃር ባኸም።
41012033	የኽየኸሬ ሰብ በᎃራ ⷕን በᎃራ አሳብ በᎃራ ደረግ ይእግዘር ንመዶት ያትⷈሽ፤ ሰብም እንም የገግ ኸማ ንመዶት ነረወ፤ ይረድድ ኽትምም እንጐድ ኽትም እንም ይእግዘር ታትቀንቦት ይርቅ ዝኽ ዄት ትዛዝ ቀሮት ይርቅ ባረም።"
41012034	ኢየሱስም የⷅጫ አስተማሪዀታ ቤሰረም መልስ ያበ ኸማ ኢየሱስ አሸም "አኸ ተጔታ መንግስት ኧረቌ አንኸርኸ" ቧረንም። ተኽም አንⷀ የኢየሱስ ይትሰኔ የደፈረ ሟኒም ሰብ አነፐረ።
41012035	ኢየሱስ በቤተመቅደስ ቲያትመር ዝካቲብር ተሳረም፤ "የሙሴ ⷅጫ አስተማሪ ክርስቶስ የዳዊት ኧርቹ መምር ይብሮ?
41012036	ዳዊት ገገታ በመንፈስ ቅዱስ ተመራም 'ግዘር የⷘታና ጠላታኸ ተዳነታኸ ቦስጥ ትናሜንኸ ዳር ብያ በከነና ቶራ ቧረንም' ባረም።
41012037	ዳዊት ገገታ 'ⷘታ' ባረም በጠናን ኧጋ ክርስቶስ መምር የዳዊት ኧርች ይኸር?" ባረም። በኽ የረፐሮ ብዘ ሰብ ሳረኖም ኢየሱስ ይብር ቃር ይሰመዊ ባነ።
41012038	ኢየሱስ ቲያትመር ዝካ ባረም፤ "ጌፍ ዀጅር ተኸተሮም በክሮም በረዶት በገብያ በክብር ወጌምት ይውዮዌ ይሽኖ ተሙሴ ⷅጫአስተማሪ ተጤፓ።
41012039	ኽኖ በጠሎት ቤት የክብር መደር በድግስም ቤት የክብር መደር ይውዮዌ ይሽኖ።
41012040	ሰብ ያዥሮዌ ጠሎተዀና ያገርፎም ምስ የᎀተበማ እሽታ ቤት ያዜጎ፤ የኽየኸሬ ኽኖ የባሰ ፍርድ ይትⷀፐሮቴ" ባረም።
41012041	ኢየሱስ መባ ቢትⷀᎌርᎌ ሳጢን ይፍቴ ቾናምታነ ሰብ በሳጢን ዋጋ ቲኸሮ ያዥ ባነ፤ ደንገነ ንቅ ዋጋ በሳጢንዀታ ይኸሮ ባነ።
41012042	ምስ የᎀተባ ዜጋ ቸነችም የረፐረና እማት ሜንዞየⷕታ አበችም።
41012043	ኢየሱስም የተማሪየታ ጠናም "የውረመና ኧብርኹ በሳጢንዀታ ዋጋ ተኸነቦ ሰብ እንም አበንጠችም ያበች ዝኽ ዜጋ ምሽትንያ።
41012044	እንጐደዀና ያቦ ትተርፈዀናው፤ ⷕት ጭን በዜግነተⷕታ የረፐረና እንም ጀፐረችም አበችም" ባረም።
41013001	ኢየሱስ ተቤተመቅደስ ቲወጣ ተተማሪየታ አተታ "አስተማሪዮ ኧዥ፥ ዝኽ እምርም ዝኽ ያረሶዮ ግምብ ቤት መምር ይሽሮ" ቧረንም።
41013002	ኢየሱስም "አኸ ዝኽ ንቅ ንቅ ግምብ ቤት ታዥዌ? ዝኽ እምር እንም ይትደስቴ፤ እምር ብምር ᎈር ኤቾና" ቧረንም።
41013003	ኢየሱስ በቤተመቅደስ ይፍት ይፍት በደብረዘይት ቈቶ ᎈር ቾናም ባነ። ኽም ጋᎀ ጴጥሮስ፥ ያእቆብ፥ ዮኻንስም እንድርያስ ይማተዀና የኢየሱሴ ተⷀነቦም ተሳረዊም።
41013004	"ዝኽ እንም መቸ ይኸርቴ? ዝኽኽ እንም ይኸሬ ቲሰራ መርኸተታ ምቃሩ? እንዴ ኦድንደ" ባረዊም።
41013005	ኢየሱስም ዝካ ባረኖም፤ "ሟኒም ሰብ ኤያትሳስትኹኸማ ተጤፖ።
41013006	ብዘዀና 'እያ ክርስቶስንዀ' ቤተቦ በሽመና ይቸኖቴ፤ የብዘ ሰብም ያትሳስቶቴ።
41013007	ያርብ ቃርም ያርብ ወሬ ትትሰሞ እንጠነቀናኹ፤ ዝኽ እንም ይኸሬ ግርዱ፤ ቢኸርም ቀጥወታ ገናው።
41013008	ሰብም በሰብ ᎈር፥ መንግስት በመንግስት ᎈር ተረሳም ይትዋካቴ፤ በመደር መደር አፈር ይንቅረቅርቴ ጋጀም ይኸርቴ፤ ዝኽ እንም የመጥኸማ ያትጨንቅ መከራው።
41013009	"አኹም ገጋኹ ተጤፓ፤ የፍርድ ዳኔ አወጦም ያⷀፕሮኩቴ፤ አይኹድ ቢደመዶᎌ ቤት ይገርፎኩቴ፤ ብያ የቸነ ምስክር ትኸሮዌ በፍርድ ሸንጐም በንስ ይፍቴ የፍርድ ያቈሞኩቴ።
41013010	ዝኽ እንም ተኽሮተታ ይፍቴ ጭን ቃር ወኼ ወሬ በገን እንም ወስራ ነሮ።
41013011	ሰብኽኖ ጠበጦም የፍርድ ቲያⷀፕሮኩ ምር ኧዝረⷍቴ ይኽርሸ ቤትኹ አትጠነቆ፤ ኽም ጋᎀ መንፈስ ቅዱስ ዩድኹ ቃር ዘንጎ፤ ይዝረⷍም መንፈስ ቅዱሱ ባንኸሬ አኹ አንኸርኹ።
41013012	ጐፔ የጐፔያታ አብ የርቸታ የሞት አወጣም ያⷀፕርቴ። ደንⷛም በአብ ታዶተዀና ይትረሶፖም ይቀጥሮዮቴም።
41013013	ብያ የቸነ ሰብ እንም ይጠሮኩቴ፤ ቢኸርም የቀጥወ ዳር ፈነኸም የቈመ ይተርፍቴ።
41013014	"ንበሮት ቤነወ መደሬ ኤሽር የኤን ይጠግር ዘንጋ ትታዞ ያረብብዀታ ዝኸታ የበስር በኽ ግዝየ በይኹዳ ገነ ያነቦ ቈቶ የጦም የስኾ።
41013015	በቤት ᎈር ያነ ሰብ ቤት ⷝበተ ተቤት አሽቃር ይወስዴ ቲብር ግዝየታ ኤደፐር።
41013016	በቹቻ ያነዀታ ዀጅረታ ይረሴ ያንⷄንየ ኤትዘፐር።
41013017	በኽ ከረ የዄት እርዋ እሽታም ያጠፗትም ግርደኽነማ።
41013018	ዝኽ እንም በዘር ቤኸሬ ይእግዘር ጠሶ።
41013019	በኽም በነ አለም ተትፈጠረ ቈነሽም ኧዃ ዳር አናሰዊ ጭንቅ ይኸርቴ፤ ተኽም አንⷀ ኽኽ የመሰረ ጭንቅ ስርም ኤረብር።
41013020	እግዘር ኽኽ ከረ ታናትየጠረኖ ሟኒም ሰብ ቤተርፍ፤ ቢኸርም እግዘር የሸፐተኖ ሰብ ቲብር ከረኽኖ ያትየጥኖቴ።
41013021	"ኽም ጋᎀ ሟኒም ሰብ 'ኧዞ ክርስቶስ በዝ ነረ' ዌም 'ኧዞ ክርስቶስ በኽ ነረ' ቢብርኹ እናመርኹዊ።
41013022	ክርስቶስ ባንኸሮሜ 'እያ ክርስቶስንዀ' ነቢ ባንኸሮሜ 'እያ ነቢንዀ' ይብሮ ሰብ ይቸኖቴ። ቢኸሎ እግዘር የሸፐተኖ ሰብ ዳር ያሳስቶዌ ንቅ መርኸትም ወግም ያትየሶቴ።
41013023	እንም ቃር በተርዀም ዮድኩ የኸሬ ኼታሽ ተጤፓ።
41013024	"በኽ ግዝየ ተኽ ጭንቅ አንⷀ ጬት ጠነማ ይኸርቴ፤ ጠናቃም ኤያትየ።
41013025	ዀዀብም ተሰሜ ይወጥቆቴ፤ በሰሜ ያነቦ ፍጥረትም ይደሶቴ።
41013026	በኽ ግዝየ የሰብ ኧርች በርቅ ደረግም ክብርም በዳበራ ቲቸን ሰብ ያዞቴ፥
41013027	መሌካመታ ይረኽቴ፤ ኽኖም ታርበት ወኸት ዌተቦ ታፈር ዳር የሰሜ ዳረታ ዳር ያነቦ የዀት የሸᎌችዮኽኖ ባት ይደምዶዮቴ።
41013028	"አኹም ዝኽ ወማካ ተሸብራ ኧጨ ተማሮ፤ አቴበታ ቲያንፍረፍሮ ቅጠረታም ቲትዝራኮ ኽኽ ጋᎀ አባር የቸነ ኸማ ትቤስሮ።
41013029	የኽክም አኹም ዝኽ እንም ቲኸር ትታዞ እያ ኧቸንወ ወክት የሰና ኸማ ቦረጀም የምዀኸማ ኻሮ፤
41013030	የውረመና ኧብርኹ የዝ ዘበር ሰብ ቴሞት ዝኽ እንም ይኸርቴ።
41013031	አፈር ተሰሜ ይጠፎቴ፤ እያ የባዀ ቃር ጭን ስርም ኤጠፋ።
41013032	"ቢኸርም ኽኽ ከረም ኽኽ ወክት አብ እግዘር ባንኸሬ ይⷕር ኤነ፤ የሰሜ መሌካም ኤⷕሮ፤ ኧርችመታ ኤⷕር።
41013033	ግዝየታ መቸ የኸረ ኸማ አትⷕሮ፤ ተጤፖም ቀሮ።
41013034	ዝመታ ቤተታ ቸም ኧረቌ ገነ ያሬ የትረሳ ሰብ ይመስር፤ ቤተታ የቤት ደንⷛታ አደራ ባረም፤ የቤት ደንⷛታ ያታተዀና ሜና ሜናዀና ሻደም አበኖም፤ ቦጤ ኸረም ይቅየ የቤት ቀራተነ 'ተጤፕም ቀየ' ባረም አዘዘንም ወረም።
41013035	አኹም የኽክም ቀሮት ነረብኹ፤ የቤትዀት ⷘታ መቸ ይቸን ኸማ አትⷕሮ፤ ዌም አቱ ገፓት ዌም በግብት ምሳረ ዌም ታራ ቲረ ዌም ሱቢ ቅረረ ይቸንቴ።
41013036	ጠነቃር ቢቸን በትገተርኹዌ እነከበናኹተጤፓ።
41013037	እያ ያኹ ዮድኩኸማ ይንመታ ተጤፖም ቀሮ" ኧብር ባረም።
41014001	የይኹዳ ሰብ የፋሲካም የⷅጣም ባር ከረ ያከውርዬ ዄት ከረ ተነፈም ባነ፤ የⷅስ አለቃም የሙሴ ⷅጫ ይⷕሮ ሰብ የኢየሱስ በተንኰል ጠበጦም ይቀጥረውዬ ብላት ያወጦዌ ይሰቦ ባነ።
41014002	"ቢኸርም ሰብ መራክስ ይርሳሳ በበሮት በባር ከረ ዝኸታ አናሜነ" ባሮም።
41014003	ኢየሱስ በቢታንያ ቀያ፥ የቃላ ባሸ የጠወጠን የስምኦን ቤት ባነ፤ ሸረት ቲበሮም አት ምሽት ንቃር ኑንድ የኸረ የናርዶስ ሽቶ የᎀኔ የአልባስጥሮስ ብርቃጥ ጠበጠችም ቸነችም፤ ብርቃጥምዀታ ከፈተችም ሽቶወታ በኢየሱስ ነር ዀቸንም።
41014004	በኽ ተረፐሮ ሰብ አታተዀና ሰብ በⷕት ማተቦምታነ "ዝኽ ሽቶ ዝካ እክም ይዀዊ የንቃሩ?
41014005	ዝኽሽቶ ተሶስት በቅር ዲናር በᎈር አሰየቶ ዋጋታ የዜጋ ያውዮ ባነ" ተበቤሮም፤ የምሽትምⷕታ ንቃር በማቶት ቀንጦያም።
41014006	ኢየሱስ ጭን ዝካ ባረኖም፤ "ታቦያ የምር ታጨንቆያ? ይያ ወኼ ቃር አመነቸኒም፤
41014007	ዜጋ እንም ጋᎀ ታኹ ጋᎀ የኸሮዌ በሸኹ ወክት ያነናኹ ቃር ቲቦዮዌ ይኸንኹ፤ እያ ጭን እንም ጋᎀ ታኹ በዝ አነብር፤
41014008	ዝኽ ምሽት የኸረራ ቃር እንም አመነችም፤ በሰረና ቴቀው ይፍቴ የሬሳና በተረችም ሽቶ ቀፓቼም፤
41014009	የውረመና ኧብርኹ፤ በአለም እንም ዝክ ወንጌል ቢዩጅᎌ መደር እንም ዝኽ ⷕት ያመነች ቃር ይዝጅም ዮጅናሸ" ባረም።
41014010	በኽ ግዝየ ታስረዄት ተማሪየታ አተታ የአስቆሮቱ ይኹዳ ኢየሱስ አወጣም ይቤ የⷀስ አለቄ ወረም።
41014011	ኽኖም ዝኽ ቢሰሞ ሳረኖም ዋጋ ይበዊዬ ቃር ገፖነም፤ ይኹዳም የኢየሱስ አወጣም ያⷀፕርወ ይትᎀችን ግዝየ ይሸ ባነ።
41014012	የፋሲካ ጤ ቢያርጭᎌ ከረ በⷅጣ ባር ቢፍትወረር ከረ ተማሪየታ የኢየሱሴ ተⷀነቦምታነ "የፋሲካ ኧርባት ይወሬዬ ኤቴ ንወነም ናፍጥኔንከ?" ባሮም ተሳረዊም።
41014013	ዀትም የዄት ተማሪየታ ዝካ ቲብር ናኸኖም፤ "ከተማ ግቦ፤ በኽሜ ቦሸር እኻ የጮረ ምስ ትረኽቦቴ፤ የዀትም ተኸተረዊ።
41014014	ዀትም ይገባወ ቤት ወሮምታነ የቤትዀታ አበቃጥ ዝካ በረዊ፤ አስተማሪ 'ተተማሪየና ጋᎀ የፋሲካ ኧርባት ኧበራወ የባዘራ ቤት ኤቴዉ?' ይብር በረዊ።
41014015	ዀትም በፎቅ ᎈር ሸኰችም እንም ቃር ያነወ በትት ክፍል ያተዥኹሸ፤ በኽሜ የፋሲካ ኧርባት አፍጥሮ" ባረኖም።
41014016	ዄት ተማሪየታ ተዛኼ ተረሶም ከተማ ወሮም፤ ኢየሱስም የባረኖም ኸማ እንም ቃር ነከቦም። የፋሲካ ሸረትም አፈጠሮም።
41014017	ድየም ቲመሽ ኢየሱስ ታስረዄት ተማሪየታ ጋᎀ ቸነም፤
41014018	የሸረቴ ተⷀነቦም ቲበሮ ኢየሱስ "የውረመና ኧብርኹ፤ ኧዃ ትያ ጋᎀ ኧርባት ይበራዀታ ታኹ አተታ አቀፒተ ይቤቴ" ባረም።
41014019	ኽኖም በዝ ዘንጋ አዘኖም "እያ ኧኽርሸዌ?" ቲብሮ ባጋጋ ተሳረዊም።
41014020	ኢየሱስ ዝካ ባረኖም፤ "ታስረዄታኹ አተታው፤ ዀትም ኧዃ ትያ ጋᎀ በሳኺን ወጥ ጬፈም ይበራ።
41014021	የሰብ ኧርችሽ አወተራቸም የጣᎉም ኸማ ይሞትቴ፤ ቢኸርም አወጣም ያⷀᎏን የዛ ምስ ግርደታ። ዛ ምስ ታንጨነዊ ይᎋዘዝን ባነ" ባረም።
41014022	ኽኖም ቲበሮ ታነቦ ኢየሱስ ዳቦ ነሳም ይእግዘር ሽር ባረም፤ ፈነመም የተማሪየታ አበኖም። "የኹ ዝኸታ በሰረናው" ባረኖም።
41014023	ጥዋም ነሳም ይእግዘር ሽር በባረ አንⷀ አበኖም፤ እንመዀና ሰጠቦም።
41014024	"ዝኽ የብዘዀና ይትዀ የርዳ ደመናው።
41014025	የውረመና ኧብርኹ፤ ብእግዘር መንግስት ገደር የወይን ጭንቈ ትንሰጭ ዳር ተዝ ወይን ጭንቈ የዄተነ አንሰጭ" ባረኖም።
41014026	ኽኖም ዝምራ ታዘመሮ አንⷀ ደብረዘይት ቈቶ ወጦም።
41014027	ኢየሱስ የተማሪየታ፥ " 'የዜማንቸዀታ ኧደርንቴ፤ ጤምኽኖ ይትብራጦቴ' ቧርም የጣᎉም ኸማ እንማኹ እያ ቴትኹን ትሰኾቴ።
41014028	ቢኸርም ተሞት በትረሳዀ አንⷀ ብዴትኩ ገሊላ ገነ አርቴ" ባረኖም።
41014029	ጴጥሮስም "እንጐደዀና ቢኸዶከም እያ ስርም አንኸዳኸ" ቧረንም።
41014030	ኢየሱስም "የውረመና ኧብርኸ ኧኳ ምሳረ ታራ ዄት ጋᎀ ቴረ ይፍቴ አኸ ገጋኸ ሶስት ጋᎀ ትኸዴቴ" ቧረንም።
41014031	ጴጥሮስ ጭን "ታኸ ጋᎀ ኧሞትሜ ቢኸር ስርም አንኸዳኸ" ቲብር ተⷓጨም ዝረⷈም፤ ተማሪየታ እንም የኽክም ባሮም።
41014032	በኽ አንⷀ ጌቴሴማኒ ይውሪ መደር ወሮም፤ ኢየሱስ የተማሪየታ "እያ በኽኼ ጠሎት ትናሜ አኹ በዝ ቶሮ" ባረኖም።
41014033	ጴጥሮስም ያእቆብም ዮኻንስም ተዀት ጋᎀ ወሰደኖም፤ ኢየሱስም ወትመጠጥም ወጠነቅም ቀነሰም።
41014034	ነብሰና "በኧርቅ አዘን የሞት ሰናም፤ አኹ በዝም ኧክሶ፤ ተቋመሮም ቀሮ" ባረኖም።
41014035	ዀትም ተኽኖ አዳኽሬ ወረም ባፈር ተደፋምታነ ኽኽ የመከራ ወክት ያፈኳሬ ይእግዘር ጨቈሰም።
41014036	"አባኖ እንም ዘንጋ ይኸንኸ፤ ዝኽ የመከራ ጥዋ ትያ አፍካኒ፤ ቢኸርም ይያ ፍቃድ ኸማ ቴኸር ያኸ ፍቃድ የኽር" ባረም ጠሎት ያሜ ባነ።
41014037	የሶስችም ተማሪየቴ ተዠፐረምታነ በቸነ ግዝየ ቲነቦ አሸኖም፤ የጴጥሮስ "ስምኦን ንየኸምዌ? የቀርየጋ ዳር ወቀየ አንኸረንኸዌ?" ቧረንም።
41014038	"በፈተና ባትገቦዌ ተቋመሮም ይእግዘር ጠሶ፤ መንፈስ የትሽካከተው፤ በሰር ጭን ⷀጨነው" ባረም።
41014039	ዠፐረም ወረም ዛም ቃር በዘንጎት ይእግዘር ጨቈሰም።
41014040	ኧዃም የተማሪየቴ ተዠፐረም ቸነም ቢያዥኖ ኤነዀና ወሬት ናዘኖም በናቦዌ አሸኖም። ኽኖም ይብረዊ ቃር በከሮም።
41014041	የሶስተነ ተዠፐረም ቸነምታነ "ኧዃ ዳር ትነቦዌ? ኧዃ ዳር ታᎈሮዌ? የምበርኹ ወክተታ ሰናም፤ የሰብ ኧርች በባጢረተነ ኧጅ አወጨም ያⷀᎏሪቴ፤
41014042	ተሶ፤ ንወነ፤ አወጣም የጠላት ያⷀፐሬዀታ ዝሙ ተⷀነበም" ባረኖም።
41014043	ኽመጋ ኢየሱስ ዝኽ ቲዝረⷍ ታነ ታስረዄት ተማሪየታ አት የኸረ ይኹዳ ቸነም፤ ተዀትም ጋᎀ ሴፍም ማ የጠበጦ ብዘ ሰብ ባነቦ፤ ኽኖም ተⷀስ አለቃም ተሙሴ ⷅጫ አስተማሪም ተይኹዳ ባሪቅም የራዀዮ ሰብ ባነቦ።
41014044	የኢየሱስ አወጣም ያⷀፕር ይኹዳ "አኹ ወጥብጥ ያነብኹ እያ ኧሰᎃንዀታው፤ ገክሮም ጥብጦም ውስደዊ" ቲብር መርኸት ኦደኖም ባነ።
41014045	ይኹዳ ኽመጋ ቸነም የኢየሱሴ ተⷀነበምታነ "አስተማሪየኖ" ባረም ሳᎀንም።
41014046	የራዀዮ ሰብም የኢየሱስ ጠበጠዊም።
41014047	በኽም ተቈሞ የኢየሱስ ተትⷐተረዊ ሰብ አተታ ሴፈታ አወጣምታነ የⷅስ አለቃ አገልጌ እንዝር ጠነበም አወንደረም።
41014048	ኢየሱስም "ሴፍም ማም ጠበጥኹም የቸነኹ እያ ሸፍታኸማ ትጠብጠኔውዌ?
41014049	እንተመረጋ በቤተመቅደስ ትናትመር አንጠበጥኹን ባነ፤ ቢኸርም ዝኽ የኸረወታ በመጣፍ የትጣፈ ቃር ይኸሬው።"
41014050	በኽ ግዝየ የኢየሱስ ተማሪ ታበዊም ሰከቦም።
41014051	እማት ነጠላ የትኸተረ አት ወደያ ጭን የኢየሱስ ይትⷐተን ባነ፤ የዀትም ቲጠብጠዊ
41014052	ነጠላታ ቃሸም እንጭመታ ኖጠም ፈካም።
41014053	የኢየሱስ ጭን የⷀስ አለቄ ወሰደዊም፤ በኽሜ የⷀስ አለቃ የይኹዳ አስተማሪም የሙሴ ⷅጫ አስተማሪም እንም በኽሜ ተደመዶም ባነ፤
41014054	ጴጥሮስም የⷀስ አለቃ ግፔ ዳር የኢየሱስ ተረቌ ተⷐተረንም ገፓም። በኽሜ ተቀራተነ ቾናም እሳት ይᎀን ባነ።
41014055	የⷀስ አለቃም የጐቸ ሰብ እንም በኢየሱስ ሞት ይትፈንድዌ ያሰራን ምስክር ይሰቦ ባነ፤ ቢኸርም ጭን አነከቦ።
41014056	ብዘመዀና ኤነም ቃር ኦዶᎌም፤ ቢኸርም ዮዶᎌ ሰብ የምስክር ቃረዀና እማት ኤነት አነፐረ።
41014057	አታተዀና ተረሶም ዝካ ቲብሮ ኤነም ቃር ቲዩዶᎌ፤
41014058	"እያ ዝኽ በሰብ ኧጅ የትረሸ ቤተመቅደስ ባሪትዀን በሶስት ከረ እንጐድ በሰብ ኧጅ አንትረሸ ቤት አረሽቴ ቲብር ሰማኔም" ባሮም።
41014059	ኽኖም ዝም ቢዩዶᎌም የምስክር ቃረዀና እማት አነፐረ።
41014060	የⷀስ አለቃም በግብተዀና ተረሳም ቋመምታነ "አት ቃር ዳር አትⷐፕርዌ? ዝኽ ባኸ ዩዶብከ ዘንጋ ምቃሩ?" ቲብር የኢየሱስ ተሳረንም።
41014061	ኢየሱስ ጭን ስ ባረም ባንኸሬ እማትም መልስ አናበ፤ የⷀስ አለቃም "አኸ ንቅ የኸረ እግዘር ኧርች ክርስቶስንኸዌ?" ባረም ዠፐረም ተሳረንም።
41014062	ኢየሱስም "ኦክ እያትንዀ፤ የሰብ ኧርች እንም ቢዀለ እግዘር በከነታ በቾኔ ታዞቴ። በሰሜም ዳበራ ተዠፐረም ቲቸን ታዞቴ" ባረም።
41014063	የⷀስ አለቃም ማቸም የገገታ ዀጅር ትረተረምታነ "እንጐድ ምስክር ምር ያትⷈሽንደ?
41014064	ዝኽ ወበረታ ይእግዘር ቅርሞተታው፤ አኹም ሰማኹም፤ ኧጋ ምር ይመስርኹ?" ባረም። እንመዀና "የᎃት" ባሮም ፈንዶᎌም።
41014065	አታተዀና በኢየሱስ እምባⷀዀና ተፎᎌም፤ ኤነታም በጨርቅ ሸፈሮም "አኸ ነቢ በኸርኸ ሟን የደነገናኸ ኸማ ኻር" ባሮም ይጆሰዊ ባነ፤ ቀራተነም ቲተፎ ወሰደዊም።
41014066	ጴጥሮስ ተቤት ውጤ ተጭር ግፔ ታነ የⷀስ አለቃ የቤት ግሬድ አተⷕታ ቸነችም፤
41014067	ⷕትም ጴጥሮስ እሳት ቲᎀን አሸችም መርኬ ቧረቸንምታነ "አኸም ተናዝሬት ምስ ኢየሱስ ጋᎀ ባነኸ" ቧረቸንም።
41014068	ዀት ጭን "እያዀት አንⷐን፤ ትቢይ ቃር አቸም ኤገቤ" ቲብር ዀዳንም፤ ዝመታ ባረም ወረጀ ቶጣምኸማ ታራ ነቈም።
41014069	ⷕትም የጴጥሮስ ትታዥን በኽ የቈሞ ሰብ "ዝኽ ምስም ተኢየሱስ ተማሪ አተታው" ባረችም የዄተነ ኦደቸወም።
41014070	ጴጥሮስ ዠፐረም ዀዳንም። ቀሪ ኧኰሽም በኽ የቈሞ ሰብ "አኸ የገሊላ ሰብ የኸርኼ ጪግም ተተማሪየታ አተታንኸ" ባረዊም።
41014071	ዀት ጭን "ዝኽ ትብረዊ ምስ አንⷕን" ባረም ወቲም ገገታ ወትሰደብ ቀነሰም።
41014072	ኽመጋ የምሳረ ታራ የዄተነ ነቈም። ጴጥሮስም "ታራ ዄት ጋᎀ ቴረ አኸ ሶስት ጋᎀ ትኸዴቴ" ቲብር ኢየሱስ የዝረⷈን ቃር ተዘጐደንምታነ ተደንመታም በⷈም።
41015001	ሱቢ ቅረረ የⷀስ አለቃ የይኹዳ ባሪቅም የሙሴ ⷅጫ አስተማሪም ተᎃራ የጐቸ ሰብ ጋᎀ ተራከቦምታ ተማከሮምታነ ባት ተስማሞም የኢየሱስ አገዶም የጲላጦሴ ወሰዶም አⷅፐረዊም።
41015002	ጲላጦስም "አኸ የይኹዳ ገነ ንስንኸዌ?" ባረም ተሳረንም። ኢየሱስም "አኸ የባኸ ኸማው" ቧረንም።
41015003	የⷀስ አለቃ ጭን የኢየሱስ በብዘ ቃር ይⷈስሰዊ ባነ።
41015004	በኽ የቸነ ጲላጦስ "ዝኽ ሰብ በምራኽር ዘንጋ ይⷈስሶከ ኸማ ኧዥ፤ አትም መልስ አትዠፕሮዌ?" ቲብር ዠፐረም ተሳረንም።
41015005	ጲላጦስ ወግ ቲኸርወ ዳር ኧዃም ኢየሱስ አትም መልስ አናወን።
41015006	ጲላጦስ የኽርም ኽርም በይኹዳ የፋሲካ ባር ከረ የገን ሰብ ᎋቼ የባሮ አት ሰብ ቶኽኔ ይገፍሎ ባነ።
41015007	በኽ ግዝየ በመንግስት ᎈር ተርሳሶም ሰብ የቀጠሮዌ ቦኽኔ የታገዶ ሰብ ባነቦ፤ ተኽኖም አተታ በርባን ይውሪ ምስ ባነ።
41015008	ሰብም የጲላጦሴ ተⷀነቦም ያርወሸኖም ኸማ አት ሰብ ይገፍሎዌ ተሳረዊም።
41015009	ዀትም "የይኹዳ ሰብ ንስ ንግፍንኹዌ?" ባረም ተሳረኖም።
41015010	ዝም የባረኖ የⷀስ አለቃ የኢየሱስ አወጦም ያⷀፐረዊ በዀት ሟነቦምታነ የጠነዊ የኸረ ኸማ ጲላጦስ ይⷕር ባነ።
41015011	የⷀስ አለቃ ጭን "በርባን የᎋቼ ባንኸሬ ኢየሱስ ኤትፈታ" ባሮምታነ የጲላጦስ ይትሰረዊኸማ የሰብ አትርሳሶም።
41015012	ጲላጦስም "ኧጋ ዝኽ የይኹዳ ሰብ ንስ ትብረዊዀታ ምር ናᎁን?" ቲብር ዠፐረም የሰብ ተሳረኖም።
41015013	ኽኖም "ስን" ባሮም አትኻኖም።
41015014	ጲላጦስም "የምር? የቾተን ጥፋት ምቃሩ?" ባረም ተሳረኖም። ኽኖ ጭን "ስን" ቲብሮ ንቃር አትኻኖም።
41015015	ጲላጦስ የሰብ ይሽኖዌ ቲብር በርባን ገፈረሮም፤ የኢየሱስ ጭን አትገረᎈንምታነ ይትሰቀርኸማ አወጣም አⷀፐረንም።
41015016	ወታደርኽኖም የኢየሱስ ወሰዶም የዳነ ግፔ አገፐዊም፤ እንጐድም ወታደር እንም ጠኖም፤
41015017	ብሻ ዀጅር አኸተረዊም፤ የሶኽ አክሊል በነረታ ደፎᎌምታነ፥
41015018	"የይኹዳ ንሶ ወገሬታኸ" ቲብሮ አⷈሶት ቀነሶም።
41015019	በመቃ ነር ነረታ ይደርገዊ ባነ፤ እምባⷅዀናም ይተፎᎌ ባነ፤ ባⷈሶትም ስጁት ወኮም ይሰግዶነ ባነ።
41015020	ታⷈሶᎌ አንⷀ ብሻ ዀጅረታ መንጦም የገገታ ዀጅር አኸተረዊም፤ ይሰቅረውዬም ወሰደዊም።
41015021	ቤማ ቲያሮም አት የቀሬና ገነ የኸረ የእስክንድርም የሩፎሰን አባ ስምኦን፥ ተገነ ከተማ ቲገባ አሰበዊም። የዀትም ኢየሱስ ይትሰቀርወ መስቀር የግርድ አጮረዊም።
41015022	ኢየሱስም ጎልጎታ ይውሪ መደር ወሰደዊም። ጎልጎታ ወበር የነር አጥም ወበሩ።
41015023	ኽሜ ቲሰሮ ከርቤ ቲውሪ ኧጨ ውዘ የራቈሪ የወይን ጠጅ ይሰጬ አበዊም፤ ዀት ጭን አንሰጨ።
41015024	ተኽም አንⷀ የኢየሱስ ሰቀረዊም፤ በዀጅረታም ኧጥ አደጎም ተሻደዊም።
41015025	የኢየሱስ ቲሰቅረዊ ወክተታ ቅረረ ሶስት ሳት ባነ።
41015026	የኢየሱስ ወንጀለኛ ይብረውዬ "የአይኹድ ንስ" ይብር ጥፈት ጣᎋᎌም ባነ።
41015027	ተኢየሱስ ጋᎀ ዄት ሽፍጣ አተታ በከነታ አተታ በራታ ሰቀሮዮም ባነ። [
41015028	በዝኽ ኤነት "ተባጢረተነ ጋᎀ ተሜዘረም" ይብር የትንቢት ቃር ኸረም። ]
41015029	በኽ ቤማ ያሮ የረፐሮ ሰብ የኢየሱስ ቀንጦም አንገት ቲያንቅረቅሮ ይቀርመዊ ባነ። "አኸ ቤተመቅደስ ባሪትኸ በሶስት ከረ ታረሽ፥
41015030	እንዴ ኧዃ ተዝ ተትሰቀርኸወ ውረድም ገጋኸ አትርፍ" ባሮም።
41015031	በዝኽ ኤነት የⷅስ አለቃም የሙሴ ⷅጫ አስተማሪም ዝካ ቲብሮ ያⷈሶᎌ ባነ፤ "እንጐደዀና አተነፈም፤ የገገታ ያተርፌ ኤዀለ።
41015032	ዝኽ ክርስቶስ የእስራኤል ንስ በኸረ ኧዃ ተትሰቀረወ የረድ፤ ይናም ንዥነም ንመኔ" ባሮም። የኽክም ተዀትም ጋᎀ የትሰቀሮ ሽፍጣም የኢየሱስ ይቀርመዊ ባነ።
41015033	ተግብት ዋና ቀነሰም ዠጠ ሳት ስን ባፈር እንም ጠነማ ወንደም።
41015034	ዠጠ ሳት ቲኸር ኢየሱስ "ኤሎኼ ኤሎኼ ላማ ሰበቅታኒ" ባረም በርቅ ቃረታ ኦነም፤ ዝም ወበር "እግዘረኖ እግዘረኖ የምር ቸኼም?" ወበሩ።
41015035	በኽ ተቈሞ ሰብ አታተዀና ሰሞም ታነ፥ "ስሞ የኤልያስ ይጠራ" ባሮም።
41015036	ተኽኖም አተታ አንቌ የባረ ጠጅ በስፖንጅ ሜናምታነ በመቃ ነሳም የኢየሱስ ይሰጬ አትⷀነወለምታነ "ኧክሶ ኤልያስ ቸነም ያወርድን ኸማ ንዥነ" ባረም።
41015037	በኽ አንⷀ ኢየሱስ በርቅ ቃረታ ኦነምታነ ᎀተም።
41015038	የቤተመቅደስ መዜነት ተᎈር ወስጥ ዳር ተሸጠረም ዄቴ ተሻደም።
41015039	ኢየሱስ ተትሰቀረወ ይፍት ይፍት የቈመ የመቶ አለቃ ኢየሱስ መምር ኦነም የᎀተኸማ ባሸ ግዝየ "ዝኽ ምስ ውረም ይእግዘር ኧርች ባነ" ባረም።
41015040	በረቌ ኸረማም ያዘማ አታት እሽታ በዛኼ ባነማ፤ ተኸነማም ግብት የመግደላ ማርያም፥ ይርስ ያእቆብም የዮሳ አዶት ማርያም፥ ሰሎሜም ባነማ።
41015041	ኢየሱስ በገሊላ ገነ ታነ ኽነማ ይትⷐተረሜም ያⷘⷍረሜ ባነ። የኽክም ተዀት ጋᎀ ኢየሩሳሌም ከተማ የቸነማ እንጐድም ብዘ እሽታ ባነማ።
41015042	ኽ ከረም ሰንበት ይገባውም የሰንበት ይኸር ቃር ይቾችᎌ ከረ ባነ፤ ድየመታ መሸም ባነ።
41015043	በኽ ግዝየ የይኹዳ ሰብ የደቦ ባሪቅ አተታ የኸረ ዮሴፍ ይውሪ የአርማትያስ ገነ ሰብ ቸነም፤ ዀትም ይእግዘር መንግስት ይቸንወ ወክት በተስፋ ይቅየ ባነ። በድፍረት የጲላጦሴ ተⷀነበምታነ የኢየሱስ ኔሳ ይውኔ ጨቈሰንም።
41015044	ጲላጦስም "መምር ዝካ አፈጠረም ᎀተም?" ባረም ወግ ኸረወም፤ የመቶ አለቃምዀታ ጠናም "ጪግም የኢየሱስ ኧዃ ᎀተምዌ?" ባረም ተሳረንም።
41015045	ጲላጦስም የኢየሱስ ሞት ተመቶ አለቃ አጬገም ሰማም። የኢየሱስ ኔሳ ይወስዴ የዮሴፍ ፍቃድ አወንም።
41015046	ዮሴፍ ገደር ተተልባ ኧግር ያረሰዊ የከፈና ዀጅር ስየምታነ የኢየሱስ ኔሳ ተትሰቀረወ መስቀር አወንደም ከᎈነንም፤ ብምር በᎋረᎈሪ ብእምር ᎀገማ ᎀⷈንም፤ ንቅ እምር አክበነረም የᎀገማ አንᎈታ ኤᎈንም።
41015047	የመግደላ ገነ ማርያምም የዮሳ አዶት ማርያም ኢየሱስ ኤቴ የቀᎌሪኸማ ያዘማ ባነ።
41016001	ሰንበት በዋረ አንⷀ የመግደላ ማርያም የያእቆብ አዶት ማርያምም ሰሎሜ ወረማም የኢየሱስ ኔሳ ይቀበሜ ሽቶ ስራበማም።
41016002	ውርሰንበት ቅረረ ጬት ቶጣም ኸማ የᎀገሜ ወረማም።
41016003	ቲያረማም "ᎀገማ ዬፈዊ እምር ሟን አንክበነረም ይከፍትንደቴ?" ባረማም ቲዝረከማ ያረማ ባነ።
41016004	ዝመታ የባረማ ᎀገማ ዬፎᎌ እምር ንቅየ የረፐሬው፤ ኽነማም ተⷘⷈረማም ቢያዘማ የᎀገማዀታ እምር እክበነረም አሰማም።
41016005	የᎀገማ ደኔ ቲገበማ ነጨ ዀጅር የትኸተረ ወደያ በከነ ወኸት ቾናም አሰማም ጠነቀነማም።
41016006	ዀት ጭን "እንጠነቀናኽማ፤ ተሰቀረም የᎀተ የናዝሬት ኢየሱስ ትሰበማ ኸማ ኻርዀም፤ ዀት ተሞት ተረሳም፤ በዝ ኤነ፤ ኔሳታ የጐተርᎌም መደር ኧዘማ።
41016007	ወረማም የተማሪየታም የጴጥሮስም 'ኢየሱስ ዮደናኹም ኸማ ገሊላ ገነ በተረናኹም ያርቴ፤ በኽሜ ታዘዊቴ' በረማም ኦደማዮ" ባረነማም።
41016008	እሽታምኽነማ ጠነቀነማም ቲያረድነማ ተᎀገማ ወጠማም ሰከማም። ንቃር የሰነፈሜ አት ዘንጋ ያት ሰብ ዳር አኖደማ። [
41016009	ኢየሱስ ውርሰንበት ሱቢ ቅረረ ተሞት በትረሳ አንⷀ በተረም የመግደላ ማርያም ትየናም፤ የዝ ይፍቴ የⷕት ሰባት ሲጣር አወጣራም ባነ።
41016010	ⷕትም ይፍቴ ተዀት ጋᎀ የረፐሮ ሰቤ ወረችም፤ ኽኖም ባዘንም በብⷐ ባነቦ፤ የኽኖም ኦደቸኖም።
41016011	"ኢየሱስ ኧያም ኸረም ተሞት ተረሳም። እያም ቤነና አሸዀንም" ባረችም ትቱድኖም አናመሮያ።
41016012	ተኽም አንⷀ ተከተማ ውጤ ያሮ የረፐሮ የዄት ተማሪየታ ብንጐድ መርክ ትየኖም።
41016013	ኽኖም ተዠፐሮም ይንጐድ ተማሪየታ ኦዶዮም። የኽኖም አናመሮዮ።
41016014	ተኽም አንⷀ ኢየሱስ አስረምአት ተማሪየታ እማቴ ሸረት ቲበሮ የኽኖም ትየኖም፤ ባንመሮተዀናም "ኢየሱስ ተሞት ተትረሳም በኧያም ነረ፤ ቤንመንዳ አሸኔም" ባሮም ዮደቦዮ ሰብ ባንመሮተዀናም ⷕንመዀና ባትቦተዀና ኢየሱስ ማቸቦም።
41016015	ዝክም ባረኖም፤ "አኹ በአለም እንም ዞሮ፤ የሰብ እንም ወንጌል አትመሮ።
41016016	ብያ አመረም ይትጠመቅ እንም ይተርፍ፤ ኤያምርዀታ ጭን ይትፈንድወቴ።
41016017	ብያ ያምሮ እንም ዝኽ ወግ የኸሮ ቃር ያመሮዊ ደረግ ይረብኖቴ፤ በሽመና ሲጣር ያወጦቴ፥ ገደር ቃር ይዝረኮቴ፥
41016018	የሰር ችረ በጀዀና ይጠብጦ፥ ይቀጥር መርዝ ቢሰጦ ኤጐዳኖ፥ ኧጀዀና በባሸነ ᎈር ቲያወሮ ባሸነም ይተርፎቴ" ባረም።
41016019	ⷘታ ኢየሱስ ተኽኖ ጋᎀ በትጮደ አንⷀ ሰሜንየ ወጣም ብእግዘር ከነ ቾናም።
41016020	ተማሪየታም እንም መደር በወሮት አትመሮም፤ እግዘርም ተኽኖ ጋᎀ ይቾት ባነ፤ ወግ ቃርም ያምሮት ደረግ ባቦት ቃረታ ውረም የኸረኸማ ያጬግ ባነ።]
42001001	የትከበርኸ ቴዎፍሎስ፥ ቢና ግብት የትቾቶ ዘንጋ ዩድ ታሪክ ተዝ ይፍቴ ብዘዀና ጣፎም።
42001002	ዝኽ ናዀቸር ይና ያሰኖንደ ቲፍት ወረር ቀነሰም ቤነዀና ያሰበዊም የዀትም ቃረታ ዩዶኽኖሎ።
42001003	የኽክም እያም ቲፍትወረር ቀነስዀም እንም ተጬፐዀም በኻርዀ አንⷀ ታሪከታ ባጋጋ እንም ኧጠፍንኼ ወኼ ቃር መሰረም ትዬም።
42001004	ዝመታ አምሮተና የትማርዀን ትምርት ውረም የኸረኸማ አጬግኸም ትⷕሬ ትምብሩ።
42001005	በይኹዳ ገነ በንስ ኼሮድስ ዘበር፥ ተአብያ ጋᎀ ቲያⷘⷍሮ ⷀስ አተታ የረፐረ ዘካርያስ ይውሪ ምስ ባነ። ምሽተታም የአሮን ጥብ ባነች፤ ሽመⷕታም ኤልሳቤጥ ይውርያ ባነ።
42001006	ዄችመዀና ብእግዘር ይፍቴ ፃዲቅ ሰብ ባነቦ፤ አት ጥፋት ኤባር ይእግዘር ትዛዝመታ ⷅጫመታ እንም ይቅረቦ ባነ።
42001007	ኤልሳቤጥም ዠገባ የረፐሬቼ፥ ዄችመዀና ደንⷛ ቴጨኖ ንቃር ገነዞም ባነ።
42001008	በኽ ግዝየ፥ ዘካርያስም በⷀስነት ያⷘⷍሮ ቤሻታም፥ የቤተመቅደስ ሜና አጋዀና ባነ፤ በኽም የቸነ ዀት ብእግዘር ይፍቴ፥ የⷀስነት ሜናታ ይቾት ባነ።
42001009	ⷀስ ይቾቶም ኸማ እጣን ይተክሴ ኧጥ ሰናወም ይእግዘር ቤተመቅደስ ገፓም።
42001010	በቤተመቅደስም ደን እጣን ቲተሺ ሰብ እንም ቦረጀ ቈሞም፥ ይእግዘር ይጨሶ ባነ።
42001011	ይእግዘርም መሌክ ቢረድድ እጣን በከነ ወኸት ቈመም የዘካርያስ ትየንም።
42001012	ዘካርያስም የመሌክ ቢያዥን፥ ጥንⷅት ጠወጠንም ሰነፈም።
42001013	መሌክምዀታ፥ "ዘካርያስ እንሰነፍኸ፤ ጭቋሻኸ ተሰማንኸም፤ ምሽታኸም ኤልሳቤጥ ኧርች ትጨንንኸቴ፤ ሽመታም ዮኻንስ ትውንቴ።
42001014	ዝም ኧርች በትጠኖተታ አኸም ይሽርኸም ትትብራነቅቴ፤ ብዘም ሰብ በዀት ተጠኖት ይሽኖቴ።
42001015	ዀትም ብእግዘር ይፍቴ ንቅ ሰብ ይኸርቴ፤ የወይን ጠጅም እንጐድ ያሰኽርም ቃር ኤሰጭ፤ ባዶተታ ደን ታነ ቀነሰም፥ በዀት መንፈስ ቅዱስ ይሜናወቴ።
42001016	ዀት ተእስራኤል ሰብ ብዘመዀና የⷘታ ይእግዘረዀኔ ይዠፕኖቴ፤
42001017	በመንፈስም በደረግም የነቢ ኤልያስ ኸማ ኺተ፥ ዀት የአብ ⷕን የደንⷛዀኔ፥ ኤታዘዞም ሰብ ⷕን የፃድቃን ኻሪነቴ ይዠፕርቴ፤ ሰብም ይእግዘር ይትሽካከቶኸማ ያሜቴ" ቧረንም።
42001018	ዘካርያስም የመሌክዀታ "ዝኽ ዘንጋ ውረም የኸረ ኸማ መምር ኧኻርሸ? እያ ባሪቅንዀ፤ ምሽትመና ገነዘችም" ቧረንም።
42001019	መሌክምዀታ ዠፐረም "እያ ብእግዘር ይፍቴ ኧቈም ገብርኤልንዀ፤ ዝኽ ወኼ ወሬም ኡድኼ፥ ተጔቴ ናዀንም ቸነዀም።
42001020	አኸ ጭን ግዝየታ ቲሰራ ይኸር ቃር ብኑድኸ አናመርኼ፤ በዝም የቸነ ዝኽ ዮድከ ዘንጋ በግዝየታ ቲኸር ዳር፥ አኸ ዲዳ ትኸርቴ፤ ዘንጎትም ኤኸንኸ" ቧረንም።
42001021	በኽ ግዝየ ሰብ እንም ዘካርያስ ትእግዘር ቤተመቅደስ ቲወጣ ዳር ይቅረበዊ ባነ፤ ዀትም ተምር አቴረም ባሮም ወግ ኸረቦም።
42001022	ዘካርያስም ተቤተመቅደስ ቲወጣ ተሰብኽኖ ዘንጎት አንዀረረ፤ ኻጋᎀ ዀት ብእግዘር ቤተመቅደስ ደን አት ዘንጋ የትየን ኸማ ኻሮም፤ ዀትም በጀታ ያትየሽኖ ባነ፤ በዝም ኤነት ዀት ዲዳ ኸረም ነፐረም።
42001023	ዘካርያስም ብእግዘር ቤተመቅደስ አⷘⷈረም በጀፐረ አንⷀ ቤተታ ወረም።
42001024	ተቀሪ ከረም አንⷀ ምሽተታ ኤልሳቤጥ ዄት አርዋ ኸረችም፤ አምስት በነ ስን ተቤተⷕታ አወጣች፤ ⷕትም፥
42001025	"እግዘር ቦኼነተታ አሸም ዝኽ ወኼ ዘንጋ ቾተኒም፤ ቅነጨናም ተሰብ ግብት አፈካኒም" ባረችም።
42001026	ኤልሳቤጥ በደን ትከ በቾናባ በስድስት በነⷕታ መሌክ ገብርኤል ናዝሬት ይውሪ የገሊላ ከተማ ያሬ እግዘር ናዀንም።
42001027	እግዘርም ማርያም ይውርያ የዘየ ገረዴ ናዀንም፤ ⷕትም የዳዊት ዘር የኸረ ዮሴፍ ይውሪ ምስ ፈቶያም ባነ።
42001028	መሌክም ገብርኤል የማርያሜ ቸነምታነ "አⷕ እግዘር የዳረናⷕ፥ ሽናት ያⷕ የኽር፤ እግዘር ታⷕ ጋᎀው፤ [አⷕ ትሽታ ግብት የትዳርⷕንⷕ" ባረናም።]
42001029	ⷕትም ቦደና ቃር ንቃር ጠነቀናምታነ "ዝኽ ምር ኤነት ወጌምት ይኽርሸ?" ባረችም አሰበችም።
42001030	ገብርኤልም፥ "ማርያም ብእግዘር ይፍቴ የትረመድⷔ እንሰነፍⷕ።
42001031	አⷕም በደናⷕ ትከ ይቾናቴ፤ ኧርችም ትጨንቴ፤ ሽመታ ኢየሱስ ትብዪቴ።
42001032	ዀትም ንቅ ይኸርቴ፤ የርቀኸረ እግዘር ኧርች ይውሪቴ፤ እግዘርም ያባታ የዳዊት ዙፋን የዀት ይውንቴ።
42001033	በእስራኤል ሰብ የዘላለም ይረግስቴ፤ መንግስተታም ኤያርቅ፥ የዘላለሙ" ባረናም።
42001034	ማርያምም የገብርኤል "ምስ አናገፓዀ ገረድንዀ፤ መምር ኧጨንቴ?" ቧረቸንም።
42001035	ገብርኤልም ዠፐረም "መንፈስ ቅዱስ ያⷔ ይቸንቴ፤ የርቀኸረ እግዘር ደረግ ባⷕ ይኸርቴ፤ በኽ የቸነ ታⷕ ይትጨን ትከ ቅዱስ፤ ይእግዘርም ኧርች ይውሪቴ።
42001036	ደቦዋⷕ ኤልሳቤጥም በግርዝና ኧርች ትጨንቴ፤ ⷕትም ዠገባ ይውርያ ባነ፤ ኧዃ ትከ ተቾናባ ስድስት በነⷕታው።
42001037	ይእግዘር ይⷀᎃን ቃር ኤነ" ባረናም።
42001038	ማርያምም "እያ ይእግዘር ባርያንዀ፤ አኸ የባኸ ኸማ የኽኒ" ቧረቸንም። መሌክ ገብርኤልም ተረሳም ወረም።
42001039	በኽም ግዝየ ማርያም የኤልሳቤጥ ታዤ ተረሳችም ተይኹዳ ገነ ቈቶ ያነወ ከተማ አፈጠረችም ወረችም።
42001040	የዘካርያስ ቤት ገፓችም የኤልሳቤጥ አዝራⷈቸናም።
42001041	ኤልሳቤጥም የማርያም ቃር ብትሰማ በደነⷐታ የረፐረ ትከ ዘከረም፤ በኤልሳቤጥም መንፈስ ቅዱስ ሜናባም።
42001042	ኤልሳቤጥም ቃረⷕታ ከፍ ኤፐችም የማርያም "አⷕ ትሽታ ግብት ትንም ይርቅ እግዘር ዳረናⷕም፤ የደናⷕ ትከም እግዘር ዳረንም።
42001043	አⷕ የⷘታና አዶት ይያኼ የቸነⷔ ይያ ንቅ ክብሩ!
42001044	ዮጌምት ቃራⷕ ብንዝረና ተሰማዀምኸማ፥ የደነናም ትከ በደነና ሳረንም ዘከረም።
42001045	እግዘር ዮደናⷕ ቃር ያᎂን ኸማ ያመርⷔ የትዳርⷕንⷕ" ባረቸናም።
42001046	ማርያምም፥ "በᎃራ ⷕነና ይእግዘር አኸውድን፤
42001047	እያም ብእግዘር በጭዛና ይሽሬ።
42001048	እግዘር ይያ የባርያታ ብርስነተናም አሼም፤ ተዝ አንⷀ የሰብ ዘር እንም ⷕት እግዘር ዳረናም ይብሬቴ።
42001049	ንቅ ደረግ ያነን እግዘር ብያ ንቅ ዘንጋ ቾተም። ሽመታም ተሽም በᎈሩ።
42001050	እንም ጋᎀ ይእግዘር ይሰርፎ ሰብ እግዘር ይመኖ።
42001051	እግዘርም በገገታ ደረግ ንቅ ዘንጋ ቾተም፤ ትቢተነምኽኖ ተⷕነዀና አሳብ ጋᎀ እግዘር ብራጨኖም።
42001052	ይገዞምኽኖ ተዙፋነዀና አወንደኖም፤ እርስሎ የዋርዮኽኖ እግዘር ነሳኖም።
42001053	የጋደኖምኽኖ ወኼ ሸረት አጠᎈኖም፤ ደንገነምኽኖ እንጭም ኧጀዀና ወሮ ባረኖም።
42001054	-
42001055	እግዘር ያባንዳ የአብርኻምም የዘርመታ የዝረⷈምኸማ የዘላለም ፈነኸም አገልጌየታ የእስራኤል ነዳም" ባረችም።
42001056	ማርያም ሶስት በነ ዳር ተኤልሳቤጥ በቾናች አንⷀ፥ ቤተⷕታ ወረችም።
42001057	ኤልሳቤጥም ትጨንወ ግዝየ ሰናምታነ ኧርች ጨነችም።
42001058	ወነዀⷕታም ደወⷕታም እግዘር በማሮተታ የቾተሎ ቃር ሰሞምታነ ተⷕትም ጋᎀ ሳረኖም።
42001059	ትከምዀት በጨነዊ በስᎃት ከረ ጤበር ያወሬዬ ተደመዶም፤ ባባታ ሽም ዘካርያስ ይብረውዬ ሳቦም ባነ።
42001060	አዶተታ ጭን "ኤኸር፥ ዮኻንስ ᎄሪ" ባረችም።
42001061	ኽኖም "ተደቦዋⷕ በዝ ሽም የጠኔ እማት ሰብ ኤነ" ባሮያም።
42001062	አባመታ ዲዳ የኸሬ ሟን ይውርዬ ይሽን ኸማ በጀዀና ጠቀሶም ተሳረዊም።
42001063	ወረቀት ጨቈሰም፥ "ሽመታ ዮኻንሱ" ባረም ጣፈም፤ እንመዀና ወግ ኸረቦም።
42001064	ኽም ጋᎀ ዲዳ የረፐረ አባታ ዘካርያስ አምᎈታ ተከፈተም አነመተታ ተፈታም ይእግዘር ሽር ቲብር ዝረⷈም።
42001065	የቀያ ሰብ እንም ተብራገገም ወግ ኸረወም፤ ዝኽ ዘንጋ በይኹዳ በቈቶ ገነ እንም ቶደም።
42001066	የሰሞም ሰብ እንም "ኧጋ ዝኽ ትከ ምር ይኽርሸ?" ባሮም በⷕነዀናም ያትያኖ ባነ፤ ይእግዘርም ደረግ ተትከዀታ ጋᎀ ባነ።
42001067	የዮኻንስ አባታ ዘካርያስ በመንፈስ ቅዱስ ደረግ ኸረምታነ ዝካ ባረም ትንቢት ዝረⷈም፤
42001068	"የእስራኤል ⷘታ እግዘር ሽር የስራን፤ ሰበታ አሸም ተዌጣኖም።
42001069	-
42001070	ተድረ ቀነሰም የረፐሮ እግዘር ቃረታ ዩዶዌ በሸፐተኖ ነቢ ዮደምኸማ እግዘር ባገልጌየታ በዳዊት ጥብ ያተርፌ ደረግ ያነንዀታ ነሳም አቈመም።
42001071	ዀትም ተጠላተንዳ ቴረምዶንደኽኖ ኧጅ አተነፈንደም።
42001072	-
42001073	ዝክም ያመነ የአባንዳ ምኽረት አሜቴ ባረም የዝረⷈንም የአባመንዳ የአብርኻም በቴየ የገፗለ ርዳ በዝግዶቱ።
42001074	-
42001075	ዝም ርዳ የገፓንደ ይና ተጠላት ኧጅ ነፃ ወጣነም ታንሰርፍነም የዀት ናⷘⷍኔው። የኽክም ብነብኔᎌ ዘበር እንም ብእግዘር ይፍቴ በቅድስናም በፅድቅም ንረብኔው።
42001076	አኸም ትኮ የርቀኸረ እግዘር ነቢ ይውርከቴ፤ ኤማመታ ትሸክቴ ብዴትኸ ተⷘታ ይፍቴ ታርቴ።
42001077	ዝም ወበር እግዘር ሰበታ ባጢረዀና አፍ ባረም ያተርፍኖዌ ቱድኖቴ።
42001078	ዝም ⷘታንዳ ይመር ሜራም የኸሬ ይተርᎋᎌ ጬት ተሰሜ ይትየንደኸማ ያሜቴ።
42001079	ጬትዀታም በጠነማም በሞት ጥራር የቾኖኽኖ ያትየኖቴ። ይናም በሽናት ኤማ ናኔ ያትየሽንደቴ" ባረም።
42001080	ትከምዀታ ተራቀም፤ ብእግዘርም መንፈስ ተቋመረም፤ ሜናታ የእስራኤል ሰብ ቲያትⷐር ከረ ዳር በበረኻ ነፐረም።
42002001	በኽም ግብት ሰብ እንም ባት ይትጠፌ ንቅ የኸረ የሮማ ንስ አጉስጦስ ቄሳር አዘዘም።
42002002	ዝም ይፍትወረር ጥፈት የትጣፈ ቄሬኔዎስ የሶርያ ገነ ዳነ ታነው።
42002003	እንም ሰብ ያርዋርዋታ ይትጠፌ የትጨነወ ገነ ያር ባነ።
42002004	ዮሴፍም የዳዊት ዘር ባነ፤ ዀትም ተገሊላ አውራጃ ተናዝሬት ከተማ ተረሳም ይኹዳ ገነ ዳዊት የትጨነወ ቤተልኼም ቀያ ወረም።
42002005	ይትጠፍሜ ተፈቸና ተማርያም ጋᎀ ወረም፤ ⷕትም ዄት አርዋ ባነች።
42002006	በቤተልኼም ታነቦ ማርያም ትጨንወ ከረ ሰናም።
42002007	በኽሜ የበኽር ኧርቸⷕታ ጨነችም፤ በጨርቅ እንⷀᎈቸንም፤ በባዘራ ቤትም የግድየ መደር የበከሮዌ ባንገዶ ኧሬ ቢበሮᎌ መደር ጐተረቸንም።
42002008	በኽም ገነ ዋጋዀና በምሳረ ቲቅረቦ ተከተማ ውጤ ያተሮ ዜማንቸ ባነቦ።
42002009	ይእግዘርም መሌክ የኽኖኼ ቸነም፤ ኽም ጋᎀ በኽም ምሳረ ይእግዘር ክብረታ በዙርያዀና ጬት ኸረም ትየም፤ ኽኖም ንቃር ሰነፎም።
42002010	መሌክም፥ "እንሰነፍኹ፥ የሰብ እንም ይኸር ቃር ንቅ ይሽር ወኼ ወሬ ኡድኹዌ ቸነዀም።
42002011	ኧኳ በዳዊት ከተማ በቤተልኼም ያተርፍ ዀትም ⷘታ የኸረ ክርስቶስ ተጨነንኹም።
42002012	የዝም መርኸት ይኸርኹዌ ትከ ጨርቅ አዀተርም ባንገዶ ኧሬ ቢበሮᎌ መደር በጐተርዬ ትንኸቦሸ" ባረኖም።
42002013	-
42002014	"ጠነቃር ብዘ የሰሜ መሌካ ተመሌክዀታ ባነቦ፤ ኽኖም ክብር በᎈሬ በሰሜ ይእግዘር የኽር፤ ሽናት ባፈር እግዘር የረመደኖ ሰብ የኽር" ቲብሮ ይእግዘር ዝምራ ያዘምሮ ባነ።
42002015	መሌካ እንም ተኽኖ ተቤተሮም ሰሜንየ ወጦም፤ ኽም ጋᎀ ዜማንቸም ኽኖም ተኽኖ "ኼታ ቤተልኼም ዳር ንወነ፤ እግዘር በመሌከታ ዮደንደ ዝኽ የኸረ ዘንጋ ንዥነ" ተበበሮም።
42002016	ዜማንቸምኽኖ አፈጠሮም ትከ የትጨነወ መደር ቸነቦም፤ ማርያምም ዮሴፍም ትከም ኧሬ ቢበሮᎌ መደር በትገተሬ አሰበዊም።
42002017	ባሰበዊም አንⷀ መሌክ የባረኖም ኸማ የዝ ትከ ቃር ይንመታ ኦዶም።
42002018	የሰሞም ሰብ እንም ዜማንቸ ቦዶዮ ዘንጋ ወግ ኸረቦም።
42002019	ማርያም ጭን ዝኽ ዘንጋ እንም በⷕነⷕታ ተጬፐችም ትየን ባነ።
42002020	ዜማንቸም መሌክ ዮደኖም ኸማ በሰመዊም ባሰበዊም እንም ይእግዘር ሽር ባሮም ቲያኸብደዊ ተዠፐሮም።
42002021	ትከምዀት ጤበር ቢያወሬ በስᎃተነ ከረ፥ ሽመታ ኢየሱስ ቧሪም፤ ዝም ባዶተታ ደን ቴቾና ይፍቴ ሽመታ ኢየሱስ ይውሪ ኸማ መሌክ ኦደም ባነ።
42002022	-
42002023	እግዘር የሙሴ ያወን ⷅጫ "ታዶተታ ይትጨን የበኽር ኧርች እንም ይእግዘር የትቀደሰ ይኸር" ቧርም ጣᎋም ባነ። በኽ የቸነ የሙሴ ⷅጫ ያዘዘም ኸማ ይመጥሮᎌ ግዝየ ቲሰራ የኢየሱስ ይእግዘር ያትⷀንውዬ ኢየሩሳሌም ከተማ ወሰደዊም።
42002024	በሙሴ ⷅጫ አብ ታዶት ዄት ቲቲኮ ዌም ዄት የᎇንየት ጭዋጩንየ የኽትም አትቀንቦት ያነቦኸማ ዩድ የኸሬ ኽኖም አትⷀነቦም።
42002025	ኽም ጋᎀ በኢየሩሳሌም ከተማ ስምኦን ይውሪ ምስ ባነ፤ ዝም ምስ የእስራኤል ሰብ መትወጫዀና ይቅየ ባነ፤ ይእግዘርም የትገሳ ጻዲቅ ሰብ ባነ፤ መንፈስ ቅዱስ በዀት ባነ።
42002026	እግዘር ኧረኽንኹቴ የባረ ክርስቶስ ቤነታ ቴያዥን ኤሞት ኸማ የስምኦን መንፈስ ቅዱስ ኦደንም ባነ።
42002027	ስምኦንም መንፈስ ቅዱስ ንሳሳንም ቤተመቅደስ ወረም ማርያምም ዮሴፍም የሙሴ ⷅጫ የባረኖ ኸማ ያመሮዬ ትከ ኢየሱስም ቤተመቅደስ አገፐዊም።
42002028	ስምኦንም ትከ ኢየሱስ ተⷀፐረም እንⷀᎈንም፤ ይእግዘር ሽር ቲብር ዝካ ቧረንም፤
42002029	"ⷘታኖ አኸ የባኸም ኸማ ኸረም፤ ኼታ እያ ባርያኸ ቦኼ ቃር ገክቴ።
42002030	-
42002031	የሰብ እንም ይተርፎᎎ ቢፍተዀኔ ያብኸኖዀታ እያም ቤነና አሸዀንም።
42002032	ዀትም የአረማዊ ሰብ እንም ይእግዘር ኤማ ያትየኖ ጬተዀናው፤ የእስራኤል ሰባኸም ክብረዀናው" ባረም።
42002033	ዮሴፍም ማርያምም የትከዀታ ቦጂ ዘንጋ ወግ ይኸርቦ ባነ።
42002034	ስምኦንም በዳረኖ አንⷀ፥ የትከዀት አዶት የማርያም፦ "በእስራኤል ገነ በዝ ትከ የቸነ ብዘዀና ይጠፎቴ፤ ብዘመዀና ይተርፎቴ፤ ዀትም ብዘዀና ኤትⷀፐረዊ መርኸት ይኸርቴ።
42002035	በዝ ኤነት በብዘዀና ⷕን ያነ የትሼመ አሳብ ይትⷐርቴ፤ የአⷕም ⷕን የዊነት ሴፍ ሸጠረንም ያርቴ" ባረናም።
42002036	የአሴር ጥብ የፋኑኤል ገረድ ኻና ይውርያ አት ነቢ ምሽት ባነች፤ ንቃርም ገነዘችም ባነ፤ ⷕትም ታወቸያ ቀነሰችም ተምሰⷕታ ጋᎀ ሰባት ዘበር በቾናች አንⷀ ምሰⷕታ ᎀተባም።
42002037	ተኽም አንⷄ ስምራ አርበት ዘበር ይኸና ዳር ተቤተመቅደስ ታትወጣ፥ ትጦምም ጠሎትም ትታሜ ዋናም ምሳረ እግዘር ታⷘⷍር ባነ።
42002038	ኽም ጋᎀ ተⷀነበችም ይእግዘር ሽር ቧረቸንም፤ የኢየሩሳሌም ሰብ መትወጫዀና ይቅረቦኽኖ እንም የትከዀታ ዘንጋ ቱድኖ ባነ።
42002039	ዮሴፍ ተማርያም ይእግዘር ⷅጫ የባረኖ እንም በቾቶ አንⷀ ገሊላ አውራጃ ናዝሬት ከተማዀና ተዠፐሮም።
42002040	ትከምዀታ ተራቀም፤ ተፓም፤ ንቃርም ኻሪ ኸረም፤ ይእግዘርም ፀጋ ተዀት ጋᎀ ባነ።
42002041	ማርያምም ዮሴፍም የኽርም ኽርም የፋሲካ ባር ኢየሩሳሌም ከተማ ያሮ ባነ።
42002042	ኢየሱስ ያስረዄት ዘበር ትከ ቲኸር የገነዀና ⷅጫ ኸማ የባር ከረ ኢየሩሳሌም ከተማ ወሮም።
42002043	የባር ከረ ጀፐሮም ቲትዠፐሮ ዝኽ ትከ ኢየሱስ በኽም በኢየሩሳሌም ከተማ ኧከሰም፤ ዮሴፍም አዶተታ አንኻሮ ባነ።
42002044	ቴመነ ጋᎀ ነረ ቲብሮ ያት ከረ ኤማ ወሮም፤ ተኻንⷀ በደቦወዀናም ቢⷕሮዮም ሰብ ግብት ሳበዊም።
42002045	ቢኸርም ሳቦም ቢበኽረዊ ቲሰበዊ ኢየሩሳሌም ከተማ ተዠፐሮም።
42002046	ተሶስት ከረ አንⷄ ባስተማሪ ግብት ቾናም ቲሰማኖም ቲትሰኖ በቤተመቅደስ ነከበዊም።
42002047	ቲዝረⷍ የሰመዊ ሰብ እንም በበስሮተታም በመልስመታ ወግ ኸረቦም።
42002048	ዮሴፍም የኢየሱስ አዶት ማርያም ቢያዘዊ ወግ ኸረቦምታነ አዶተታ "ኧርቸኖ የምር ዝካ ቾትኸንደም? አባማኸ እያም ተጨነቅነም ትንሸኔከ ባነነ" ቧረቸንም።
42002049	ኢየሱስም "የምር ሸኹንም? ባባና ብእግዘር ቤት ወኽር ያነቢ ኸማ አንኻርኹዌ?" ባረኖም።
42002050	ኽኖም የባረኖ ቃር አምቤሰሮ።
42002051	ተኽኖም ጋᎀ ናዝሬት ከተማ ቸነም፤ የባረዊም ቃር እንም ኧጊ ይብኖ ባነ፤ አዶተታም ዝኽ ዘንጋ እንም በⷕነⷕታ ትየን ባነ።
42002052	ኢየሱስ ብእግዘርም በሰብም ይፍቴ የትረመደ ኸረም፥ በኻሪነትም በምም ቲደብር ያር ባነ።
42003001	የሮማ ንስ ጢባርዮስ ቄሳር በትረገሰ ባስራምስተነ ዘበር ጰንጢናዊ ጲላጣስ የይኹዳ ገነ ዳነ ባነ፤ ኼሮድስ የገሊላ ገነ፥ ጐፔመታ ፊሊጶስ የኢጡርያም የጥራኮኒዶስ ገነ፥ ሊሳኒዮስም የአቢሌን ገነ ዳነ ባነቦ።
42003002	ኻናም ቀያፋም የⷀስ አለቃ ባነቦ፤ በኽ ግዝየ ይእግዘር ቃር በበረኻ የረፐረ የዘካርያስ ኧርች የዮኻንሴ ቸነም።
42003003	-
42003006	የነቢ ኢሳይያስ መጣፍ የዮኻንስ ቃር ዝካ ይብር፤ "(ይእግዘር ኤማ ሰክቶ፤ ሞጣመታ ⷅጥ አምሮ፤ ኸየ እንም የምራ፤ ቈቶም አናነም እንም ደፍ የበር፤ ጠማማ የኸረም ኤማ ር ኤማ የኽር፤ ያጅጋጅግ ኤማ ⷅጥ የበር፤ ሰብ እንም ይእግዘር አትርፎት ያዥቴ) ቲብር አት ሰብ በበረኻ ያኸራቴ" ቧርም ጣᎉም። በዝም የቸነ ዮኻንስ በዮርዳኖስ በር ዙርያ ባነ ገነ እንም ዦረም፦ "አፍ ይውርኩዌ ባጢራኹ ብእግዘር ይፍቴ አውጦም ተጠመቆ" ባረም ያትመር ባነ።
42003007	በኽ የቸነ ዀት ያጠምቅኖዌ የቸነቦ ሰብ፥ "አኹ የሰርችረ ደንⷛ የዝ አንⷀ ቲቸን ትእግዘር ማት ትሰኾዌ ሟን ኦደናኹም?
42003008	ኼታ ውረም ባጢራኹ ባወጣኹ ወኼ ዘንጋ ቶቶም አተዞ፤ በⷕናኹ (ይና የአብርኻም ደንⷛንዳ ቤትኹ አትⷛⷘዞ፤) እያ ኧብርኹ ቃር እግዘር ተዝ እምር የአብርኻም ደንⷛ አመነም ይረሳሌ ይዀለ።
42003009	ኧዃ ጌንዞ በጨ መዬ ቾናም፤ ወኼ ወማ ኤያᎊ ኧጨ እንም አንጭም ብሳት ይᎀⷍሪቴ" ባረኖም።
42003010	ሰብኽኖም "ኧጋ ምር ናሚነ?" ባሮም የዮኻንስ ተሳረዊም።
42003011	ዀትም "ዄት ዀጅር ያነን ዬነንዀታ የሻድን፤ ሸረትም ያነን ዬነንዀታ ያውን" ባረኖም።
42003012	ቀረጥ ይቀርጦም ሰብ ይጠመቆዌ ቸነቦምታነ "አስተማሪዮ ይናኽ ምር ናሚነ?" ባረዊም።
42003013	ዀትም "ተቀፐሮ ተዋርኩ ይርቅ ቃር አትቀፐሮ" ባረኖም።
42003014	ዮታደርም "ይናኽ ምር ናሚነ?" ባረዊም፤ ዀትም "የሟኒም ሰብ ዱንያ በግፍ ንጥⷅትኹም ክሽትኹም አትስዶ፤ የገጋኹ ደሞዛኹ የጣንኹ" ባረኖም።
42003015	በኽ ዘበር ሰብ እንም ይቸንቴ የዋሪ መሲኽ ቲቅረቦ ታነቦ እንመዀና በⷕነዀና የዮኻንስ "ዝኽ ይቸንቴ የዋሪ መሲኽ ይኽርሸዌ?" ባሮም ያስቦ ባነ።
42003016	ዮኻንስ ዠፐረም ይንመዀና "እያ ብኻ አጠምቅኹ፤ ቢኸርም ትያ ንቃር ይርቅዀታ ይቸንቴ፤ እያ የዀት የጫማታ ክር ኧፈቴ የሰናዀ ሰብ አንኸርዀ፤ ዀትም በመንፈስ ቅዱስም ብሳትም ያጥምቅኹሸ።
42003017	ዀት በአውድ ዝነ ተጋባታ ይቤትሬ መንሽ በጀታ ጠበጠም፤ ባዘነረንም አንⷀ ወኼ ዝነታ በሻት ይዀራን፤ ጋባታ ጭን ቤጠፋ እሳት ይᎀⷍንቴ" ባረኖም።
42003018	የሰብም እንጐድ ብዘ ምኽር ይመኽኖም ወንጌል ዩድኖ ባነ።
42003019	ገሊላ ገነ ይገዛ ኼሮድስ የጐፔያታ የፊሊጶስ ምሽት ኼሮድያዳ አገፓም ባነ፤ በኽ የቸነ እንጐድም በቾተን ᎃጥጥ ዘንጋ እንም ዮኻንስ የኼሮድስ አጠፋኸም ይውን ባነ።
42003020	ኼሮድስም ተዝ እንም ጥፋተታ በᎈር የዮኻንስ ቦኽኔ አትየጐደንም።
42003021	ሰብ እንም በትጠመቆ አንⷀ ኢየሱስም ተጠመቀም፤ ኢየሱስም ጠሎት ቲያሜ ሰሜ ተከፈተም፤
42003022	መንፈስ ቅዱስም በᎇንየት መርክ ኸረም፥ በዀት ᎈር ወንደም፤ በኽ ግዝየ "ኧረምድኸ ኧርቸና አኸትንኸ፤ ባኸ ይሽሬ" ይብር ቃር ተሰሜ ተሰማም።
42003023	ኢየሱስ አትመሮት ቲቀርስ ሳሳ ዘበረታ ባነ፤ የሰብኽኖ ኢየሱስ የዮሴፍ ትከ ይመስኖ ባነ፤ ዮሴፍ የኤሊ ትከው፤
42003024	ኤሊ የማታት፥ ማታት የሌዊ፥ ሌዊ የሚልኪ፥ ሚልኪ የዮና፥ ዮና የዮሴፍ፥
42003025	ዮሴፍ የማታትያስ፥ ማታትያስ የአሞፅ፥ አሞፅ የናኾም፥ ናኾም የኤስሊ፥ ኤስሊ የናጌ፥
42003026	ናጌ የማት፥ ማት የማታትያስ፥ ማታትያስ የሴሜን፥ ሴሜን የዮሴፍ፥ ዮሴፍ የዮዳ፥
42003027	ዮዳ የዮናን፥ ዮናን የሬስ፥ ሬስ የዘሩባቤል፥ ዘሩባቤል የሰላትያል፤ ሰላትያል የኔሪ፥
42003028	ኔሪ የሚልኪ፥ ሚልኪ የኻዲ፥ ኻዲ የቆሳም፥ ቆሳም የአልማዳም፥ አልማዳም የኤር፥ ኤር የእያሱ፥
42003029	እያሱ የኤሊኤዛር፥ ኤሊኤዛር የዮሪም፥ ዮሪም የማጣት፥ ማጣት የሌዊ፥
42003030	ሌዊ የስምኦን፥ ስምኦን የይኹዳ፥ ይኹዳ የዮሴፍ፥ ዮሴፍ የዮናም፥ ዮናም የኤልያቄም፥
42003031	ኤልያቄም የሜልያ፥ ሜልያ የማይና፥ ማይና የማጣታ፥ ማጣታ የናታን፥ ናታን የዳዊት፥
42003032	ዳዊት የእሴይ፥ እሴይ የኦቤድ፥ ኦቤድ የቦኤዝ፥ ቦኤዝ የሳላ፥ ሳላ የነአሶን፥
42003033	ነአሶን የአሚናዳብ፥ አሚናዳብ የአድሚን፥ አድሚን የአርኒ፥ አርኒ የኤስሮን፥ ኤስሮን የፋሬስ፥ ፋሬስ የይኹዳ፥
42003034	ይኹዳ የያእቆብ፥ ያእቆብ የይስኻቅ፥ ይስኻቅ የአብርኻም፥ አብርኻም የታራ፥ ታራ የናኮር፥
42003035	ናኮር የሴሮኽ፥ ሴሮኽ የሩይ፥ ሩይ የፋሌቅ፥ ፋሌቅ የአቤር፥ አቤር የሼላ፥
42003036	ሼላ የቃይናን፥ ቃይናን የአርፋካድ፥ አርፋካድ የሴም፥ ሴም የኖኽ፥ ኖኽ የላሜኽ፥
42003037	ላሜኽ የማቱሳላ፥ ማቱሳላ የኼኖክ፥ ኼኖክ የያሬድ፥ ያሬድ የመላልኤል፥ መላልኤል የቃይናን፥
42003038	ቃይናን የኼኖስ፥ ኼኖስ የሴት፥ ሴት የአዳም፥ አዳም ይእግዘር ትከው ይብሮ ባነ።
42004001	ኢየሱስም መንፈስ ቅዱስ ሜናወምታነ ተዮርዳኖስ በር ተዠፐረም፤ ዀትም በረኻ ያሬ መንፈስ ቅዱስ ንሳሳንም።
42004002	በኽሜ አርባ ከረ ሼጣን ᎈተረንም፤ በኽ እንም ከረ ስርም ሸረት አምበና፤ ታርባ ከረ አንⷀ ጓደንም።
42004003	ሼጣንም የኢየሱስ "ውረም አኸ ይእግዘር ትከ በኸርኸ ዝኽ እምር ሸረት ኽር ᎄን" ቧረንም።
42004004	ኢየሱስም "(ሰብ እማት በሸረት ኤረብር) ቧርም ጣᎋም" ቧረንም።
42004005	ሼጣን ዠፐረም የኢየሱስ ባት ጌፍ ቈቶ አወጣንምታነ የአለም መንግስት እንም ጠነቃር አትየሸንም።
42004006	ሼጣንም "ዝኽ እንም ሹመትም ክብርም ያኸ አብኸሸ፤ ዝኽ እንም ይያ ያውን የኸሬ የሳሬ ሰብ ኤውኔ ይኸኒ፤
42004007	ዝም የኸሬ አኸ ይያ ብትሰግድኒ ዝኽ እንም ያኸ ይኽርሸ" ቧረንም።
42004008	ኢየሱስም ዠፐረም "(ይእግዘር የእግዘራኸ ስግድ፤ እማት የዀት አገክር) ቧርም ጣᎋም" ቧረንም።
42004009	-
42004011	ሼጣን ዠፐረም የኢየሱስ ኢየሩሳሌም ከተማ ወሰደንም፤ በቤተመቅደስ ᎈር አቈᎀንምታነ "(ያኸ ይቅረቦኬ እግዘር መሌካታ ይዝዝንኸሸ፤ ኧግራኸም እምር ቤደርግኼ በጀዀና ይትቀፐሮከሸ) ቧርም ጣᎉም፤ ኧጋ አኸ ይእግዘር ትከ በኸርኸ ተዝ ወስጥንየ ዝገርም ውረድ" ቧረንም።
42004012	ኢየሱስም ዠፐረም "(እግዘር እግዘራኸ እንፈተርዀን) ቧርም ጣᎉም" ቧረንም።
42004013	ሼጣንም የኢየሱስ በብዘ ቃር በᎈተረን አንⷀ የግዝየታ ቸንም ወረም።
42004014	የኢየሱስም የመንፈስ ቅዱስ ደረግ ሜናወምታነ ተዠፐረም ገሊላ ገነ ወረም፤ የዀትም ወሬ በገሊላ ዙርያ ባነ ገነ እንም ተሰማም።
42004015	ዀትም አይኹድ ቤትደመዶᎌ ቤት ያትመኖ ባነ፤ ሰብም እንም አኸበደዊም።
42004016	ኢየሱስም የትራቀወ ናዝሬት ከተማ ወረም፤ የዝም ይፍቴ ኸማ በሰንበት ከረ አይኹድ ይትደመዶᎌ ቤት ገፓም፤ መጣፍ ያረብቤ ተረሳም፤
42004017	-
42004019	የነቢ ኢሳይያስ መጣፍ አዊም፤ መጣፍምዀታ ቲያረᎇን፥ "ይእግዘረታ መንፈስ ብያ ነረ፤ የዜጋ ይእግዘር ቃር ወኼ ወሬ ኡድኖዬ ሸፐቴም። የታገዶም ይትፈቶ ኸማ፥ የፈንጦም ያዞ ኸማ ኦድኖዌ፥ የትጨቈኖ ነጣ አወጤ፥ እግዘርም ሰበታ ያተርፍወ ግዝየ የሰና ኸማ አትⷐሬ ናኼም" ቧርም የጣᎋᎌ መደር ነከበም አረበበም።
42004020	መጣፍዀታ ከፓም መጣፍ ይጠብጥ ምስ አወንም ቾናም፤ በኽም የረፐሮ ሰብ እንም መርኬ ባሮም ያዘዊ ባነ፤
42004021	ኢየሱስም "ኧኳ በዝኽ መጣፍ ብንዝራኹ የሰማኹዊም ኸማ ውረም ኸረም" ባረኖም።
42004022	ኽኖም እንመዀና የዀት ወኼነት ይጮዶ ባነ፤ ቢዝረⷍን የፀጋ ቃር የቸነ ወግ ኸረቦምታነ "ዝኽ የዮሴፍ ኧርች አንኸረዌ?" ባሮም።
42004023	ኢየሱስም " 'የጭዛ ምሶ ገጋኸ አትርፍ' ይውሪ ወማካ ታቸኖፒ ኸማ ኧⷕር። 'በቅፍርናኾም ከተማ የቾትዀን የሰማኔ እንም በዝ በገጋኸ ገነ ቶትም አተዥ' ትብሮንቴ።
42004024	የውረመና ኧብርኹ ነቢ በገገታ ገነ ስርም ኤያኸውጂ።
42004025	ቢኸርም የውረመና ኧብርኹ በኤልያስ ዘበር ሶስት ዘበር ተግብት ዝራብ አንዘነቤ ባፈር እንም ንቅ ጋጀ ኸረም፤ በኽ ግዝየ በእስራኤል ገነ ብዘ ምሰኽነማ የᎀቶፐማ እሽታ ባነማ።
42004026	ኤልያስ የራዂ የኽነሜ ቴኸር በሲዶና ገነ በሰራፕታ ከተማ ያነች ምስ የᎀተና ምሽቴ ባነ።
42004027	በነቢ በኤልሳ ዘበርም በእስራኤል ገነ የቃላ ባሸ የጠበጠኖ ብዘ ሰብ ባነቦ፤ የሶርያ ገነ ምስ ንእማን ባንኸሬ ተኽኖ አተዀና ዳር ተባሸዀና አንፈዘዞ" ባረኖም።
42004028	አይኹድ ቤትደመዶᎌ ቤት የረፐሮ እንም ዝኽ ዘንጋ ቢሰሞ በኢየሱስ ንቃር ማተቦም።
42004029	ተረሶም የኢየሱስ ሻቦም ተከተማ ውጤ አወጠዊም፤ በኸየም ገፎም ይድረክረውዬ ሳቦምታነ ከተማዀና ያረሰቦᎌ የቈቶ አᎊ ወሰደዊም።
42004030	ኢየሱስ ጭን ተግብተዀና ወረም።
42004031	ኢየሱስም በኽም በገሊላ ገነ ያነ ቅፍርናኾም ከተማ ወረም፤ በኽሜ በሰንበት ከረ ያትመኖ ባነ።
42004032	ዀትም ዳነት ያነን ሰብኸማ አጬገም ቲያትመኖ በትምርተታ ወግ ኸረቦም።
42004033	አይኹድ ቢትደመዶᎌ ቤትም ሲጣር የጠወጠን ምስ ባነ፤ ዀትም ንቃር ኦነም።
42004034	"የናዝሬት ኢየሱሶ አኸ ቲና ጋᎀ ምር ነረናኸ? ታጠፋንዴ ቸነኸምዌ? አኸ ሟን የኸርኸ ኸማ ኧⷕር፤ አኸ ይእግዘር ቅዱስንኸ" ባረም ኦነም።
42004035	ኢየሱስም የሲጣርዀት "ስ በር ተዀት ውጣ" ባረም አጥራቈረንም፤ ሲጣርም የምስዀታ በግብተዀና አደጐንም፤ ቴጐዳን ተዀትም ወጣም።
42004036	እንመዀና ወግ ኸረቦምታነ ኽኖም ተኽኖ "ዝኽ ወበረታ ምቃሩ? በርቅ ጦናም ደረግም የሲጣር ያዝዝ፥ ኽኖም ይወጦ" ባሮም ዝረከቦም።
42004037	የኢየሱስ ወሬ በኽ ባነቦ ገነ ዙርያ ብንም መደር ተሰማም።
42004038	ኢየሱስም አይኹድ ቲትደመዶᎌ ቤት ወጣም የስምኦን ቤት ገፓም፤ የስምኦንም አማተታ መⷈረችም ንቃር ⷀመናም ባነ፤ የⷕትም ያተርፍኔም የኢየሱስ ጨቈሰዊም።
42004039	ኢየሱስም ቢፍተⷕቴ ቈመም ባሸⷕታ ይገፍና ኸማ አመነም፤ ባሸመⷕታ ገፈረናም፤ ⷕትም ኽም ጋᎀ ተረሳችም አባዘረቸኖም።
42004040	ድየ ቲመሽ በብዘ ባሸ የትጠበጦ ባሸነ እንም የዀትኼ አቸነቦዮም፤ ዀትም ባጋጋ ብንመዀና ኧጀታ አወናም አፍያ አመነኖም።
42004041	ሲጣርኽኖም "አኸ ይእግዘር ትከንኸ" ባሮም ቲያኸሮ ተብዘመዀና ይወጦ ባነ፤ ሲጣርኽኖም ክርስቶስ የኸረ ኸማ ይⷕረዊ ባነ፤ ዀትም ቤዝረኮዌ አጥራቀረም አዘዘኖም።
42004042	ድየም ጋ ቲብር ኢየሱስ ወጣም ሰብ ኤነወ መደር ወረም፤ የዀትም ብዘ ሰብ ይሸን ባነ፤ በረከበዊም ግዝየ "ቴትኸንደ አትወር" ባሮም ጨቈሰዊም።
42004043	ዀት ጭን "ይእግዘር መንግስት ቃር ኦዴ እግዘር ናኼም፤ በኽ የቸነ እንጐድ ከተማም ዌትዀ ኦዶት ነረቢ" ባረኖም።
42004044	ዀትም በይኹዳ ገነ አይኹድ ቢትደመዶᎌ ቤት እንም ዦረም ይእግዘር ቃር ዩድ ባነ።
42005001	አት ከረ ኢየሱስ በጌንሳሬጥ ባር ᎀሬ ቈመም ይእግዘር ቃር ቲዩድ ይሰመዊ ሰብ ቲትጋፎ ያጫብቀዊ ባነ።
42005002	ዀትም በባኽር ᎀሬ የቈሞ ዄት ጀልባ አሸም፤ አሳ ተባኽር ያወጦ ሰብ ጭን ውጤ ወጦም አሳ ይጠብጦᎌ መረበዀና ያጥቦ ባነ።
42005003	ኢየሱስም በስምኦን ጀልባ ደን ገፓም፤ የስምኦንም "ዝኽ ጀልባ በባኽር ᎈር ቅሪቃር ተኸቼ ውስድኒ" ቧረንም። ተኽም አንⷄ በጀልባዀት ቾናም የሰብ ያትመኖ ባነ።
42005004	ኢየሱስ አትመረም ቲጀፕር የስምኦን "ጀልባዀት የቈጥራ ባኽሬንየ ውስድም አኸም ቤሻማኸ፥ አሳ ትጠብጦዌ መረባኹ ዝራጎ" ቧረንም።
42005005	ስምኦን ዠፐረም "ⷘታኖ ምሳረ ጋ ቲብር ዳር እማት ታንጠብጥነ እክም ⷀጥነም፤ ቢኸርም አኸ በባኸ መረበና ንዝራጋ" ቧረንም።
42005006	ኽኖም የዝራከዊ መረበዀና ቲትረተር ዳር ብዘ አሳ ጠበጦም።
42005007	ብንጐድ ጀልባ ደን የረፐሮ ቤሻዀና ቸነቦም ይⷀፕሮዮዌ በጀዀና ጠኖዮም፤ ኽኖም ቸነቦም ዄችም ጀልባዀና ናዘኖም እኻ ይወጥኖ ዳር አሳ ጠበጦም።
42005008	ስምኦን ጴጥሮስ ዝኽ እንም አሳ ቢያዥ በኢየሱስ በርበተታ ወጠቀም "ⷘታኖ እያ ባጢረተነንዀ፤ አኸ ይያኼንየ አትቀነብ" ቧረንም።
42005009	ስምኦን ጴጥሮስም ዝኽ የባረ ተዀትም ጋᎀ የረፐሮ ሰብ በዝ እንም በጠበጠዊ አሳ ወግ የኸረቦዌው።
42005010	ዝክም የስምኦን ቤሻ የረፐሮ የዘብዴዎስ ደንⷛ ያእቆብም ዮኻንስ ወግ ኸረቦም፤ ኢየሱስ የስምኦን "እንሰነፍኸ ተዝ አንⷀ አሳ ተባኽር ያወጣኸም ኸማ በሽመና ሰብ ተባጢረዀና ታወጣኖቴ" ቧረንም።
42005011	ኽኖም ጀልባዀና የባኽር ᎀሬ ባትⷀነቦ አንⷀ እንም ቃር ታቦም የኢየሱስ ተⷐተረዊም።
42005012	አት ከረ ኢየሱስ ባት ከተማ ታነ በኽሜ ደራ ዮጠቀወ ምስ ባነ፤ የኢየሱስ ቢያዥን ቸነም ቢፍተቴ ወጠቀም ሰገደምታነ "ⷘታኖ በሳረናኸሽ ታተርፌዬ ይኸንኸ" ባረም ጨቈሰንም።
42005013	ኢየሱስም ኧጀታ አቸነም ᎃሻሸንምታነ "እያም ይሽሬ አኸም ትረፍ" ቧረንም። ዀትም ኽመጋ ባሸዀታ ገᎈረንም።
42005014	ተኽም አንⷄ ኢየሱስ "ዝኸታ የሟኒም ሰብ እኖድኸ፤ ቢኸርም ገጋኸ የተነፍኸ ኸማ ሰብነታኸ የⷀስ አተዥን፤ ትረፎታኸ የሰብ ምስክር ይኸሬም ሙሴ ያዘዘ ኽትም ይእግዘር አትቀንብ" ቧረንም።
42005015	የኽርምታነ የኢየሱስ ወሬ ብንሜ ተሰማም፤ ብዘ ሰብም ኢየሱስ ይብር ቃር ይሰሞዌም ተባሸዀናም ይተርፎዬ ይትደመዶ ባነ።
42005016	ቢኸርም ዀት ብዘ ጋᎀ ሰብ ኤነወ መደር ወረም ጠሎት ያሜ ባነ።
42005017	አት ከረ ኢየሱስ ቲያትመር ተገሊላም ተይኹዳ ቀያ እንም ተኢየሩሳሌም ከተማ የቸነቦ የፈሪሳም ሰብ የⷅጫ ባሪቅም በመየቴ ቾኖም ባነ፤ ኢየሱስም ባሸነ ያተርፌ ይእግዘር ደረግ ተዀት ባነ።
42005018	አት ሺባ ምስ በሳንሳ ጮሮም አቸነቦም፤ ኽኖም አገፖም በኢየሱስ ቢፍተቴ ያወረውዬ ሳቦም ባነ።
42005019	ቢኸርም የዀትኼ ይገቦዬ ሰብ የበሳ የኸሬ ግቦት ⷀመኖም፤ በቤት ᎈር ወጦም ሪተታ ፈቶም ሺባ ምስ ተሪት ተሳንሳመታ አወንዶም በሰብ ግብት በኢየሱስ ይፍቴ አወነዊም።
42005020	ኽኖም ኢየሱስ ያተርᎋንቴ ባሮም የትመመረዊ ኸማ ኢየሱስ አሸምታነ "ምሶ ባጢራኸ ተፋቀንኸም" ቧረንም።
42005021	የⷅጫ አስተማሪም የፈሪሳ ሰብ "ዝኽ እግዘር ይቀርም ሟኑ? አት እግዘር ባንኸሬ ባጢር ይፈቄ ይዀለ ሟኑ?" ተበበሮም።
42005022	ኢየሱስም አሳበዀና ኻረምታነ "በⷕናኹ ዝካ ቃር የምር አጫመትኹም?
42005023	'ባጢራኸ ተፋቀንኸም' ተበሮት ዌም 'ተሳም ወር' ተበሮት ኤተታ ይፈዝ?
42005024	ቢኸርም የሰብ ትከ ባጢር ይፈቄ ባፈርም ደረግ ያነን ኸማ ኻሮ" ባረም፤ የሺባም ምስ "ተባሻኸም ተነፍኸም፤ ተሳ ሳንሳኸ ጠውርም ቤታኸ ወር" ቧረንም።
42005025	ኽም ጋᎀ ሺባ የረፐረ ምስ ተረሳም፤ የትገተረወ ሳንሳ ጮረም ይእግዘር ሽር ቲብር ቤተታ ወረም።
42005026	በኽ የረፐሮ ሰብ እንመዀና ወግ ኸረቦምታነ፥ በስኔፈ "ኧኳሽ ወግ ቃር አሸነም" ቲብሮ ይእግዘር አኸበዶም።
42005027	ኢየሱስ ተኽ ወጣም ቲያር፥ ሌዊ ይውሪ የቀረጥየ ቀረጥ ቢቈርጭᎌ መደር በቾኔ አሸምታነ "ተኸተሬ" ቧረንም።
42005028	ሌዊም እንም ቃር ቸም ተረሳም ተⷐተረንም።
42005029	ተኻንⷀ ሌዊም በቤተታ ንቅ ድግስ ደገሰም የኢየሱስ ቤተታ ወሰደንም፤ ተኽኖም ጋᎀ ሸረት ይበሮዌ ተቾኖ ሰብ የቀረጥየም እንጐድም ብዘ ሰብ ባነቦ።
42005030	የፈሪሳም ሰብ የⷅጫ አስተማሪም በኢየሱስ ተማሪ እᎃጠጠቦም፤ "የምር ቀረጥ ቲቀርጦም ⷅጫ ቴቅረቦ ተባጢረተነ ሰብ እማቴ ትበሮም ትሰጦ?" ባሮዮም።
42005031	ኢየሱስም ዠፐረም "ባሸነ ባንኸሬ ፌነተነ አኪም ኤያትⷈሽኖ።
42005032	እያ የቸነዀ ባጢረተነ ባጢረዀና ያወጦኸማ ኡድኖዬው ባንኸሬ ፃዲቅንዀ ይብርዀታ ባጢራኸ ኦጣ ኧብሬ አንቸነዀ" ባረኖም።
42005033	ተኻንⷀም ሰብ የኢየሱስ "የዮኻንስ ተማሪም የፈሪሳ ሰብ ተማሪም እንም ከረ ይጦሞ፤ ጠሎትም ያመሮ፤ ያኸኽ ተማሪ ጭን እንም ግዝየ ይበሮም ይሰጦም የንቃሩ?" ባሮም ተሳረዊም።
42005034	ኢየሱስም፥ "ምሽረነ ተኽኖ ጋᎀ ታነ ᎃዜኽኖ መምር የጡሞ ባኹም ታስቦ?
42005035	ቢኸርም ምሽረነ ተኽኖ ይፍቴ ይትቤተርወ ወክት ይቸንቴ፤ ኽጋᎀ ይጡሞሸ" ባረኖም።
42005036	ዠፐረም ኢየሱስ አት ወማካ ኦደኖም፤ "ተገደር ዀጅር ትረተረም በርዝ ዀጅር ᎈር ጣፈት ያድግ ሰብ ኤነ፤ ዝካ ባመነ ገደር ዀጅር እክም ትረተረም ያጠፏን ባንኸሬ ተርዝ ዀጅርም ኤትስማማ።
42005037	የኽክም በገነዘ የጠጅ ᎀነ ገደር የወይን ጠጅ ያወራ ሰብ ኤነ፤ ቢያወራ ጠጅዀታ የᎀነ ይሸጥን፤ ጠጅም ይትዀ፥ ᎀነም ይትብላሽ።
42005038	የኽ እንም ገደር የወይን ጠጅ በገደር ᎀነ አውሮቱ፤
42005039	የስረፐተ ጠጅ ቲሰጭ ገደር ጠጅ ይሸ ሰብ ኤነ፤ ዀትም (የስረፐተ ጠጅ ይርቅ ይፈዝ) ይብር" ባረም።
42006001	በሰንበት ከረ የኢየሱስ ተማሪ ተኢየሱስ ጋᎀ ተዝነ ግብት ቲያሮ የስኔ እሴት ሜጠሶም በጀዀና ኧሰሰቦም ያቆ ባነ።
42006002	ተፈሪሳ ሰብ አታተዀና የተማሪየታ "በሰንበት ከረ ኤቾቺ ቃር የምር ትቾቶ?" ባሮዮም።
42006003	ኢየሱስም የኽኖም ዠፐረም "ዳዊትም ተዀት ጋᎀ የረፐሮ ሰብ በጋደኖዌ ዳዊት የቾተ ቃር በመጣፍ አናረበብኹዌ?
42006004	ዀት ቤተመቅደስ ገፓምታነ ይእግዘር የትቀደሰ ዳቦ ዳዊት ወሰደም በናም፤ ተዀትም ጋᎀ የረፐሮ ሰብ አበኖም በኖም፤ የበነዊም ዳቦ ⷀስ ባንኸሬ እንጐድ ሰብ ይበሬ አንትፈቀደ ባነ" ባረም።
42006005	ኻበም ኢየሱስ "የሰብ ኧርች የሰንበትም ⷘታታው" ባረኖም።
42006006	ዝክም ባት በሰንበት ከረ ኢየሱስ አይኹድ ይትደመዶᎌ ቤት ገፓም ያትመር ባነ፤ በኽሜ ከነ ኧጀታ ሺባ የኸረ አት ምስ ባነ።
42006007	የⷅጫ ባሪቅም የፈሪሳ ሰብም ኢየሱስ ይⷈስሶᎌ ወንጀል ይረኽቦዬ ሳቦምታነ፥ "እንዴ በሰንበት ከረ ያተርᎋን በኸረ ንዥነ" ባሮም ይቅረበዊ ባነ።
42006008	ኢየሱስ ጭን የⷕነዀና ቃር ኻረምታነ ኧጀታ ሺባ የረፐረ ምስ "ተሳም በሰብ ይፍቴ ም" ቧረንም፤ ዀትም ተረሳም በግብት ቈመም።
42006009	ኢየሱስም የሰብኽኖ "ኧትሰርኹ ቃር ነረ፤ የሙሴ ⷅጫ ኸማ በሰንበት ከረ የትፈቀደ ወኼ ወቶቱ ዌሽ ᎃጥጥ ወቶቱ? ነብስ አትርፎቱ ዌሽ ቅጥሮቱ?" ባረኖም።
42006010	እንመዀና አዦረም አሸኖምታነ የምስዀታ "ኧጃኸ ዝራጋ" ቧረንም፤ ዀትም ዝራካም፤ ኧጀታም ያትመታኸማ አቸም ወኼ ኸረም።
42006011	የⷅጫ አስተማሪም የፈሪሳም ሰብ ጭን ማት ጠበጠኖም፤ የኢየሱስም ምር ናሚኔ ባሮም ኽኖም ተኽኖ አትባቶም።
42006012	በኽም ግብት አት ከረ ኢየሱስ ጠሎት ያሜዬ ቈቶ ወጣም፤ በኽሜ ᎃራ ምሳረ የጔቴ ቲጨስ አተረም።
42006013	ጋ ቲብር ተማሪየታ የዀትኼ ጠናኖም፤ ተኽኖም አስረዄት ሸፐተም "ናዀቸረነ" ባረኖም፤
42006014	ኽኖም ጴጥሮስ የዋረን ስምኦን፥ ጐፔያታ እንድርያስ፥ ያእቆብም ዮኻንስ፥ ፊሊጶስም በርተሎሜዎስ፥
42006015	ማቴዎስም ቶማስ፥ የእልፍዮስ ኧርች ያእቆብም ᎀያተነ የዋሪ ስምኦን፥
42006016	የያእቆብ ኧርች ይኹዳም የኢየሱስ አወጣም ያⷀፐረ የአስቆሮቱ ይኹዳምሎ።
42006017	ኢየሱስም ተናዀቸረነታ ጋᎀ ተቈቶ ወንደም በሰትት መደር ቈመም፤ በኽሜ ብዘ ተማሪየታ ባነቦ፤ የኽክም ኢየሱስ ይብር ቃር ይሰሞዌ ተባሸዀና ይተርፎዬ ተይኹዳ ገነ እንም ተኢየሩሳሌም ከተማ ተጢሮስም ተሲዶና ከተማ ባር ᎀሬ የቸነቦ ብዘ ሰብ ባነቦ።
42006018	ሲጣር ጠበጠም ያጨንቅኖ የረፐሮ ሰብም ቸነቦም ይተርፎ ባነ።
42006019	ሰብ እንም ይተርፎዬ የኢየሱስ ይረግደውዬ ይሰቦ ባነ፤ ተዀትም ይእግዘር ደረግ ወጣም እንመዀና ተባሸዀና ያተርፍኖ ባነ።
42006020	ኢየሱስም ኤነታ የተማሪየቴ ዠፐረም አሸኖምታነ፥ "ዜጋ የኸርኹ አኹ የሳርኹ፤ ይእግዘር መንግስት ያኹቱ።
42006021	ኧዃ የጋደናኹ አኹ የሳርኹ፤ ትጠᎈቦቴ። ኧዃ ትበኾ አኹ የሳርኹ፤ ትደቆቴ።
42006022	"ሰብ ብያ በሰብ ትከ የቸነ ቲጠሮኩ፥ ቀንጦም ቴቤትሮኩ ቲቀርሞኩ፥ ሽማኹ በᎃጥጥ ቲያጠፎኩ፥ አኹ የሳርኹ።
42006023	ዋጋኹ ብእግዘር መንግስት ንቃር የኸሬ ዝኽ እንም ቲሰራብኹ የሳርኹም ተብራረቆ፤ ድረ አባመዀና ይእግዘር ቃር ዩዶ የነቢ ዝክም ይቾቶዮ ባነ።
42006024	"ደንገነ አኹ ጭን ግርዳኹ፤ የሸኹዪ እንም በዝሜ ተⷀፐርኹም።
42006025	ኧዃ የጠᎈኹ አኹ ግርዳኹ፤ ነገ ይገድኹቴ። ኧዃ ትደቆ አኹ ግርዳኹ፤ ምጥጥ ይጠብጥኹም ትበኾቴ።
42006026	ሰብ እንም ወኼ ሰብንኹ ባሮም ቲዩዶንኩ ግርዳኹ፤ የኽኖም አባመዀና ዝክም ፈጠሮም ያትመሮ ነቢ ወኼ ሰብንኹ ይብሮዮ ባነ" ባረም።
42006027	ኢየሱስም፥ "ቢኸርም ትሰሞን አኹ ጭን እያ ኡድኹ፤ ጠላታኹ ንመዶ፤ ኤረምዶኩምኽኖ ወኼ ቶቶሎ።
42006028	ይሰድቦኩኽኖ ዳሮዮ፤ ይበድሎኩኽኖ ይእግዘር ጠሶኖ።
42006029	አት ወኸታኸ ቢተፋኸ ዄተነም ወኸታኸ አውን፤ ነጠላኸ ይወስድብኸዀታ ሸሚዝማኸ አውን።
42006030	የጨቈሰናኸ እንም አውን፤ ዋጋኸ ዮሰደብኸ ይዠፐንኼ አትሳን።
42006031	ሰብ ያኹ ያመሮንኩዬ ትሰበዊ ቃር አኹም የኽክም አምሮሎ።
42006032	"እማት ይረምዶኩኽኖ ብትረምዶ ምር ብርጫ ትረኽቦቴ፤ ባጢረተነም ቢኸር የረመደኖኽኖ ይረምዶ።
42006033	እማት ወኼ ይቾቶንኩኽኖ ወኼ ብትቾቶሎ ምር ብርጫ ትረኽቦቴ፤ ባጢረተነም ዝክም ይቾቶ።
42006034	እማት 'አጅገና ይዘፕኒሸ' ባኹም አጅግ ብቲቦ ምር ብርጫ ትረኽቦቴ፤ ባጢረተነ ⷅጥየ ዋጋዀና ይትⷀፐሮዌ የባጢረተነ አጅግ ይቦ።
42006035	አኹ ጭን ጠላታኹ ንመዶ፤ ወኼ ዘንጋ ቶቶሎ፤ 'አጅገና ይዘፕኒሸ' ታትብሮ አጅግ አቦ፤ አጅጋኹ ንቃር ይኽርሸ። የርቅየ እግዘር ደንⷛ ትኽሮሸ፥ የዀት ሽርት ኤይበዊምኽኖ የᎃጥጥኽኖም ወኼ ይቾትሎ።
42006036	የሰሜ አባኹ እግዘር ሜራ የኸረም ኸማ አኹም ሜራ ኽሮ" ባረም።
42006037	ኢየሱስም "በሟኒም ሰብ አትፍርዶ፤ ባኹም ኤትፈንድብኹ፤ እንጐደዀና አትክስሶ፤ አኹም ኤⷈሽኩ፤ አፍ በሮ፤ አኹም አፍ ይወርኩሸ።
42006038	አቦ፤ ያኹም ያውኩሸ። በሰፈርኹᎌ ና ይስᎋርንኩሸ። ሰቆም ወስጥንየ ደነም ሜናም ቲትዀ ዳር ይስᎋርም ያውኩሸ" ባረም።
42006039	ኢየሱስ ዝም ወማካ ኦደኖም፤ "ᎋርጥ የᎋርጥ ይሸውኔ ይዀለዌ? በሻወንኽ ዄችመዀና ተጣበጦም በጐጀ ይወጥቆ።
42006040	ተማሪ ታስተማሪየታ ኤይርቅ፤ ቢኸርም ትምርተታ ተጨራ የትማረ እንም አስተማሪየታ ኸማ ይኸር።
42006041	"በጐፔያኸ ኤን ያነ ቅንቅት የምር ታዥ? በገጋኸ ኤን ያነኽ ግንድ የምር አታዥ?
42006042	ቤናኸ ያነ ግንድ ታታዥ የጐፔያኸ 'ጐፔቾ ቤናኸ ያነ ቅንቅት አወጣንኼ ኧጊ በሬ' መምር ትውን? አኸ ኸጣ ብደርም የገጋኸ ኤን ግንድ ኦጣ፤ ተኽም አንⷀ በጐፔያኸ ኤን ያነ ቅንቅት ታወጤ በጨር ይተየኸሸ" ባረም።
42006043	ኢየሱስም፤ "ወኼ ኧጨ ᎃጥጥ ᎇስር ኤያᎊ፤ ᎃጥጥ ኧጨ ወኼ ᎇስር ኤያᎊ።
42006044	ኧጨ እንም በᎇስረታ ይⷕሪ፤ ሶኽ ታነወ ቈዛ የሸብራ ᎇስርም የወይን ᎇስርም ኤረቅᎁ።
42006045	ወኼ ሰብ ቶኼ ⷕነታ ወኼ ዘንጋ ያወጣ፤ ᎃጥጥ ሰብ ተᎃጥጥ ⷕነታ ᎃጥጥ ዘንጋ ያወጣ። ሰብ ባምᎈታ ይዝረⷈን በⷕነታ ሜናም የተነᎈኑ" ባረም።
42006046	ኢየሱስም "የባኩ ቃር ታትቾቶ የምር ⷘታኖ ⷘታኖ ትብሮን?
42006047	ይዬ ቸነም ቃረና ሰማም ይታዘዝ ሰብ እንም ሟን ይመስር ኸማ ኖድኹ፤
42006048	ዀትም ቤት ቲያረሽ ተጨራ ጠበብ አንጠም ብምር ᎈር ያረሸ ምስ ይመስር፤ የደገም እኻ ቸነም የዛ ቤት ገፏንም፤ በትወ መደር ያረሰውዬ ያንረኔ አንዀረለ።
42006049	ዝክም ቃረና ሰማም ኤታዘዝ ሰብ ቤተታ ተጨራ ጠበብ ቴያርጥ ባፈር ᎈር ያረሸ ምስ ይመስር፤ ዝም ተጨራ ጠበብ ኤባር ያረሰዊ ቤት የደገም እኻ ቸነም ገፏንም፤ ኽመጋ ወጠቀም፤ የዛኽ ቤት ውጣⷀታ ያትሸንፍ ባነ" ባረም።
42007001	ኢየሱስ ቃረታ የሰብ እንም ኦደም ቲጀፕር ቅፍርናኾም ከተማ ወረም።
42007002	በኽሜ አት የሮም ገነ የመቶ አለቃ ባነ፤ ዀትም ይረᎃድን አገልጌየታ ⷀᎀንም ይሞቴ ሰናም ባነ።
42007003	ዀትም የኢየሱስ ወሬ ቢሰማ የይኹዳ ባሪቅ የዀትኼ ናኸኖምታነ "ኢየሱስ ቸነም አገልጌየና ያተርᎋኔ ጠሶኒ" ባረኖም።
42007004	ኽኖም የኢየሱሴ ቸነቦም "ዝኽ የሮማ ገነ ምስ አገልጌየታ አትርᎋለ።
42007005	ዀት የገነንዳ ሰብ ይረምድ፤ ንትደመድኔᎌ ቤትም ዀት አትረሸንደም" ባሮም አትማጠጦም ጨቈሰዊም።
42007006	ኢየሱስም ተኽኖ ጋᎀ ወረም፤ ቤት ይሰሬ ቲትⷅራነብም የመቶ አለቃዀት አበጐዳታ የዀትኼ ናኸምታነ "ⷘታኖ ይያኼ በተኖት አትⷀጥ፤ በቤተና ወፈንቻ ትገቤ አንሰናዀ።
42007007	እያም ገገና ያኸኼ ኧቸኔ የሰናዀ ሰብ አንኸርዀ፤ ቢኸርም በኽሜ ታነኸ ትረፍ ᎄን አገልጌየና ተባሸታ ይትረፍሸ።
42007008	እያም ትያ በᎈር ባነቦኽኖ ኧታዘዝ ሰብንዀ፤ ትያም ቦስጥ ጋዘነ ነረቦ፤ አተታ 'ወር' በባዀን ያር፤ እንጐደታ 'ኔኸ' በባዀን ይቸን፤ አገልጌየና 'ዛታ አሚ' በባዀን ያሜ" ቧረንም።
42007009	ኢየሱስም ዝኽ ሰማምታነ በዀት ወግ ኸረወም፤ ተዥባፐረም ተዀት የቸነቦ ሰብ "በእስራኤል ገነ ቢኸር ዝካ ብእግዘር አመረም የቈመ ሰብ አነከብዀ" ባረኖም።
42007010	የራዀዮም ሰብ የመቶ አለቃ ቤት ተዠፐሮም ወሮም፤ አገልጌም ተባሸታ ተነፈም አሰበዊም።
42007011	ኢየሱስም በመረጋታ ናይን ይውሪ አት ከተማ ወረም፤ ተማሪየታም ብዘ ሰብ ተዀት ጋᎀ እማቴ ወሮም፤
42007012	ዀትም የከተማ ᎀሬ ቲሰራ ሰብ ኔሳ ጮሮም ተከተማ ቲወጦ አሸም። የᎀተም ኧርች ያዶተታ እማት ባነ። አዶተታም ምስ ᎀተናም ባነ፤ ብዘ የከተማ ሰብ ተⷕትም ጋᎀ እማቴ ባነቦ።
42007013	ⷘታ ኢየሱስም አሸናምታነ ያትማጠጠኔ፥ "አትብⷕ" ባረናም።
42007014	ተኻንⷀም፥ ኢየሱስ ተⷀነበም ሳንሳዀት በጀታ ነጐደንም፤ የጮሮም ሰብ ቈሞም፤ የሬሳም "አኸ ዘርማ ተሳ ባከም" ቧረንም።
42007015	የᎀተም ኧርች ተⷘⷈረም ቾናምታነ ዘንጎት ቀነሰም፤ ኢየሱስም ያዶተታ "ዝ ኧርቻⷕ" ባረም አበናም።
42007016	ሰብ እንም ተብራገጎም "ንቅ የኸረ ነቢ ቢና ግብት ተረሳም፤ እግዘር ሰበታ ያተርፌ ቸነም" ቲብሮ ይእግዘር ሽር ባሮም።
42007017	ዝም የኢየሱስ ወሬ በይኹዳ ገነም በዙርያታም እንም ተሰማም።
42007018	የዮኻንስ ተማሪመታ ዝኽ እንም የዮኻንስ ኦደዊም፤ ዮኻንስም ተተማሪየታ ዄተዀና ጠናኖምታነ፥
42007019	"ትቸንቴ የዋሪ ክርስቶስ አኸትንኸ ዌሽ እንጐድ ሰብ ንቀየነ? በሮም ተሳረዊ" ባረም የⷘታ ኢየሱሴ ናኸኖም።
42007020	የራኸኖም ሰብ የኢየሱሴ ወሮምታነ " 'ትቸንቴ የዋሪ ክርስቶስ አኸትንኸ ዌሽ እንጐድ ሰብ ንቀየነ?' በሮም ተሳረዊ ቲብር ያጠምቅ ዮኻንስ ያኼንየ ናኸንደም" ባረዊም።
42007021	ኽም ጋᎀ ኢየሱስ የሰብ ተብዘ ባሸም ተርቅ ⷀምናትም አተነፈኖም፤ ሲጣርም አወጣም፤ ብዘ ᎋርጥም ከፈተም።
42007022	ኢየሱስ ዠፐረም "ወሮም ያሸኹዊም የሰማኹዊም የዮኻንስ ኦደዊ፤ ᎋርጥ ያዞ፤ ጅረ ተⷘⷈሮም ያሮ፤ የቃላ ባሸም የጠበጠኖ ይፈዝዞ፤ ጠንቋራም ይሰሞ፤ የᎀቶም ይትረሶ፤ የዜጋም ይእግዘር አትርፎት ወኼ ወሬ ዩጅዮ።
42007023	ብያም ተጥራጠረም ያንⷄ ኤትዠፐር ሰብ የትዳረው" ባረኖም።
42007024	የዮኻንስ ናዀቸረነ ቦሮ አንⷀ፥ ኢየሱስ የዮኻንስ ቃር የሰብ ኦዶት ቀነሰም፤ "ምር ታዞዌ በረኻ ወርኹም? ንፋስ ያንረን መቃዉዌ?
42007025	ዌሽ ምር ታዞዌ ወርኹም? ይሽር ዀጅር የትኸተረ ሰብ ታዞዌ ወርኹምዌ? ይሽር ዀጅር የትኸተሮኽኖም አብራቈጫት በበረኻ ኤረብሮ፤ ኽኖ በንስ ቤት ነረቦ፤
42007026	ኧጋ ምር ታዞዌ ወርኹም? ነቢ ታዞዌ ወርኹምዌ? ኦ ነቢዉ ኧብርኹ፤ ዀትም ተነቢ ይርቅ።
42007027	ዀትም 'ኤማኸ ቢፍታኼ ይሸክት ናዀቸረነና ታኸ ይፍቴ ኧረኽቴ' ቧርም የጣᎋለ ዝኸታው።
42007028	እያም ኧብርኹ እሽታ ተጨነበማዮ ሰብ ቲያጠምቅ ዮኻንስ ይርቅ ሟኒም ሰብ ኤነ፤ ብእግዘር መንግስት ጭን ትንም ያርስዀታ ይርን" ባረኖም።
42007029	የዀት የሰመዊ ሰብ እንም የቀረጥየ ዳር በዮኻንስ ጥምቀት ተጠመቆም ባነ፤ በኽ የቸነ ይእግዘር ሜና ⷅጥየ ወኽረታ ኻሮም።
42007030	የፈሪሳም ሰብ የⷅጫ አስተማሪም በዮኻንስ አንትጠመቅነ የባሮዌ እግዘር ይብኖ ቃር አንሰማነ ባሮም።
42007031	ኢየሱስ ዠፐረም "ኧጋ የዝ ዘበር ሰብ ተንቃር ናትዋራኖ? ሟን ይመስሮ?
42007032	ባድባቤ ቾኖም ይትፈⷀሮ ደንⷛ ይመስሮ፤ ኽኖም ተኽኖም ተጥራኖም 'አንድር ደነግኔንኩም አንትፈⷀርኹ፤ አዝማመኔንኩም፤ አኹ ጭን አምበⷈኹ' ይብሮ።
42007033	የኽክም ያጠምቅ ዮኻንስ ሸረትም ቴበራ የወይን ጠጅም ቴሰጭ ቢቸን 'ሲጣር ነሮ' ባኹም።
42007034	የሰብ ትከ ቲበራም ቲሰጭም ቢቸን 'ሸረትም ይሰጪምቃር ይሽን፥ የቀረጥየም የባጢረተነ አበጐዳው' ባኹዪም።
42007035	ይእግዘር ኻሪነት እንም ውረም የኸረ ኸማ ይⷕሪ ቢትⷐተረዊኽኖው" ባረም።
42007036	አት ስምኦን ይውሪ የፈሪሳ ምስ በቤተታ ሸረት ይበሬ የኢየሱስ ጨቈሰንም፤ ኢየሱስም ቤት ገፓም ሸረት ይበሬ ቾናም።
42007037	በኽም ከተማ አት ባጢረተነ ምሽት ባነች፤ ኢየሱስ ሸረት ይበሬ የፈሪሳ ቤት የገፓ ኸማ ሰማችምታነ አት የአልባስጥሮስ ብርቃጥ ᎃራ ሽቶ ጠበጠችም ቸነችም።
42007038	ⷕትም ተኢየሱስ ታንⷀቴ በግረታ መዬ ቈመችም፤ ትትበⷕ ኧግረታ ብእምባⷕታ አዝመሰመችም በነረⷕታም ትሟሽን ኧግረታም ትሰᎃን ሽቶም ትቀዋን ባነ።
42007039	የኢየሱስ የሸረት የጠናን የፈሪሳ ምስ ዝኽ ዘንጋ አሸምታነ፥ "ዝኽ ኢየሱስ ውረም ነቢ ተኸረ ዝኽ ትሟሽን ባጢረተነ ምሽት ሟን የኸረች ኸማ ሜናⷕታ ምር የኸረ ኸማ ይኻር ባነ" ቲብር በⷕነታ አሰበም።
42007040	ኢየሱስም "ስሞን ኦድኸ አት ዘንጋ ነሬ" ቧረንም። ዀትም "አስተማሪዮ ኧጊ ኦዴ" ቧረንም።
42007041	"አት ምስ የዄት ሰብ አጅግ አበኖም፤ ባተታ አምስት በቅር ቀርሺ ባትመታ አምሳ ቀርሺ ቧነን።
42007042	ኽኖም ይከሶ ቃር ቢበኽሮ የዄችም ቸሮም፤ ኧጋ ተዄተዀና ኤተታ የዛ ምስ ይርቅ ይረᎃድን ይመስርኸ?" ቧረንም።
42007043	ስምኦንም ዠፐረም "ንቅ ቀርሺ የቸረ ምስ ይርቅ ይረᎃድን ይመስሬ" ባረም። ኢየሱስም "ውረም ቃር ዝረⷈኸም" ቧረንም።
42007044	ተኻንⷀ ኢየሱስም የምሽትⷕቴ ተዥባፐረም የስምኦን፥ "ዝኽ ምሽት ታዥናዌ? እያ ቤታኸ ገፓዀም አኸ የግረና እኻ ዳር አናብኼ፤ ⷕት ጭን ብምባⷕታ ኧግረና አጠበችም በነረⷕታ ሟሸቼም።
42007045	አኸ አንሳምኼ፤ ⷕት ጭን ዝኽ ቤታኸ ተገፓዀ ቀነሰችም ኧግረና ትትሰም ነረች።
42007046	አኸ ነረና ኧትቀፓ ቃር አናብኼ፤ ⷕት ጭን ኧግረና ዳር ሽቶ ቀፓቼም።
42007047	ኧጋ እያም ኧብርኸ ⷕት ንቃር የረመደቼ በⷕት ያነ ብዘ ባጢር እንም ተፋቀራም። እርስየ ባጢር የትፋቈረዀታ ቀሪ ቃር ይረምድ" ቧረንም።
42007048	ተኻንⷀ ኢየሱስ የⷕትም "ባጢራⷕ ተፋቀንⷕም" ባረናም።
42007049	ተዀትም ጋᎀ ሸረት ይበሮዌ የቾኖ ሰብ በⷕነዀና "ባጢር ዳር አፍ ይብር ዝኽ ምስ ሟኑ?" ወበር ቀነሶም።
42007050	ኢየሱስ ጭን የምሽትⷕታ "ብያ ያመርⷔ ተነፍⷕም፤ ቦኼቃር ዌ" ባረናም።
42008001	ተዝም አንⷀ ኢየሱስ ይእግዘር መንግስት ወኼ ወሬ ቲዩድ በከተማም በቀያ ውር ውር ይብር ባነ፤ አስረዄት ተማሪየታ ተዀት ጋᎀ ባነቦ።
42008002	ተሲጣርም ተባሸም የተነፈማ እሽታ ይትⷐተረሜ ባነ። ኽነማም ሰባት ሲጣር ዮጣላ የመግደላ ማርያም፥
42008003	የኼሮድስ ቤት አለቃ የረፐረ የኩዛ ምሽት ዮኻና፥ ሶስናም እንጐድም ብዘ እሽታ ባነማ፤ ዝም እሽታ የኢየሱስም የተማሪየታም በዋጋኸነማ ያⷘⷍረማዮ ባነ።
42008004	ብዘ ሰብም ተደመዶም ተከተማ እንም የኢየሱሴ ቸነቦም፤ ኢየሱስም ቦማካ ዝካ ቲብር ኦደኖም፤
42008005	"አት ቸዋች ዘር ይዘሬ ወጣም፤ ቲዘራም አታት ዘር ቤማ ᎀረ ወጠቀምታነ በግር ነቈጪም፤ የሰሜ አንᎋም ነቀመዊም።
42008006	አታት ዘር እምር ባነወ አፈር ወጠቀም፤ ይረሜ ቲገድድ ደነታ እምር የኸሬ ጠነቀም።
42008007	አታት ዘር በሶኽ ግብት ወጠቀም፤ ሶኽም ተዘኔ ዘር እማቴ ነማምታነ ዋጠንም።
42008008	አታት ዘር በᎇስር አፈር ወጠቀም ነማም፤ ያታተታ በቅር አᎈነም" ባረም። ዝም ባረም ቲጀፕር "ይሰማ እንዝር ያነን የስማ" ባረም።
42008009	ተማሪመታ የኢየሱስ "ዝኽ ወማካ ምር ወበሩ?" ባሮም ተሳረዊም።
42008010	ኢየሱስም "ያኹ ይእግዘር መንግስት ቃር ትⷕሮኸማ አመኖኩም፤ እንጐደዀና ጭን እንም ዘንጋ ቦማካ ዩጅዮ፤ ኽኖ ቲያዞም ቤቤስሮዌ፥ ቲሰሞም ቤያጫምቶዌው" ባረኖም።
42008011	ወማካመታ ይብር ዝካው፦ "ዘር የዋሪ ይእግዘር ቃሩ፤
42008012	ቤማ ᎀረ ዮጠቀ ዘር ያትየሽ የግዝየታ ይእግዘር ቃር ይሰሞ ሰብሮ፤ የኽርምታነ ኽኖ አመሮም ቤተርፎዌ ሲጣር ቸነም የሰመዊ ይእግዘር ቃር ተⷕነዀና ይወስድቦ።
42008013	እምር ባነወ አፈር ዮጠቀ ዘር ያትየሽ ይእግዘር ቃር ሰሞም ቲሽኖ ይትⷀፐሮ ሰብሎ፤ ቢኸርም ኽኖ የግዝየታ ያምሮ ባንኸሬ አት ጅጓረ ቲቸንቦ ኧስር ኤነኖ የኸሬ ይኸዶ።
42008014	በሶኽ ግብት ዮጠቀ ዘር ያትየሽ ይእግዘር ቃር የግዝየታ ይሰሞ ሰብሎ፤ ቢኸርም የዝ አለም አሳብም ደንገነት፥ የዝ አለም ዱንያ ᎇስር ኤያወርዶኸማ ይወጥኖ።
42008015	ቦኼ አፈር ዮጠቀ ዘር ያትየሽ ተⷕነዀናም ቦኼ ቀልበዀና ይእግዘር ቃር ሰሞም ይቅረበዊ ኽኖሎ። ኽኖም ብእግዘር ቃር ተቋመሮም ይቈሞ፤ ᎃርትም ያወርዶ" ባረኖም።
42008016	ኢየሱስም ዠፐረም፥ "ራዝ አተከሰም ወሸር ይደፋወ ዌም ባልጋ ደኔ ያወራ ሰብ ኤነ፤ አቸም ቤት ይገቦ ሰብ እንም ይትየኖዌ በስር ይሰን።
42008017	"የኽክም የትሼመ ሰቻ ቴወጣ፥ የጠቈሪ ቴትⷐር ኤች።
42008018	"በዝም የቸነ ቃረታ መምር ትሰሞኸማ ተጤፖ፤ ያነን ሰብ ደᎌርም ይዊ፤ ኤነንዀት ጭን ነሬ ባረም ያስውንዀታ ዳር ይወስጅᎌ" ባረም።
42008019	የኢየሱስ አዶትም ጐፔመታ የዀትኼ ቸነቦም፤ ቢኸርም በብዘ ሰብ ግብት የኸሬ አነከበዊ።
42008020	"አዶትማኸ ጐፔማኸ ይትራከቦኬ ቦረጀ ቈሞም" ባሮም ኦደዊም።
42008021	ኢየሱስም ዠፐረም "ይእግዘር ቃር ሰሞም ይቾቶ ሰብ እንም ይያ አዶትም ጐፔመናሎ" ባረኖም።
42008022	አት ከረ ኢየሱስ ተተማሪየታ ጋᎀ በጀልባ ተሳፈረም "ተባኽር ኽወኸት ንትገናነ" ባረኖም። ኽኖም ያሮዌ ተረሶም።
42008023	በባኽር ᎈር ቲትⷘኖም ኢየሱስ ወሬት ጠወጠንም፤ ኽም ጋᎀ ᎇሼ እምᎇርቢት በባኽር ᎈር ተረሳም። በጀልባዀት እኻ ግቦት ምሮት የቀነሴ ኽኖም ይትጨነቆ ባነ።
42008024	ኽኖም የኢየሱሴ ተⷀነቦምታነ "ⷘታንዶ፥ ⷘታንዶ አነቅነም" ቲብሮ ቦሬተታ ነሰዊም። ኢየሱስም ተረሳም የᎇሼ እምᎄርቢትም ይትጋፋ ባኽርም አጥራቀረኖም፤ እምᎇርቢትም ቈመም እንምቃር ገብ ባረም።
42008025	ተኻንⷄ ኢየሱስም "የምር ኧመሮት ⷀመናኹም?" ባረኖም። ኽኖ ጭን ሰነፎምም ወግም ኸረቦምታነ ኽኖም ተኽኖም "ዝካ እምᎇርቢትም ባኽርም ዳር ያዝዝ የዀትም ይታዘዞነ ዝኸታ ሟኑ?" ተበበሮም።
42008026	ኢየሱስ ተተማሪየታ ጋᎀ ባኽርዀት ተⷘኖም ተገሊላ አውራጃ ኽወኸት ያነ ጌርጌሴኖን ገነ ሰኖም።
42008027	ኢየሱስም ተጀልባ ወጣም በግረታ ቲያር የዝ ይፍቴ ሲጣር የጠበጠዊ አት ምስ ተከተማ ወጣም ተራከወንም፤ ዀትም ተብዘ ዘበር ቀነሰም እንጭመታ በᎀገማ ግፔ ባንኸሬ በቤት ቤረብር።
42008028	ዀትም የኢየሱስ ቢያዥን ኦነም፤ ቢፍተቴም ተፌጠመምታነ ቃረታ ከፍ ኤፐም "ትንም በᎈር ንቅ የኸረ ይእግዘር ትከ ኢየሱስ፥ አኸ ትያ ጋᎀ ምር ነረናኸ? ኸዳሸ አታጠንቄ" ቧረንም።
42008029	ዝም የባረ የለከᎈን ሲጣር ተምስዀታ ይወጤ ኢየሱስ ያዘዘን የኸሬዉ፤ የዝም ይፍቴ ሲጣረታ ብዘ ጋᎀ በምስዀታ ይትረሳወ ባነ፤ በሰንሰነትም በግር ብረትም አጐጅም ይሬ ባነ፤ ቢኸርም ሰንሰነትዀት ሜጠሰም የግር ብረትምዀት ሰፐረም ሲጣረታ በረኻ ይወስድን ባነ።
42008030	ኢየሱስም "ሽማኸ ሟኑ?" ባረም ተሳረንም። ዀትም ብዘ ሲጣር የረፐሮዌ "ሽመንዳ ሌጌዎን ይውሪ" ባረም።
42008031	ሲጣርምኽኖ "ኸዳሽ የርቅ ስዌር ወሮ አትብርንደ" ባሮም ጨሰዊም።
42008032	በኽም በቈቶ ብዘ አበⷛር ባነቦ፤ ሲጣርኽኖም "በአበⷛር ንግባነ" ባሮም ጨቈሰዊም፤ ዀትም "ወሮ" ባረኖም።
42008033	ሲጣር እንም ተምስዀት ወጦም በአበⷛር ገፖም፤ የትደመዶም አበⷛር ተሰቻ ተረሶም ቲትሮጦ በባኽር እኻ ገፖም ባኽር ዋጠኖም።
42008034	ዜማንቸም ዝኽ እንም አሰቦምታነ ሰከቦም ወሮም፤ በከተማም ተከተማ ውጤ ወሮም ዝኽ ዘንጋ ኦዶም።
42008035	ዝም ወሬ የሰሞ ሰብ የኸረ ቃር ያዞዌ ወጦም የኢየሱሴ ቸነቦም፤ ሲጣርም ጠበጠዊም የረፐረ ምስ እንጭመታ የረፐረ ዀጅር ተኸተረም በኢየሱስ በግረታ መዬ በቾኔ አሰበዊምታነ ሰነፎም።
42008036	ያሰቦም ሰብ ሲጣር የጠበጠዊ ምስ መምር የተነፈ ኸማ ኦዶዮም።
42008037	በጌራሴኖን ገነ ያነቦ ሰብ እንም ንቃር ተብራገጎም፤ ተገነዀና ወጣም ያሬ የኢየሱስ ጨቈሰዊም፤ ዀትም በጀልባ ገፓም የቸነወ ገሊላ ገነ ተዠፐረም ወረም።
42008038	-
42008039	ሲጣር ዮጦለ ምስም ተኢየሱስ ጋᎀ ያሬ ጨቈሰንም። ቢኸርም ኢየሱስ "ቤታኸ ወር፤ እግዘርም ዝኽ የቾተንኸ ንቅ ዘንጋ ኦድ" ባረም አስራᎌተንም። ምስምዀታ ኢየሱስ የቾተሎ ንቅ ዘንጋ በከተማ እንም ቲዩድ ወረም።
42008040	ኢየሱስም ገሊላ ገነ ቲትዠፐር ዳር ሰብ እንም ይየን ባነ፤ የኽኖሜ ቲቸን ሳረኖም ተⷀፐረዊም።
42008041	ኽም ጋᎀ ኢያኢሮስ አይኹድ ይትደመዶᎌ ቤት አላፊ ባነ፤ ዀትም ቸነም በኢየሱስ በግረቴ ተፌጠመምታነ "ኸዳሸ ቤተና ኔኸኒ" ባረም ጨቈሰንም።
42008042	የዀትም አት አስረዄት ዘበር የኸረና ገረደታ ⷀመናም ነብስ ጠበጠናም ባነ፤ ኢየሱስም ተዀት ጋᎀ ቲያር ብዘ ሰብ ይትጋፈዊ ባነ።
42008043	አስረዄት ዘበር እንም ደም ይወርድና ምሽት ባነች፤ ዱንያⷕታ እንም ጭዛ ቢይቦ ሰብ ጀፐረችም፤ ኽኖም እማትመዀና ያተርፎዬ አንኸረሎ።
42008044	ⷕትም ተኢየሱስ ታንⷀቴ ቸነችም የዀጅረታ ዥራ ነገደችም፤ ኽመጋ ይትዀ ደመⷕታ ቈመም።
42008045	ኢየሱስም "የረገዴ ሟኑ?" ባረም። እንመዀና "ይና አነገድኔከ" ባሮም። ጴጥሮስም "ይገፎከ ሰብ ብዘሮ፤ አኸም 'የረገዴ ሟኑ' ትብርዌ?" ባረም።
42008046	ኢየሱስ ጭን "አት ሰብ ነገዴም፤ ትያ ደረግ ዮጣኸማ ኻርዀም" ባረም።
42008047	ምሽትምⷕታ "የረገድዀን ኸማ ኻረም" ባረችም ቲያረድና ቸነችም በኢየሱስ ይፍቴ ተፌጠመችም፤ የንቃር የረጐደቸን ኸማ ኽም ጋᎀ የተነፈች ኸማ በሰብ እንም ይፍቴ ኦደችም።
42008048	ኢየሱስም "ትከኖ እያ አተርፍⷕ ኸማ ያመርⷕኔ ተነፍⷕም፤ ቦኼቃር ዌ" ባረናም።
42008049	ኢየሱስም ገና ዝኽ ቲብር ታነ አት ምስ አይኹድ ይትደመዶᎌ ቤት አላፊ ተረፐረ ተኢያኢሮስ ቤት ቸነምታነ፥ "ገረዳኸ ᎀተችም፤ ኼታ አስተማሪ ኢየሱስ ይቸኔ አ`ታⷅጥን" ቧረንም።
42008050	ኢየሱስ ጭን ዝኽ ዘንጋ ሰማም የኢያኢሮስ "እማት ኧመር ባንኸሬ እንጠነቀናኸ፤ ገረዳኸ ትትረፍሸ" ቧረንም።
42008051	ዀትም ገረድ የᎀተቸወ ቤት ቲገባ ተዀት ጋᎀ ጴጥሮስ፥ ያእቆብ፥ ዮኻንስም የገረድ አብ ታዶተⷕታ ባንኸሬ እማት ሰብ ኤገባ ባረም።
42008052	እንም ሰብ ቲበኾና ዳታዀና ይጀከሞ ባነ፤ ኢየሱስ ጭን "አትብኾ፤ ⷕት ንየችም ባንኸሬ አᎀተች" ባረኖም።
42008053	ቢኸርም ሰብ እንም የᎀተች ኸማ የኻሮዌ በኢየሱስ ዳቆᎌም።
42008054	ኢየሱስ የገረድⷕታ ኧጅ ጠበጠምታነ "ገረ ተሸ" ባረናም።
42008055	ኽም ጋᎀ ነብሰⷕታ ተዠፐረምታነ ፈተክ ባረችም ተረሳችም፤ ኢየሱስም "ትበራ ቃር አውያ" ባረም አዘዘም።
42008056	አብ ታዶተⷕታ ወግ ኸረቦም፤ ኢየሱስ ጭን ዝኽ ዘንጋ የሟኒም ሰብ አቶዶ ባረም አዘዘኖም።
42009001	ኢየሱስ አስረዄት ተማሪየታ እማቴ የዀትኼ ጠናኖምታነ ሲጣር ያወጦዌ ተባሸም ያተርፎዌ ይእግዘር ደረግ አበም ሾመኖም።
42009002	ይእግዘርም መንግስት ተኖተታ ዩዶዌም ባሸነም ያተርፎዌ ናኸኖም።
42009003	"የራኽኩ መደር ትታሮ ዬማኹ አትም ቃር አትጥብጦ፤ እንጣርም ቢኸር፥ ቀረጢትም ቢኸር፥ ሸረትም ቢኸር፥ ፍራንክም ቢኸር፥ ይሸሪም ዀጅር ዳር አትጥብጦ።
42009004	የባዘነት አት ቤት በገፓኹ ኽኽ ቀያ ቸኹም ትታሮ ዳር በኽም ቤት ቶሮ።
42009005	ኽኖም ኤትⷀፐሮኩ በኸረ ተኽ ቀያ ውጦ፤ የኽኖም ምስክር ይኸርቦዌ የግራኹ ጐት ጠጥቦም ውጦ" ባረኖም።
42009006	በኽም የቸነ ተማሪመታ ወሮም ይእግዘር ቃር ቲዩዶ ባሸነም ቲያተርፎ በቀያ ቀያታ ያሮ ባነ።
42009007	አታት ሰብ "ያጠምቅ ዮኻንስ ተሞት ተረሳም" ባሮም ይዝረኮ የረፐሬ፥ ገሊላ ገነ ይገዛ ኼሮድስም ኢየሱስ የቾተን ዘንጋ እንም ሰማምታነ ተብራገገም።
42009008	እንጐደዀናም "ነቢ ኤልያስ ተዠፐረም ቸነም" ቲብሮ፥ እንጐደዀናም "ይፍቴ ተᎀቶ ነቢ አተታ ተረሳም" ይብሮ ባነ።
42009009	ኼሮድስም "ዮኻንስሽ እያ አንገተታ አትየንጥዀንም ባነ፤ ኧጋ ዝኽ እንም ዘንጋ ያሜ ቧርም ዩጅለዀት ሟኑ?" ባረም ያዥኔ ይሸ ባነ።
42009010	የኢየሱስ ናዀቸረነም ተራዀዮ መደር ቸነቦም የቾተዊ እንም የኢየሱስ ኦደዊም። ኢየሱስም እማትኽኖ ጠበጠም በቤተሳይዳ ከተማ መዬ ያነ መደር ወረም።
42009011	ብዘ ሰብም ኢየሱስ ያርወ መደር ኻሮም ተⷐተረዊም። ኢየሱስም ተⷀፐረኖም፤ ይእግዘር መንግስት ቃር ዩድኖ ባነ፤ ተባሸዀናም ትረፎት ያነቦኽኖም አተነፈኖም።
42009012	ግዝየመታ ቲመሽ ወረም፤ አስረዄችም ናዀቸረነታ የኢየሱሴ ተⷀነቦምታነ "ዝኽ ያነኔᎌ መደር በረኻው፤ ዝኽ ሰብ እንም በዙርያንዳ ባነቦ ቀያም ከተማም ወሮም ሸረትም ያድሮᎌም መደር ይረኽቦዌ ዝኽ ሰብ አስራፕትኖ" ባረዊም።
42009013	ኢየሱስ ጭን "አኹ ገጋኹ ይበሮ ቃር አቦዮ" ባረኖም። ኽኖም "ይና ያነንደ አምስት እንጄራም ዄት አሳው፤ በዝም የቸነ ዌትነ ሸረት በስየነ ባንኸሬ የዝ እንም ሰብ ኤወጣን" ባረዊም።
42009014	በኽም የረፐሮ አምስት ዀም ገምያ ይኸሮ ባነ። ኢየሱስም የተማሪየታ "ተመደር መደር አምሳ አምሳ ሰብ ሻዶም አውሮዮ" ባረኖም።
42009015	ኽኖም ዮደኖም ኸማ እንመዀና አወኖዮም።
42009016	ኢየሱስም አምስት እንጄራም ዄት አሳ ነሳምታነ ሰሜንየ አሸም ይእግዘር ሽር ባረም፤ ዀትም ፍረነመም የሰብ እንም ያሰሮዌ የተማሪየታ አበኖም።
42009017	እንም በኖም ጠᎈቦም፤ ተሰብኽኖ የተነፈ የፍረነᎁ አስረዄት ሳጠራ ነሶም።
42009018	ኢየሱስ ይማተታ ጠሎት ያሜ ባነ፤ ኽም ጋᎀ ተማሪየታ ተዀት ጋᎀ የረፐሮዬ "ሰብ ይያ ሟኑ ይብሮን?" ባረም ተሳረኖም።
42009019	ኽኖም "ያጠምቅ ዮኻንሱ ይብሮ፤ እንጐድመዀና ነቢ ኤልያሱ እንጐድመዀና ቲፍቴ ነቢ አተታ ተሞት ተረሳም ይብሮ" ባረዊም።
42009020	"አኹኽ ይያ ሟኑ ትብሮን?" ባረኖም፤ ጴጥሮስም "አኸ እግዘር የሸፐተናኸ ትቸንቴ የዋሪ ክርስቶስንኸ" ቧረንም።
42009021	ዝም ዘንጋ ይማት ሰብ ቤዩዶዌ ንቃር አትጬፐኖም።
42009022	ኢየሱስም የተማሪየታ "የሰብ ትከ የገን ባሪቅ፥ የⷀስ አለቃም የⷅጫ አስተማሪም ይቀርጠዊቴ፤ ብዘ ጅጓረ ይትⷀፐርቴ፤ ይቈጥሪቴ፤ ቢኸርም በᎀተ በሶስት ከረታ ይትረሳቴ" ባረኖም።
42009023	ይንመዀና "እያ ይትⷐተሬዬ ይሸ እንም የገገታ የኽዳ፤ መስቀረታ እንም ከረ የጠውርም የትኸተሬ።
42009024	ነብሰታ ያተርፌ ይሸ እንም ያጠፏን፤ ይያ ቲብር ነብሰታ ያⷀፐረ እንም ያተርᎋን።
42009025	ሰብ ባፈር ያነ ዱንያ እንም ቢረኽብ ነብሰታ ጭን ቢጠፋ ምር ያᎁለሸ?
42009026	ብያም በቃረና ይቅመጭ እንም የሰብ ትከ በገገታ፥ ባባታ ብእግዘርም በትቀደሶ መሌካ ክብር ቲቸን በዀት ይቅመጭወቴ።
42009027	የውረመና ኦድኹ በዝ ተቈሞ ሰብ ይእግዘር መንግስት ቲያዞ ዳር ኤሞቶ ሰብ ነረቦ" ባረም።
42009028	ኢየሱስ ዝኽ እንም ቦደ አንⷀ ተስᎃት ከረ አንⷀ፥ ጴጥሮስም ያእቆብም ዮኻንስም ጠበጠም ጠሎት ያሜዬ ቈቶ ወጣም።
42009029	ኢየሱስም ጠሎት ቲያሜ ይፍተታ መርክ ተሽጋከረም፤ ዀጅርመታ ነጨ ኸረም ብርጭ ብርጭ ባረም።
42009030	ኽም ጋᎀ ዄት ሰብ ሙሴም ኤልያስም ተዀት ጋᎀ ይትጮዶ ባነ።
42009031	ኽኖም በክብር ትራቦም ኢየሱስ በኢየሩሳሌም ጅጓረ በትቀፐሮትም በᎃቶትም ይእግዘር አሳብ ያሜኸማ ይዝረኮ ባነ።
42009032	ኽም ጋᎀ ጴጥሮስም ተዀትም ጋᎀ የረፐሮ እንም ወሬት ጠበጠኖም፤ ቦሬተዀናም ተረሶም የኢየሱስ ክብር አሰቦም፤ ተዀትም ጋᎀ እንጐድ ዄት ሰብ በቈሞዌ አሰቦም።
42009033	ሙሴም ኤልያስም ተኢየሱስ ተቤተሮም ቲያሮ ጴጥሮስ የኢየሱስ "ⷘታኖ ይና በዝ ወኽረንዳ ወኼው፤ በዝ ሶስት ዳስ ናርሽነ፤ አት ያኸ፥ አት የሙሴ፥ አት የኤልያስ ይኽርሸ" ቧረንም። ጴጥሮስም ዝኽ ቲብር ይዝረⷍ ቃር ቤⷕር።
42009034	ዀትም ዝኽ ቲዝረⷍ ዳበራ ቸነም አኸተረኖም፤ ዳበራ ቲያኸድኖ ጴጥሮስም፥ ያእቆብም ዮኻንስም ሰነፎም።
42009035	ተዳበራም ደን "የሸፐትዀን ኧርቸና ዝኸታው፤ የዀትም ስመዊ" ይርብቃር ተሰማም።
42009036	ዝም ቃር ተትሰማ አንⷀ ኢየሱስ ይማተታ በቈሜ ነከበዊም፤ ተማሪመታ ስ ባሮም ባንኸሬ የሰመዊ ቃር በኽ ግዝየ የሟኒም ሰብ አኖዶ።
42009037	በመረጋታ ተቈቶ ቦንዶ አንⷀ ብዘ ሰብ የኢየሱስ ተራከበዊም።
42009038	-
42009039	ተሰብኽኖ አተታ ኦነምታነ "አስተማሪዮ እማት ኧርች ነሬ፤ ታዥኔ ኧጨስኸ፤ ዀትም ሲጣር ጠወጠንም፤ ቲትረሳወ ዮን፤ ታንቃታ ዝምባወት ያወርድም ያክወንን፤ ሰብነትመታ መዛ ኤፐም አምᎄጣ ነብሰታ ይገᎋን።
42009040	ተማሪያኸም ሲጣርዀታ ያወጠውዬ ጨቈስኽኖም አንኸረሎ" ቧረንም።
42009041	ኢየሱስም ዠፐረም "አታምሮ ጠማማ የዝ ዘበር ሰብ፥ መቸ ዳር ታኹ ጋᎀ ኧረብርቴ? መቸ ዳርኽ ኧፈርኽንኹቴ? አኸም ኧርቻኸ ዝኼ ናᎀን" ቧረንም።
42009042	ኧርችዀታ የኢየሱሴ ቲትⷀነብ ሲጣረታ አደገም አንክወነረንም፤ ኢየሱስ ጭን የሲጣርዀታ አጥራቈረንም፤ የርችም አተነᎈንምታነ ያባታ አወንም።
42009043	እንመዀና ይእግዘር ንቅ ደረግ ያሰቦዬ ወግ ኸረቦም፤ እንመዀና በትቾተ ዘንጋ ወግ ቲኸርቦምታነ፥ ኢየሱስ የተማሪየታ፥
42009044	"የሰብ ኧርች በሰብ ኧጅ አወጨም ያⷀᎏሪቴ፤ አኹም ዝኽ ቃር ብንዝራኹ ስሞም በⷕናኹ ቀረዊ" ባረኖም።
42009045	ኽኖ ጭን ዝኽ የባረኖ ቃር አንገፓኖ፤ ቤቤስረውዬ ዘንጋታ ተሼመቦም ባነ፤ ኽኖም ይትሰረውዬ ሰነፈዊም።
42009046	የኢየሱስ ተማሪ ኽኖም ተኽኖ "ቲና ትንመንዳ ይርቅ ሟኑ?" ባሮም ይዝረኮ ባነ።
42009047	ኢየሱስም የⷕነዀና አሳብ ኻረምታነ አት ትከ ጠበጠም በመየቴ አቈᎀንም።
42009048	"ሟኒም ሰብ ዝኽ ትከ በሽመና ይትⷀፐር እያ ተⷀፐረም፤ እያም ይትⷀፐርዀታ የራኼዀታም ይትⷀፐር፤ ኧጋ ትንማኹ ያርስዀታ ይንማኹ ንቁ" ባረኖም።
42009049	ዮኻንስ ዠፐረም "ⷘታንዶ አት ምስ በሽማኸ ሲጣር ቲያወጣ አሸኔም፤ ቲናም ጋᎀ ኤያር የኸሬ ቶ ባኔም" ቧረንም።
42009050	ኢየሱስ ጭን "የዀትም አትኽረዊ፤ ያኹም ኤያትቋናኹ ሰብ እንም ይⷀፕርኹ" ቧረንም።
42009051	ኢየሱስ ሰሜ ይወጣወ ወክት በትⷅራነበ ግዝየ፥ ኢየሩሳሌም ከተማ ያሬ በᎃራ ⷕነታ ወሰነም ተረሳም።
42009052	ይፍቴንየ በተሮም ያሮ ናዀቸረነ ናኸም፤ ኽኖም ያᎊወ መደር ይሸክቶኔ አት የሰማርያ ቀያ ገፖም።
42009053	ዀትም ይፍትሜ ኢየሩሳሌም ንወር ባረም የትረሴ የሰማርያ ሰብ ይትⷀፐረውዬ አንሳቦ።
42009054	ተማሪየታ ያእቆብም ዮኻንስ አሰቦምታነ "ⷘታንዶ እሳት ተሰሜ የረድም የደፕኖ ንብኔ ይሽርኸዌ ?" ባረዊም።
42009055	ኢየሱስ ጭን ተዥባፐረም ማቸቦም። [አኹ ተምር ኤነት መንፈስ የኸርኹኸማ አትⷕሮ፤ የሰብ ኧርች የቸነ የሰብ ነብስ ያተርፌው ባንኸሬ፥ ያጠፌ አንኸረ።]
42009056	ተኽሜ ተረሶም እንጐድ ቀያ ወሮም።
42009057	ኢየሱስ ተተማሪየታ ቤማ ቲያሮ አት ምስ "ⷘታኖ ታርወ መደር እንም ኧትⷐተርኸቴ" ቧረንም።
42009058	ኢየሱስም "የቀወረ ጐጀ ነረኖ፤ የሰሜ አንᎋም ቤት ነረኖ፤ የሰብ ኧርች ጭን ገገታ ይትጠቀርወ ዌም ያᎊወ መደር ኤነን" ቧረንም።
42009059	ያትመታ "ኔኸ ተኸተሬ" ቧረንም። ዀትም "ⷘታኖ አባና ቲሞት ዳር ኻደምዀም ኧᎀⷌ ንብደርም ንወር ፍቅድኒ" ቧረንም።
42009060	ኢየሱስም "የᎀቶኽኖ ታቦዮ የᎀተ የᎀጎ፤ አኸሽ ወርም ይእግዘር መንግስት ቃር ኦድ" ቧረንም።
42009061	አትም እንጐድ ሰብ "ⷘታኖ ኧትⷐተርኸቴ፤ ቢኸርም ንብደርም ታበሩሰና ኧትስራፐቴ ፍቅድኒ" ቧረንም።
42009062	ኢየሱስ ጭን "ሟኒም ሰብ በቦራ ቲቾት ያንⷅንየ ኤያዥ፤ የኽክም አት ሰብ ይእግዘር ሜና ጠበጠም ያንⷅንየ ኤይዥ፤ ቢያዥ ጭን ዀት ይእግዘር መንግስት ኤገባ" ቧረንም።
42010001	ተኽም አንⷀ ⷘታ ኢየሱስ እንጐድ ስባም ዄት ሰብ ሸፐተም፤ የዄት ዄተዀና ናኸኖም፤ ዀት ያርወ ከተማም ቀያ እንም ብደሮም ወሮ ባረኖም።
42010002	የኽኖም "ጐር ንቃሩ፤ ሜነነ ጭን ቀሪቃሎ፤ ኼታ የጐር ⷘታ ሜነነ ደፐረም ይረኼ ጠሰዊ።
42010003	የጤ ኸማ በቀወረ ግብት ኧረኽኹቴ፥ አኹም ወሮ።
42010004	ትታሮም የፍራንክ ᎀነ፥ ቀረጢት፥ ጫማ አትጥብጦ፤ ቤማ የሟኒም ሰብ ትታዝራኮ ግዝየ ትጀፕሮዌ አትሞ።
42010005	ትገቦᎌ ቤት እንም ብደሮም 'ሽናት የዝ ቤት የኽር' በሮ።
42010006	በኽሜ ሽናት ይትⷀፐር ሰብ ቢረብር ይእግዘር ሽናት ያᎉወሸ፤ ቤትⷀፐር ያብኹዊ ሽናት ይትዘፐንኹሸ።
42010007	ሜነነ የቾተወ አዊ፤ በገፓኹᎌ ቤት ያቦኩ ቃር ትትበሮ ትትሰጦ ቶሮ፤ አኹ ቤት ቤት አትወሮ።
42010008	ብትገቦᎌ ከተማ እንም ቢትⷀፐሮኩ ያቦኩ ቃር ብሮ።
42010009	በኽም ከተማ ያነቦ ባሸነ አትርፎ፤ የሰብም 'ይእግዘር መንግስት ያኹዌ ተⷀነበም' በሮዮ።
42010010	ቢኸርም የገፓኹᎌ ከተማ ሰብ ባንትⷀፐሮኩ የከተማ አድባቤ ውጦምታነ፥
42010011	'በከተማኹ ታነነ በግረንዳ የቾና ጐት ዳር ቲና ቤያሬ ባኹ ምስክር ይኸሬ ንጠጥብኔ፤ አኹ ጭን ይእግዘር መንግስት ያኹዌ ቸነም የትⷀነበ ኸማ ኻሮ' በሮዮ።
42010012	እያም ኦድኹ በፍርድ ከረ የኽ ከተማ ቅጣት ተሰዶም ከተማ ቅጣት ይብስ" ባረኖም።
42010013	ኢየሱስም "ግርዳኸ ኮራዚን ከተማ፤ ግርዳኸ ቤተሳይዳ ከተማ፥ ባኹ የትቾተ ይእግዘር ወግ ሜና ድረ በጢሮስም በሲዶና ከተማ ተትቾተ በኽ ከተማ ይረብሮ ሰብ ይፍትሜ ተባጢረዀና ይትዘፐሮ ባነ፤ በርኖስ ተኸዴተቦ በአመድ ቶየተቦ አፍ ይውርዮዌ ይትቀነቦ ባነ።
42010014	ቢኸርም በፍርድ ከረ ተጢሮስም ተሲዶና ከተማ ፍርድ ይርቅ ባኹ ይባስሸ።
42010015	አኸም ቅፍርናኾም ከተማ ሰሜንየ ከፍ ከፍ ትብሬ ሸኸምዌ? ኧጋ ባዛብ ደን ትዌቴ።
42010016	"አኹም ትትዝረኮ ይሰማ ሰብ እያ ይሰማ፤ አኹ የቀንጠ እያ ይቀርጥ፤ እያም የቀንጠ የራኼ እግዘር ይቀርጥ ወበሩ" ባረም የተማሪየታ ኦደኖም።
42010017	ኢየሱስ የራኸኖ ስባ ዄት ተማሪየታ ተራዀዮ መደር ሳረኖም ቸነቦም፤ "ⷘታንዶ ሲጣር ዳር የሽማኸ ተገሶም ታዘዞንደም" ባረዊም።
42010018	ዀትም "ሼጣን ብራቅ ኸማ ተሰሜ ወንደም ቲወጥቅ አሸዀም።
42010019	አኹም የሰር ችረም ስᎃት ጥፍርም ትረቅጦዮዌ በጠላት ደረግ ᎈር እንም ሾምኩም፤ ይጐዳኹም ቃር ኤነ።
42010020	ቢኸርም ሲጣር እንም የትገሶንኩዌ በዝኸታ ኤሳርኹ፤ ሽማኹ ጭን በሰሜ በጔቴ የትጣፌ በዀት የሳርኹ" ባረኖም።
42010021	ኽም ጋᎀ ኢየሱስ በመንፈስ ቅዱስ ሳረንምታነ፥ "የሰሜም ያፈር እግዘር አባኖ፥ ዝኽ እንም ውቀት ያነኖም የትማሮምኽኖ ሼምኸቦምታነ አታትቃር ኤⷕሮኽኖ ያትየሸኸኖዌ ሽር የስራኸ፤ ኦ አባኖ ዝኸታ ታሜዬ ወኼ ፍቃዳኸ ኸረም።
42010022	"አባና እግዘር እንም ቃር አቤም፤ እያ ትከ ሟን የኸርዀ ኸማ እማት አባና ይⷕር፤ አባና ሟን የኸረ ኸማ እያ ትከ ኧⷕር፤ እያም በፍቃደና አትⷐንዀታ ባንኸሬ አባና ሟን የኸረ ኸማ ይⷕር ኤነ" ባረም።
42010023	ዀትም የተማሪየቴ ተዥባፐረም ይማተዀና "ዝኽ ታዘዊዀት ያዞ ሰብ እንም የትዳሮሎ።
42010024	እያም ኧብርኹ አኹ ታዘዊዀታ ብዘ ነቢም ንስ ያዞዌ ቢሰቦም አናሰቦ፤ ብንዝራኹ ትሰመዊዀታ ይሰሞዌ ቢሰቦም አንሰሞ" ባረም።
42010025	አት የሙሴ ⷅጫ አስተማሪ የኢየሱስ ይᎈትኔ ቸነም፤ "አስተማሪዮ የዘላለም ኤያም ኸርዀም ኧረብሬ ምር ንቶት?" ቧረንም።
42010026	ኢየሱስም "በሙሴ ⷅጫ የትጣፈ ምቃሩ? ታረᎇን መጣፍ ምር ይብር?" ቧረንም።
42010027	ምስምዀታ ዠፐረም " 'ⷘታ እግዘራኸ በᎃራ ⷕናኸ፥ በᎃራ ነብሳኸ፥ በᎃራ ደረጋኸም በᎃራ አሳባኸ ንᎀድን፤ አበጐዳኸ እንም የገጋኸ ኸማ ንመድ' ይብር" ቧረንም።
42010028	ኢየሱስም "ውረም ቃር ባኸም፤ አኸም ዝኽ ዘንጋ እንም ቶት፤ የዘላለም ኤያም ትኽርም ትምበርሸ" ቧረንም።
42010029	ምስምዀታ ገገታ ያመጥሬ ቲሸ የኢየሱስ "አበጐዳናኽ ሟንሎተ?" ቧረንም።
42010030	ኢየሱስ ዠፐረም "አት ምስ ተኢየሩሳሌም ከተማ ተረሳም ኢያሪኮ ከተማ ያር ባነ፤ ቲያር ቤማ ሽፍጣ ጠበጠዊም፤ የዀትም ዀጅረታ መንጠዊም፤ ኤሞትም ኤተርፍ ኸማ ደነገዊም ወሮም።
42010031	ጠነቃር አት ⷀስ ተኽ ኤማ ቲያር ዝኽ ዮጠቀ ምስ አሸንምታነ ቸንም ወረም።
42010032	ዝክም አት የሌዊ ጥብ የኸረ አት ምስ ቸነም፤ ዝኽ ምስ ደነጒም ቦጠቄ አሸንም፤ ዀትም ቸንም ወረም።
42010033	አትም የሰማርያ ገነ ምስ ተኽ ቲያር የምስዀቴ ቸነም፤ አሸንምታነ አትሟጠጠንም።
42010034	የዀትኼ ተⷀነበምታነ መዛታ የወይን ጠጅ ዀወም፤ በጨርቅም አጐደንም፤ ተኽም አንⷀ በገገታ እማር አረⷈᎀንም፤ የባዘራ ቤትም ወሰደም የንም።
42010035	በመረጋታ 'ዝኽ ምስ ቈየን' ባረም ዄት ብር የባዘራ ቤት የዀረን ምስ አወንም፤ 'ከሰታ ተዝ ይርቅ በደፐረ ትንትዠፐር ኧካስኸሸ' ቧረንም።
42010036	ኧጋ ተዝ ተሶስት ሰብ ደነጒም ዮጠቀ ምስ አበጐዳ የዀረን ሟን ይመስርኸ?" ባረም ተሳረንም።
42010037	ዀትም "ያትሟጠጠን ምስ አበጐዳ ዀረንም" ባረም። ኢየሱስም "ኧጋ ወር አኸም የኽክም ቶት" ቧረንም።
42010038	ኢየሩሳሌም ከተማ ቲያሮ ኢየሱስ አት ቀያ ገፓም፤ ማርታ ይውርያ አት ምሽት በቤተⷕታ ተⷀᎌረቸንም።
42010039	የⷕትም ማርያም ይውርያ አት ኧተᎃ ባነና፤ ማርያምም ኢየሱስ ይብር ቃር ትሰሜ በግረቴ ቾናችም ባነ።
42010040	ማርታ ጭን ሸረት ታፈጥሬ ትርክም ትብር ባነ፤ ⷕትም የኢየሱሴ ተⷀነበችም "ⷘታኖ ኧተᎀና ይማተና ቸቼም ትንⷀጥ አናመጥጥኸዌ? ኸዳሽ ትⷀፕሬዬ ኦድና" ቧረቸንም።
42010041	ኢየሱስ ዠፐረም "ማርታ፥ ሲመ ማርታ፥ አⷕ በብዘ ቃር ትጨነⷅ፥ ትርክም ትቢ፤
42010042	ቢኸርም ያትⷈሽ ቃር እማቱ፤ ማርያም ወኼ ቃር ሸፐተችም፤ የⷕትም ኤወስጅፓ" ባረናም።
42011001	አት ከረ ኢየሱስ ባት መደር ጠሎት ያሜ ባነ፤ ቲጀፕር ተተማሪየታ አተታ "ⷘታኖ ዮኻንስ የተማሪየታ ጠሎት ያትመረኖምኸማ አኸም ይና አትመርንደ" ቧረንም።
42011002	ኢየሱስም "ጠሎት ትታመሮ፥ ['በሰሜ ትረብር] አባንዳ እግዘር ሽማኸ ንቅ የኽር፤ መንግስታኸ የተን፤
42011003	ይናም ሸረተንዳ በከረ ከረ ናመንደ፤
42011004	ይናም ᎇሼ የዋሮንደ አፍ ባነም፤ አኸም ᎇሼ የዋኔ አፍ በርንደ፤ በፈተናም አታግባንደ።' [ተᎃጥጥ አትርፍንደ ባንኸሬ"] በሮ ባረኖም።
42011005	ኻበም ኢየሱስ፦ "ታኹ አበጐዳ ያነን በግብት ምሳረ የዀትኼ ወረምታነ፥ 'አበጐዳኖ የርባት ይኸር ቃር አጅግ ናሜ።
42011006	አት አበጐዳና ቴማታ ይያኼ ቸነም፥ ኤውን ቃር ኤነ' ቢውን፥
42011007	ኽም በቤት የትገተረ አበጐዳታ ዘፒተ 'አታⷅጤ፤ ቤትም አጠዊም ደንⷛናም ትያ ጋᎀ ተገተሮም፤ ተረሳዀም ኤብኸ ኸማ ኤነ' ይውንዌ?
42011008	እያም ኧብርኹ ዀት አበጐዳታም ቢኸር ይትረሴ አንሸ ባነ፤ ቢኸርም የጭቈጨቈኔ የሸ ቃር እንም ይውን።
42011009	"እያም ኧብርኹ ዝኸታው፤ ጠሶ ያውኩሸ፤ ሳቦ ትንኸቦሸ፤ ወዝገብም ድርጎ ይክᎋችንኩሸ።
42011010	የጨቈሰ እንም ይትⷀፐር፤ የሸም ይረኽብ፤ ወዝገብም የደነገ ይከᎋችለ።
42011011	አብ የኸርኹ ታኹ ተሟኒማኹ ኧርቸታ ዳቦ ቢጨስን እምር ይውን ሟኑ? አሳ ይበሬ ቢጨስን የሰር ችረ ያውንሸዌ?
42011012	ዌሽ ኧርቸታ እንራ ቢጨስን ስᎃት ጥፍር ይውን ሟኑ?
42011013	ኧጋ አኹ ᎇሼ ሰብ በኸርኹሜ፥ የደንⷛኹ ወኼ ዘንጋ አቦት ትⷕሮ፤ ይርቀታ በሰሜኽ ያነ አብ እግዘር የጨቈሰን ሰብ መንፈስ ቅዱስ መምር ኤይብኖ?" ባረኖም።
42011014	አት ከረ አት ምስ ሲጣር ጠወጠንም ዲዳ ኸረም ባነ፤ ኢየሱስም የዛ ምስ ሲጣር አወጣረም፤ ዲዳ ምስ ዝረⷈም፤ ሰብም ወግ ኸረቦም።
42011015	ቢኸርም ተኽኖ አታት ሰብ "ብኤልዜቡል ቢውሪ በሲጣር አለቃ ሲጣር ያወጣ" ባሮም።
42011016	እንጐደዀናም የኢየሱስ ቲፈትረዊ ተሰሜ መርኸት ያትየሽኖዌ ይትሰረዊ ባነ።
42011017	ኢየሱስም የⷕነዀና ቃር ኻረምታነ፥ "ዀትም ተዀትም ተራከሰም ይትቤተር መንግስት እንም ዀትም ተዀትም ያርቅ፤ የኽክም አበሩስ ታበሩስ ተራከሰም በትቤተረ ይⷀጥ።
42011018	እያ 'በብኤልዜቡል ሲጣር ታወጣ' ትብሮን፤ ኧጋ ሼጣንኽ ዀትም ተዀትም ተራከሰም በትቤተረ መንግስተታ መምር ይምሸ?
42011019	ኧጋ እያ በሲጣር አለቃ በብኤልዜቡል ሲጣር አወጣ በኸረ አኹ ይትⷐተሮ ሰብኽ በሟን ደረግ ዮጦዮሸ? በዝም የቸነ ደንⷛማኹ ባኹ ይፈርዶብኩቴ።
42011020	እያ ጭን ብእግዘር ደረግ ሲጣር አወጣ በኸረ ኼታ ይእግዘር መንግስት ያኹዌ የቸነ ኸማ ኻሮ።
42011021	"ጦናማ ምስ ያርብ ግብር ጠበጠም የገገታ ቤት በቅየ ንብረተታ ኤትራቼ።
42011022	ተዀት ይርቅ ጦና ያነን ትወ ምስ ቸነም በጭመᎀረን የታመረወ ያርብ ግብረታ ይወስድወ፤ ንብረተታም ይማንኽም ይሸድ።
42011023	"ትያ ጋᎀ ኤኸርዀታ ይትራከሴ፤ ትያም ጋᎀ ኤደምድዀታ ይብራጭ" ባረም።
42011024	"ሲጣር ተሰብ ቦጣ ጋᎀ ያᎊወ መደር ይሸ፤ እኻ ቴኖ መደር ያር፤ ያᎊወ መደር ቲበኽር 'ዮጣኽወ ቤት ኧትዠፐርቴ' ይብር።
42011025	ዛም ቤት ቲቸን አሸሺም በትሽካከቴ ያዥን።
42011026	ተኽም አንⷀ ወረም ተዀት ይብሶ እንጐድ ሰባት ሲጣር ተዀት ጋᎀ ጠበጠም ይቸን፤ እንመዀና ገፖም በኽም ቤት ይረብሮ፤ የኽም ምስ ቲፍቴ ይርቅ የዃታ ይብስወ" ቲብር ኢየሱስ ኦደም።
42011027	ኢየሱስ ዝም ቲዩድ ታነ በኽ ታነቦ ሰብ አት ምሽት ቃረⷕታ ከፍ አመነችም "አኸ ጨነችም ጡወⷕታ ያጠᎌቸናኸ አዶታኸ የትዳረችንያ" ቧረቸንም።
42011028	ኢየሱስ ጭን "ይእግዘር ቃር ሰሞም ተጬፐፖም ይቅረቦኽኖ የትዳሮሎ" ባረናም።
42011029	ብዘ ሰብ ቲትደመዶ ኢየሱስ "የዝ ዘበር ሰብ አሉ፤ መርኸት ያዤ ይሸ፤ ቢኸርም ተነቢ ዮናስ መርኸት እንጐድ መርኸት ኤይዊ።
42011030	ዮናስ የነነዌ ከተማ ሰብ መርኸት የረፐረምኸማ፥ የኽክም የሰብ ኧርች የዝ ዘበር ሰብ መርኸት ይኸርቴ።
42011031	ራ ገነ ትገዛ የረፐረች ንግስት አዜብ በፍርድ ከረ ተዝ ዘበር ሰብ ጋᎀ ተረሳችም ትፈርድቦቴ፤ ⷕትም ሰለሞን ይዝረⷍን ወግ ትሰሜ ተረቌ ታፈር ዳር ቸነችም፤ ቢኸርም ተሰለሞን ይርቅዀታ በዝ ታኹ ነረ።
42011032	የነነዌም ከተማ ሰብ በፍርድ ከረ ተዝ ዘበር ሰብ ጋᎀ ተረሶም በኽኖ ይፈርዶፖቴ፤ ዮናስ ይእግዘር ቃር የነነዌ ሰብ ቢዩድኖ ባጢረዀና አወጦም፤ ኧዃ ተዮናስ ይርቅዀታ በዝ ታኹ ነረ" ባረኖም።
42011033	ኢየሱስ ዠፐረም "ራዝ አተከሰም ይሼᎃን ዌም ወሸር ደፋወም ያወራ ሰብ ኤነ፤ ቤት ይገቦ ሰብ ይትየኖዌ በስር ይሰሪ።
42011034	የሰብነታኸ ጬት ኤናኸው፤ ኤናኸ አፍያ ቲኸር ሰብነታኸ እንም ስንክር ይውን፤ ኤናኸ ቲያⷅን ጭን ሰብነታኸ እንም ጠነማ ይኸር።
42011035	ኧጋ ባኸ ያነ ጬት ጠነማ ቤኸሬ ተጤፕ፤
42011036	ኼታ ሰብነታኸ እንም ስርም ጠነማ ቴረብርወ በጬት የትሜና ቃር በኸረ እንም መደራኸ የጬት ኸማ ይኸር" ባረኖም።
42011037	ኢየሱስ ዝክም ባረም ቲጀፕር አት የፈሪሳ ምስ "ትያ ጋᎀ ኧድያ ንብራነ" ባረም የኢየሱስ ጨቈሰንም፤ ኢየሱስም ገፓም ይበሬ ቾናም።
42011038	ኧድያ ቴበራ ይፍቴ ኢየሱስ ኧጀታ አንታጠቤ ምስዀታ ወግ ኸረወም።
42011039	ⷘታ ኢየሱስም "አኹ የፈሪሳ ሰብ የጥዋም የቢጥር ደነታ ቸኹም ᎈረታ ታጥቦ፤ አኹም የኽክም ንጥቆትም ᎃጥጥነትም ሜናብኹም።
42011040	አኹ ጋዋ ሰብ የውጤ ሰብነት የፈጠረ እግዘር የደኔ ⷕናኹ አንፈጠረዌ?
42011041	ቢኸርም ያነናኹ ቃር የዜጋ አቦ፤ ኽም ጋᎀ እንም ዘንጋ ንጡኽ ይኽንኹሸ።
42011042	"አኹም የፈሪሳ ሰብ ታበሱድ፥ ተጫንየ፥ ተᎇችር ᎇችር አትክልት እንም ታስር አት ይእግዘር ቲቦ፤ ቢኸርም በⷅጥየ አትፈርዶም ይእግዘር አትረምዶ የኸሬ ግርዳኹ፤ ዝኽ እንም ትቲቦ ⷅጥየ ፍርዶትም ይእግዘር ንመዶት ባነብኹ።
42011043	"አኹ የፈሪሳ ሰብ አይኹድ ቢትደመዶᎌ ቤት የክብር ᎄርጭማ ይሽርኹ፥ በአድባቤ ተረሸም ይትⷀᎌርኩዌ ይሽርኹ።
42011044	አኹ ኸጣ የፈሪሳ ሰብ ቴⷕሪ በᎈረታ ያርᎌ መርኸት ኤነን ᎀገማ ትመስሮ የኸሬ ግርዳኹ" ባረኖም።
42011045	ተⷅጫ አስተማሪ አተታ "አስተማሪዮ ዝም ትትብር ይና ትቀርምንደ" ቧረንም።
42011046	ኢየሱስም "አኹም የⷅጫ ባሪቅ አኹ ገጋኹ ባቴባኹ ዳር አትረግደዊ ንቅ ጠውር የሰብ ታጮሮ የኸሬ ግርዳኹ።
42011047	የድረ አባኹ የቀጠሮዮ የነቢ ᎀገማ ትሸክቶ የኸሬ ግርዳኹ።
42011048	ኼታ ባባኹ ሜና ኦሻ የኸርኹ ኸማ አኹ ገግማኹ ትምሰክሮ፤ ኽኖ የነቢ ቀጠሮዮም፤ አኹ ᎀገማዀና ትሸክቶ።
42011049	በኽ የቸነ ይእግዘር ኻሪነት ዝካ ይብር፤ 'የኽኖሜ ነቢም ናዀቸረነም ኧረኽቴ፤ የኽኖም አታተዀና ይቀጥሮዮቴ የተነፎኽኖ ያሳድዶዮቴ፤
42011050	-
42011051	ዝኽ አፈር ተትፈጠረ ቈነሽም የብዘ ነቢ ደም ተዀም፤ እያም የውረመና ኧብርኹ ተአቤል ደም ቀነሰም ኽትም ቢያᎀርᎌ መደርም በቤተመቅደስ ግብት የቈጠሪ የዘካርያስ ደም ዳር የᎀቶ ነቢ እንም ደም የዝ' ዘበር ሰብ በፍርድ ይትሰሪቴ፤
42011052	"አኹ የⷅጫ አስተማሪ እግዘር የኻሮት ልፈታ ባኹ ኧጁ፤ ቢኸርም አኹም አንገፓኹ፤ ይገቦም ሰብ ይገቦዌ የኸናኹዮዌ ግርዳኹ" ባረኖም።
42011053	-
42011054	ኢየሱስ ዝም ዘንጋ ኦደኖም ቲወጣ የⷅጫ አስተማሪም የፈሪሳ ሰብ ይትራከሰዊሜ፤ ብዘም ቃር ይዝረⷌ ንሳሶት ቀነሶም፤ ዝክም ዬፐቦ በዝረⷈን ዘንጋ ይጠብጦውዬ ቲብሮው።
42012001	በኽ ግዝየ በብዘ ዀም ይትሜዘሮ ሰብ ተደመዶም፤ ተብዞትመዀና የቸነ ኽኖም ተኽኖም በትጋፎት ይትድራደሮ ባነ፤ ኢየሱስም በተረም የተማሪየታ "ተፈሪሳ ሰብ እርሾ ተጤፖ፤ ኸጥነት ኤምበርብኹ ወበረናው።
42012002	ቢኸርም ቤከᎋችዬ የቴፈ፥ ቤⷕርዬ የትሼመ አትም ቃር ኤነ።
42012003	ኧጋ በምሳረ በጠነማ ትጮደዊ እንም በዋና በጬት ይትሰማቴ፤ በመቈ የትጮድኹዊ ቦገት ዩጂቴ።
42012004	"ያኹም ያበጐዳና ኦድኹ፤ ዝኽ በሰር ይቀጥሮ ተዝ ይርቅ አምሮት ኤኸሎ ሰብ አትስረፎ።
42012005	እያ ጭን ትሰርፈዊዀታ አትየሽኹቴ፤ ተቀጠረ አንⷀ ባዛብ እሳት ይቃሼ ደረግ ያነን ይእግዘር ስረፎ፤ የውረመና ኧብርኹ የዀት ስረፎ።
42012006	"አምስት አንᎋ ባት ፍራንክ ይትስረቦ አንኸረዌ? ተኽኖም አተዀና ዳር እግዘር ኤትረሳን።
42012007	ያኹም የነራኹ ድገር ዳር እንም ᎂዘሪም፤ ኧጋ እንሰነፍኹ፤ ተብዘ አንᎋ አኹ ትርቆ" ባረኖም።
42012008	ኻበም ኢየሱስ "እያ ኦድኹ በሰብ ይፍቴ ዩድኒ እንም እያም የሰብ ትከ ብእግዘር መሌካ ይፍቴ ኡድለቴ።
42012009	በሰብም ይፍቴ ይኸዴ እያም ብእግዘር መሌካ ይፍቴ ኧዀዳንቴ።
42012010	"በሰብ ትከ ቅኔመ የትቃነመ ሰብ እንም አፍ ይውሪ፤ የመንፈስ ቅዱስ የቀነመ ጭን አፍ ኤውሪ።
42012011	"ይፈርዶብኩዌ አይኹድ ይትደመዶᎌ ቤቴ የገን ባሪቄም፥ የዳኔም ሻቦም ይወስዶኩቴ፤ ኽም ጋᎀ መምር ዌም ምር ንብነቴ ዌም ምር ንዝረⷍነቴ ቤትኹ አትጠነቆ።
42012012	ኽም ጋᎀ መንፈስ ቅዱስ ትዝረኮ ቃር ዮድኹሸ" ባረኖም።
42012013	ተትደመደ ኸልቅ ግብት አት ምስ "አስተማሪዮ ትያ ጋᎀ ያባንዳ አፈር ይትሸዴ የጐፔያና ኦድን" ቧረንም።
42012014	ኢየሱስም "ምሶ ፈንድዀም ደረት ኧሸድኹዌ ባኹ ግብት ሟን ሾሜም?" ቧረንም።
42012015	ኢየሱስም ዠፐረም "ተጤፖ፤ ሰብ ይረብር በዋጋታ ንቅነት አንኸረ፤ ዋጋ ተትሜኖት ⷕናኹ ቀሮ" ባረኖም።
42012016	የዝም ወማካ ዝካ ቲብር ኦደኖም፤ "አት ደንገነ ምስ የዘናን ንቅ ᎃርት አወንደም።
42012017	ዀትም 'ዝነና አወራወ መደር በከርዀም፥ ምር ናሚ?' ባረም በⷕነታ ያጫምት ባነ።
42012018	'ዝክም ናሚ፤ ሻተና እንም ንባርም እንጐድ ይርቆ ሻት ናርሽ፤ በኽኖም ዝነና ዝኽ እንም ግብረና ጥጥ ናሚ።
42012019	እያም ገግ በገገና የብዘ ዘበር ይቾና ብዘ ንብረት ነሬ፤ ናᎉ፥ ንብራ፥ ንስጤ፥ የሳሬ ኧብር' ባረም።
42012020	እግዘር ጭን 'አኸ ጋዋ ኧኳ ምሳረ ትሞትቴ፤ ዝኽ ጥ ዬፐዀን እንም የሟን ይኸርቴ?' ቧረንም።
42012021	"በዝ አፈር ያርዋታ ዋጋ ያወራ በጔቴ ጭን ዜጋ ይኸር ሰብ እንም ዝኽ ምስ ይመስር" ባረም።
42012022	ኢየሱስ የተማሪየታ "የዝ እንም እያ ኧብርኹ 'ምር ንበራነቴ' ዌም 'ምር ንትኸተነቴ' ቤትኹ አትጠነቆ።
42012023	ተሸረት ነብስ፥ ተዀጅርም ሰብነት ይርቅ።
42012024	እንዴ ዋች ኧዘቦ፤ ኤዘሮ ኤያድዶ የግብረዀና ቤት ዌም ሻት ኤነኖ፤ እግዘርም ያበራኖ፤ ኧጋ አኹ ተዋች ንቃር ትርቆ።
42012025	ታኹ ተጨነቀም በድሜየታ አት ከረ ይደብሬ ይዀለ ሟኑ?
42012026	ኧጋ ዝኽ እርስየ ዘንጋ ዳር ኤኸንኹ በኸረ የምር ብንጐድ ቃር ትጨነቆ?
42012027	ማማ መምር ይረማኸማ ኧዘቦ፤ ኤⷀጦ ኤሰርቦም፤ ቢኸርም እያ ኦድኹ ንስ ሰለሞንም ዳር በርቅነተታ እንም ተዝ ማማ ያተታ ኸማ ይሽር ቃር አንትኸተረ።
42012028	በጀᎈረ ያነ ሰር ኧኳ ነማም ነገ ይጠርቅ፥ ብሳት ይረድድ፤ እግዘርም የጀᎈር ሰር ዝካ ይሽር ቃር ያዀድን፤ ኧጋ አኹኽ ብእግዘር ተመመሮት ⷀመናኹም ባንኸሬ ተዝ ማማ ይርቅ ኤያኸድርኹዌ?
42012029	አኹ 'ምር ኧበራቴ፥ ምር ኧሰጭቴ' ቤትኹ በአሳብ አትጠነቆ።
42012030	ዝኽ እንም ይረኽቦዌ በአለም ያነቦ ኸልቅ በርቅ ተመኛት ይሰቦ፤ ያኹም አባኹ እግዘር ዝኽ እንም ያትⷈሽኹ ኸማ ይⷕር።
42012031	ቢኸርም ይእግዘር መንግስት ሳቦ፥ ዝኽ እንም ይትደበንኹሸ።
42012032	"አኹ ቀሪ ሰብ ብትኸሮም እንሰነፍኹ፤ አባኹ እግዘር መንግስተታ ይብኹዌ ይሽን።
42012033	ያነናኹ ቃር እንም አሰሮ፥ የዜጋ አቦ፤ ኔባም ቤሰራን ንቅስ ቤወራን በሰሜ ኤያርቅም ኤገርዝም ዱንያ ያርዋኹ አውሮ።
42012034	ዱንያኹ ባነወ መደር ⷕንማኹ በኽሜ ይኽርሸ" ባረም።
42012035	ኢየሱስ ዠፐረም "ብቋኹ ኧግዶም የሜና ጃድ በሮ፤ ራዛኹም ያተኰሺ የኽር።
42012036	አኹም አራባሪየዀና ታዠመነ ቤት ቸነም ወፈንቻ ቲደርግ ኽመጋ ይከፍቶኔ ይቅረቦ ሰብ ምሰሮ።
42012037	የኽኖም አራባሪየዀና ጠነቃር በቸኔ ተጬፐፖም ቲቅረበዊ ያዥኖ ኽኽ ሜነነታ የትዳሮሎ፤ የውረመና ኧብርኹ አራባሪየዀና ብቈታ አማንደም 'ቶሮም ብሮ' ይብኖ፤ ይበሮም ቃር ያቸንሎ።
42012038	ኧዃም አራባሪየዀና በግብት ምሳረ ዌም ተኽም አንⷀ ቲቸን ተጬፐፖም ይቅረበዊ ሜነነታ የትዳሮሎ።
42012039	ዝኽ ዘንጋ ጭን ኻሮ፤ የቤት አበቃጥ ኔባ ምር ጋᎀ ይቸን ኸማ ተኻረ ወሬትም ቤንየ፤ ቤትመታ ኔባ ኸነም ይገቤ ቤይውን።
42012040	አኹም ዝክም ተጤፖም ቀሮ፤ የሰብ ትከ ባናሰብኹዊ ወክት ይቸንቴ" ባረም።
42012041	ጴጥሮስም "ⷘታኖ ዝኽ ወማካ ቱድንደ እማት ይናው ዌሽ ይንም ሰቡ?" ቧረንም።
42012042	ⷘታ ኢየሱስም "እንዴ የቤት ደንⷛታ ሸረተዀና በግዝየታ ይብኖዌ ባበሩሰታ የሾᎀን ⷕን ያነን የታመረ ሟኑ?
42012043	አራባሪየታም በቸኔ ኽኽ ቲቾት ይረኽውን ኽኽ ሜነነ የትዳረው።
42012044	የውረመና ኧብርኹ አራባሪየታ ባነን ቃር እንም ይሾᎃን።
42012045	ዌም ዝም ሜነነ 'አራባሪየና ቲቸን ዳር ያቴርቴ' ባረም በⷕነታ ያስብ፤ የቤት ደንⷛም የቤት ግሬድም ይደርጌ ይትረሳ፤ የሳረን ኸማ ወብራ ወስጤ ወስኸር ይቀርስ።
42012046	ቢኸርም የኽም ሜነነ አራባሪየታ ባንየን ከረ ባንዃረን ወክት ይቸን፤ ንቃርም ይቈጣን፤ የዀትም ሟረታ ቴታመሮ ሰብ ጋᎀ ያᎂንቴ።
42012047	"የአራባሪየታ ፍቃድ ኻረም አንትጬፐ ያዘዘን ኸማ አንቾተ ኽኽ ሜነነ ቅጣተታ ንቃሩ።
42012048	አንኻረዀታ ባጠፏን ጥፋት ቅጣተታ ቀሪቃሩ፤ ብዘም ቃር ያዊ ሰብ እንም ተዀት ብዘ ቃር ይሸᎌ፤ ንቅ አደራ ያዊም ሰብ ተዀትም ንቅ ዘንጋ ይሸᎌ" ባረኖም።
42012049	ኻበም ኢየሱስ "እያ በዝ አፈር እሳት አቸነዀም፤ ኧጋ አፍጢተ ተረደደኒ መምር ይሳሬ ባነ።
42012050	ቢኸርም ኧጠመቄ ጥምቀት ነረቢ፤ ኽኽ የጅጓረ ጥምቀት ኧትጠመን ዳር ኧትጨነቅ።
42012051	በዝ አፈር ሽናት አቸኔ የቸነዀ መሰረናኹምዌ? እያም ኧብርኹ ይቤትር ቃር ባንኸሬ ሽናት አናቸነዀ።
42012052	ተኳ ቀነሰም ባት ቤት ይረብሮ አምስት ሰብ ይትቤተሮቴ፤ ተኽኖም ሶስተዀና በዄተዀና ዄተዀናም በሶስተዀና ᎈር ተረሶም ይትራከሶቴ።
42012053	አብ ተርቸታ ኧርችም ታባታ ይትራከሶቴ፤ አዶት ተገረደⷕታ ገረድም ታዶተⷕታ፥ አማት ተመራተⷕታ መራትም ታማተⷕታ ይትራከሰማቴ" ባረኖም።
42012054	ዠፐረም ኢየሱስ የትደመዶ ሰብ "ዳበራ ተተት ቲቸን ትታዞ ኽመጋ 'ዝራብ ይዘርብቴ' ትብሮ፤ ውረም ይዘርብ።
42012055	የራ ንፋስ ቲረፍስ 'አፈር ብና ይኸርቴ' ትብሮ፤ ውረም ብና ይኸር።
42012056	አኹ ኸጣ ያፈር ተሰሜ መርክ አሸኹም ይቸን ቃር አጬግኹም ትⷕሮዌ ይኸንኹ፤ በዝኽ ዘበር ይኸር ቃር የምር አጪⷝትኹ አትⷕሮ?" ባረኖም።
42012057	ኢየሱስ ዠፐረም "አኹ ⷅጥየ ዘንጋ ቤሰርኹም አትቾቶ የንቃሩ?
42012058	ባላጋራኸ ⷈሰሰም ፍርድ ቤት ቲወስድኸ ቤማም ታነኸ ተባላጋራኸ ትትሻከቴ አትባቅር፤ ባንትሻከትኸ ጭን የዳኔ ሻበም ይወስድኸ፤ ዳነም የፎሊስ አወጣም ያⷀፕርኸ፤ ፎሊስም ወኽኔ ያገባኸ።
42012059	እያም ኧብርኸ አት ሜንዞ ቴተርፍ ከሳኸ ጀፐርኸም ታትከስ ተዛ ቶኽኔ ስርም አትወጣ" ባረም።
42013001	ኽም ግዝየ ሰብ የኢየሱሴ ቸነቦምታነ፥ "ጲላጦስ የገሊላ ሰብ ቀጠረም ደመዀና ታቸነበዊ ኽትም ጋᎀ ራቈረንም" ባሮም ኦደዊም።
42013002	ኢየሱስም ዠፐረም "ዝኽ ሰብ የቈጠርዮ ተገሊላ ሰብ እንም ይርቅ ባጢረተነ የኸሮዌ ይመስርኹዌ?
42013003	እያም ኧብርኹ ትንጐድ ሰብ ይርቅ ባጢረተነ አንኸሮ፤ አኹም በባጢራኹ ቶዘⷘብትኹ ንስኻ ባንገፓኹ እንማኹ ዝክም ትሞቶቴ።
42013004	ዌሽ የሰሊኾም ግምብ ተዳሰቦም የᎀቶ አስረስᎃት ሰብ በኢየሩሳሌም ቲረብሮ ሰብ እንም ይርቅ ባጢረተነ ይመስሮኩዌ?
42013005	ተኽኖም ይርቅ ባጢረተነ አንኸሮ ኧብርኹ፤ አኹም በባጢራኹ ቶዘⷘብትኹ ንስኻ ባንገፓኹ እንማኹ ዝክም ትሞቶቴ" ባረኖም።
42013006	ተኻንⷄ ኢየሱስ ዝኽ ወማካ ኦደኖም፤ "ያት ምስ በጎነታ የቀᎌሪ አት ሸብራ ቧነን፤ ተኽም ሸብራ ᎇስር ኧረኽብቴ ባረም ቢያር እማትም በከረም።
42013007	በኽም የቸነ የቸዋቸታ 'ተዝ ሸብራ ᎇስር ትንሸ ሶስት ዘበር ተዥባፐርዀም፤ ቢኸርም እማትም በከርኽወም፤ የምር አፈር ያጠርቅ? ኧርጥም ቋሽን' ቧረንም።
42013008	ቸዋችዀታ ዠፐረም 'ዙርያታ ናኰትትን፤ ፊግ ትኒውን ዳር ያት ዘበር ቴን።
42013009	ይቸን ዘበር ᎇስር ባᎈነ ወኼቃሩ፤ ኻባንኸረ ጭን ይርጪሸ' ቧረንም" ባረም።
42013010	ኢየሱስ በሰንበት ከረ አይኹድ ቢትደመዶᎌ ቤት ያትመር ባነ፤
42013011	በኽሜ ታስረስᎃት ዘበር ቀነሰም ሲጣር የከፓና ምሽት ባነች፤ ⷕትም ግውር የኸረቼ ተገኬተች ባትቈም።
42013012	ኢየሱስ ቢያዥና ጠናናምታነ "ምሽቶ ተባሻⷕ ተፈታⷕም" ባረናም።
42013013	በጀታም ᎃሻሸናም፤ ኽም ጋᎀ ተⷘⷈረችም ቈመችም፤ ይእግዘርም ሽር ባረችም።
42013014	ኢየሱስ በሰንበት ከረ ባሸነ ያተነፌ አይኹድ ይትደመዶᎌ ቤት አለቃ ማቸምታነ የሰብ፥ "ሜና ይቾችፖ ስድስት ከረ ነረቦ፤ ተዝ አንⷀ በሰንበት ከረ ቴኸር ብንጐድ ከረ ኔኹም ተባሻኹ ትረፎ" ባረኖም።
42013015	ⷘታ ኢየሱስም ዠፐረም "አኹ ኸጣ ታኹ ያታተታ በሰንበት ከረ ቦራታ ዌም እማረታ ፈታም እኻ ኤያሰጭ ሟኑ?
42013016	ዝኽ ምሽት የአብርኻም ዘርንያ፤ ታስረስᎃት ዘበር ቀነሰም ሼጣን አረፈረናም ባነ፤ ዝኽ ምሽት በሰንበት ከረ ተዝ ባሸⷕታ ወትፈታ ኤነባዌ?" ቧረንም።
42013017	ኢየሱስ ዝኽ ቢብር የትራከሰዊ እንም ቅመጠቦም፤ በዀት በትቾተ ወግ ዘንጋ ሰብ እንም ሳረኖም።
42013018	ኢየሱስም "ይእግዘር መንግስት ምር ይመስር? ዌሽ ተንቃር ናትዋራን?
42013019	አት ምስ በዝነታ ግብት የዘናን ᎈጠራ ይመስር ⷅንⷀ ያነን ኧጨኸማው፤ ዝም ⷅንⷀ ነማም ንቅ ኧጨ ኸረም፤ የሰሜ አንᎋም ባቴበታ ቤተዀና ያረሶᎌ" ባረም።
42013020	ኻበም ኢየሱስ "ኧዃም ይእግዘር መንግስት ተንቃር ናትዋራን?
42013021	ይእግዘር መንግስት ሊጠታ ቲᎄካ ዳር አት ምሽት አቸነችም በሶስት ና ዱቄት የራቈረችን እርሾ ይመስር" ባረም።
42013022	ኢየሱስ ኢየሩሳሌም ከተማ ቲያር በከተማም በቀያም ያትመር ባነ።
42013023	አት ምስም "ⷘታኖ ይተርፎ ቀሪ ሰብሎዌ?" ቧረንም፤ ዀትም
42013024	"በጠብብ ወፈንቻ ትገቦዌ አትባቅሮ፤ እያም ኦድኹ ብዘመዀና ይገቦዌ ቢሰቦም ኤኸሎ።
42013025	"የቤት አበቃጥ ተረሳም ወፈንቻ ያጭንቴ፤ ተኽም አንⷀ አኹ ቦጤ ቈምኹም 'ⷘታንዶ ⷘታንዶ ክፍትንደ' ባኹም ወፈንቻ ድርጎት ትቀርሶቴ፤ ዀትም ዘፒተ 'ሟን የኸርኹ ቴቴ የቸነኹ ኸማ አንⷕርኹ' ይብርኹቴ።
42013026	ኽም ጋᎀ 'ቢፍታኼ በናነም ሰጨነም፤ በጀᎈረንዳ አትመርኸም' ወበር ትቀርሶቴ።
42013027	ዀትም 'እያ ኦድኹ ሟን የኸርኹም ኸማ ቴቴም የቸነኹ ኸማ አንⷕርኹ፤ አኹ አል ሰብ ትያ ኧሰኹ' ይብርኹቴ።
42013028	አብርኻም፥ ይስኻቅ፥ ያእቆብ፥ ነቢ እንም ብእግዘር መንግስት ታዞዮቴ፤ አኹ ጭን ውጤ አወጨም ይቋሽኩቴ፤ ኽም ጋᎀ ብⷐም ስን አትፈጦትም ይኸርቴ።
42013029	ብዘ ሰብ ተረን ተተት ተከነ ተራ ይቸኖቴ፤ ብእግዘር መንግስት ሸረት ይበሮዬ ይቾኖቴ።
42013030	ያንⷄኽኖ ይፍቴ ይፍቴምኽኖ ያንⷄ ይኸሮቴ" ባረኖም።
42013031	በኽ ግዝየ አታት የፈሪሳ ሰብ የኢየሱሴ ተⷀነቦምታነ፥ "ኼሮድስ ይቀጥርኼ ይሸ፤ ተዝ ውጣም ስⷕ" ባረዊም።
42013032	ኢየሱስም፥ "የኽም የሸረኛ ቀወሬ ወሮም 'ኧኳ ተረገ ሲጣር አወጣቴ፥ ባሸነም አተርፍቴ፤ በሶስተነም ከረ ሜናና ኧጀፕርቴ ባረም' በረዊ።
42013033	ቢኸርም ነቢ ተኢየሩሳሌም ከተማ ውጤ ᎃቶት ኤነወ የኸሬ ኧኳም ነገም ሰስተም ወሮት ነረቢ።
42013034	"ኢየሩሳሌም ኢየሩሳሌም፥ አኸ ነቢም ትቀጥር፥ ያኼ የራዀዮ ሰብ ብምር ትወጋ፥ ታራ ጭዋጪውየታ በቋርሳታ ደን ባት ይደምድኖ ኸማ ያኸም ሰባኸ ባት ኧደምድኖዌ ብዘ ጋᎀ ሸዀም፤ አኸ ጭን ቤ ባኸም።
42013035	ተዝ አንⷀ እግዘር ቤታኹ ይችቴ፤ እያም ኧብርኹ 'ብእግዘር ሽም ይቸንዀታ የትዳረው' ትትብሮ ዳር ተዝ አንⷀ አታዞን" ባረኖም።
42014001	በሰንበት ከረ ኢየሱስ ያት የፈሪሳ ሰብ አለቃ ቤት ሸረት ይበሬ ገፓም፤ የፈሪሳም ሰብ ዀት ያሜ ቃር ያዞዌ ይቅረበዊ ባነ።
42014002	ᎃራ ሰብነተታ የረፏን አት ምስ በኢየሱስ ቢፍተቴ ባነ።
42014003	ኢየሱስም ዠፐረም የሙሴ ⷅጫ አስተማሪም የፈሪሳ ሰብም "በሰንበት ከረ ባሸነ አትርፎት በሙሴ ⷅጫ ተፈቀደምዌ? ዌሽ አንትፈቀደ?" ባረኖም።
42014004	ኽኖ ጭን ስ ባሮም፤ ኢየሱስ የምስዀታ ጠበጠም ተባሸታ አተነᎈንም፤ ቤትመታ ያሬ አስራᎌተንም።
42014005	ዠፐረም "በሰንበት ከረ ኧርቸታ ዌም ቦራታ በጐጀ ቢዌወ ኽመጋ ኤያወጣ ሰብ ታኹ ሟኑ?" ባረኖም።
42014006	የዝም ዘንጋ ይብረዊ ቃር በከሮም።
42014007	የድግስ የጠነዮ ሰብ የክብር መደር ሸፐቶም ይቾኖዌ ቲያትባትሮ ኢየሱስ አሸምታነ ዝካ ቲብር ወማካ ኦደኖም፤
42014008	"ሟኒም ሰብ ያዠመነ ቢጠራኽ በክብር መደር አትቶራ፤ ዌም አቱ ታኸ ይርቅ ንቅ ሰብ ያዠመነ ጠኔም ይኽርሸ።
42014009	ያኸም የዀትም ያዠመነ የጠናናኹ ምስ ቸነም 'የዝ ምስ መደር ግᎋለ' ይብርኸ፤ ኽም ጋᎀ ቅመጨኸም ያንⷄ ትቾኔ ታር።
42014010	ቢኸርም ያዠመነ በጠነከ የጠናናኸ ምስ 'አበጐዶ ይፍቴ ኔኸም ቶራ' ይብርኼ ያንⷄ ወርም ቶራ፤ ኽም ጋᎀ ታኸ ጋᎀ በቾኖ ሰብ እንም ይፍቴ ክብር ትንኸብሸ።
42014011	ገገታ ከፍ ያሜ እንም ይትዋለድ፤ ገገታ ያትየንስ እንም ከፍ ይብር" ባረኖም።
42014012	ኢየሱስ የድግስ የጠናን ምስ፥ "ኧድያ ዌም ኧርባት በደገስኸ ኽኖም ባጋዀና ይጥሮንሸ፥ አጅግመና ይዘፕሮኒሸ ቤትኸ አበጐዳኸ ጐፔያኸ ደቦዋኸ ዌም ደንገነ ወነዃኸ አትጥራ።
42014013	ድግስ በደገስኸ ከረ ዜጋ የኸሮ፥ እንዱርር፥ ጅረ፥ ᎋርጥ ኽኖ ጥራኖ።
42014014	ኽኖም አጅግ ይዠፕሮዬ ኤኸሎ የኸሬ አኸም በረካ ትንኸብሸ፤ የᎀቶ ፃዲቅ ሰብ ቢትረሶ ከረ እግዘር አጅጋኸ ይዘፕንኸሸ" ቧረንም።
42014015	የድግስ ተቾኖ ሰብ አተታ ዝኽ ኢየሱስ የባረ ቃር ሰማምታነ "ብእግዘር መንግስት ገፓም ሸረት ይበራ የሳን" ቧረንም።
42014016	ኢየሱስ ጭን "አት ምስ ንቅ ድግስ ደገሰም ብዘ ሰብ ጠናም።
42014017	ይወረᎌ ወክት ቲሰራ የጠኔዮ ሰብ 'ኔኹ ሸረት ፈጠረም' ይብኖዌ የቤት ኧርቸታ ናኸም።
42014018	ቢኸርም እንመዀና 'ንቸኔ ኤያሰራንደ' ባሮም፤ በተረም አተታ 'የስየዀን አፈር አዤ ወሮት ነረቢ፤ የድግስ ባንተኖተና ባትማችብዬ ኧጨስኸ' ቧረንም።
42014019	አትመታ 'አምስት ጥምድ ቦራ ስየዀም፤ ቹቻዀና አዤ አርቴ፤ የድግስ ባንተኖተና ባትማችብዬ ኧጨስኸ' ቧረንም።
42014020	አትመታ 'ምሽራ አገፓዀም እያም ምሽረነንዀ፤ በዝም ያቸነ ተኖት ኤኸኒ' ቧረንም።
42014021	የቤት ኧርቸታ ቸነም የባረዊ ቃር የአራባሪየታ ኦደንም፤ ኽም ጋᎀ ድግስ የደገሰ ምስ ንቃር ማቸም የቤት ኧርቸታ 'አፍጥርም በከተማ ኤማም በግር ኤማም ወር፤ ዜጋ የኸሮ፥ እንዱርር፥ ጅረ፥ ᎋርጥ ይያኼ ኔኹ በኖ' ቧረንም።
42014022	የቤት ኧርችም ወረም ቸነምታነ 'አራባሪየኖ ወርም ጥራ የባኼም ኸማ ጠናዀም፤ ቢኸርም አንቾነᎌ ይርቅ መደር ነረ' ቧረንም።
42014023	አራባሪምዀት የቤት ኧርቸታ 'ቤተና ቲሜና ዳር ተከተማ ውጤ ባነቦ ኤማም ቀያም ያነቦ ወተን ነረብኹ በኖ' ቧረንም።
42014024	'እያም ኧብርኹ ይፍቴ ᎂጠርም ተጠኔዮ ሰብ እማተዀና ዳር በዝ ድግሰና ኤቀምሶ' ባረም" ቲብር ኢየሱስ ኦደም።
42014025	ብዘም ሰብ ተኢየሱስ ጋᎀ ያሮ ባነ፤ ኢየሱስም ተዥባፐረም ዝካ ባረኖም፤
42014026	"ሟኒም ሰብ ይያኼ ይቸኔ ቢሸ አብ ታዶተታ የቴ፥ ምሽትመታ ደንⷛመታ የቴ፥ ጐፔም ኧተᎀታ የቴ፤ የገግመታ ነብስ ዳር ይያ ቲብር ባንቸ ተማሪየና ኤኸር።
42014027	ሟኒም ሰብ የገገታ መስቀር ጮረም ታንⷀኔ ኤቸንዀታ ይያ ተማሪየና ኤኸር።
42014028	"ታኹ ግምብ ቤት አረሸም ቲጀፕር ዳር ምራኽር ቃር ይወጣሎ ኸማ በተረም ቾናም ወጪየታ ኤያስብ ሟኑ?
42014029	-
42014030	ዌም የቤት ዘንግር አቈመም የስር ቤተታ አርሶት ቢⷀᎃን ሰብ እንም የዝ ምስ ምር ይብረዊ? 'ቤት ያረሼ ቀነሰም ባነ ደፕሮት ⷀᎀንም' ባሮም ያⷈሶᎌ።
42014031	"ዌም አት አስር ዀም ጋዘነ ያነን ንስ ወረም ትንጐድ ገነ ንስ ይትዋኬ ይሸ፤ ዀያ ዀም ይትዋካ ጋዘነ ይቸንወ ኸማ ይⷕር፤ ኧጋ ዀት በአስር ዀም ጋዘነታ ይትዋኬ ይዀለ ኸማ በተረም ቾናም ኤያስብ ንስ ምር ንሱ?
42014032	ኤዀለ በኸረ ኽኽ ንስ ይትዋኬ ገና ተረቌ ቲቸን ታነ ናዀቸረነታ ናኸም ንትሳከትነ ይውን።
42014033	ኧጋ ዝክም ታኹ ሟኒም ሰብ ያነን እንም ኤችዀታ ተማሪየና ይኸሬ ኤዀለ።"
42014034	ኻበም ኢየሱስ "አሶ ወኼ ቃሩ፤ አሶ ቸምናታ በበከረ ጭን በንቃር ይታምሸ?
42014035	ዝኽ ኤነት አሶ የአፈርም ኸረ የማዳበሪያ ኤጠቅም የኸሬ ወረጀ አወጨም ይቋሺ፤ ይሰማ እንዝር ያነን የስማ" ባረም።
42015001	ቀረጥ ይቀርጦም ባጢረተነም ሰብ እንም ተደመዶም ኢየሱስ ይብር ቃር ይሰሞዌ የዀትኼ ቸነቦም ባነ።
42015002	የፈሪሳም ሰብ የሙሴ ⷅጫ አስተማሪም ጭን ዝኸታ አሰቦምታነ፥ "ዝሸታ ባጢረተነ ሰብ ይትⷀፐር፥ ተኽኖም ጋᎀ ይበራ" ባሮም ኽኖም ተኽኖ በኢየሱስ እᎃጠጦት ቀነሶም።
42015003	ኢየሱስም ዝካ ቲብር ወማካ ኦደኖም፤
42015004	"ታኹ አት ሰብ ተበቅር ጤየታ አተታ ቢቌን ዝጠራ ዠጠኽኖ በሰረጌ ቸም ኽኽ የቀነ አት ጤ ቲረኽውን ዳር ይሼ ኤያር ሰብ ሟኑ?
42015005	ጤምዀታ ቲረኽውን ሳረንምታነ በመመረታ ጮረም ያቸንን።
42015006	ቤት ይቸንም አበጐዳታም ወነዀታ እማቴ ይጠራኖ፤ 'የቀነ ጤየና የረከብዀኔ ሳሬም፤ አኹም ትያ ጋᎀ የሳርኹ' ይብኖ።
42015007	እያም ኧብርኹ የኽክም ባጢር ቴነቦ ተዝጠራ ዠጠ ፃዲቅ ሰብ ይርቅ አት ባጢረተነ ሰብ ንስኻ ገፓም የጔቴ ቢቸን በሰሜ ብንⷅት ይኸር" ባረም።
42015008	ዠፐረም ኢየሱስ "አስር ግራም ወርቅ ያነና ምሽት አት ግራም ወርቅ ቢቄና ራዝ አተከሰችም ቤተⷕታ አሰሰችም ትትረኽውን ዳር ተጨራ አትሸንዌ?
42015009	ⷕትም ወርቀⷕታ ትትረኽውን አበጐዳⷕታም ወነዀⷕታም እማቴ ትጠራነማምታነ 'የቀነ ወርቀና የረከብዀኔ ሳሬም፤ አኽማም ትያ ጋᎀ የሳርኽማ' ትብነማ።
42015010	እያም ኧብርኹ ዝክም አት ባጢረተነ ንስኻ ገፓም የጔቴ ቢቸን የሰሜ መሌካ ይሽኖ" ባረም።
42015011	ኻበም ኢየሱስ "አት ምስ ዄት ደንⷛ ባነዊ፤
42015012	ተኽኖም እርሰታ ያባታ 'አባኖ ተዱንያኸ ይሰሬ ሟረና ናሜ' ቧረንም፤ ዀትም የዄችም ሻደም አበኖም።
42015013	ተቀሪ ከረ አንⷀ እርስ ኧርች ያነን ቃር አስየም ዋጋታ ጠበጠም ኧረ ገነ ወረም፤ በኽሜ ዋጋታ እንም የረከበኸማ አጠፏንም።
42015014	ዋጋታ እንም በጀፐረ አንⷀ በኽ ገን ንቅ ጋጀ ቸነም፤ ዀትም ይበራ ቃር በከረም ተጨነቀም።
42015015	በኽም የቸነ ተኽ ገነ ሰብ ያት ምስ ቤት ወረም፤ ምስምዀት የአበⷛር ዜማንቸ አᎀነንም።
42015016	ዝም ኧርች ጓደንም የአበⷛር አተላ ይበሬ ይትሜን ባነ፤ ቢኸርም ኽም የአበⷛር አተላ ዳር ይውን ሰብ አነከበ።
42015017	ዀትም በⷕነታ ቶዘከበም 'ባባና ቤት ሸረት ጠᎈቦም የተነፈኖ ሜነነ ብዘሮ፤ እያ በዝ በጋጀ ኧሞት፤
42015018	ንተሳም ያባኔ ንወር፤ "አባኖ ይእግዘርም ያኸም በደልዀም።
42015019	ተዝ አንⷀ ያኸ ኧርቹ ኤወን፤ ቢኸርም ተሜነናኸ አተታ ኸማ ንትመዘር" ንወን' ባረም።
42015020	ዀትም ተረሳም ያባቴ ቸነም፤ ገና በረቌ ታነ አባታ የርቸታ አሸንምታነ አትሟጠጠንም፤ ኖጠም አንገተታ እንⷀፈም ሳᎀንም።
42015021	ኧርችምዀት 'አባኖ ይእግዘርም ያኸም በደልዀም፤ ተዝ አንⷀ ያኸ ኧርቹ ኤወን' ቧረንም።
42015022	አባታ ጭን የአገልጌየታ 'አፍጥሮም ወሮም ትንም ይፈዝ ዀጅር ናሞም አኽድረዊ፤ ያቴበታ ሻሸራ የግረታ ጫማ አበዊ።
42015023	የፈቀረ ቦራ ናሞም ኧርጦ፤ ንብራነም የሳርንደ።
42015024	ዝኽ ኧርቸና ᎀተም ባነ ኤያም ኸረም፤ ቀነም ባነ ነከዊም' ባረኖም፤ እማቴ ሳረኖም ተብራነቆም።
42015025	"ንቅ ኧርችም በቹቻ ባነ፤ ቸነም ቤቴ ቢትⷅራነብ ያንድርም የዌግም ቃር ሰማም።
42015026	ተቤት ደንⷛ አተታ ጠናንምታነ 'ዝኽ ዘንጋ ምቃሩ?' ባረም ተሳረንም።
42015027	ዀትም 'ጐፔያኸ በቀነ መደር ቦኼ ቃር ቸነም፤ አባኸም ዝኽ ኧርች ቦኼ የቸኔ የፈቀረ ቦራ አንጠረም' ቧረንም።
42015028	"ንቅ ኧርችም ማቸም ቤት አንገባ ባረም፤ አባታም ወረጀ ወጣም የርቸታ ጨቈሰንም።
42015029	ዝም ንቅ ኧርች ዠፐረም ያባታ 'እያ ዛኽር ዘበር ቾትንከም፤ ባዘዝኼ ቃር አት ዘንጋ ቤ አምባዀ፤ እያም ታበጐዳና ጋᎀ ይሽሬዬ አት ኰርቤሻ ዳር አናብኼ።
42015030	ዝኽ ኧርቻኸ ዋጋኸ እንም ተረከበማ ሰብ ዀጅር ቲደምደማ እሽታ ጋᎀ አጠፋም ቲቸን የፈቀረ ቦራ አንጥዀለም' ቧረንም።
42015031	አባታ ጭን 'ኧርቸኖ አኸ እንም ጋᎀ ትያ ነርኸ፤ ይያም የኸረ ቃር እንም ያኸው።
42015032	ዝኽ ጐፔያኸ ᎀተም ባነ ኤያም የኸሬ፥ ቀነም ባነ የረከውዬ፥ ይናም ተብራረቆት ነረብንደ' ቧረንም" ባረም።
42016001	ኢየሱስ ዠፐረም የተማሪየታ "አት ደንገነ ምስ የርብረተታ አላፊ አት አገልጌ ቧነን፤ ሰብም 'ዝኽ አገልጌያኸ ዱንያኸ በሟኒም ቃር ያጠፋ' ባሮም የደንገነ ምስ ኦደዊም።
42016002	የዀትም ጠናንምታነ 'ዝኽ ዩጅብከ ምቃሩ? ዄተነ ይያ አገልጌ አትኸር፤ ባኸ ያወናብከ ዱንያ እንም ተሳሰብም አትቀንብኒ' ቧረንም።
42016003	አገልጌዀታ በⷕነታ 'አራባሪየና አላፊነተና ትያ ይወስድቴ፤ ምር ናሚ? ዋት ቾትዀም ኧረብሬ ደረግ ኤኔ፤ ኧጨሴ ኧቅመጭ።
42016004	ኧክስ አሜቃር ኧኻርሸ፤ ተአላፊነት ትንትስራፐት፥ በቤተዀና ይትⷀፐሮን አበጐዳ ኧጥብጥሸ' ባረም።
42016005	ዀትም የአራባሪየታ ከስ ያነቦ ሰብ እንም ያታተዀና ጠናምታነ፥ ይፍትወረርዀታ 'የአራባሪየና ከስ ምራኽር ቃር ነረብኸ?' ቧረንም፤
42016006	ከስ ያነወምዀት 'በቅር ወሸር ዘይት ከስ ነረቢ' ባረም። 'ኧጋ የትⷀፐርኸወ ወረቀት የኸ አፍጥርም ቶራም አምሳ ወሸር ዘይት በርም ጣፍ' ቧረንም።
42016007	ተኽም አንⷀ እንጐደታም 'አኸኽ ምራኽር ከስ ነረብኸ?' ቧረንም፤ ዀትም 'በቅር ጨረት ስኔ ከስ ነረቢ' ባረም። 'ኧጋ የትⷀፐርኸወ ወረቀት የኸ ስምራ ጨረት ስኔ በርም ጣፍ' ቧረንም።
42016008	አራባሪየታም ያታሌ አገልጌ 'በቤጥነት በቾተን ቃር አዮንኸ' ቧረንም፤ የዝ አለም ሰብ በሰብ ግብት ቢቾተዊ የገገዀና ጥቅም ትእግዘር ሰብ ይርቅ አዮሎ።
42016009	"እያም ኧብርኹ በዝ አለም ዱንያ አበጐዳ ጥብጦ፤ ዝካ ብታመሮ ዱንያኹ አነቀም እንጭም ኧጃኹ ትትኸሮ በዘላለም ቤት ይትቀᎌርኩሸ።
42016010	ትንም ቢያርስ ቃር የታመረ በርቅ ቃር ይታመር፤ ብርስየ ዘንጋ ኤታመር ሰብ በርቅም ዘንጋ ኤታመር።
42016011	ኧጋ በዝ አለም ዱንያ ያንታመርኹ በኸረ ውረም የኸረ ዱንያ አደራ ባኹ ሟን ያወራቴ?
42016012	በሰብ ዱንያ ባንታመርኹ ያኹ ይኸር ዱንያ ይብኹ ሟኑ?
42016013	"የዄት ⷘታ አገልጌ ይኸሬ ይዀለ ሰብ ኤነ፤ ያተታ ይረምድ ይንጐደታ ይጠራ፤ ዌም ያተታ ያኸብድ ይንጐደታ ይቀርጥ። የኽክም ይእግዘርም የዱንያም ወትገዛ ኤኸንኹ" ባረኖም።
42016014	ዱንያ ይረምዶ የፈሪሳ ሰብ ዝኽ እንም ሰሞምታነ በኢየሱስ ያⷈሶᎌ ባነ።
42016015	ኢየሱስ ጭን "ገጋኹ በሰብ ይፍቴ ፃዲቅ ታምሳስሮ፤ ቢኸርም እግዘር የⷕናኹ ቃር ይⷕር፤ በሰብ ይፍቴ ወኼ መሰረም ይትየቃር፥ በጔታ ይፍቴ የትጠናው" ባረኖም።
42016016	ኢየሱስ ዘንጋታ ቴጀፕርም "የሙሴ ⷅጫም የነቢ መጣፍ ያጠምቅ ዮኻንስ ግዝየ ዳር ይብሮ ቃር ቲዩጂ ኧኰሺም፤ ተኽ ግዝየ ቈነሽም ይእግዘር መንግስት ወኼ ወሬ ዩጂ፤ እንመዀና ይእግዘር መንግስት ይገቦዬ ባነኖ ደረግ ያትባቅሮ።
42016017	ቢኸርም ተⷅጫ አተታ ዳር ቢቄየታ አፈር ተሰሜ ቢጠፎ ይፈዝ።
42016018	"ምሽተታ ገፈረም እንጐድም ምሽት ያገፓ እንም የረከበኸማ ዀጅር ደመደም፤ ምሰⷕታ የገፈረናም ምሽት ያገፓ የረከበኸማ ዀጅር ደመደም" ባረም።
42016019	ኢየሱስም ዠፐረም "ብሻ ዀጅርም ስሰ ኻር ይትኸተር አት ደንገነ ምስ ባነ፤ እንም ከረ በጥፏ ሳረንም ይረብር ባነ።
42016020	አልአዛር ይውሪ አት ሰብነተታ እንም መዘነ የረፐረ ዜጋ በደንገነ ምስ ወረጀ ተገተረም ባነ።
42016021	ዝም ዜጋ ደንገነዀታ ቲበራ ዮጠቈን ᎋችᎋቸ ይበሬ ይትሜን ባነ፤ ግየም ቸነቦም መዛታ ባነበተዀና ይረሰዊ ባነ።
42016022	"አት ከረ ዜጋ አልአዛርም ᎀተም፤ የዀትም መሌካ ወሰዶም በአብርኻም መዬ አወነዊም፤ ደንገነም ምስ ᎀተም ᎀከዊም።
42016023	ዝም ደንገነ ምስ ባዛብ እሳት ቲትጨነቅ ታነ ተⷘⷈረም ቢያዥ አብርኻምም በመየቴ የረፐረ የአልአዛርም በረቌ አሸኖም።
42016024	ዀትም ቃረታ ከፍ ኤፐም 'አብርኻም አባኖ ኸዳሽ ናምጥጥኸ፤ በዝ እሳት ነደድዀም ኧትጨነቅ፤ አልአዛር ያቴበታ ዊት ብኻ የጤፍም አነበተና ያዝመስምንዬ ይዬ ናዀን' ባረም።
42016025	"አብርኻምም 'ኧርቸኖ አኸ ታትሞት ይፍቴ በደንገነታኸ ወኼ ዘንጋ እንም የረፐረናኸ ኸማ ኧስብ፤ አልአዛር ጭን ንቃር አጐነንም ባነ፤ በኽም የቸነ ዀት በዝኼ ሳረንም ቲረብር አኸ ትትወቀስ።
42016026	ተዝም እንም በᎈር ቢናም ባኹም ግብት ንቅ ኸየ ነረ፤ በኽም የቸነ ቲናኼ ያኽዌንየ፥ ታኹሜ ይናኼንየ ያሬ ይዀለ ሟኒም ሰብ ኤነ' ቧረንም።
42016027	ደንገነም ምስ 'ኧጋ አባና አብርኻም አልአዛር ያባና ቤቴንየ ናዀን።
42016028	በኽሜ አምስት ጐፔቸ ነሬ፤ ኽኖም ዝኼ የጭንቅ መደር ቤቸኖዌ የወርም አልአዛር ያጬፕም ዮድኖ' ቧረንም።
42016029	"አብርኻምም 'ሙሴም ነቢ የጣፎዮ ይእግዘር ቃር ነረኖ፤ ተኽኖ የስሞ' ቧረንም።
42016030	ዀትም 'እክሽ አንኸረ አብርኻም አባኖ፤ ቢኸርም ተᎀተ ሰብ አት ሰብ የኽኖኼ ቢያሎ ተቾተዊ ባጢር ይትዘፐሮሸ' ቧረንም።
42016031	አብርኻምም 'የሙሴ ⷅጫም የነቢ ትምርት ኦጅዮም ኤሰሞ በኸረ አት ሰብ ተሞት ቢትረሳ ዳር ኤያምሮ' ቧረንም" ባረም ኢየሱስ ኦደም።
42017001	ኢየሱስ የተማሪየታ "ሰብ አክታተፈም በባጢር ያገባቃር ተኖተታ ኤቄ፤ ቢኸርም ቈፋ ኸረም ባጢር ያቸን የኽ ሰብ ግርደታ።
42017002	ሟኒም ሰብ ተዝ ትርስየኽኖ ያተታ ቈፋ ቢኸረታ ንቅየ ይምር ወፍጨ ባንገተታ አጐጅም በባኽር ተድረሪ ይᎋዘዝን ባነ።
42017003	በዝም የቸነ አኹም የገጋኹ ተጤፖ፤ ጐፔያኸ ᎇሼ ቢወርኸ ምዀን፤ በጥፋተታ በቱዘከበም አፍ ᎄን።
42017004	ባት ከረ ሰባት ጋᎀ ᎇሼ ቢወርኸ ዀትም ባት ከረ ሰባት ጋᎀ 'አጠፋዀም' ባረም ቶዘከበም ያኼ በቸነ አፍ ᎄን" ባረኖም።
42017005	ተማሪመታ የⷘታ ኢየሱስ "ኸዳሸ እምነት ድብርንደ" ባረዊም።
42017006	ⷘታም "የጣፊ ⷅንⷀ ያኽር ቃር እምነት ቢረብርኹ ዝኽ ሸብራ 'ተዝ ተረቀርም፥ በባኽር ደን ዌ' ብትብረዊ ኧጊ ይበርኹ ባነ" ባረኖም።
42017007	ኢየሱስም ዠፐረም "ታኹም አት ሰብ አገልጌ ቢረውን፥ ዀትም ቾተም ዌም ጤ ዋረም ቲትዠፐር ኽመጋ 'ኔኸ ቶራም ሸረት ብራ' ይውንዌ?
42017008	ይርቀታ 'ይያ የርባተና ኧበራ ቃር አፍጥኒ፤ በናዀም ሰጨዀም ትንጀፕር ዳር ምም አብሬ። ተኽም አንⷀ አኸም ያጋኸ ትብራሸ' ይውን አንኸረዌ?
42017009	ኧጋ አገልጌዀት ቶት የዋሪ ቃር እንም የቾቴ አራባሪየታ ያⷛⷝዝንቃር ይመስርኹዌ?
42017010	አኹም የኽክም ቶቶ የዋርኩ ቃር እንም ቾትኹም ትትጀፕሮ፥ 'አንጠቅምነ ሜነነንደ፤ የቾትኔም ያውንደ ሜናንዳው' በሮ" ባረም።
42017011	ኢየሱስ ኢየሩሳሌም ከተማ ቲያር በገሊላም በሰማርያም ገነ ግብት ያር ባነ።
42017012	አት ቀያ ቲገባ ደራ ዮጠቀቦ አስር ሰብ በረቌ ቈሞም፤
42017013	ኽኖም ቃረዀና ከፍ ኤፐቦም "ኢየሱሶ፥ አስተማሪዮ፥ ኸዳሸ ናምጥጥኔከ" ባረዊም።
42017014	ኢየሱስም አሸኖምታነ "ወሮ ስብነታኹ የⷀስ አተዞ" ባረኖም። ኽኖም ቲያሮ ቤማ ተባሸዀና ተነፎም።
42017015	ተኽኖም አተታ ተባሸታ የተነፈ ኸማ አሸምታነ ቃረት ከፍ ኤፐም ይእግዘር ሽር ቲብር ተዠፐረም።
42017016	ዀትም "ሽር የስራኸ" ቲብር በኢየሱስ በግረቴ በፊንጨታ ተፌጠመም ሰጐደለም፤ ዀትም የሰማርያ ገነ ሰብ ባነ።
42017017	ኢየሱስም ዠፐረም "ተባሸዀና የተነፎ አስር አነፐሮዌ? ዠጠኽኖኽ ኤቴ ነረቦ?
42017018	ዝኽ እማት ገበር ምስ ባንኸሬ እንጐደዀና ይእግዘር ሽርት ያትⷀንቦዬ ተዘፔተቦ አንቸነቦዌ?" ባረም።
42017019	የዀትም "ተሳም ወር፤ ያመርኼዬ ተነፍኸም" ቧረንም።
42017020	የፈሪሳ ሰብ "ይእግዘር መንግስት መቸ ይቸንቴ?" ባሮም የኢየሱስ ተሳረዊም፤ ዀትም ዠፐረም "ይእግዘር መንግስት ይቸን ሰብ ቢቅረበዊ ኤነት አንኸረ።
42017021	የኽክም ይእግዘር መንግስት 'ዝᎃንየ በዙ' ዌም 'ኽᎃንየ በኽ ነረ' ይውርዬ ኤኸር፤ ይእግዘር መንግስት ባኹ ግብት ነረ" ባረኖም።
42017022	ተኻንⷀም ኢየሱስ የተማሪየታ "ተሰብ ኧርች ከረ አተታ ዳር ታሸኔ ትብሮᎌ ወክት ይቸንቴ፤ ቢኸርም አታዞ።
42017023	ሰብም ክርስቶስ 'በዝ ነረ' ዌም 'በኽ ነረ' ይብሮኩቴ፤ አኹም አትወሮ፤ የኽኖም አትኸተሮዮ።
42017024	ብራቅ ታፈር አት ዳረታ ተረሳም ቲትብራነቅ አት ዳረታ ስን ይትየም ኸማ የሰብ ትከ ቢቸንወ ከረ የኽክም ይኸርቴ።
42017025	ቢኸርም የሰብ ትከ ብዴተ ብዘ ጅጓረ ይትⷀፐሬ በዝም ዘበር ሰብ ይትቀንጥሜ ይትጠናሜ ግርዱ።
42017026	በኖኽ ዘበር የኸረም ኸማ የሰብ ትከ ቢቸንወ ዘበር የኽክም ይኸርቴ።
42017027	ኖኽ በመርከብ የገፓወ ከረ ዳር የኽ ዘበር ሰብ ቲበሮ ቲሰጦ ቲያገቦ ቲያበዶ ባነቦ፤ ኽም ጋᎀ የጥፋት እኻ ቸነም እንመዀና ዋጠኖም።
42017028	ዝክም በሎጥ ዘበር ሰብ ይበሮም ይሰጦ፥ ይስረቦም ያስረቦ፥ ቾቶም ይቀብሮ ቤትም ያረሶ ባነ።
42017029	የኽርምታነ ሎጥ ተሰዶም ከተማ ቦጣ ከረ ተሰሜ እሳትም ይረድድ ዲን ዘነበም፤ እንመዀና ነደዶም።
42017030	የሰብ ትከ ቢቸንወም ከረ የኽክም ይኸርቴ።
42017031	"በኽ ከረ በቤት ᎈር ያነዀታ በቤት ያነ ግብረታ ይረሴ ኤይረድ፤ የኽክም በቹቻ መደር ያነዀታ ቤተታንየ ኤትዘፐር።
42017032	የሎጥ ምሽት ቃር የትዘገድኹ።
42017033	ነብሰታ ያተርፌ ይሸ እንም ያቌን፤ ይያ ቲብር ነብሰታ ያⷀፐረ እንም ኤያም ኸረም ይረብር።
42017034	እያም ኧብርኹ በኽም ምሳረ ዄት ሰብ ባት በትገተሮዌ አተታ ይወስጂቴ አተታም ይቺቴ።
42017035	ዄት እሽታ እማቴ ወፍጨ ቲፈጠማ አተⷕታ ይወስጅያቴ አተⷕታም ይችያቴ። [
42017036	ዄት ሰብ እማቴ ዋት ቲቾቶ አተታ ይወስጂቴ አተታም ይቺቴ]" ባረኖም።
42017037	ተማሪየታም ዠፐሮም "ⷘታንዶ ኤቴው ይወስጅዮ" ባረዊም። ኢየሱስም "የᎀትየ ባነወ መደር አመራ ይትደመዶ" ባረም ኦደኖም።
42018001	ተኻንⷄ ኢየሱስም የተማሪየታ ደን ቴያርጦ እንም ጋᎀ ጠሎት ያመሮዌ ቲብር ዝኽ ወማካ ኦደኖም።
42018002	"ባት ከተማ እግዘር ኤሰርፍ 'ሰብ ምር ይብሬቴ' ኤብር አት ዳነ ባነ።
42018003	በኽም ከተማ ምስ የᎀተባ ምሽት ባነች፤ እንም ጋᎀ የዀትሜ ቸነችም 'ተባላጋራና አንቀና ኧዥኒ' ትውን ባነ።
42018004	ዀትም ብዘ ከረ ችላ ባረናም፤ ተኽም አንⷀ አት ከረ በⷕነታ አሰበም፤ 'እያ እግዘር ስርም ባንሰርፍ ሰብም ምር ይብሬቴ ባምብር፥
42018005	ዝኽ ምሽት የጭቀጨቀቼዬ ኧፈርድላቴ፤ ኻምባኸረ እንም ከረ ተዥባፐረችም ታጀግሬቴ' ባረም ባረኖም።"
42018006	ኻበም ⷘታ ኢየሱስ "ዝኽ አል ዳነ የባረ ቃር ስሞ።
42018007	ኧጋ እግዘር የሸፐተኖ ሰበታ ዋናም ምሳረ ቲጨሰዊ አፍጢተ ኤፈርድሎዌ? ችላ በበሮት እገዠታ ያትየክስቦዌ?
42018008	እያም ኧብርኹ አፈጠረም ይፈርድሎቴ፤ ቢኸርም የሰብ ትከ ቢቸንወ ከረ ባፈር ᎈር በዀት ያመረ ሰብ ይንኸብሸዌ?" ባረም።
42018009	ፃዲቅ ሰብንደ ባሮም በገገዀና ይትሸመሮ ይንጐድ ሰብ እንም ይቀርጦ ሰብ ቃር ኢየሱስ ዝኽ ወማካ ኦደም።
42018010	"ዄት ሰብ ጠሎት ያመሮዌ ቤተመቅደስ ገፖም፤ ኽኖም አተታ የፈሪሳ ሰብ አተታም የቀረጥየ ባነ።
42018011	"የፈሪሳ ምስ ቈመም በⷕነታ ዝካ ባረም ጠሎት ያሜ ባነ፤ 'እግዘሮ እያ ይንጐድ ሰብ ኸማ ሰርቀነ፥ አል የረከብዀ ኸማ ዀጅር ኧደምድ ሰብ ዌም የዝ ምስ ኸማ የቀረጥየ አንኸርዄ ሽር የስራኸ።
42018012	በሳምት ዄት ከረ ኧጦም፤ ትነኽውንቃር እንም ታስር አት ኤብ' ባረም።
42018013	"የቀረጥየም ምስ አረቀም ቈመም ተⷘⷈረም ሰሜንየ ያዤ ሰነፈም፤ ቢኸርም፥ 'እግዘሮ እያ ባጢረተነ ማሬ' ቲብር ዳታታ ይትጀከም ባነ።
42018014	እያም ኧብርኹ ተዛኽ ገገታ ፃዲቅ ታመነ ምስ ይርቅ የዝ ምስ ባጢረታ እግዘር አፍ ቧረንም ቤተታ ተዠፐረም። ገገታ ከፍ ያሜ እንም ይትዋለድ፤ ገገታ ጭን ያትየንስ እንም ከፍ ይብር" ባረኖም።
42018015	ኢየሱስ ᎃሻሸም ይደኖዌ ቅስር ደንⷛ የዀትኼ አቸኖዮም፤ የኢየሱስ ተማሪ ቲያቸኖ አሰቦምታነ የሰብኽኖ ማተቦፖም።
42018016	ኢየሱስ ጭን ቅስር ደንⷛ የዀቴንየ ጠናኖምታነ "ቅስር ደንⷛ ይያኼ የተኖ አትኽሮዮ፤ ይእግዘር መንግስት የዝ ደንⷛ ኸማ የኸረ ሰቡ።
42018017	እያም የውረመና ኧብርኹ ይእግዘር መንግስት የትከ ኸማ ኤትⷀᎌን ሰብ እንም ስርም ኤገባወ" ባረም።
42018018	አት የይኹዳ ገነ ዳነ የኢየሱስ "ወኼ አስተማሪዮ የዘላለም ኤያም ኸርዀም ኧረብሬ ምር ንቶት?" ባረም ተሳረንም።
42018019	ኢየሱስም "የምር ወኼ ትብሬ? እማት እግዘር ባንኸሬ ወኼ ኤነ።
42018020	ይእግዘር ትዛዝ ትⷕር፤ ኽኖም 'የረከብኸ ኸማ ዀጅር አትድምድ፥ ሰብ አትቅጥር፥ አትስርቅ፥ ኤነ ቃር አቶድ፥ አብ ታዶታኸ አኽብድ' " ይውርዮ ቧረንም።
42018021	ዀትም "ዝኽ ትዛዝ እንም ተትክነተና ቀነስዀም ቅየዀም" ቧረንም።
42018022	ኢየሱስም ዝኽ ምስ የባረ ቃር ሰማምታነ "ገና አት ዘንጋ ጭን ቀፐረብኸም፤ ያነናኸ እንም አሰየም የዜጋ አብ፤ ዋጋኸ ብእግዘር መንግስት ትንኸውንሸ፤ ኔኸም ይያ ተኸተሬ" ቧረንም።
42018023	ምስዀታ ንቃር ደንገነ የኸሬ ዝኽ የዋረን ቃር ቢሰማ ንቃር ተመጠጠም።
42018024	ኢየሱስም ዝኽ ምስ ንቃር የትመጠጠ ኸማ አሸምታነ "ደንገነ ሰብ ይእግዘር መንግስቴ ይገቦዌ ንቃር ያጀግኖ።
42018025	ደንገነ ይእግዘር መንግስቴ ቢገባታ ጋሜራ በመርፍ ድድ ቢገባ ይፈዝ" ባረም።
42018026	ዝም የሰሞ ሰብ "ኧጋ በዝ ኤነት ሟን ይተርፌ ይዀለ?" ባሮም።
42018027	ኢየሱስ ጭን "በሰብ ወኸት ኤኸር ቃር በጔቴ ወኸት ይኸር" ባረም።
42018028	ጴጥሮስም "ይናም ያነንደ ቃር እንም ቸነም ያኸ ተⷐተኔከም" ቧረንም።
42018029	ኢየሱስ ዠፐረም "የውረመና ኧብርኹ ይእግዘር መንግስት ቲብር ቤተታ ዌም አብ ታዶተታ ዌም ጐፔያታ ዌም ምሽተታ ዌም ደንⷛታ የቸ ሰብ እንም፥
42018030	በዝም አለም በብዘ ኧጅ ይትⷀፐር፤ ቢቸንም አለም የዘላለም ኧያም ኸረም ይረብርቴ" ባረኖም።
42018031	ኢየሱስ አስረዄችም ተማሪየታ የዀትኼ አትⷀነበምታነ "ኧዃ ኢየሩሳሌም ከተማ ናነቴ፤ የሰብ ኧርች ቃር ነቢ የጣፈዊ እንም በኼ ይኸርቴ።
42018032	ያረማዊ ሰብ አወጨም ያⷀᎏሪቴ፤ ኽኖም ያⷈሶᎌቴ፥ ይቀርመዊቴ፥ ይተፎᎌቴ።
42018033	ተገረፈዊም አንⷀ ይቀጥረዊቴ፤ ቢኸርም በᎀተ በሶስት ከረታ ይትረሳቴ" ባረኖም።
42018034	ኽኖም ዝኽ የባረኖ ቃር ስርም አምቤሰሮ፤ ዝም ቃር የትሼመቦዬ፥ የባረም ቃር አንገፓኖ።
42018035	ኢየሱስ ኢያሪኮ ከተማ ቸነም ቲሰራ አት ᎋርጥ ምስ ቲጨስ ቤማ ᎀሬ ቾናም ባነ፤
42018036	ብዘ ሰብ ቤማ ቲያሮ ቃረዀና ሰማምታነ "ዝኽ ምቃሩ?" ባረም ተሳረም።
42018037	ኽኖም "ተዝ ያር የናዝሬት ኢየሱሱ" ባሮም ኦደዊም።
42018038	ᎋርጥ ምስም "የዳዊት ኧርች ኢየሱሶ ኸዳሽ ማሬ" ቲብር ኦነም።
42018039	ይፍት ይፍቴ ያሮ የረፐሮ ሰብ ᎋርጥ ምስዀታ "ስ በር" ባሮም አጥራቀረዊም። ዀት ጭን ዠፐረም "የዳዊት ኧርች ኢየሱሶ ኸዳሽ ማሬ" ቲብር ይርቅ ኦነም።
42018040	በኽም የቸነ ኢየሱስ ቈመምታነ "ይዬ ናመዊ" ባረም አዘዘም። ዀትም በቸነ አንⷀ ኢየሱስ፥
42018041	"ምር አሜንኼ ትሸ?" ባረም ተሳረንም። "ⷘታኖ ኤነና ይትከፈቴ ኧሸ" ባረም።
42018042	ኢየሱስም "ኧጊ ኧዥ፤ ያመርኼ ኤናኸ ተከፈተም" ቧረንም።
42018043	ኽም ጋᎀ ዛ ᎋርጥ ምስ ኤነታ ተከፈቶም አሸም፤ ይእግዘርም ቲያኸብድ የኢየሱስ ተⷐተረንም፤ ሰብ እንም ዝኽ ምስ አሰቦምታነ ይእግዘር ሽር ባሮም።
42019001	ኢየሱስ ተኢያሪኮ ከተማ ግብት ያር ባነ።
42019002	በኽሜ ዘኬዎስ ይውሪ የቀረጥየ አለቃ ባነ። ዀትም ደንገነ ባነ፤
42019003	ዘኬዎስም ኢየሱስ ይውሪ ኤተታ የኸረ ኸማ ያዤ ይሸ ባነ፤ ቢኸርም መታ አጭር የኸሬ ሰብ በሳም ያዥኔ አንዀረረ።
42019004	ኢየሱስ ተኽ መደር ያር የረፐሬ ዘኬዎስ የኢየሱስ ያዥኔ ቲብር ይፍቴንየ ኖጠም ባት በሸብራ ኧጨ ከናም።
42019005	ኢየሱስም የዛኽ ኧጨ መዬ ቸነም ቲሰራ ተⷘⷈረም አሸንምታነ "ዘኬዎስ ኧኳ ታኸ ጋᎀ በቤታኸ ኧወርቴ፤ አፍጥርም ውረድ" ቧረንም።
42019006	ዘኬዎስም አፈጠረም ወንደምታነ የኢየሱስ ሳረንም ተⷀᎌረንም።
42019007	እንም ሰብ የዀት ቤት ቲገባ አሰቦምታነ "ኢየሱስ ተባጢረተነ ምስ ጋᎀ ይበሬ ገፓም" ባሮም እᎃጠጠቦም።
42019008	ዘኬዎስ ጭን በⷘታ ኢየሱስ ይፍቴ ቈመምታነ "ⷘታኖ ታኔቃር እንም ግብተታ የዜጋ አብሸ፤ በሟኒም ሰብ አታለልዀም ዮሰድኽወ ዋጋ በረፐረ አርበት ኧጅ አሚም ኧዘፕርሸ" ቧረንም።
42019009	ኢየሱስም "ዝኽ ዘኬዎስ የአብርኻም ዘሩ፤ ኧኳ የዝ ቤት ሰብ ተነፎም።
42019010	የሰብ ትከ የቀነ ሸም ያተርፌ ቸነም" ባረም።
42019011	ሰብ ኢየሱስ ይዝረⷍንቃር ቲሰሞም ኢየሱስ ኢየሩሳሌም ከተማ ተⷅራነበም፤ ብዘ ሰብም ይእግዘር መንግስት የትⷀነበቃር መሰረኖም፤ በኽ የቸነ ኢየሱስ ዝኽ ወማካ ኦደኖም።
42019012	"አት ሹም ተረገሰም ይቸኔ ኧረ ገነ ወረም።
42019013	ቴያር ይፍቴ አስር አገልጌየታ ጠናም ይንመዀና ቀርሺ አበኖምታነ 'ትንቸን ዳር አቂጦᎌ' ባረኖም።
42019014	የዝም ምስ የገነታ ሰብ ይጠረዊ የረፐሬ፥ 'ዝኽ ምስ ቢና ᎈር ይትረገሴ አንሸነ' ቲብሮ ዀት ቦረ አንⷀ ናዀቸረነ ናኾᎌም።
42019015	"ዀትም ተረገሰም በቸነ አንⷀ ቀርሺ ያበኖ አገልጌየታ ምራኽር ቃር ያተነፎ ኸማ ይትሰኖዌ ጥረዮ ባረም።
42019016	ይፍትወረር አገልጌየታ ቸነም 'ⷘታኖ ባብኼ ቀርሺ አቄጥዀም አስር ኧጅ አተነፍኽወም' ቧረንም።
42019017	ⷘታታም 'አኸ ᎃርቴ አገልጌ ወኼ ቃር ቾትኸም፥ ብርስየ ቃር የታመርኼ ባስር ከተማ እንም ሾምከም' ቧረንም።
42019018	ዄተነም አገልጌ ቸነም 'ⷘታኖ ባብኼ ቀርሺ አቄጥዀም አምስት ኧጅ አተነፍኽወም' ቧረንም።
42019019	የዝም አገልጌ 'አኸም ባምስት ከተማ ሾምከም' ቧረንም።
42019020	"እንጐድም አገልጌ ቸነም 'ⷘታኖ በጨርቅ ጥባነርዀም የጠቀንከ ቀርሺያኸ የኸ።
42019021	አናወናዀን ቃር ትወስድ፥ አንዘናዀንም ቃር ታድድ ትወ ምስ የኸርኼ ሰነፍከም፤' ቧረንም።
42019022	አራባሪየታም 'አኸ ᎃጥጥ አገልጌ በዝረⷈዀን ቃር ኧፈርድብኸቴ፤ አናወናዀን ኧረሳ አንዘናዀን አድድ ትወ ምስ የኸርዀ ኸማ ኻርኸም።
42019023	ኧጋ ቀርሺየና የምር ዮለድ አምᎄሰድዀን? እያም ተንትዀ ተትርፈታ ጋᎀ ኧስድን ባነ' ቧረንም።
42019024	በኽም የቈሞ ሰብ 'ኽኽ ቀርሺየታ ውስዶᎌ አስር ኧጅ ያተነፈዀታ አበዊ' ባረኖም።
42019025	ኽኖም 'ⷘታንዶ ዀትኽ አስር ኧጅ ትርፍ ነረን' ባረዊም።
42019026	'እያም ኧብርኹ ያነን እንም ይደᎌለ፤ ቤነን ጭን ኽም ያነን ዳር ይወስጅᎌ።
42019027	በኽኖ ᎈር ኧትረገሴ አንሳረኖ ጠላተና ዝኼ ናሞም ቢፍተኔ ቅጥሮዮ' ባረም"።
42019028	ኢየሱስ ዝኽ ወማካ ቦደ አንⷀ ኤማታ ቀነሰም ኢየሩሳሌም ከተማንየ ተተማሪየታ ይፍት ይፍቴ ያር ባነ።
42019029	ደብረዘይት ይውሪ ቈቶ መዬ ያነቦ ቤተፋጌም ቢታንያ ቀያ ቲሰራ ዄት ተማሪየታ ይፍቴንየ ናኸኖም።
42019030	"ኽኽ ይፍት ይፍት ያነ ቀያ ወሮ፤ ኽሜ ትትሰሮ ገና ሟኒም ሰብ አነⷈᎀን ይማር ትከ ባጐጅዬ ትንኸቦሸ፤ ፍቶም ዝኼ ናመዊ።
42019031	ሟኒም ሰብ 'የምር ትፈተዊ?' ባረም ቢትሰርኹ 'የⷘታ አትⷈሸንም' በረዊ" ባረኖም።
42019032	የራዀዮም ኽኖ ወሮም ኢየሱስ የባረኖም ኸማ ነከቦም።
42019033	ይማር ትከምዀት ቲፈቶ እማር የኸረኖ ሰብ "ዝኽ እማር የምር ትፈተዊ?" ባሮዮም።
42019034	ኽኖም "የⷘታ አትⷈሸንም" ባሮዮም።
42019035	ይማር ትከምዀት የኢየሱሴ አቸነበዊም፤ ዀጅረዀና በᎈረታ አደጎም ኢየሱስ ነⷈᎀንም።
42019036	ቲያሮም የኢየሱስ ይትⷀፐሮ ሰብ ዀጅረዀና ቤማ ይዝራኮነ ባነ።
42019037	ኢየሱስ ኢየሩሳሌም ከተማ ይገቤ ደብረዘይት አናነ ይዌዬ ቲሰራ ተማሪየታም የትⷐተረዊ ሰብ እንም ሳረኖም፤ ኽኖም ኢየሱስ የቾተን ወግ ዘንጋ አሰቦም ባነ፤ ቃረዀና ከፍ ኤፐቦም ይእግዘር ሽር ወበር ቀነሶም።
42019038	"ብእግዘር ሽም የቸነ ንስ የትዳረው፤ በሰሜ ሽናት የጔታም ክብር የኽር" ባሮም።
42019039	በብዘ ሰብ ግብት የረፐሮ አታት የፈሪሳ ሰብ "አስተማሪዮ ዝኽ ተማሪያኸ ስ በሮ በኖ" ባረዊም።
42019040	ኢየሱስ ዠፐረም "እያም ኧብርኹ ኽኖ ስ ቢብሮም እምር ዳር ዮኖቴ" ባረኖም።
42019041	ኢየሱስ ኢየሩሳሌም ቸነም ቲሰራ የኢየሩሳሌም ከተማ አሸም በⷈም።
42019042	"አኸ የሽናታኸ ያትⷈሽኸ ቃር ምሩ ኧዃ ተኻርኸ፤ ኧዃ ጭን ዝኽ ዘንጋ ተሼመብኸም።
42019043	ጠላታኸ ኧጭር ያጥሮብከም በኽቦት ትንም መደር ያጨንቆከ ወክት ይቸንቴ።
42019044	አኹም በዝ ከተማ ትረብሮ ሰብ ይቀጥሮኩቴ፤ ከተማኹ እምር ብምር ᎈር ቴቾና እንም ይትደስቴ፤ ዝክም ይኸረታ ጔታ ያተርፍኹዌ የቸነወ ወክት አንኻርኹ የኸሬው" ባረም።
42019045	ኢየሱስ ቤተመቅደስ ገፓም፤ በኽም በደኔ ያቄጦ ሰብ አውጦት ቀነሰም።
42019046	ዀትም " 'ቤተና የጠሎት ቤት ይኸርቴ' ቧርም ጣᎉም ባነ፤ አኹ ጭን የኔባ ወረ አመነኹዊም" ባረኖም።
42019047	ኢየሱስም እንተመረጋ በቤተመቅደስ ያትመር ባነ፤ ኽም ጋᎀ የⷀስ አለቃም የሙሴ ⷅጫ አስተማሪም እንጐድ ንቅንቅ ሰብ የኢየሱስ ይቀጥረውዬ ይሰቦ ባነ።
42019048	ቢኸርም ሰብ እንም ዀት ይብር ቃር ይሰሞዌ ⷕነዀና የዀቴ የዠፐሮዬ፥ ይቀጥረውዬ የሳቦኽኖ አትምቃር አምሮት አንኸረሎ።
42020001	አት ከረ ኢየሱስ በቤተመቅደስ የሰብ ያትመርም ወንጌልም ዩድኖ ባነ፤ ኽም ጋᎀ የⷀስ አለቃም የሙሴ ⷅጫ አስተማሪም ባሪቅም የዀትኼ ቸነቦም።
42020002	ኽኖም "በምር ፍቃድም ደረግም ዝኽ ዘንጋ እንም ትቾት ኸማ እንዴ ኦድንደ፤ ዌሽ ዝካ ቃር ቶት ባረም የሾመናኸ ሟኑ?" ባሮም ተሳረዊም።
42020003	ኢየሱስም ዠፐረም "እያም አት ዘንጋ ኧትሰርኹቴ፤ አኹም ኦዶን።
42020004	ዮኻንስ ያጠመቀ በጔታ ፍቃድ ባነ ዌሽ በሰብ ፍቃድ ባነ?" ባረኖም።
42020005	ኽኖም ተኽኖም ተጮዶም፤ " 'በጔታ ፍቃድ ባነ' በባነ ኧጋ የምር አናመርኹዊ? ይብርንደቴ።
42020006	'በሰብ ፍቃድ ባነ' በባኔ ጭን ሰብ እንም ብምር ወኮም ይቀጥሮንደቴ፤ ዮኻንስ ነቢ የረፐረ ኸማ እንመዀና ያምሮ" ባሮም።
42020007	ኽኖም ዠፐሮም "በሟን ፍቃድ የኸረ ኸማም አንⷕነ" ባረዊም።
42020008	ኢየሱስም "ኧጋ በሟን ፍቃድም ደረግም ዝኽ ዘንጋ እንም ኧቾት ኸማ እያም አኑድኹ" ባረኖም።
42020009	ኢየሱስ ወማካ የሰብ ቲዩድ ዝካ ባረም ቀነሰም፤ "አት ምስ የወይን ኧጨ ቀፐረም የቸዋች አትክራነምታነ እንጐድ ገነ ወረም፤ በኽሜ ብዘ ግዝየ ቾናም።
42020010	ቦክተታ ተቀᎌረን የወይን ኧጨ ᎇስረታ ይበውዬ አት አገልጌየታ የቸዋቼ ናኸም፤ ቸዋችኽኖ ጭን የዛኽ አገልጌ ደነጎም እንጭም ኧጀታ አሳደደዊም።
42020011	ዠፐረም እንጐድ አገልጌየታ ናኸም፤ ኽኖም የኽም አገልጌ ደነገዊም፤ አቅመጠቦም እንጭም ኧጀታ አሳደደዊም።
42020012	ዠፐረም ሶስተነ አገልጌየታ ናኸም፤ ኽኖም የዝመታ ደነጎም መዘነ አመነቦም አወጦም ቃሰበዊም።
42020013	ተኽም አንⷀ የወይን ኧጨ የዀረን ምስ 'ምር ናሚ? ኧዃ ኧረᎃድን ኧርቸና የኽኖኼ ንራዀን፤ የዀት አመኛት ያምሮለሸ ይኽርሸ' ባረም።
42020014	ቢኸርም ቸዋች ኽኖም ኧርቸታ ቲቸን አሰበዊምታነ ኽኖም ተኽኖ 'ዋራሸታ ዝኸታው። ኔኹ ንቅጥኔ፤ ርስተታ ይና ይኽርሸ' ባሮም።
42020015	በኽም የቸነ የርቸታ ተቀᎌሪ የወይን ኧጨ ውጤ አወጦም ቀጠረዊም። "ኼታ የወይን ኧጨ የዀረን ⷘታ የዝ ቸዋች ምር ያሜኖ ቃር ይመስርኹ?
42020016	ገገታ ቸነም የዝ ቸዋች ይቀጥኖቴ፤ የቀᎌረንም ወይን ይንጐድ ቸዋች ይብኖቴ" ባረም። ኽኖም ዝኽ ቢሰሞ "ዝካ ቃር ቤኸር ሰላም" ባሮም።
42020017	ኢየሱስ ጭን ዝኽ ወማካ ዩድኖ ሰብ አሸኖምታነ፥ "ኼታ 'ግምብ ቤት ያረሶ ሰብ የቀንጠዊ እምር ዀት የግምብ ቤት ዋና ኸረም' ቧርም የጣᎉ ቃር ምር ይመስርኹ?
42020018	በኽ እምር ᎈር ዮጠቀ እንም ይትሰፐር፤ ዝም እምር በᎈረታ ዮጠቀ እንም ይᎈጭን" ባረም።
42020019	የሙሴ ⷅጫ አስተማሪም የⷀስ አለቃም ዝኽ ኢየሱስ የዝረⷈን ወማካ የኽኖ ይረግድ ኸማ ቤሰሮም፤ ኽም ጋᎀ የኢየሱስ ይጠብጠውዬ ሳቦም፤ ቢኸርም የሰብ ሰነፎም።
42020020	በኽም የቸነ የኢየሱስ ይጠብጠውዬ ይትመች ግዝየ ይቅረቦ ባነ፤ የዳነዀት የፍርድ አወጦም ያⷀፕረውዬ ዝርፍ ቃር ተዀት ይረኽቦዬ ይሰቦ ባነ፤ ፃድቅ ሰብ መሰሮም የኢየሱስ በቃረታ የቸነ ያክታትፈውዬ ዘንጋ ይረሶ አታሌ ሰብ የዀትኼ ናኾም።
42020021	ሰብኽኖም የዀት "አስተማሪዮ አኸ ውረም ቃር ትቱድም ትታትመርም የሰብ ይፍት ኧዥትኸ አታበርጥ ኸማ ንⷕነ፤ አኸ የጔታ ኤማ በⷅጥየ ታትመር።
42020022	እንዴ ኦድንደ በⷅጫንዳ የቄሳር ⷝብር ካሶት ይትፈቀድ ዌሽ ኤትፈቀድ?" ባረዊም።
42020023	ኢየሱስ ጭን ሸረዀና ኻረምታነ፥
42020024	"እንዴ ፍራክዀት አተዞን፤ መርከታም ጥፈተታም የሟኑ?" ባረኖም። ኽኖም "የሮም ንስ የቄሳሩ" ባረዊም።
42020025	ኢየሱስም "ኧጋ የቄሳር የኸረ ቃር የቄሳር አበዊ፤ የጔታም የኸረ ቃር የጔታ አበዊ" ባረኖም።
42020026	ኽኖም በሰብ ይፍቴ በቃረታ ያክታትፈውዬ አንኸረሮ፤ ዀትም በባረኖ ቃር ወግ ኸረቦም ስ ባሮም።
42020027	የሰዱቃ ሰብ የᎀተ ኤትረሳ ይብሮ ሰብ ባነቦ፤ ተኽኖም አታተዀና የኢየሱሴ ተⷀነቦም ተሳረዊም።
42020028	"አስተማሪዮ ሙሴ ዝካ ባረም ጣፈንደም፤ አት ምስ ምሽት አገፓም ትከ ቴጨን የᎀተ በኸረ ጐፔያታ ምሽተታ ያግባና፤ የᎀተዀታ ዘር የትኳለ ባረም።
42020029	ኧጋ ሰባት ጐፔቸ ባነቦ፤ በኽርዀታ ምሽት አገፓም ትከ ቴጨን ᎀተም።
42020030	ዝም ምሽት ዄተነም ጐፔ አገፓናም።
42020031	ሶስተነም ጐፔ አገፓናም፤ የኽክም ሰባት ጐፔቸ አገፖያም ትከ ቴጨኖ ᎀቶም።
42020032	እንመዀና በᎀቶ አንⷀ ⷕትም ᎀተችም።
42020033	ሰባችም ጐፔቸ ባጋጋ አገፖያም፤ ኧጋ ኽ ምሽት የᎀቶ ሰብ ቲትረሶ ግዝየ የሟን ምሽት ትኸርቴ?" ባረዊም።
42020034	ኢየሱስም፥ "የዝ አለም ሰብ ያገቦም ያበዶም።
42020035	ተሞት ተረሶም በጔታ ፍቃድ የሰሜ መንግስት ይገቦ ሰብ ነረቦ፤ ኽኖ ጭን ኤያገቦም ኤያበዶም።
42020036	የመሌካ ኸማ ይረብሮ የኽሬ ተኽም አንⷀ ሞት ኤነቦ፤ ᎀቶም የትረሶዌ የጔታ ደንⷛሎ።
42020037	የᎀቶ ሰብ ተሶት ቃር ጭን፥ ሙሴ የቈዛ እሳት ቃር በዝረⷈን ታሪክ ደን፥ ጔታ 'የአብርኻም ጔታ፥ የይስኻቅ ጔታ፥ የያእቆብ ጔታ' ባረም ጠናንም።
42020038	ጔታ ኤያም የኸሮኽኖ ጔታው ባንኸሬ የᎀቶኽኖ አንኸረ፤ እንም በዀት ይፍቴ ኤያሙ" ባረም።
42020039	ተⷅጫ አስተማሪ አታተዀና ዠፐሮም "አስተማሪዮ ወኼ ቃር ባኸም" ባሮም።
42020040	ተኽም አንⷀ የኢየሱስ አት ዘንጋ ዳር ደፈረም የትሳረን አነፐረ።
42020041	ተኻንⷀ ኢየሱስ፥ "መሲኽ የዳዊት ትከው መምር ይብረዊ?
42020042	-
42020043	ዳዊት ገገታ በዝምራ መጣፍ 'እግዘር የⷘታና (የመሲኽ) ጠላታኸ በግራኸ ቦስጥ ትናሜንኸ ዳር በከነና ቶራ ቧረንም' ይብር።
42020044	ኧጋ ዳዊት ገገታ ⷘታ ባረም በጠናን፥ ኧጋ መሲኽ መምር ትከታ ይኸር?" ባረም።
42020045	ሰብ እንም ኢየሱስ ይብር ቃር ቲሰሞ፥ የተማሪየታ
42020046	"ጌፍ ዀጅር ተኸተሮም ኽሜ ዝሜ ዞሮትም፥ ቦገት ተረሸም ይትⷀᎌርዮዌ፥ አይኹድ ቢትደመዶᎌ ቤትም የትሸፐተ መደር፥ በድግስ ቤትም ቢፍቴ ያወሬዮዬ ቲሽኖ የሙሴ ⷅጫ አስተማሪ ተጤፖ።
42020047	ያዥሎ ኸማ ጠሎተዀና ያገርፎ፤ ምስ የᎀተበማ እሽታ ቤት ያትዜጎ፤ ኽኖም የባሰ ፍርድ ይትⷀፐሮቴ" ባረኖም።
42021001	ደንገነ ሰብ መባዀና በሳጢን ቲኸሮ ኢየሱስ ተⷘⷈረም አሸም።
42021002	ምስ የᎀተባ ዜጋ ምሽትም ዄት ሜንዞ ትቲብ አሸም።
42021003	"የውረመና ኧብርኹ ዝኽ ዜጋ ምሽት ትንጐደዀና እንም ይርቅ አበችም።
42021004	ዝኽ ሰብ እንም ተትርፈዀና ረጠቦም አቦም፤ ⷕት ጭን በዜግነተⷕታ የረፐረና እንም ጀፐረችም አበችም" ባረም።
42021005	አታት ሰብ "ዝኽ ቤተመቅደስ መምር ይሽር፤ ቦኼ እምርም የጔታ ቧርም ባቸነዊ ጌጥ ሸኰቺም" ባሮም ይጮዶ ባነ።
42021006	ኢየሱስም "ዝኽ ታዘዊ እንም እምር ብምር ᎈር ኤቾናወ ግዝየ ይቸንቴ፤ ዝኽ እምር እንም፥ አት ከረ ይትደስቴ" ባረም።
42021007	ኽኖም "አስተማሪዮ ኧጋ ዝኽ እንም መቸ ይኸርቴ? ዝኽ ዘንጋ ይኸሬ ቲሰራ መርኸተታ ምቃሩ?" ባሮም ተሳረዊም።
42021008	ኢየሱስም "እንሳተናኹ ተጤፖ፤ ብዘመዀና 'ዘበረታ ሰናም' ባሮም ብያ ሽም 'ክርስቶስ እያትንዀ' ባሮም ይቸኖቴ፤ የኽኖም ተኸቴትኹ አትወሮ።
42021009	የአርብም የመራክስም ቃር ትትሰሞ እንጠነቀናኹ፤ ዝኽ በተረም ይቸኔ ግርዱ፤ ቢኸርም የቀጥወ ኽምተኽም ኤኸር" ባረም።
42021010	ኻበም ኢየሱስ "ሰብ በሰብ መንግስት በመንግስት ᎈር ተረሳም ይትዋካቴ።
42021011	በመደር መደር ንቅ ያፈር እንቀርቅሮት ይኸርቴ፤ ባሸም ጋጀም ይቸንቴ፤ ያትሸንፍ ዘንጋም ንቅ ንቅ መርኸትም በሰሜ ይትየቴ።
42021012	ቢኸርም ተዝ እንም ይፍቴ ሰብ ባኹ ይትረሶብኩቴ ያሳድዶኩቴ፤ አይኹድ ቢትደመዶᎌ ቤት የፍርድ ያትⷀንቦኩቴ ቦኽኔም ያትየግዶኩቴ፤ በሽመና የቸነ የዳነም የንስም ይፍቴ ይወስዶኩቴ።
42021013	ዝመታ ይያ ምስክር ትኸሮዬ ወኼ ግዝየ ትረኽቦቴ።
42021014	በዝ እንም ቢያትⷀንቦብኩ ክስ 'ምር ኧብርቴ' ቤትኹ አትጠነቆ።
42021015	ሟኒም ጠላታኹ መልስ ይቦኩዬም ኸረ ይዝረኮኩዬ ኤኸሎ ኸማ ቤሰርኹም መልስ ቲቦዮ ኸማ ኻሪነት እያ አብኹሸ።
42021016	አበጐዳኹ፥ ደቦዋኹ፥ ጐፔያኹ፥ አብ ታዶታኹ ዳር አወጦም ያⷀፕሮኩቴ፤ ታኹም አታታኹ ይቀጥሮኩቴ።
42021017	በሽመና የቸነ ሰብ እንም ይጠራኹቴ።
42021018	ቢኸርም ተነራኹ እማት ድገር ዳር ኤቄ።
42021019	በፍረኾታኹ ነብሳኹ ታተርፎቴ" ባረኖም።
42021020	ኻበም ኢየሱስ "ኢየሩሳሌም ከተማ በጠላት ጋዘነ በኸᎄᎇዬ ትታዞ በኽ ግዝየ የኽ ከተማ ጥፋተታ የሰና ኸማ ኻሮ።
42021021	በኽ ግዝየ በይኹዳ ገነ ያነቦ ሰብ ቈቶ የጦም የስኾ፤ በከተማም ያነቦ ሰብ ተኽ የጦ፤ ተከተማ ውጤም ያነቦኽኖ ከተማ ኤግቦ።
42021022	የዝ ጥፋት ቃር የጣᎉ ትንቢት እንም ይኸሬ ኽጋᎀ የᎃጥጥ አጅግም የቅጣትም ግዝየው።
42021023	በኽ ግዝየ የዄት አርዋ እሽታም ያጠፗትም ግርደኽነማ፤ ባፈር ᎈር ንቅ ጅጓረ ይቸንቴ፤ በዝም ሰብ የጔታ ማት ይወርድቴ።
42021024	ተኽኖም ብዘዀና በሴፍ ይቈጥርዮቴ፤ እንጐድመዀና ማነዀም በገን ገነታ ይወስጅዮቴ፤ አረማዊ ሰብ እንም ይቾኖᎌ ግዝየዀና ቲያርቅ ዳር ኢየሩሳሌም ከተማ ይትራቀጦᎌቴ።"
42021025	ተኻንⷀም ኢየሱስ "በኤያትም በበነም በዀዀብም ወግ የኸሮ መርኸት ይታሶቴ፤ ባፈር ᎈር ሰብ እንም የባር እኻም ቲያዞ የደገም እኻ ኽያት ቲሰሞ ምር ቸነም ባሮም በስኔፈ ይትጨነቆቴ።
42021026	ሰብ እንም በስኔፈ በዝ አፈር ምር ይቸንቴ በበሮት በጥንⷅት ያረድኖቴ፤ ኽም ጋᎀ የሰሜ ፍጥረት ቃሽቃሽ ይብሮቴ።
42021027	በኽ ግዝየ የሰብ ትከ በርቅ ክብርም ደረግም በዳበራ ቲቸን ያዢቴ።
42021028	ዝኽ እንም ይኸሬ ቲቀርስ አኹም ትተርፎᎌ ወክት የሰኔ ተገከሮም ᎈንየ ኧዞ" ባረም።
42021029	ኻበም ኢየሱስ ዝኽ ወማካ ኦደኖም፤ "ሸብራም እንጐድም ኧጨ መርኬ በሮም ኧዞ።
42021030	የጨኽኖ አቴበ ቲያንፍረፍሮ ትታዞ ኽ ጋᎀ አባር የቸነ ኸማ ገግማኹ ትⷕሮ።
42021031	የኽክም አኹ ዝኽ እንም ቲኸር ትታዞ የጔታ መንግስት ቸነም የሰና ኸማ ኻሮ።
42021032	"እያም የውረመና ኧብርኹ ዝኽ እንም ቲኸር ዳር የዝ ዘበር ሰብ ይረብርቴ።
42021033	አፈር ተሰሜ ይጠፎቴ፤ ቃረና ጭን ስርም ኤጠፋ።"
42021034	ኻበም ኢየሱስ "ቢኸርም ኽኽ ከረ ጠነቃር ሽካ ኸማ ቤቸንብኹዌ ተጤፖ፤ በሸረትም ቢሰጪቃርም ብዝነት በስኸሮትም ⷕናኹ ዛንዜ ኤበር፤ የዝ አለምም ንብረት ቃር አሳብ ኤጥብጥኹ።
42021035	ኽኽ ከረ ባፈር ᎈር ባነቦ ሰብ እንም ጠነቃር ይቸንቦቴ።
42021036	ኧጋ ተዝ ቲቸን ማት እንም ታመርጦዌ ይኸንኹ ኸማ በሰብ ትከ ይፍቴ ትቈሞዌ እንም ጋᎀ ጠሎት ባምሮት ተቋመሮም ቀሮ" ባረም።
42021037	ኢየሱስም እምተመረጋ በቤተመቅደስ ያትመር ባነ፤ በምሳረ ጭን ደብረዘይት ይውሪ ቈቶ ወጣም ያድር ባነ።
42021038	ሰብ እንም ዀት ይሰሞዌ ጋት ተረሶም የዀትኼ ቤተመቅደስ ያሮ ባነ።
42022001	ፋሲካ ይውሪ የⷅጣ ባር ያከውርᎌ ከረ ሰናም ባነ።
42022002	የⷀስ አለቃም የሙሴ ⷅጫ አስተማሪም የሰብኽኖ የሰነፎዬ የኢየሱስ ጠበጦም ይቀጥሮᎌ ብላት በሽᎃቸር ይሰቦ ባነ።
42022003	በኽ ግዝየ ታስረዄት ናዀቸረነ ባተታ በአስቆሮቱ ይኹዳ ሼጣን ገፓወም።
42022004	ይኹዳም ወረም የኢየሱስ መምር አወጣም ያⷀፕኖ ኸማ ተⷀስ አለቃም ተቤተመቅደስ አላፊም ጋᎀ አትባታም።
42022005	ኽኖም በዘንጋታ ሳረኖምታነ የይኹዳ ዋጋ ይበውዬ ተስማሞም።
42022006	ዀትም በዘንጋታ ተስማማም ሰብ ቴⷕር የኢየሱስ አወጣም ያⷀፕኖዌ ይትመች ግዝየ ይሸ ባነ።
42022007	ተኻንⷄ የፋሲካ ጤ ያርጭᎌ የⷅጣ ባር ሰናም።
42022008	ኢየሱስ የጴጥሮስም የዮኻንስም "ወሮም የፋሲካ ኧርባት ንበራኔ አፍጥሮንደ" ባረም ናኸኖም።
42022009	ኽኖም "የፋሲካ ኧርባት ቤቴ ናፍጥኔንከ?" ባረዊም።
42022010	ዀትም "ከተማ ትትገቦ ቦሸር እኻ የጮረ ምስ ትረኽቦቴ፤ ይገባወ ቤት ተኸተረዊም ወሮ።
42022011	የቤት አብም 'አስተማሪ "ተተማሪየና ጋᎀ የፋሲካ ኧርባት ኧበራወ የባዘራ ቤት ኤቴዉ" ይብርኸ' በረዊ።
42022012	ዀትም በፎቅ ᎈር የጥየጠዊ በትት ክፍል ያተዥኹሸ፤ በኽሜ ኧርባተንዳ አፍጥሮንደ" ባረኖም።
42022013	ዄችም ተማሪየታ ዮደኖም ኸማ ቤት ነከቦም የፋሲካ ኧርባት አፈጠሮም።
42022014	ኧርባት ይወረᎌ ግዝየ ቲሰራ ኢየሱስ ተናዀቸረነታ ጋᎀ ይበሬ ቾናም።
42022015	ኢየሱስም "ቲቸንቢ መከራ ይፍቴ ታኹ ጋᎀ ዝኽ የፋሲካ ኧርባት ኧበሬ ንቅ ተመኛት ባኔ።
42022016	የዝ የፋሲካ ኧርባት ውረም የኸረ ሚስጥር በጔታ መንግስት ቲትⷐር ዳር ተዝ አንⷀ የፋሲካ ኧርባት አምበራ" ባረኖም።
42022017	ተኽም አንⷀ ኢየሱስ ጥዋ ነሳም የጔታ ሽር ባረምታነ፥ "ዝኸታ የኹ እንማኹ ተሻዶም ስጠበዊ።
42022018	የውረመና ኧብርኹ የጔታ መንግስት ቲቸን ዳር ተኳ አንⷀ ተዝ ወይን አንሰጭ" ባረኖም።
42022019	ኻበም ዳቦ ነሳም የጔታ ሽር ባረምታነ፥ ፈነመም የተማሪየታ፥ "የኹ ዝኸታ ያኹ ይውኩ በሰረናው፤ ዝመታ እያ ትዘግዶᎎ አምረዊ" ባረኖም።
42022020	ኧርባትም ተበኖ አንⷀ ኢየሱስ ጥዋ ነሳም አበኖምታነ፥ "በዝ ጥዋ ያነ ወይን ያኹ ይትዀ በደመና ይትቾት ገደር ርዳው።
42022021	"ቢኸርም አወጣም ያⷀፕሬ ምስ ኧዃ ትያ ጋᎀ ሸረት ይበራ።
42022022	የሰብ ትከ ጔታ በተረም የባረም ኸማ ይሞትቴ፤ ቢኸርም የሰብ ትከ አወጣም ያⷀፐረ የዛ ምስ ግርደታ" ባረኖም።
42022023	ኽኖም "ቢና ግብት ዝኽ ዘንጋ ይቾት ሟኑ?" በበሮት ኽኖም ተኽኖ ወትሰሰር ቀነሶም።
42022024	የኢየሱስ ተማሪም "ትንመንዳ ይርቅ ሟኑ?" ቲብሮ ኽኖም ተኽኖም ተዝራከቦም።
42022025	ኢየሱስ ጭን "የዝ አለም ንስ በሰብ ᎈር ዳነት ነረኖ፤ ሰብ ያትየትሮምኽኖ ወኼ ይቾቶ ይውርዮ።
42022026	አኹ ጭን የኽካ አትኽሮ፤ ቢኸርም ታኹ ንቅ የኸረ ይርሰታ ኸማ ያገክር፤ አለቃ የኸረም ይንመታ አገልጌ የኽር።
42022027	ሸረት ቾናም ቲበራታ ዌም ሸረት ቲያበራታ ኤተታ ንቁ? ቾናም ይበራዀታ ንቅ አንኸረዌ? እያ ጭን በግብታኹ አገልጌ ኸማንዀ።
42022028	አኹ በመከራና ግዝየ እንም ትያ ጋᎀ ተቋመርኹም ቈምኹም።
42022029	በኽም የቸነ አባና ጔታ ይያ ንስ ኤፐም የሾሜም ኸማ እያም ያኹም ኧሾምኹቴ።
42022030	በመንግስተና ትያ ጋᎀ ትቾኖም ትበሮም ትሰጦቴ በዙፋን ቾናኹም ባስረዄችም የእስራኤል ጥብ ትፈርዶቴ" ባረኖም።
42022031	ኻበም ኢየሱስ "ስምኦን ስምኦን ቸዋች ስኔየታ አዘነረም ተጋባታ ይቤትርም ኸማ፥ የኽክም ሼጣን አኹም አዘነረም ይፈትርኹዬ ኤላም።
42022032	እያ ጭን እምነታኸ ባትቼ ጨቈስንከም፤ አኸም ቶዘከብኸም ይያኼንየ ትትዠፐር የጐፔያኸ አትቋምኖ" ቧረንም።
42022033	ጴጥሮስም "ⷘታኖ ታኸ ጋᎀ ኧታገዴም ኸረ ኧሞቴ አንጥኽወም" ቧረንም።
42022034	ዀትም "ጴጥሮስ ኧኳ ምሳረ ታራ ቲረ ዳር 'አንⷕን' ቤትኸ ሶስት ጋᎀ ትኸዴቴ" ቧረንም።
42022035	ኢየሱስም "አኹ የፍራንክ ᎀነ ቀረጢትም፥ ጫማም ኤባር በራኽኩዌ የቀፐረብኹ ቃር ባነዌ?" ባረኖም። ኽኖም "አት ዘንጋ ዳር አንቀፐረብንደ" ባረዊም።
42022036	ኢየሱስም "ኧዃ ጭን የፍራንክ ᎀነም ኸረ ቀረጢትም ያነን ሰብ የጥብጥ፤ ሴፍም ኤነንዀታ ዀጅረታ ያሰየም ሴፍ የሰየ።
42022037	እያም ኧብርኹ 'ተጥፋተነ ጋᎀ ተሜዘረም' ቧርም በመጣፍ የጣᎉ ብያ ይቸኔ ግርዱ፤ ብያ ይቸንቢ ቃር ᎄተርም የጣᎉ እንም ወኽር ያነዌው" ባረኖም።
42022038	ተማሪየታም "ⷘታንዶ ኧዥ በዝ ዄት ሴፍ ነረቦ" ባረዊም። ዀትም "ይጣንሸ" ባረኖም።
42022039	ኢየሱስ የዝም ይፍቴ ኸማ ደብረዘይት ቈቶ ወጣም፤ ተማሪመታ ተⷐተረዊም።
42022040	ኽሜ በሰኖ አንⷀ ኢየሱስ የተማሪመታ "መከራ ቤሰራብኹዬ ጠሎት አምሮ" ባረኖም።
42022041	ኢየሱስ ይምር ኧረጐት አኽር አረቀም፤ በኽም በርበተታ ስጁት ወካም ጠሎት ኤፐም፤
42022042	"አባኖ ፍቃዳኸ ቢኸር ዝኽ የመከራ ጥዋ አፍካኒ፤ ቢኸርም ባኸ ፍቃድ የኽር ባንኸሬ ብያ ፍቃድ ኤኽር" ባረም።
42022043	ኽም ጋᎀ መሌክ የኢየሱስ ደረግ ይደውሌ ተሰሜ ቸነም ትየንም።
42022044	ኢየሱስም ጭንቅ ጠወጠንም ንቃር ጠሎት ያሜ ባነ፤ ውዛተታ ይትዀ ደም ኸማ ባፈር ተክ ተክ ይብር ባነ።
42022045	ዀትም ተጠሎት ተረሳም የተማሪየቴ ቸነም፤ ኽኖም አዘን ጠበጠኖም በናቦዌ አሸኖምታነ፥
42022046	"የምር ትነቦ? በመከራ ባትገቦዌ ተሶም የጔታ ጠሶ" ባረኖም።
42022047	ኢየሱስም ዝም ቲዝረⷍ ታነ ብዘ ሰብ ቸነቦም፤ ተአስረዄት ተማሪየታ አተታ ይኹዳ ይፍትይፍቴ ያር ባነ፤ ዀትም የኢየሱስ ይሰᎃኔ ተⷀነበም።
42022048	ኢየሱስም "ይኹዳ በሳሞት የሰብ ትከ አወጣኸም ታⷀፕርዌ?" ቧረንም።
42022049	ተኢየሱስ ጋᎀ የረፐሮ ተማሪየታ ይኸር ቃር ባሰቦ ግዝየ "ⷘታንዶ በሴፍ ንጋኔዮዌ?" ባረዊም።
42022050	ተተማሪየታም አተታ የⷀስ አለቃ አገልጌ በሴፍ ከነ እንዝረታ አንጠንም።
42022051	ኢየሱስ ጭን "ታቦ ዝካ አምሮት ወኼቃር አንኸረ" ባረም የታንጠ የአገልጌ እንዝር ᎃሻሸም አተነᎈንም።
42022052	ኢየሱስም ይጠብጠውዬ የዀትኼ የቸነቦᎌ የⷀስ አለቃም የቤተመቅደስ አላፊም የባሪቅም፥ "እያ የሽፍጣ ኸማ ትጠብጦዬ ሴፍም ማም ጠበጥኹም ቸነኹምዌ?
42022053	በቤተመቅደስ እንተመረጋ ታኹ ጋᎀ ታነዀ ኽኽ ጋᎀ አንጠበጥኹን፤ ኧዃ ጭን ዝኽ ግዝየ ያኹም በጠነማ ይቾት የሼጣንም ግዝየው" ባረኖም።
42022054	ተኻንⷀ ሰብምኽኖ የኢየሱስ ጠበጦም ወሰደዊም፤ የⷀስ አለቃ ቤትም አገፐዊም፤ ጴጥሮስም ተረቌ ኸረም ይትⷐተን ባነ።
42022055	ሰብኽኖ በግፔም ይᎀቅኖዌ እሳት መⷈሮም እማቴ ቾኖም ባነ፤ ጴጥሮስም ይᎀኔ በግብተዀና ቾናም።
42022056	ጴጥሮስም ብሳት መዬ በቾኔ አት አገልጌ መርኬ ባረችም አሸቸንምታነ፥ "ዝኽ ምስ ተኢየሱስ ጋᎀ ባነ" ባረችም።
42022057	ዀትም "ምሽቶ ዝኽ ምስ እያ ስርም አንⷕን" ባረም ዀዳንም።
42022058	ተቀሪ ግዝየ አንⷀ እንጐድ ምስ አሸንምታነ "አኸም ተኢየሱስ ጋᎀ ባነኸ" ቧረንም። ጴጥሮስ ጭን "ምሶ እያ አንኸርዀ" ቧረንም።
42022059	አት ሳት ያኽር ቢሺ እንጐድ ምስ "ዀት የገሊላ ገነ ሰቡ፤ እያ ውረመናው፤ ዝኽ ምስ ተኢየሱስ ጋᎀ ባነ" ባረም አጬገም ኦደም።
42022060	ጴጥሮስ ጭን "ምሶ ትውን ቃር አንⷕር" ቧረንም። ኽም ቲብር ታራ ነቈም።
42022061	በኽ ግዝየ ⷘታ ኢየሱስ የጴጥሮስ ተዥባፐረም አሸንም፥ ጴጥሮስም "ኧኳ ምሳረ ታራ ቴረ ሶስት ጋᎀ ትኸዴቴ" የዋረን የⷘታ ኢየሱስ ቃር ተዘጐደንም።
42022062	ጴጥሮስም ውጤ ወጣም ንቃር ተመጠጠም በⷈም።
42022063	በኽ ግዝየ የኢየሱስ የጠበጠዊ ሰብ ያⷈሶᎌም ይደርገዊም ባነ።
42022064	ኤነታ ሸፈሮም በድርጎት "የደነገናኸ ሟኑ? ነቢ በኸርኸ እንዴ ኻር" ባሮም ይትሰረዊ ባነ።
42022065	እንጐድም ብዘ ቃር በዘንጎት ይቀርመዊ ባነ።
42022066	ድየ ጋ ቲብር ባሪቅም የⷀስ አለቃም የⷅጫ አስተማሪም ተደመዶም የኢየሱስ ይፈርዶᎎ አይኹድ ይትደመዶᎌ መደር ወሰደዊም።
42022067	ኽኖም "መሲኽ ይውርከ አኸትንኸዌ? በኸርኸ ኦድንደ" ባረዊም። ዀት ጭን "ብኑድኹም አታምሮን።
42022068	ብንትሰርኹም አትዠፕሮኒ።
42022069	ቢኸርም ተዃ አንⷀ የሰብ ትከ እንም ቢዀለ ጔታ በከነታ ይቾናቴ" ባረኖም።
42022070	እንመዀና እማቴ "ኧጋ አኸ የጔታ ትከንኸዌ?" ባረዊም። ዀትም "አኹም የባኹ ኸማው" ባረኖም።
42022071	ኽኖም "ዝሙ ታᎈታ ዮጣ ቃር ይና ገገንዳ ሰማኔም፤ ኼታ ምስክር የንቃር ያትⷈሽንደ" ባሮም።
42023001	የአይኹድ ጐቸ የትደመዶ ሰብ እንም እማቴ ተረሶም የኢየሱስ የይኹዳ ገነ ዳነ የጲላጦሴ ወሰደዊም፤
42023002	"ዝኽ ምስ ሰብ የመራክስ ቲርሳሳ፥ ንቅ የኸረ የንስ ቄሳር ⷝብር ይውዬ ቲኸራ ነከብኔም፤ አትም 'እያ ክርስቶስ ንስንዀ' ቲብር ሰማኔም" ባሮም ይⷈሰዊ ባነ።
42023003	ጲላጦስም "አኸ የይኹዳ ሰብ ንስንኸዌ?" ባረም የኢየሱስ ተሳረንም፤ ኢየሱስም "አኸ ባኸም" ቧረንም።
42023004	በኽ ግዝየ ጲላጦስም የⷀስ አለቃም የትደመዶም ሰብ "በዝ ምስ አት ጥፋት ዳር አነከብኽወ" ባረኖም።
42023005	ኽኖ ጭን "ዝኽ ምስ ተገሊላ ቀነሰም ዝኼ ስን፥ በይኹዳ ገነ እንም ቲያትመር ሰብ የመራክስ ይርሳሳ" ባሮም ⷈሰሰዊም።
42023006	ጲላጦስም ገሊላ ይብር ቃር ቢሰማ "ዝኽ ምስ የገሊላ ገነ ሰቡዌ?" ባረም ተሳረኖም።
42023007	ዀትም ኢየሱስ ተኼሮድስ ግዛት ተገሊላ ገነ የቸነ ኸማ ኻረም የኼሮድሴ ናዀንም፤ ኽም ጋᎀ ኼሮድስም በኢየሩሳሌም ከተማ ባነ።
42023008	ኼሮድስም የኢየሱስ ቢያዥን ንቃር ሳረንም፤ የዝ ይፍቴ የዀት ወሬ የሰማ የኸሬ ብዘ ጋᎀ ያዥኔ ይሸ ባነ። ዀትም "አት ወግ ቃር ቲቾት ታሸዀ" ይብር ባነ።
42023009	ኼሮድስም ብዘ ቃር ተሳረንም፤ ኢየሱስ ጭን አት መልስ አንዠᎌረለ።
42023010	የⷀስ አለቃም የⷅጫ አስተማሪም በኽም ቈሞም ይከሰዊ ባነ።
42023011	ኼሮድስም ተጋዘነታ ጋᎀ በኢየሱስ በቅርጥና አⷈሰወም፤ ይሽር ዀጅር አኸተረም ዠፐረም የጲላጦሴ ናዀንም።
42023012	ኽም ከረ ኼሮድስም ጲላጦስም አበጐዳ ኸሮም፤ የኽ ይፍቴ በግብተዀና መራክስ ባነ።
42023013	ተኽም አንⷀ ጲላጦስ የⷀስ አለቃም፥ ዳነም ሰብምኽኖ እማቴ ጠናኖም።
42023014	" 'ዝኽ ምስ ሰብ የመራክስ ይርሳሳ' ባኹም ይያኼ አቸነኹዊም፤ እያም ቢፍታኹዌ ምረመርዀንም፤ በⷈሰስኹዊ ዘንጋ አት ጥፋት ዳር አነከብኽወ።
42023015	ኼሮድስም አት ጥፋት አነከበወ የኸሬ ይናኼ ዠᎌረንም፤ ዝኽ ምስ የሞት ያሰራን ጥፋት ስርም አንቾተ።
42023016	ኼታ እያ ገረፍዀም ኧገᎋንቴ" ባረኖም።
42023017	በኽርም ኽርም በፋሲካ ባር ከረ ጲላጦስ አት እስረነ ቶኽኔ ይገፍሎ ባነ።
42023018	በኽም የቸነ ሰብ እንም እማቴ "የኢየሱስ ጥን፤ በርባን ጭን ግፍርንደ" ቲብሮ አትኻኖም።
42023019	በርባንም በከተማ መራክስ በንሶትም ሰብ በቅጥሮትም የቸነ ቦኽኔ አጐጂም ባነ።
42023020	ጲላጦስ የኢየሱስ ይገᎋኔ ሸምታነ ዠፐረም ተሳረኖም።
42023021	ሰብኽኖ ጭን "ስን፥ ስን" ቲብሮ ያትኻኖ ባነ።
42023022	ጲላጦስም የሶስተነ "የምር? የቾተን ጥፋት ምቃሩ? የሞት ያሰራን ጥፋት አነከብኽወ የኸሬ ገረፍዀም ኧገᎋንቴ" ባረኖም።
42023023	ሰብኽኖ ጭን "ስን" ቲብሮ ንቃር አትኻኖም፤ የኽኖም ኽያት ጭመመረም።
42023024	ጲላጦስም "የባኹ ኸማ የኽር" ባረም ፈንደሎም።
42023025	መራክስ በንሶትመታ ሰብም በቅጥሮተታ ቦኽኔ ያጐጂ በርባን በትሳረዊ ኤነት ፈታሮም፤ የኢየሱስ ጭን ኽኖ የባሮ ኸማ ይቈጥርዬ አወጣም አⷀᎌረንም።
42023026	የኢየሱስ ይሰቅረውዬ ቲወስደዊ ስምኦን ይውሪ የቀሬና ገነ ምስ ተገነ ከተማ ቲገባ ጠበጠዊም፤ ኢየሱስ ይትሰቀርወ መስቀር "ጠውርም የኢየሱስ ተኸተር" ባሮም የግርድ አጮረዊም።
42023027	ብዘ ሰብም የኢየሱስ ይትⷐተረዊ ባነ፤ ተኽኖም ግብት ተመጠጠማም ይበኸማ እሽታ ባነማ።
42023028	ኢየሱስ ጭን ተዥባፐረም "የኢየሩሳሌም እሽቶ የገግማኽማ የደንⷛማኽማ ብኸማ ባንኸሬ፥ ይያ አትብኸማኒ።
42023029	'አንጨነማ ጡም አናጠᎌማ ዠገባ እሽታ የሳነማ' ይውሪ ከረ ይቸንቴ።
42023030	በኽ ወክት ሰብ 'ቈቶ በᎈረንዳ ውጠቆ' ከፍተነም መደር 'ሺሞንደ' ይብሮቴ።
42023031	ኼታ ዝኽ ዘንጋ እንም ቢራ ኧጨ ዝካ ያመሮ በኸረ በጠረቅ ኧጨኽ መምር ያመሮቴ?" ባረኖም።
42023032	እንጐድም ዄት ሽፍጣ ተኢየሱስ ጋᎀ ይቀጥሮዮዌ ወሰዶዮም።
42023033	ቀራንዮ ይውሪ ቈቶ ሰኖም፤ ቀራንዮ ወበር የነር አጥም ወበሩ። በኽሜ ኢየሱስ ሰቀረዊም፤ ዄት ሽፍጣም አተታ በከነታ አተታ በራታ ሰቀሮዮም።
42023034	ኢየሱስም "አባና ጔቶ ዝኽ ሰብ ያመሮ ቃር ኤⷕሮ የኸሬ አፍ በኖ" ባረም። ወታደርም የኢየሱስ ዀጅረታ ኧጥ አደጎም ተሻደዊም።
42023035	ሰብም ቈሞም ያዞ ባነ። የአይኹድ አለቃም "እንጐደዀና አተነፈም፤ ዀት ጔታ የሸᎌተን ክርስቶስ በኸረ ገገታ የምር ኤያተርፍ?" ባሮም ያⷈሶᎌ ባነ።
42023036	ወታደርኽኖም አⷈሶᎌም፤ የዀትኼም ተⷀነቦም አንቌ የባረ የወይን ጠጅ ይሰጬ አበዊም።
42023037	"ውረም አኸ የይኹዳ ሰብ ንስ በኸርኸ ገጋኸ አትርፍ" ባሮም ያⷈሶᎌ ባነ።
42023038	"ዝኽ ምስ የይኹዳ ሰብ ንሱ" ቧርም ጣᎋም በነረቴ ሰቈሪም ባነ።
42023039	ተኢየሱስ ጋᎀ ተሰቈርዮ ዄት ሽፍጣ አተታ "አኸኽ ክርስቶስ አንኸርኸዌ? እንዴ ገጋኸም ይናም አትርፍ" ባረም ይቀርᎃን ባነ።
42023040	አተታም ዠፐረም "አኸ ዝኽ ኤነት ፍርድ በትፈንደብኸሜ የጔታ ስርም አትሰርፍዌ?
42023041	ይናሽ በቾትኔ ቃር ንትቀጣነ፤ ይና የᎈንጅፕንደ ፍርድ ⷅጥየው፤ ዝኽ ምስ ጭን አት ᎃጥጥ ዘንጋ አንቾተ" ባረም የቤሻታ ማቸወም።
42023042	የኢየሱስም "ⷞቶ በመንግስታኸ ዝግዴ" ቧረንም።
42023043	ኢየሱስም "የውረመና ኧብርኸ ኧኳ በጄነት ትያ ጋᎀ ትኸርቴ" ቧረንም።
42023044	ኢየሱስም የሰቈሪ ስድስት ሳት ባነ፤ ተስድስት ሳት ቀነሰም ዠጠ ሳት ዳር ባፈር እንም ጠነማ ወንደም።
42023045	ኤያትም ጠፋም፤ የቤተመቅደስ መዘኔትም ተግብተታ ዄቴ ተትረተረም።
42023046	ኢየሱስም ቃረታ ከፍ ኤፐም "አባኖ የረብሰና አደራ በጃኸ አብከም" ባረም፤ ተኽም አንⷀ ነብሰታ ወጣም።
42023047	በኽ የረፐረ መቶ አለቃም ዝኽ እንም አሸምታነ "ዝኽ ምስ ውረም ፃዲቅ ባነ" ባረም የጔታ አኸበደም።
42023048	ይኸር ቃር ያዞዌ የትደመዶ ሰብ እንም ዝኸታ ባሰቦ አንⷀ በትመጠጦት ዳታዀና ቲጀከሞ ቤተዀና ወሮም።
42023049	የኢየሱስ ይⷕረዊ ሰብ እንም ተገሊላ የትⷐተረሜ እሽታም ዝኽ እንም ተረቌ ቈሞም ያዞ ባነ።
42023050	የአይኹድ ከተማ በኸረ በአርማትያስ ይረብር ዮሴፍ ይውሪ ምስ ባነ፤ ዀት ፃዲቅም ወኼም ሰብ ባነ፤ የአይኹድ ዮገት ባሪቅ ባነ።
42023051	የኽር ባንኸሬ በአይኹድ ምኽርም አድማም አንትስማማ ባነ፤ ዀት የጔታ መንግስት በተስፋ ይቅየ ባነ።
42023052	ዀትም የጲላጦሴ ቸነም የኢየሱስ ኔሳ ይውኔ ጨቈሰንም።
42023053	ተሰቈሪ መደር አወንደም ቦኼ ከፈና ከᎈነንም፤ የሟኒም ሰብ ኔሳ ባንትᎀⷈወ እምር ፈቈም በኸነዊ ᎀገማ ᎀⷈንም።
42023054	ዝመታ ያመት ጅማት ገፓት የሰንበት ይኸር ቃር ጥ ጥ ያᎀርᎌ ግዝየ ባነ።
42023055	ተኢየሱስ ጋᎀ ተገሊላ ገነ የቸነማ እሽታ የዮሴፍ ተⷐተረሜም ወረማም፤ ᎀገማታም ኔሳታም መምር የᎀከዊ ኸማ አሰማም።
42023056	ተዠፐረማም ቤተኽነማ ወረማም የሬሳ ይኸር ሽቶም ቅባትም ሽካከተማም፤ በሙሴ ⷅጫ ኤነት በሰንበት ከረም አᎈነማም ዋረማም።
42024001	እሽታምኽነማ ውርሰምበት ሱቢ ቅረረ የሽካከተሜ ሽቶ ጠበጠማም የᎀገሜ ወረማም፤
42024002	ኽነማም ᎀገማ ዬፈዊ እምር እንክበነረም አሰማም።
42024003	ደኔ ቢገበማ ጭን የⷘታ ኢየሱስ ኔሳ በከረሜም።
42024004	ይብረማ ቃር በከረማም፤ ኽም ጋᎀ ጥርጥር ይብር ዀጅር የትኸተሮ ዄት ሰብ ቢፍተኽነሜ ቈሞም።
42024005	እሽታምኽነማ ሰነፈማም ያፈሬንየ ቲያዘማ ሰብኽኖ "ኤያም የኸረዀት በᎀቶ ሰብ ግብት የምር ትሰበሜ?
42024006	ዀት ተሞት ተረሳም ባንኸሬ በዝ ኤነ፤ በገሊላ ገነ ታነ ያኽማ ዮደናኽማ ቃር ዝግደማ፤
42024007	ዀትም 'የሰብ ትከ በባጢረተነ ኧጅ አወጦም ያⷀፕረዊቴ ይሰቅረዊቴ፤ በᎀተ በሶስት ከረታ ይትረሳቴ' ባረናኽማም ባነ" ባሮየማም።
42024008	ኽነማም ኢየሱስ የባረነማ ቃር ዘገደማም።
42024009	ተᎀገሜ ተዠፐረማምታነ ያሰሜም የሰመሜም ቃር እንም ያስራት ተማሪየታም ይንጐድመዀና ኦደማም።
42024010	ዝም የኢየሱስ ናዀቸረነ ዮደማዮ መግደላዊ ማርያም፥ ዮኻናም፥ የያእቆብ አዶት ማርያም፥ ተኽነማም ጋᎀ የረፐረማ እሽታ ባነማ።
42024011	ኽኖ ጭን ቢዩደማዮ ይቋደማ ቃር የመሰረኖዬ አናመሮየማ።
42024012	ጴጥሮስ ጭን ተረሳም ᎀገማታ ያዤ ኖጠም፤ በኽም ተግረፓም ቢያዥ እማት የከፈና ዀጅር አሸም፤ ወግ ኸረወም ቤተታ ወረም።
42024013	በኽ ከረ ተኢየሱስ ተማሪ ዄተዀና ኤማኹስ ይውሪ ቀያ ያሮ ባነ፤ ኤማኹስ ተኢየሩሳሌም ከተማ አስረዄት ኪሎሜትር ያኽር ያረቅ ባነ።
42024014	ኽኖም በዝ ግብት በኸረ ዘንጋ እንም ኽኖም ተኽኖ ይጮዶ ባነ።
42024015	ኽኖም ቲጮዶም ቲዝረኮም ኢየሱስ ገገታ ቸነም ተኽኖ ጋᎀ ያር ባነ።
42024016	ቢኸርም ሟን የኸረ ኸማ በስሮት አንኸረሮ፤
42024017	ኢየሱስም "ትታሮ አኹም ታኹ ትጮደዊ ምቃሩ?" ባረኖም። ኽኖም ምጥጥ ጠበጠኖም ቈሞም።
42024018	ተኽኖም ቀለዮጳ ይውሪ አት ምስ ዠፐረም "አኸ በኢየሩሳሌም ትትረብር በዝ ግብት በዛኼ የኸረ ቃር እማት አኸ መምር አንኻርኸ?" ቧረንም።
42024019	ኢየሱስም "ምቃሩ?" ባረኖም። ኽኖም "በጔታም በሰብ እንም ይፍቴ በቃርመታ በሜናታ ንቅ ደረግ የረᎌረን ነቢ የረፐረ የናዝሬት ኢየሱስ ቃር አንኻርኸዌ?
42024020	የⷀስ አለቃም ዳነንዳም የኸሮ ሰብ የኢየሱስ ጠበጦም ሞት ይትፈንድዌ አⷀፐረዊም፤ የዀትም ሰቀረዊም።
42024021	ይና ጭን የእስራኤል ሰብ ይትዌጣኖዌ ተስፋንዳ በዀት ኦናነም ባነ፤ ቢኸርም በዝ ኤነት ዀት ተሰቀረም ተᎀተ ኧኳ ሶስት ከረው።
42024022	አትም ቲናኼ ሱቢ ቅረረ የᎀገሜ ዮረማ አታት እሽታ አደቀማንደም።
42024023	የኢየሱስ ኔሳታ ቢበኽረሜ 'መሌካ "ኢየሱስ ኧያም ኸረም ተረሳም" ባሮም ቲዩዶ የመሌካ መርክ አሸነም' ቲብረማ ቸነማም ባነ።
42024024	ቲና ጋᎀ የረፐሮ አታት ሰብ የᎀገሜ ወሮም እሽታ ዮደማም ቃር አጬጎም አሰቦም፤ የኢየሱስ ጭን አናሰበዊ" ባረዊም።
42024025	ኢየሱስም "አኹ ስርም አትቤስሮ፥ ነቢም ዮዶኩ ቃር እንም በⷕናኹ አታምሮ፥
42024026	ክርስቶስ ዝኽ እንም መከራ ወትቀፐርም የክብረቴ ግቦት ነሮ" ባረኖም።
42024027	ተኻንⷄ ተሙሴ ቀነሰም በነቢ መጣፍ የትጣፈ እንም የዀት ቃር ምር ይብር ኸማ ተጨራ ኦደኖም።
42024028	ኽኖም ያሮᎌ ኤማኹስ ቀያ ሰኖም፤ ኢየሱስ ጭን የኽም በኸች ያር ቃር መሰረኖም።
42024029	ኽኖም "ቲና ጋᎀ ኧደር፤ ድየ መሸም ባሮም ጨቈሰዊም።" ኢየሱስም ተኽኖ ያድሬ ገፓም።
42024030	ተኽኖም ሸረት ይበሬ ቾናም፤ ሸረት ነሳም የጔታ ሽር በባረ አንⷀ ፈነመም አበኖም።
42024031	ኽኖም ኽም ጋᎀ ቤሰሮም፤ ኢየሱስ የኸረ ኸማም ኻረዊም፤ ኢየሱስም ኽም ጋᎀ ቲፍተዀኔ በከረዊም።
42024032	ኽኖም ተኽኖ "ቤማ ቲያጮድንደ መጣፍ ይብር ቃር ቲዩድንደ ሳረንደም ⷕነንዳ ይሳትኸማ ይረድድ ባነ" ተበበሮም።
42024033	ኽም ጋᎀ ኽኖም ተረሶም ኢየሩሳሌም ከተማ ተዠፐሮም ወሮም፤ በኽሜ አስራት ተማሪም ተኽኖም ጋᎀ ተረፐሮ ሰብ እማቴ በትደመዶዌ ነከቦዮም።
42024034	"ⷘታ ኢየሱስ ውረም ተሞት ተረሳም፤ የስምኦንም ትየንም" ይብሮ ባነ።
42024035	ዄችም ተማሪየታ ቤማ የኸረ ዘንጋም፥ ዳቦ ቲፍረንም የኢየሱስ መምር የኻረዊ ኸማ ኦዶዮም።
42024036	የኢየሱስ ተማሪ የዀት ቃር ቲጮዶ ኢየሱስ ገገታ በግብተዀና ቸነም ቈመምታነ "ሽናት ያኹ የኽር" ባረኖም።
42024037	ኽኖ ጭን መንፈስ ያዞ ቃር የመሰረኖዬ በጥንⷅት አረደኖም።
42024038	ኢየሱስም "የምር ይጠርቅኹ? በⷕናኹ የምር ትጥራጠሮ?
42024039	እያ ገገና ኢየሱስ የኸርዀ ኸማ ኧጅም ኧግረና ኧዞ፤ ብያ ታዘዊ መንፈስ አንኸረ። መንፈስ ሰብነት ኤነን፤ ዝኽ ይያ ሰብነተናው። እያ ጥብጦም ኧዞን" ባረኖም።
42024040	ዝም ባረም ኧጅም ኧግረታ አትየሸኖም።
42024041	ኽኖም ንቃር የትብራነቆሜ ወግም የኸረቦዬ ያምሮዌ አንኸረሮ፤ ኢየሱስም "በዝ ይወሬ ቃር ነረናኹዌ?" ባረኖም።
42024042	ኽኖም እርስየ የጠወሺ አሳ አበዊም።
42024043	ዀትም ተⷀፐረም ቢፍተዀኔ በናም።
42024044	ዀትም "ዝኽ እንም ታኹ ታነዀ በሙሴ ⷅጫም በነቢም በዝምራ መጣፍ የጣᎋኒ እንም ውረም ይኸርቴ ባዀም ዮድኩ ቃሩ" ባረኖም።
42024045	ተኻንⷀ ኽኖም መጣፍ ይብር ቃር ይቤስሮዌ ቀልበዀና ከፈተሎም።
42024046	" 'ክርስቶስ መከራ ይትⷀፐርም፥ በᎀተ በሶስት ከረታ ይትረሳም ኸማ ᎄተርም ጣᎉም፤
42024047	ተኢየሩሳሌም ከተማ ቀነሰም ሰብ እንም በዀት ሽም ንስኻ ይገቦዬም ኽኖም ተባጢረዀና ይመጥሮዌ ዩጅዮቴ' ቧርም ጣᎉም ባነ።
42024048	የዝ እንም አኹ ምስክርንኹ።
42024049	አባናም ጔታ 'ኤብኹቴ' የባረናኹ ቃር እያ ኧረኽንኹቴ፤ አኹ ጭን ደረግ ተጔቴ ቲቸንንኹ ዳር በኢየሩሳሌም ከተማ ኧክሶ" ባረኖም።
42024050	ተኻንⷄ ኢየሱስ የተማረየታ ተኢየሩሳሌም አወጣም ቢታንያ ቀያ ወሰደኖም፤ ኧጅመታ ዝራካም ዳረኖም።
42024051	ቲደኖም ተኽኖ ተቤተረም ኢየሱስ ሰሜንየ ወጣም።
42024052	ኽኖም ሰገዶለምታነ ንቃር ቲሽኖ ኢየሩሳሌም ከተማ ተዠፐሮም።
42024053	በከረ ከረ በቤተመቅደስ ኸሮም የጔታ ሽር ይብሮ ባነ።
43001001	ትንም ይፍቴ ቃር ባነ፤ ቃርም ዀታ ቢእግዘሬ ባነ፤ ዝም ቃርም ዀታ እግዘር ባነ።
43001002	ዀትም ትንም ይፍቴ ቢእግዘሬ ባነ።
43001003	እንም ዘንጋ በዀት ወኸት ተፈጠረም፤ ተፍጥረት እንም አት ዘንጋ ዳር ዀት ኤባር አንትፈጠረ።
43001004	በዀትም ኤያም ባነወ፤ ዝም ኤያም የሰብ ጬት ባነ።
43001005	ጬት በጠነማ ያትየ፤ ጠነማም የጬት ስርም ኤⷀᎃን።
43001006	ቲእግዘሬ የትራኸ ዮኻንስ ይውሪ አትምስ ባነ፤
43001007	ዀት ቦደን ቃር ሰብ እንም ያምሬ፥ የጬትዀታ ቃር ምስክር ኸረም ቸነም።
43001008	ዀት የጬት ቃር ዩዴ ቸነም ባንኸሬ ዀት ገገታ ጬት አነፐረ።
43001009	የሰብ እንም ያትየ ዝኽ ውረም የኸረ ጬት የዝኽ አለሜ ይቸን ባነ።
43001010	ዀትም በአለም ሰብ ግብት ባነ፤ አለምም በዀት ወኸት ተፈጠረም፤ የዝ አለም ሰብ ጭን አንዃረን።
43001011	የገግመታ ሰቤ ቸነም፤ ኽኖ ጭን አንትⷀፐረዊ።
43001012	ቢኸርም የዀት የትⷀፐረዊም በሽመታም ያመሮኽኖ እንም ይእግዘር ትከ ይኸሮዌ መብት አበኖም።
43001013	ኽኖም ቲእግዘሬ ተጨነቦም ባንኸሬ ተሰብ ዌም ተገግ ተመኛት ዌም ተሰብ ፍቃድ አንትጨነቦ።
43001014	ቃርም በሰር ተኸተረም፤ ፀጋም ውረምም ተሜናምታነ ቢና ግብት አተረም፤ አት ትከም ታባቴ ያነን ክብርኸማ ክብረታ አሸነም።
43001015	ዮኻንስም "ትያ አንⷀ ይቸንዀታ ትያ ይፍቴ የረፐረ የኸሬ ትያ ይርቅ ባዀም ዮድኩ ምስ ዝኸታው" ባረም ምሰከረም።
43001016	ተᎃራ ፀጋታ የቸነ ይና እንመንዳ በፀጋ ᎈር ፀጋ ሜናነም ተⷀፐነም።
43001017	ይእግዘር ⷅጫ በሙሴ ወኸት አዊም፤ ፀጋም ውረም ቃር ጭን በኢየሱስ ክርስቶስ ወኸት አዊም።
43001018	ሟኒም ሰብ ይእግዘር ስርም አናሸን፤ ቢኸርም ቢእግዘር አብ ወኸት መዬ ባነ ብማት ትከታ ወኸት ትየም።
43001019	የአይኹድ ገነ ዳነ በኢየሩሳሌም ከተማ ቲረብሮ የⷀስም የሌዊ ሰብ የዮኻንሴ ናኾዮምታነ "አኸ ሟንኸተ?" ባሮም የዮኻንስ ተሳረዊም፤ ዮኻንስም አት ዘንጋ ቴሼም ከፈተም ቦዶት ምስክር ኸረም ዝካ ባረም፤
43001020	"እያ ክርስቶስ አንኸርዀ" ባረም ኦደኖም ባንኸሬ አንኸዳ።
43001021	ኽኖም "ኧጋ አኸ ሟንኸተ? ኤልያስንኸዌ?" ባሮም ተሳረዊም፤ "አንኸርዀ" ባረኖም፤ "ይእግዘር ቃር ዩዴ ይቸንቴ የዋሪ ነቢ አኸትንኸዌ?" ባረዊም፤ ዀትም "እያ አንኸርዀ" ባረኖም።
43001022	ኽኖም "ኧጋ ሟንኸተ? ይና የራኾንደ ሰብ ኑድኔዮ መልስ ናመንደ፤ የገጋኸ ቃር ምር ትብር ሟንኸተ?" ባረዊም።
43001023	ዀትም ነቢ ኢሳያስ የዝረⷈም ኸማ "ይእግዘር ኤማ ገክሮ ባረም በበረኻ ያኸራ ሰብ ቃርንዀ" ባረኖም።
43001024	ሰብኽኖም የራዀዮ ተፈሪሳ ሰቤ ባነ፤
43001025	"አኸ ክርስቶስ ዌም ኤልያስ ዌም ይቸንቴ የዋሪ ነቢ ባንኸርኸ የምር ታጠምቅኖ?" ባሮም ተሳረዊም።
43001026	ዮኻንስም "እያ ብኻ አጠምቅ፤ ቢኸርም አኹ አንኻርኹዊዀታ በግብታኹ ነረ።
43001027	ዀትም ትያ አንⷀ ይቸንዀታው፤ እያ የጫማታ ክር ኧፈቴ ዳር አምበቃ ሰብንዀ" ባረኖም።
43001028	ዝኽ እንም የኸረ ዮኻንስ ያጠምቅወ ተረፐረ ተዮርዳኖስ በር ኽወኸት ባነ በቢታንያ ከተማው።
43001029	በመረጋታ ዮኻንስ የኢየሱስ አሸንምታነ "ኧዞ የሰብ እንም ባጢር ያፈካ ይእግዘር ጤ ዝኸታው።
43001030	'ትያ አንⷀ ይቸን ያነ ትያ ይፍቴ የረፐረ የኸሬ' ትያ ይርቅ የባኩ ዝኸታው።
43001031	እያም ገገና አንⷕን ባነ፤ ቢኸርም ዀት የእስራኤል ሰብ ይትⷐሬ እያ ብኻ ትናጠምቅ ቸነዀም።"
43001032	ዠፐረም ዮኻንስ ዝካ ቲብር ያሸ ቃር ኦደም፤ "መንፈስ ቅዱስ የᎇንየት ኸማ ተሰሜ ቲወርድም በዀት ᎈር ቲቾናወ አሸዀም፤
43001033	እያ ገገና አንⷕን ባነ፤ ብኻ አጠምቄ የራኼዀታ 'መንፈስ ቅዱስ ወንደም በዀት ᎈር ቲቾናወ ታዥንዀታ በመንፈስ ቅዱስ ያጠምቅ ዀታው' ባረም ኦዴም።
43001034	እያም ዝኸታ አሸዀም፤ ዀትም ይእግዘር ኧርች የኸረም ኸማ ኡድ" ባረም።
43001035	በመረጋታም ዮኻንስ ተዄት ተማሪየታ ጋᎀ በኽኼ ቈመም ባነ።
43001036	ዮኻንስ ኢየሱስ ተኽ ኤማ ቲያር አሸንምታነ "ኧዘዊ ይእግዘር ጤዝኸታው" ባረም።
43001037	ዄችም ተማሪየታ ዮኻንስ ዝኽ ቲብር ሰሞምታነ የኢየሱስ ተⷐተረዊም።
43001038	ኢየሱስ ኽኖ ቲትⷐተረዊ ተዥባፐረም አሸምታነ "ምር ትሰቦ?" ባረኖም፤ ኽኖም "ረቢ አኸ ትረብርወ መደር ኤቴዉ?" ባሮም ተሳረዊም፤ ረቢ ወበር አስተማሪ ወበሩ።
43001039	ዀትም "ኔኹም ኧዞ" ባረኖም፤ ኽኖም ወሮም ኤቴ ይረብር ኸማ አሰቦም፤ ተዀትም ጋᎀ እማቴ ዋሮም፤ ግዝየታ ቴረነ ባነ።
43001040	ዮኻንስ የዝረⷈን ቃር ሰሞምታነ፥ የኢየሱስ ተትⷐተረዊ ተማሪየታ አተታ የስምኦን ጴጥሮስ ጐፔ እንድርያስ ባነ።
43001041	እንድርያስም ኽመጋ የጐፔያታ የስምኦኔ ወረምታነ፥ "ይቸንቴ የዋሪ ክርስቶስ ነከብኔም" ቧረንም፤ ክርስቶስ ወበር የቀᎎ ወበሩ።
43001042	እንድርያስም የስምኦን የኢየሱሴ አቸነንም። ኢየሱስም የስምኦን መርኬ ባረም አሸንምታነ "አኸ የዮና ኧርች ስምኦንንኸ፤ ተዝ አንⷀ ኬፋ ይውርከቴ" ቧረንም። (ኬፋ ወበር ጴጥሮስ ዌም እምር ወበሩ።)
43001043	በመረጋታ ኢየሱስ ገሊላ ገነ ያሬ ሸም፤ የፊሊጶስም ነከወንምታነ "ተኸተሬ" ቧረንም።
43001044	ፊልጶስ የእንድርያስም የጴጥሮስ ኸማ የቤተሳይዳ ከተማ ሰብ ባነ።
43001045	ፊሊጶስ የናትናኤል ነከወንምታነ "ሙሴ በⷅጫ መጣፈታ የጣፎረ፥ ነቢም የጣፎነ ምስ ነከብኔም፤ ዀትም የዮሴፍ ኧርች የናዝሬት ምስ ኢየሱሱ" ቧረንም።
43001046	ናትናኤል ጭን "ተናዝሬት ከተማ ወኼ ዘንጋ ይረኽዊዌ?" ባረም ተሳረንም። ፊልጶስም "ኔኸም ኧዥ" ቧረንም።
43001047	ኢየሱስ ናትናኤል የዀትኼ ቲቸን አሸምታነ፥ "ዝኽ በገገታ ሸር ኤነወ ውረም የእስራኤል ሰቡ" ባረም የዀት ቃር ዝረⷈም።
43001048	ናትናኤልም "አኸ ተምር ኻርኼም?" ቧረንም። ኢየሱስም "ፊልጶስ ቴጠራኸ ይፍቴ በሸብራ ኧጨ መዬ በኸርኼ አሸከም" ቧረንም።
43001049	በኽ ግዝየ ናትናኤል "አስተማሪዮ ይእግዘር ኧርችንኸ፤ የእስራኤልም ንስንኸ" ቧረንም።
43001050	ኢየሱስም ዠፐረም "አኸ ያመርኸ ተሸብራ ኧጨ መዬ ኸርኸም አሸከም የባኬ አመርኸምዌ? ቢኸርም ተዝ ይርቆ ዘንጋ ታዥቴ ቧረንም፤
43001051	አትም የውረመና ኧብርኹ ሰሜ ቲትከፈት ይእግዘር መሌካም በሰብ ኧርች ቲወጦም ቲወርዶ ታዞቴ" ባረም።
43002001	በሳስተታ በገሊላ ገነ ቃና ቢውሪ ከተማ አዠመነ ባነ፤ የኢየሱስ አዶትም በኽ ባነች።
43002002	ኢየሱስም ተተማሪየታ ጋᎀ ያዠመነ ቤት ጠኖዮም ባነ።
43002003	ባዠመነ ድግስ ጠጅ ባነቀ ግዝየ፥ የኢየሱስ አዶት የኢየሱስ "ዝኽ ሰብ ጠጅ አነቀቦም" ቧረቸንም።
43002004	ኢየሱስም "አዲ ምር አምሮት ያነቢኸማ አቶጅን ወክተና ገና አንሰና" ባረናም።
43002005	አዶተታ በኽ የረፐሮ ያⷘⷍሮ ሰብ "ዀት ይብርኹ ቃር እንም አምሮ" ባረቸኖም።
43002006	የይኹዳ ሰብም ይመጥሮᎌ ⷅጫ የረፐረኖዌ ስድስት ይምር ጋን በዛኼ ባነቦ፤ ኽም ጋን ዄት ዌም ሶስት ወሸር እኻ ይጠብጦ ባነ።
43002007	የኢየሱስ ያⷘⷍሮ ሰብ "ኽኽ ጋን እኻ ምሮዮ" ባረኖም፤ ኽኖም የጋን አምᎈዀና ዳር እኻ ሜኖም።
43002008	በኽ አንⷀ ኢየሱስም ያⷘⷍሮኽኖ "ግዶም የዝ ድግስ አላፊ ምስ አበዊ" ባረኖም፤ ኽኖም ገቶም አበዊም።
43002009	የድግስ አላፊ የኸረ ምስ ጠጅ ኸረም የትሽጋከረ እኻ በቀመሰ ግዝየ ቴቴ የቸነ ኸማ አንኻረ፤ እኻዀታ የገቶ ያⷘⷍሮኽኖ ጭን ይⷕሮ ባነ፤ የድግስ አላፊ የኸረ ምስ የምሽረነ ጠናምታነ፥
43002010	"ሰብ እንም በተረም ያትⷀንብ ወኼ ጠጁ፤ ይሰጦም ሰብ በሰከሮ አንⷀ ሟኒም ጠጅ ይጐጀኖ፤ አኸ ጭን ዝኽ ወኼ ጠጅ ኧዃ ዳር አትየከስዀንም" ቧረንም።
43002011	ኢየሱስ ዝኽ ይፍትወረር ያትየሸን ወግ የርቅነተታ መርኸት በገሊላ ገነ በቃና ቀያ ቾተም፤ በዝም ኤነት ክብረታ አትⷐረም፤ ተማሪየታም በዀት አመሮም።
43002012	ተኽም አንⷀ ኢየሱስ ታዶተታም ተጐፔያታ ተተማሪየታም ጋᎀ ቅፍርናኾም ከተማ ወረም፤ ኽኖም በኽሜ ቀሪ ከረ ቾኖም።
43002013	የይኹዳ የፋሲካ ባር የትⷀነበ የኸሬ፥ በኽ ግዝየ ኢየሱስ ኢየሩሳሌም ከተማ ወረም።
43002014	በቤተመቅደስ ቦራ፥ ጤም ᎇንየት ያስረቦኽኖም ፍራንክ ያሸክሮ ሰብም ቾኖም ቲያቄጦ ነከበኖም።
43002015	ዮደረ ጮርቄ ሸከተም ሰብ እንም ተጤም ተቦራም ጋᎀ ተቤተመቅደስ አሳደደም አወጣም፤ ፍራንክ ያሸክሮ ሰብ ፍራንከዀና ብራጨም ጠረጴዛዀናም ደፋም።
43002016	ᎇንየት ያስረቦ ሰብ "አኹ ዛዀና ተዝ አውጦ፤ ያባና ቤት ገብያ አታምረዊ" ባረኖም።
43002017	በኽ ግዝየ ተማሪየታም "የቤታኸ ያኔ ሟኖት እሳትኸማ ይመⷍሬ" ቧርም የጣᎋም ኸማ ዘገዶም።
43002018	በኽ ግዝየ የይኹዳ ሰብ የኢየሱስ "አኸ ዝኸታ ትቾቴ ዳነት ያነናኸ ኸማ ታጬግንዴ ምር ኤነት መርኸት ታትየሽንደቴ?" ባረዊም።
43002019	ኢየሱስም "ዝኽ ቤተመቅደስ ባንረዊምታነ እያ በሶስት ከረ አርሽንሸ" ባረኖም።
43002020	ኽኖም "ዝኽ ቤተመቅደስ ያረሽዬ አርባ ስድስት ዘበር ጀፐረም፤ አኸ በሶስት ከረ ታረሽንቴዌ?" ባረዊም።
43002021	ኢየሱስ ጭን "ቤተመቅደስ" ቲብር የዝረⷈን የገገታ ገᎀጀ ወበረታ ባነ።
43002022	ኢየሱስ ተሞት በትረሳ አንⷀ ተማሪየታ ዝኽ ኢየሱስ የባረኖ ቃር ዘገዶም፤ ኽም ጋᎀ ዝኽ የትጣፈ ይእግዘር ቃርም ኢየሱስ ዮደ ቃር አመሮም።
43002023	ኢየሱስ በፋሲካ ባር ወክት በኢየሩሳሌም ከተማ ታነ የቾተን ወግ አሰቦም ብዘ ሰብ በዀት አመሮም።
43002024	ኢየሱስ ጭን የሰብ እንም ይⷕኖ የረፐረ የኸሬ አናመረኖ፤
43002025	ዀት በሰብ ⷕን ያነ እንም ይⷕር የረፐረ የኸሬ የሰብ ቃር ሟኒም ሰብ ዩድኔ ቤያትⷈሽን።
43003001	ኒቆዲሞስ ይውሪ አት ምስ ባነ፤ ዀትም የፈሪሳ ሰብ የኸረ የይኹዳ አለቃ ባነ።
43003002	ዀትም በምሳረ የኢየሱሴ ቸነምታነ "አስተማሪዮ ቲእግዘር ጋᎀ በኸረ ባንኸሬ፥ ዝኽ አኸ ታሜኖ ወግ ዘንጋ ያሜዬ ይዀለ ሰብ ኤነ፤ የኽየኸሬ አኸ ቲእግዘሬ የቸነኸ አስተማሪ የኸርኸኸማ ንⷕነ" ቧረንም።
43003003	ኢየሱስም "የውረመና ኧብርኸ ሰብ ዘፒተ በትጨነ ባንኸሬ፥ ይእግዘር መንግስት ያዤ ኤዀለ" ቧረንም።
43003004	ኒቆዲሞስም "ሰብ በገነዘ አንⷀ መምር ይትጨኔ ይዀለ? የዄተነ ባዶተታ ደን ገፓም ወትጠን ይዀለዌ?" ባረም ተሳረንም።
43003005	ኢየሱስም ዝካ ቲብር ዠᎌረረም፤ "የውረመና ኧብርኸ ሰብ ትኻም ተመንፈስ ቅዱስም ባንትጨነ ይእግዘር መንግስቴ ይገቤ ኤዀለ።
43003006	ተሰብ የትጨነ ሰቡ፤ ተመንፈስ የትጨነ መንፈሱ።
43003007	'የዄተነ ወትጠን ነረብኹ' የባኬ ወግ ኤኽርብኸ።
43003008	ንፋስ የሳረን ወኸት ይረፍስ፤ አኸም ቃረታ ትሰማ፥ ቢኸርም ዝኽ ንፋስ ቴቴ ይቸን ኸማ ኤቴም ያር ኸማ አትⷐር፤ ተመንፈስ የጨነዊ እንም የኽክሙ" ባረም።
43003009	ኒቆዲሞስም "ዝኽ መምር ይኸሬ ይዀለ?" ባረም ተሳረንም።
43003010	ኢየሱስም "አኸ የእስራኤል አስተማሪ በኸርከሜ፥ ዝኸታ መምር አትቤስር?
43003011	የውረመና ኧብርኸ፤ የኻኔ ቃር ንዝረⷍነ፤ ያሸኔ ቃር ኑድነ፤ አኹ ጭን ኑድነ ቃር አትⷀፐሮንደ።
43003012	በዝ በአፈር ያነቃር ትኑድኹ አታምሮ በኸረ፥ ኧጋ የሰሜ ቃር ብኑድኹ መምር ታምሮቴ?
43003013	ተሰሜ ዮንደ የሰብ ኧርች ባንኸሬ ሰሜንየ የትረሳ እንጐድ ሰብ ኤነ።
43003014	"ሙሴ በበረኻ የሰር ችረ በጨ የሰቈረንም ኸማ የኽክም የሰብ ኧርች በጨ ይሰቅረዊቴ።
43003015	ዝም ይኸር ብያ ያምር እንም የዘላለም ኧያም ኸረም ይረብሬዉ" ባረም።
43003016	"በዀት ያምር እንም የዘላለም ኧያም ይኸሬው ባንኸሬ፥ ኤጠፋኸማ እግዘር የዝ አለም ሰብ ንቃር የረመደኖዌ እማት ትከታ አበም።
43003017	እግዘር ትከታ ዝኽ አለም የራዀን በአለም ሰብ ይፈርዴ አንኸረ፤ እግዘር ኧርቸታ የራኸ ሰብ እንም በርቸታ ወኸት ይተርፎዌዉ።
43003018	በዀትም ያምር ሰብ ኤትፈንድወ፤ በዀት ኤያምርዀታ ጭን ቢእግዘ ብማት ትከታ ባንመሮተታ ድረም ተፈንደወም።
43003019	ፍርደታም ዝካው፤ ጬት ዝኽ አለም ቸነም፤ ሰብ ጭን ጬትዀታ ቴኸር ጠነማ ነመዶም፤ ጠነማ የረመዶም ሜናዀና ᎃጥጥ የኸሬው።
43003020	ᎃጥጥ ሰብ ሜናታ ቤትየዌ የጬቴ ኤቸን።
43003021	ዉረም ቃር ይቾትዀታ ጭን የጬቴ ይቸን፤ የቾተንም ቢእግዘር ፍቃድም ደረግ የትቾተ ኸማ በጨር ይትዬ የጬቴ ይቸን።"
43003022	ተኽም አንⷅ ኢየሱስ ተተማሪየታ ጋᎀ ይኹዳ ገነ ወረም፤ ዀትም በኽሜ የሰብ ቲያጠምቅ ተተማሪየታ ቾናም።
43003023	በኽም ግዝየ ዮኻንስም በሳሌም ከተማ ᎀሬ ኼኖን ቢውሪ መደር ብዘ እኻ የረፐረ የኸሬ በኼ ያጠምቅ ባነ፤ ሰብም ዛኼ ወሮም ይጠመቆ ባነ።
43003024	ኽም ጋᎀ ዮኻንስ ወኽኔ ቤት አንገፓ ባነ።
43003025	በዮኻንስ ተማሪም ባት በይኹዳ ምስ ግብት ይᎀጥርᎌ ⷅጫ ቃር ዘንጋ ተረሳም።
43003026	የዮኻንስ ተማሪ የዮኻንሴ ተⷀነቦም "አስተማሪዮ ኽኽ ተዮርዳኖስ በር ኽወኸት ታኸ ጋᎀ የረፐረ አኸ የዀት ቃር ዮድዀረ ምስ የሰብ ያጠምቅ፤ ሰብም እንም የዀትኼ ያሮ" ባረዊም።
43003027	ዮኻንስም ዝካ ባረኖም፤ "ሟኒም ሰብ እግዘር ቴይውን ሟኒም ዘንጋ ይረኽቤ ኤዀለ፤
43003028	'እያ ተዀት ይፍቴ ናዀንም ባንኸሬ ይቸንቴ የዋሪ ክርስቶስ አንኸርዀ' የባዀ ኸማ አኹ ገጋኹ ምስክርንኹ።
43003029	ምሽራ ያነችን ምስ ምሽረነው፤ የምሽረነ ᎃዜ ጭን ተምሽረነዀታ መዬ ቈመም ይሰማ፤ ᎃዜም የምሽረነ ቃር ቲሰማ ንቃር ይሽን፤ እያም የኽክም ንቃር ሳሬም፤
43003030	ዀት ከፍ ከፍ ይብሬ እያም አርሴ ያትⷈሽ" ባረም።
43003031	ተᎈሬ ይቸንዀታ ትንም በᎈሩ፤ ታፈር የኸረዀታ ያፈሩ፤ ዀትም ያፈር ቃር ይዝረⷍ፤ ተሰሜ ይቸንዀታ ትንም በᎈሩ።
43003032	ዀት ያሸንም የሰሟንም ቃር ዮድ፤ ቢኸርም ዀት ዮደን ቃር ይሰሟን ኤነ።
43003033	ዀት ዮደ ቃር ይሰማ ሰብ ጭን እግዘር ውረም የኸረኸማ ያጬግ።
43003034	እግዘር መንፈሰታ ስፊተ ኤይብ የኸሬ፥ እግዘር የራዀን ይእግዘር ቃር ዩድ፤
43003035	አብ የትከታ ይረምድ፤ እንም ቃር በጀታ አወንም።
43003036	በርቸታ ያምር እንም የዘላለም ኧያም ኸረም፤ በርቸታ ኤያምርዀታ ጭን ይእግዘር ማት በዀት ᎈር ይረብር ባንኸሬ ስርም ኧያም ኤኸር።
43004001	በኽ ግዝየ የዮኻንስ ቲትⷐተረዊ ሰብ ይርቅ ብዘ ሰብ የኢየሱስ ተⷐተሮም በዀት ይጠመቆ ኸማ የፈሪሳ ሰብ ሰሞም።
43004002	ቢኸርም ያጠምቆ የረፐሮ የኢየሱስ ተማሪ ባነቦ ባንኸሬ ኢየሱስ ገገታ ቤያጠምቅ።
43004003	የፈሪሳ ሰብ ዝኽ ዘንጋ የሰሞ ኸማ በኻረ አንⷀ ኢየሱስ ይኹዳ ገነ ቸምታነ ገሊላ ገነ ተዠፐረም ወረም።
43004004	ኽሜንየ ቲያር በሰማርያ ገነ ወኸት ወሮት ባነወ።
43004005	ያእቆብ የትከታ የዮሴፍ ባወን መደሬ መዬ ያነ ሲካር ይውሪ አት የሰማርያ ገነ ከተማ ቸነም።
43004006	በኽሜ ያእቆብ የሸኰተን ይኻ ጐጀ ባነ፤ ኢየሱስ ቤማ የⷀጤ በዛ ብኻ ጐጀ ᎀሬ ቾናም፤ ግዝየመታ ስድስት ሳት ባነ።
43004007	ኽም ጋᎀ አት የሰማርያ ገነ ምሽት እኻ ትገዴ ይኻ ጐጄ ቸነችም፤ ኢየሱስም "ምሽቶ ኸጀሽ እኻ አስጭን" ባረናም።
43004008	ተማሪየታ ሸረት ይስረቦዌ ከተማ ወሮም ባነ።
43004009	ዝኽ የሰማርያ ገነ ምሽት የኢየሱስ "አኸ የይኹዳ ገነ ሰብ በኸርኸሜ ይያ የሰማርያ ገነ ምሽት መምር 'እኻ አስጭን' ባኸም ትትሰሬ?" ቧረቸንም፤ ዝም በሮተⷕታ የይኹዳም የሰማርያ ገነ ሰብ ኻይማኖተዀና እማት አንኸረ የኸሬ ባነ።
43004010	ኢየሱስም "ይእግዘር ዋቢነትም 'እኻ አስጭን' ይብርⷕ ሟን የኸረ ኸማ ብትⷒ አⷕ የዀት ትጠሺ ባነ፤ ዀትም ኧያም ያሜ እኻ ያብⷕ ባነ" ባረናም።
43004011	ⷕትም "ⷘታኖ አኸ ትገዳወ ግብር ኤነናኸ፤ ዝኽ ጐጀ ንቃር ስዌሩ፤ ኧያም ያሜ እኻ ቴቴ ታቸንቴ?
43004012	አኸ ዝኽ ይኻ ጐጀ ታበንደ ታባንዳ ተያእቆብ ትርቅዌ? ዀትም ዴንⷛታም ዋጋታም በዝ ጐጀ እኻ ሰጠቦም" ቧረቸንም።
43004013	ኢየሱስም "ተዝ እኻ ይሰጭዀታ እንም የዄተነ ይጠሟንቴ፤
43004014	እያ ትኒውን እኻ ይሰጭዀታ የዘላለም ስርም ኤጠሟን፤ እያ ኤውን እኻ፥ ይሰጭዀታ የዘላለም ኤያም በዀት ደን የሚንጭ እኻ ኸማ ይገድድ" ባረም ኦደናም።
43004015	ምሽትምⷕታ "ⷘታኖ ተዝ አንⷄ እኻ ኤጠሜኸማም ዝሜንየ ተዘፔትዀ ኧገዴ አንቸንኸማ ከዳሽ የዝኽ ኤነት እኻ ይያም ናሜ" ቧረቸንም።
43004016	ኢየሱስም "ዌምታነ የምሳⷕ ጥዬም ኔⷕ" ባረናም።
43004017	ምሽትምⷕታ "እያ ምስ ኤኔ" ቧረቸንም። ኢየሱስም "ምስ ኤኔ ወበራⷕ ውረማⷑ፤
43004018	የዝ ይፍቴ አምስት ምስ ባነናⷕ፤ ኧዃ ታኽ ጋᎀ ያነ ምሳⷕ አንኸረ፤ ዝም ወበራⷐ ውረማⷑ" ባረናም።
43004019	ምሽትምⷕታ "ⷘታኖ አኸ ነቢ የኸርኸ ኸማ ኧዃ ኻርዀም።
43004020	የድረ አባንዳ በዝ ቈቶ ᎈር ሰገዶም፤ አኹ የይኹዳ ሰብ ጭን ሰብ ወስግድ ያነወ በኢየሩሳሌሙ ትብሮ" ቧረቸንም።
43004021	ኢየሱስም "ምሽቶ በዝኽ ቈቶ ᎈር ዌም በኢየሩሳሌም የአብ እግዘር አትሰግዶᎌ ግዝየ ይቸንኸማ ኧሜን።
43004022	አኹ የሰማርያ ገነ ሰብ አትⷕሮዮ ⷘታ ትሰግዶ፤ ይና ጭን ትረፎት ይቸን ተይኹዳ ሰብ የኸሬ ንⷕኔ ⷘታ ንሰግድነ።
43004023	ቢኸርም በውረም ይሰግዶኽኖ የአብ እግዘር በመንፈስም በውረም ይሰግዶᎌ ወክት ይቸንቴ፤ አቸም ኧዃ ቸነም፤ አብ እግዘርም ይሸ ዝካ ይሰግድዀታው።
43004024	እግዘር መንፈሱ፤ የዀትም ይሰግድ ሰብ በመንፈስም በውረም ወስግድ ነረቦ" ባረናም።
43004025	ምሽትምⷕታ "ክርስቶስ ይቸን ኸማ ኧⷕር፤ ዀት ቲቸን እንም ቃር ዮድንደሸ" ቧረቸንም።
43004026	ኢየሱስም "ኧጋ ኧዃ አዝራⷍⷕ እያትንዀ" ባረናም።
43004027	ኽም ግዝየ ተማሪየታ ቶሮᎌ መደር ተዠፐሮም ቸነቦም፤ ኢየሱስ ተምሽት ጋᎀ ቲትጮድ በዞተዀና ወግ ኸረቦም፤ ቢኸርም "ምር ትሸ?" ዌም "ተⷕታ ጋᎀ የምር ትትጮድ?" ቤተ ሟኒም ሰብ አንትሳረን።
43004028	ምሽትምⷕታ ወሸረⷕታ አወናችም ከተማ ወረችምታነ የሰብም
43004029	"የቾትዀን እንም ዮዴ ምስ ኔኹም ኧዘዊ፤ ክርስቶስ ይኽርሸዌ?" ባረቸኖም።
43004030	ሰብም ተከተማ ወጦም የኢየሱሴ ወሮም።
43004031	ዝኽ እንም ቲኸር ተማሪየታ የኢየሱስ "አስተማሪዮ ሸረት ብራ" ባሮም ጨቈሰዊም።
43004032	ዀት ጭን "አኹ አትⷕረዊ እያ ኧወራን ሸረት ነሬ" ባረኖም።
43004033	ተማሪየታም "አት ሰብ ሸረት አቸነረም ይኽርሸዌ?" ተቤበሮም።
43004034	ኢየሱስ ዝካ ባረኖም፤ "ይያ ሸረት የራኼዀታ ፍቃድ አምሮትም ሜናታም ደፕሮቱ።
43004035	አኹ ዝነ ያርጭᎌ ግዝየ ይሰሬ 'ገና አርበት በነ ተነፈም' ትብሮ፤ እያ ጭን ኖድኹ ተገከሮም ያርጭዬ የሰና ዝነ ኧዞ።
43004036	ያርጥምዀታ ደሞዘታ ይትⷀፐር፤ የዘላለም ኧያም ይብ ᎃርት ይስበስብ፤ በኽ የቸነ ይዘራም ያርጥምዀታ እማቴ ይሽኖ።
43004037	በኽ የቸነ 'አተታ ይዘራ፥ አተታ ያርጥ' የዋሪ ወማካ ውረሙ።
43004038	አኹም ያንⷀጥኹᎌ ትፏጦዌ ናኽኩም፤ እንጐደዀና በሜና ⷀጠቦም፤ አኹም ያንⷀጥኹᎌ ᎃርት ስበሰብኹም" ባረኖም።
43004039	ምሽትምⷕታ "የቾትዀን እንም ዀት ኦዴም" ባረችም ዮደቼ በኽ ከተማ ብዘ የሰማርያ ሰብ በኢየሱስ አመሮም።
43004040	በኽ የቸነ የሰማርያ ገነ ሰብ የኢየሱሴ በቸነቦም ግዝየ ኢየሱስ ተኽኖ ጋᎀ የቀሪ ከረ ይረብሬ ጨቈሰዊም፤ ዀትም ዄት ከረ ተኽኖ ቾናም።
43004041	ኢየሱስም የዝረⷈን ቃር ሰሞምታነ እንጐድም ብዘ ሰብ በዀት አመሮም።
43004042	ኽኖም የምሽትⷕታ "ኧዃ ይና ናምነ እማት አⷕ ቦድⷕንደ ቃር ቴኸርም፥ ይና ገገንዳ የዀት የሰማኔ የኸሬ ዀት ውረም የሰብ እንም ያተርፌ የቸነ ኸማ ኻነም" ባሮያም።
43004043	ኢየሱስም በሰማርያ ገነ ዄት ከረ በከሰ አንⷀ ተዛኼ ተረሳም ገሊላ ገነ ወረም።
43004044	ዀት ገገታ "ነቢ በገገታ ገነ ኤያኸውጂ" ባረም ባነ።
43004045	ቢኸርም ገሊላ ገነ ወረም ቲሰራ የኽሜ ሰብ ሳረኖም ተⷀፐረዊም፤ ዝመታ የኸረ የፋሲካ ባር ኢየሩሳሌም ቦሮ ግዝየ ዀት በኼ ያᎀነን እንም አሰቦም የረፐረ የኸሬው።
43004046	ተኽ አንⷀ ኢየሱስ እኻ ጠጅ አመነም የሽጋከረወ በገሊላ ገነ ያነ ቃና ይውሪ ቀያ ተዠፐረም ወረም፤ በቅፍርናኾም ከተማ ኧርቸታ የⷀወመ አት ዳነ ባነ።
43004047	ኢየሱስ ተይኹዳ ገነ ተረሳም ገሊላ ገነ የቸነ ኸማ ዳነዀታ ሰማም የኢየሱሴ ወረም፤ በኽ ግዝየ ኢየሱስ ቅፍርናኾም ወረምታነ፥ ንቃር የⷀᎀን የሰና ኧርቸታ ይᎀለኸማ ኧርቸታ ያትፏዝለኸማ ጨቈሰንም።
43004048	ኢየሱስም "አኹ መርኸትም ወግ ቃርም ባናሸኹ ስርም አታምሮ" ቧረንም።
43004049	ዳነዀታም "ⷘታኖ ኸዳሽ ኧርቸና ቴሞት ይፍቴ አፍጥርም ኔኸ" ቧረንም።
43004050	ኢየሱስም "አኸ ቤታኸ ወር፤ ኧርቻኸ ተነፈም" ቧረንም። ዳነምዀታ ኢየሱስ የዋረን ቃር አመረም ወረም።
43004051	ዀትም ቤማ ታነ አገልጌየታ ነከበዊምታነ "ኧርቻኸ ተነፈም" ባሮም ኦደዊም።
43004052	"ኧርቸና የᎈዘዞን ምር ግዝየው?" ባረም ተሳረኖም፤ "ገገታ መክሮት የቸን ትራማ በሰባት ሳቱ" ባረዊም።
43004053	ዳነምዀታ ኢየሱስ "ኧርቻኸ ተነፈም" የዋረን ኽም ጋᎀ የረፐረ ኸማ ኻረም፤ በኽ የቸነ ዀትም አበሩሰታ እንም በኢየሱስ አመሮም።
43004054	ኢየሱስ ተይኹዳ ገነ ተረሳም ገሊላ ገነ በቸኔ ዝኽ የቾተን ዄተነ ወጉ።
43005001	ተኽም አንⷀ ኢየሱስ የይኹዳ ባር የረፐረ የኸሬ ኢየሩሳሌም ከተማ ወረም።
43005002	በኢየሩሳሌም የጤ ወፈንቻ ቢውሪ መደር ᎀሬ በእብራይስጥ አምᎋ ቤተሳይዳ ይውሪ የቾና አት እኻ ባነ፤ በኽሜ አምስት ያርፖ ኤማ ባነቦ።
43005003	በዛኼ ቢያርᎌ መደሬ ብዘ ባሸነ፥ ᎋርጥ፥ ጅረ፥ ሽባ ተገተሮምታነ "እኻዀታ ቲንቅረቅር ስን ይቅረቦ ባነ፤
43005004	አታት ከረ ይእግዘር መሌካ እኻዀታ ያንረን ባነ፤ እካዀታ በንቅረቀረ አንⷀ አበተረም ብኻዀታ የገፓ ሰብ ተጠወጠን ተሟኒም ኤነት ባሸ ይተርፍ ባነ፤"
43005005	በኽሜ ሳሳምስᎃት ዘበር የⷀᎀን አትምስ ባነ።
43005006	ኢየሱስ ዝኽ ምስ በዛኼ በትገተሬ አሸንም፤ ተብዘ ዘበር ቀነሰም የⷀᎀን ኸማ ኻረም "ተባሻኸ ትተርፌ ትሸዌ?" ቧረንም።
43005007	ባሸነምዀታ "ⷘታኖ እኻዀታ ቲንቅረቅር ነሳም ብኻ ደን ያገቤ ሰብ ኤኔ፤ እያም ኧገባቴ ባዀም ትንቸን እንጐድ ሰብ በተሬም ብኻዀታ ይገባ" ቧረንም።
43005008	ኢየሱስም "ተሳ የትገተርኸወ አልጋኸ ጠውርም ወር" ቧረንም።
43005009	ምስዀታም ኽመጋ ተባሸታ ተነፈም፤ አልጋታ ጮረም ወረም። ኽም ከረ የይኹዳ ሰንበት ከረ ባነ።
43005010	በኽ የቸነ የይኹዳ ዳነ የዛኽ ተባሸታ የተነፈ ምስ "ኧኳ ሰንበት የኸሬ አልጋኸ ትጮሬ በሙሴ ⷅጫ አንትፈቀደ" ባረዊም።
43005011	ዀት ጭን "እያ ያተነፌ ምስ አልጋኸ ጠውርም ወር ባሬም" ባረኖም።
43005012	ኽኖም "አልጋኸ ጠውርም ወር ባረም በሰንበት ከረ ያዘዘናኸ ሟኑ?" ባሮም ተሳረዊም።
43005013	በዛኼ ብዘ ሰብ የረፐሬ ኢየሱስ ተዛኼ አለፈም ዮረየኸሬ ዀትም ተባሸታ ያተነᎈን ሟን የኸረ ኸማ ቤⷕር።
43005014	ተኽም አንⷀ ኢየሱስ የምስዀታ በቤተመቅደስ ነከወንምታነ "ኧዥ ኧዃ ተነፍኸም፤ ተዝ ባሸ ይብስ ዘንጋ ቤሰራብኼ ተዝ አንⷀ ባጢር እንቾትኸ" ቧረንም።
43005015	ምስምዀታ ወረም ተባሸታ ያተነᎈን ኢየሱስ የኸረ ኸማ የይኹዳ ዳነ ኦደኖም።
43005016	ኢየሱስ ዝኽ ዘንጋ በሰንበት ከረ የቾተ የኸሬ የይኹዳ ዳነ የኢየሱስ አሳድዶት ቀነሶም።
43005017	ኢየሱስ ጭን "አባና ኧዃም ስን ይቾት እያም ኧቾት" ባረኖም።
43005018	በኽ የቸነ የይኹዳ ዳነ የኢየሱስ ይቀጥረውዬ ቲፍቴ ይርቅ ተርሳሶም፤ ዀት እማት ሰንበት ሻሮተታ ቴኸር እግዘርም "ይያ አባናው" በበሮተታ ገገታ ትእግዘር ⷅጥ ያመኔዉ።
43005019	ኢየሱስም ዝካ ባረኖም፤ "እያ የውረመና ኧብርኹ፤ አብ እግዘር ቲቾት ትከ አሸም ይቾቴ ይዀለ ባንኸሬ በገገታ ፍቃድ አት ዘንጋ ይቾቴ ኤዀለ፤ አብ ይቾትን ቃር ኧርች የኽክም ይቾት።
43005020	አብ የትከታ ይረᎃድን የኸሬ አብ ይቾትን ቃር እንም የትከታ ያትየሽን፤ አኹ ወግ ይኸርብኹኸማ ተዛዀና ይርቆ ዘንጋ ዳር ያትየሽንቴ።
43005021	አብ የᎀቶ ነሳም ኧያም ያሜኖም ኸማ የኽክም ትከ ኧያም ያᎂኔ የሸ እንም ኧያም ያᎂን።
43005022	አብ እግዘር በሟኒም ሰብ ኤፈርድ፤ ቢኸርም ይፈርዴ ፍቃድ እንም ትከታ አወንም።
43005023	ዝም ያመነ ሰብ እንም የአብ ያኸብድም ኸማ የኽክም የትከ ያኸብደውዬዉ፤ የርችም ኤያኸብድ ትከታ የራኸ የአብ እግዘርም ኤያኸብድ።
43005024	"የውረመና ኧብርኹ ቃረና ይሰማም በራኼዀታ ያምር ሰብ የዘላለም ኧያም ኸረም፤ ᎀተም የረፐረ ኧያም ኸረም ባንኸሬ በዀት ኤትፈንድወ።
43005025	የውረመና ኧብርኹ፤ የᎀቶ ሰብ ይእግዘር ትከ ቃረታ ይሰሞᎌ ወክት ይቸንቴ፤ አቸም ወክተታ ኧዃው፤ ቃረታ የሰመዊምኽኖ ኧያም ይኸሮቴ።
43005026	አብ ገገታ ኧያም ያሜ ሚንጭ የኸረኸማ የኽክም ትከታም ኧያም ያሜ ሚንጭ አᎀነንም።
43005027	ዀት የሰብ ኧርች የኸሬ ገግመታ ይፈርዴ አብ ዳነት አወንም።
43005028	በዝ ዘንጋ ወግ ኤኽርብኹ፤ በᎀገማ ደን ያነቦ እንም የዀት ቃረታ ይሰሞᎌ ወክት ይቸንቴ።
43005029	ወኼ የቾተ ኧያም ኸረም ይረብሬ ተሞት ይትረሳቴ፤ ᎃጥጥ የቾተምዀት ይትፈንድዌ ተሞት ይትረሳቴ።"
43005030	"እያ በገገና ፍቃድ አት ዘንጋ አሜዬ ኤኸኒ፤ ቢኸርም እያ እማት አብ ዮዴ ኸማ ኧፈርድ፤ የራኼምዀታ የፍቃደታ ኸማ አማዬ ባንኸሬ እያም የገገና ፍቃድ ንቶት አምብር የኸሬ ፍርደና ⷅጥየው።
43005031	"እያ የገገና ምስክር ኸርዀም ብኑድ ያምሬ ኤነ፤
43005032	ቢኸርም ይያ ዩድኒ እንጐድ ነረ፤ ዀት ይያ ምስክር ኸረም ዩድኒ ቃር ውረም የኸረ ኸማ እያም ኧⷕር።
43005033	አኹ የዮኻንሴ ሰብ ናኽኹም ባነ፤ ዀትም የውረም ቃር ምስክር ኸረም ኦዶም።
43005034	ዝም ወበረና አኹ ትተርፎዌዉ ባንኸሬ እያ የሰብ ምስክር አንሸ።
43005035	ዮኻንስ ይረድድም ያትየ ራዝ ኸማ ባነ፤ አኹም የቀርየጋ በዀት ብርኻን ትየናኹም ይሽርኹዌ ሸኹም።
43005036	እያ ጭን ዮኻንስ ቶደኒ ቃር ይርቅ የገገና ምስክር ነሬ፤ እያም ኧቾትኔ አባና ያቤ ሜና ይያ ዩድኒ፤ ዝም ሜና እያ ኧቾትን፤ ዝም ሜና አብ የራኼ ኸማ ዩድኒ።
43005037	ይያም የራኼ አብ ገገታ ይያ ኦደኒም፤ አኹ ጭን ቃረታ ስርም አንሰማኹዊ፤ መርከታም ስርም አናሸኹዊ።
43005038	ዀትም የራዀንዀታ አታምረዊ የኸሬ ቃረታ ባኹ ኤረብር።
43005039	አኹ ይእግዘር ቃር ቢዩዶ መጣፍ የዘላለም ኧያም ትረኽቦ ቃር ይመስርኹ የኸሬ በኽ የቸነ መጣፍ እንም በጨር ትምረምሮ፤ የኽርምታነ ኽኽ እንም ይያ ዩዶኒ መጣፍሮ።
43005040	ቢኸርም አኹ ኧያም ትኸሮዌ ይያኼ ወተን አትሰቦ።
43005041	"እያ ክብር ተሰብ አንሸ።
43005042	በⷕናኹ ይእግዘር አትረምዶ ኸማ ኧⷕር።
43005043	እያ ባባና ሽም ቸነዀም፤ አኹም እያ አንትⷀፐርኹን፤ እንጐደታ በገገታ ሽም ቢቸን ጭን የዀት ትትⷀፐረዊ።
43005044	ገግ በገጋኹ ተሰብ ክብር ትሰቦ፥ ትማት እግዘር ጭን ክብር አትሰቦ፤ ኧጋ አኹ መምር ብያ ታምሮዌ ይኸንኹ?
43005045	ቢኸርም እያ በአብ ይፍቴ ኧⷈስስኹ ቃር እመሰረናኹ፤ ይⷈስስኹዀታ ጭን ትትመመሮᎌ ሙሴዉ።
43005046	አኹ የሙሴ ያመርኹዊ ተኸረ ይያ ቃር የጣፈ የኸሬ ይያም ትመሮን ባነ።
43005047	ዀት የጣᎈን ባናመርኹ ጭን እያ ኧብርኹ ቃር መምር ታምሮቴ?" ባረኖም።
43006001	ተኽም አንⷀ ኢየሱስ ጥብርያዶስ ይውሪ ገሊላ ባር ኽወኸት ተⷘናም።
43006002	ኢየሱስ ባሸነ ባትርፎት የቾተን ወግ ያሰቦዌ ብዘ ሰብ ተⷐተረዊም።
43006003	ኢየሱስ ቈቶ ወጣምታነ ተተማሪየታ ጋᎀ በዛኼ ቾናም።
43006004	የይኹዳ የፋሲካ ባር ከረ ተⷀነበም ባነ።
43006005	በኽ ግዝየ ኢየሱስ ብዘ ሰብ የዀትኼ ቲቸኖ አሸምታነ የፊሊጶስ "የዝኽ ሰብ ይወጣሮ ሸረት ቤቴ ንስየነቴ?" ቧረንም።
43006006	ኢየሱስ ዝም የትሳረን የፊሊጶስ ይᎈትኔ ባነ ባንኸሬ ይቾት ቃር ዀትም ይⷕር ባነ።
43006007	ፊሊጶስም "ያታተዀና እርስየ የጠነሺ ይውዮዌ ዄት በቅር ዲናር ስን ኤወጣን" ቧረንም።
43006008	ተኢየሱስ ተማሪ አተታ የስምኦን ጴጥሮስ ጐፔ እንድርያስ ዝካ ባረም፤
43006009	"አምስት የኽር ዳቦም ዄት አሳ የጠበጠ አት ኧርች ዝኼ ነረ፤ ቢኸርም ዝኽ የዝ እንም ሰብ ተምር ይወጣን" ባረም።
43006010	ኢየሱስም "ሰብ እንም በማራ አውሮዮ" ባረም፤ ብዘ ሰር በዛኼ ባነ፤ ሰብም ቾኖም፤ የገምያ ᎃዝረዀናም አምስት ዀም ያኽር ባነ።
43006011	ኢየሱስ ዳቦዀታ ነሳም ይእግዘር ሽርት ባትⷀነበ አንⷀ የቾኖ ሰብ አበኖም፤ የኽክም አሳኽኖ እንመዀና ያትⷈሽኖ አኽር ነከቦም።
43006012	እንመዀና በኖም ተጠᎈቦ አንⷀ ኢየሱስ የተማሪየታ "የተነፈ የፍረነᎁ ሰስቦ፤ እማተታ እምᎄጠቀ" ባረኖም።
43006013	ኽኖም ሰብም ኽኖ በኖምታነ ተተነፈ ታምስት የኧኽር ዳቦ የፍረነᎁ ስበሰቦምታነ አስረዄት ሳጠራ ሜኖም።
43006014	ሰብኽኖ ኢየሱስ የቾተን ወግ ቃር ባሰቦ አንⷀ "ይቸንቴ የዋሪ ነቢ ጪግም ዝኸታው" ባሮም።
43006015	ሰብምኽኖ የግርድ የኢየሱስ ያረግሰውዬ በⷕነዀና ያጫመቶኸማ በኻረ አንⷀ ተኽኖ ተቤተረም ይማተታ ቈቶ ወጣም።
43006016	ድየ ቲመሽ ተማሪየታ የገሊላ ባሬ ወሮም።
43006017	ብእርስየ መርከብ ቅፍርናኾም ከተማ ይትⷘኖዌ ተረሶም፤ ኽም ጋᎀ ድየ ጠነማ ባነ፤ ኢየሱስም ገና የኽኖኼ አንቸነ ባነ።
43006018	ጦናማ ንፋስ ይረፍስ የረፐረ የኸሬ የባር እኻም እንቅረቀረም።
43006019	ተማሪየታም አምስት ዌም ስድስት ኪሎ ሜትር አኽር በመርከብዀታ በባር ᎈር ቦሮ አንⷀ ኢየሱስ በባር ᎈር የቾኖᎌ የመርከበዀኔ በግረታ ቲቸን አሰበዊም ንቃር ሰነፎም።
43006020	ኢየሱስ ጭን "እያትንዀ እንሰነፍኹ" ባረኖም።
43006021	ኽኖም ሳረኖምታነ በመርከበዀና አገፐዊም፤ ኽም ጋᎀ የትሳፈሮᎌ መርከበዀና የሳቦ መደር አሰናኖም።
43006022	በመረጋታ ተባር ኻወኸት የረፐሮ ሰብ በኽ በባርዀታ እማት መርከብ ባንኸሬ እንጐድ መርከብ ኤነኸማ ኻሮም፤ የኢየሱስም ተማሪ ይማተዀና በኽ መርከብ ገፖም ቶሮም ኸማ፥ ኢየሱስ ተኽኖ ጋᎀ አንገፓ ኸማ ኻሮም ባነ።
43006023	ቢኸርም እንጐድ መርከብ ተጥብርያዶስ ባር ተረሶም ቸነቦም፤ ኢየሱስ ይእግዘር ሽርት ያትⷀነበወም ሰብም ሸረት የበኖᎌ መደር ተⷀነቦም።
43006024	በኽ የረፐሮ ሰብ የኢየሱስ ዌም የተማሪየታ ሳቦም በበከሮዮ አንⷀ በመርከብኽኖ ተሳፈሮምታነ የኢየሱስ ይሰበውዬ ቅፍርናኾም ከተማ ወሮም።
43006025	ተባር ውጤ ተⷘኖም የኢየሱስ ነከበዊም፤ "አስተማሪዮ ዝኼ መችራ ቸነኸም?" ባሮም ተሳረዊም።
43006026	ኢየሱስም "የውረመና ኧብርኹ፤ አኹ ይያ ትሰቦን ሸረት በናኹም የጠᎈኹዌዉ ባንኸሬ ወግ ያሸኹዌ አንኸረ።
43006027	ᎄኔም ያርቅ ሸረት ትትብሮ አቶቶ፤ ይርቀታ አብ እግዘር በኧርቸታ ወኸት ጪግ አመነም ያተᎀን የሰብ ትከ ይብኹ፥ የዘላለም ይኸር ሸረት ቶቶ።"
43006028	ሰብኽኖም "ይና ይእግዘር ሜና ንቾትኔ ምር ወቶት ነረብንደ?" ባረዊም።
43006029	ኢየሱስም "ይእግዘር ሜና ወቶት እግዘር በራዀን ኧመሮቱ" ባረኖም።
43006030	ኽኖም "ይና ኧዥትነ ባኸ ናምኔ ምር ወግ ታትየሽንደቴ? ምር ትቾትቴ?
43006031	'ኽኖ ይበሮዌ ተሰሜ ሸረት አወንደሮም' ቧርም የጣᎉ ኸማ አባንዳ በበረኻ መና ይውሪ ሸረት በኖም" ባረዊም።
43006032	ኢየሱስም "የውረመና ኧብርኹ ተሰሜ ሸረት ያወንደንኹ ሙሴ አንኸረ፤ ውረም ሸረት ተሰሜ ይብኹ አባና እግዘሩ።
43006033	እግዘር ይብ ሸረት ተሰሜ ወንደም የሰብ እንም ኧያም ያሜ ሸረቱ" ባረኖም።
43006034	"ⷘታንዶ ዝኽ ሸረት እንም ጋᎀ ይና ናመንደ" ባረዊም።
43006035	ኢየሱስም ዝካ ባረኖም፤ "ኧያም ያሜ ሸረት እያትንዀ፤ ይያሜ ይቸንዀታ ስርም ኤጐድን፤ ብያ ያምርዀታ ስርም ኤጠሟን፤
43006036	አኹ ጭን አሸኹንም ቢኸርም ቢያ አናመርኹፒ ኧብርኹ።
43006037	አብ ይቤ እንም ይያኼ ይቸንቴ፤ ይያሜ ይቸንዀታ ስርም ውጤንየ አናወጣን።
43006038	እያም ተሰሜ ዮንድዀ የራኼዀታ የፍቃደታ ቃር ኧቾቴዉ ባንኸሬ የገገና ፍቃድ ኧቾቴ አንኸረ።
43006039	የራኼዀታ ፍቃደታ ያቤ እማተታ ዳር ቤቄዬ እንመታ በቀጥወ ከረ ተሞት ኧረሳኔዉ።
43006040	ያባና ፍቃድ የርችዀታ ያዥም በዀትም ያምር እንም ዘላለም ኧያም ኸረም ይረብሬው፤ እያም በቀጥወ ከረ ተሞት ኧረሳንቴ ባረኖም።"
43006041	ኽም ጋᎀ ኢየሱስ "ተሰሜ ዮንደ ሸረት እያትንዀ" የባሬ የይኹዳ ሰብ በዀት እᎃጠጦት ቀነሶም።
43006042	"ዝኽ የዮሴፍ ኧርች ኢየሱስ አንኸረዌ? አባታም አዶተታም ይና ንⷕኔዮ አንኸረዌ? ዀት ኧዃ 'ተሰሜ ወንድዀም' መምር ይብር?" ባሮም።
43006043	ኢየሱስም ዝካ ባረኖም፤ "አኹም ታኹ አትᎃጠጦ።
43006044	የራኼ አብ ቴያቸንን ይያኼ ወተን ይዀለ ሟኒም ሰብ ኤነ፤ ይያሜ ይቸንዀታ በቀጥወ ከረ ተሞት ኧረሳንቴ።
43006045	ይእግዘር ቃር ቢዩዶ በነቢ መጣፍ 'ሰብ እንም ቲእግዘሬ የትማረ ይኸርቴ' ቧርም ጣᎉም፤ የአብ ሰማም የትማረ እንም ይያኼ ይቸን።
43006046	ዝም በሮት አብ ያሸን ሰብ ነረ ወበር አንኸረ፤ አብ ያሸን እማት ቲእግዘሬ የቸነዀታው።
43006047	የውረመና ኧብርኹ 'ብያ' ያምር ዘላለም ኧያም ይኸር።
43006048	እያ ኧያም ያሜ ሸረትንዀ።
43006049	አባኹ በበረኻ መና በኖም፤ ቢኸርም ኽኖ ᎀቶም።
43006050	ተሰሜ ይወርድ ሸረት ዝኸታው፤ ዝኽ ሸረት ይበራዀታ ስርም ኤሞት።
43006051	ተሰሜ ዮንደ ኧያም የኸረ ሸረት እያትንዀ፤ ተዝም ሸረት ይበራዀታ ዘላለም ይረብርቴ፤ አለም እንም ኧያም ኸረም ይረብሬ እያ ኤውን ሸረት በሰረናው።"
43006052	በኽም ግዝየ የይኹዳ ሰብ "ዝኽ ምስ በሰረታ ንበራኔ መምር ይብንዴ ይዀለ?" በበሮት ገግተገገዀና ተክራከሮም።
43006053	በኽ የቸነ ኢየሱስም ዝካ ባረኖም፤ "የውረመና ኧብርኹ የሰብ ኧርች በሰር ባንበናኹ ደመታም ባንሰጨኹ ኧያም አትኸሮ።
43006054	በሰረና ይበራም ደመና ይሰጭ እንም የዘላለም ኧያም ይኸር፤ በቀጥወ ከረ ተሞት ኧረሳንቴ።
43006055	በሰረና ውረም የኸረ ሸረቱ፥ ደመናም ውረም የኸረ ይሰጪ ቃሩ።
43006056	በሰረና ይበራም ደመና ይሰጭ እንም ብያ ይረብር፤ እያም በዀት ኧረብር።
43006057	ኧያም የኸረ አብ የራኼምኸማ እያም በዀት ኧያም የኸርዀኸማ የኽክም ይያ በሰር ይበራ እንም ብያ የቸነ ኧያም ኸረም ይረብርቴ።
43006058	ተሰሜ ዮንደ ሸረት ዝኸታው፤ ዀትም አባኹ የበነዊ ሸረት ኸማ አንኸረ፤ ኽኽ ሸረት የበኖ ᎀቶም፤ ዝኽ ሸረት ጭን ይበራ ዘላለም ይረብርቴ" ባረኖም።
43006059	ኢየሱስ ዝኽ የባረ በቅፍርናኾም ከተማ አይኹድ ቢደመዶᎌ ቤት ቲያትመር ባነ።
43006060	ተተማሪየታ ብዘመዀና ዝኽ ኢየሱስ የዋረን ሰሞምታነ "ዝኽ ትምርት ኤገባቃሩ፤ ሟን ይሰሜ ይዀለ?" ባሮም።
43006061	ተማሪየታ በዝ ዘንጋ ይᎃጠጦ ኸማ ኢየሱስ በመንፈሰታ ኻረም ዝካ ባረኖም፤ "ዝኽ ዘንጋ ተስፋ አትየንጠናኹምዌ?
43006062	ኧጋ የሰብ ኧርች ይፍቴ የረፐረወ የሰሜንየ ተዠፐረም ቲወጣ ብታዞ ምር ትብሮቴ?
43006063	ኧያም ያሜ ይእግዘር መንፈሱ፤ ሰብ በገገታ አትምቃር ያሜዬ ኤዀለ፤ እያ ያኹ የዝረⷈዀን ቃር ኧያም ያሜ መንፈሱ።
43006064	ቢኸርም ታኹ ግብት አታት ኤያምሮ ሰብ ነረቦ" ባረም ኢየሱስ ዝኸታ የዝረⷈ ቲፍትወረር ቀነሶም ኤያምሮምኽኖ ሟን የረፐሮ ኸማ የዀትም የጠላት አወጣም ያⷀᎏን ሟን የኸረ ኸማ ይⷕር የረፐሬው።
43006065	ዠፐረም ኢየሱስ "አብ ቴይውን ይያኼ ይቸኔ ይዀለ ኤነ የባኩ የዝኸታው" ባረም።
43006066	በዝኽ የቸነ ብዘ ተማሪየታ ያንⷅንየ ተዠፐሮም፤ ተኽ ግዝየ ቀነሶም የኢየሱስ ወትኸተር ታቦም።
43006067	ኢየሱስ ያስረዄትም ተማሪየታ "አኹም ያንⷅንየ ታሮዌ ትሰቦዌ?" ባረኖም።
43006068	ስምኦን ጴጥሮስ "ⷘታንዶ የሟኔ ንወነ? ዘላለም ኧያም ያሜ ቃር ያኸ ነረናኸ።
43006069	ይናሸ አመነም ቅዱስ ይእግዘር ኧርች አኸ የኸርኸ ኸማ ኻነም" ቧረንም።
43006070	ኢየሱስም "አኹ አስረዄታኹ እያ ሸፐትኩም አንኸረዌ? ቢኸርም ታኹ አተታ ሼጣኑ" ባረኖም።
43006071	ኢየሱስ ዝም የባረ የስምኦን ኧርች የአስቆርቱ ይኹዳ ቃር ባነ፤ ይኹዳ ታስረዄት ተማሪየታ አተታ ቢኸርም አት ከረ የጠላት አወጣም ያⷀᎏን ኸማ ኢየሱስ ይⷕር ባነ።
43007001	ተኽም አንⷀ ኢየሱስ በገሊላ ገነ ውርውር ይብር ባነ፤ የአይኹድ ገነ ዳነ ይቀጥረውዬ ይሰቦ የረፐሬ በይኹዳ ገነ ውርውር ይብሬ አንሸ፤
43007002	በኽ ግዝየ የይኹዳ ሰብ የዳስ ባር ከረ ሰናም ባነ።
43007003	የኽ የኸሬ ጐፔየታ የኢየሱስ ዝካ ባረዊም፤ ተማሪያኸ "አኸ ትቾትን ሜና ያዞዌ ተዝ ተሳም ይኹዳ ገነ ወር፤
43007004	በሰብ ይፍቴ ይትⷐሬ ይሸ ሰብ ሜናታ በሽᎃቸር ኤቾት፤ አኸ ዛዀና ትቾት በኸረ ገጋኸ የሰብ እንም አትⷐር" ባረዊም።
43007005	ዝኸታ የባረዊ ጐፔቸታ ዳር በዀት አናመሮ የኸሬዉ።
43007006	ኢየሱስም ዝካ ባረኖም፤ "እያ ወክተና ገና አንሰና፤ አኹ ጭን ሟኒም ጋᎀ ይትመችኹ።
43007007	የዝ አለም ሰብ ያኹ ይረምዶኩ፤ ይያ ጭን ኤረምዶን፤ ኽኖ ይቾተዊ ቃር ᎃጥጥ የኸረ ኸማ ኦድቦ የኸሬዉ።
43007008	አኹ የዳስ ባር ድግሴ ወሮ፤ እያ ወክተና ገና አንሰና የኸሬ የዝ ባር አናር" ባረኖም።
43007009	ዝም ባረም በገሊላ ገነ ኧከሰም።
43007010	ቢኸርም ጐፔቸታ የድግሴ ቦሮ አንⷀ ኢየሱስም ኽሜ ወረም፤ ዮረም በሽᎃቸሩ ባንኸሬ ሰብ ቲያዥን የᎃየም አᎃᎄረ።
43007011	በኽም በባር ከረ "ኤቴ ነረ?" ቲብሮ የይኹዳ ሰብ ዳነ የኢየሱስ ይሰበዊ ባነ።
43007012	ሰብ እንም በደንደነዀና የዀት ቃር ይዝረከቦ ባነ፤ አታተዀና "ዀት ወኼ ሰቡ" ቲብሮ እንጐደዀናም "ወኼ ሰብ አንኸረ የሰብ ያድባን" ይብሮ ባነ፤
43007013	ቢኸርም ሰብኽኖ የይኹዳ ሰብ ዳነ የሰነፎዮዌ ሟኒም ሰብ ኢየሱስ እካ ቃሩ ቤተ ቃረታ ክፍችተ አንትጮደ።
43007014	የዳስ ባር ግብት ቲኸር ኢየሱስ ቤተመቅደስ ወረም አትመሮት ቀነሰም።
43007015	የይኹዳ ሰብ ዳነ "ዝኽ ምስ ቴትመር ዝኽ እንም ትምርት መምር ነከበም?" ባሮም ወግ ይኸርቦ ባነ።
43007016	ኢየሱስም ዝካ ባረኖም፤ "እያ አትᎀን ትምርት ተራኼዀታ የረከብዀኑ ባንኸሬ የገገና ቃር አንኸረ።
43007017	ይእግዘር ፍቃድ ያሜዬ ይሸ ሰብ ቢረብር ዝኽ ትምርት ቲእግዘሬ የረከዊ ዌም ይያ የገገና ቃር ወኽረታ ይⷕር።
43007018	የገገታ ቃር ይዝረⷍዀታ የገገታ ክብር ይሸ፤ የራዀንዀታ ክብር ይሸዀታ ጭን የታመረው፤ ፍጥርም ኤነወ።
43007019	ሙሴ ያኹ ⷅጫ አበናኹም አንኸረዌ? ቢኸርም ታኹ ⷅጫ የቅየ እማትም ሰብ ኤነ፤ አኹ ይያ ትቀጥሮኔ የምር ትሰቦ?" ባረኖም።
43007020	ሰብምኽኖ "አኸ ሲጣር ነረብኸ፤ ያኸ ይቀጥሬ ሟን ይሸ?" ባረዊም።
43007021	ኢየሱስም ዝካ ባረኖም፤ "እያ አት ዘንጋ ብንቾት በዀትም ወግ ኸረብኹም።
43007022	ሙሴ የዴንⷛኹ ጤበር ታወሮዌ ⷅጫ አበናኹም፤ ዝም ⷅጫ ተድረ አባንዳው ባንኸሬ የሙሴ አንኸረ፤ አኹም ዴንⷛኹ በሰንበት ጤበር ታወሮ።
43007023	ኧጋ የሙሴ ⷅጫ ቤሸርዬ የዴንⷛ በሰንበት ጤበር ታወሮ በኸረ፥ እያ በሰንበት ከረ የሰብ ገᎀጀታ እንም ተባሸ ያተነፍዄ የምር ትማቶ?
43007024	ⷅጥየ ፍርድ ፍርዶ ባንኸሬ የሰብ ይፍት ኧዥትኹ አትፍርዶ" ባረኖም።
43007025	ተኢየሩሳሌም ሰብ አታተዀና "የይኹዳ ዳነ ይቀጥረውዬ ይሰበዊ ምስ ዝኸታ አንኸረዌ?
43007026	ዀትም ገገታ ቴሼም በᎃየም ዩድ፤ ኽኖም አትም ቃር ኤብረዊ፤ ዀት ይቸንቴ የዋሪ ክርስቶስ የኸረ ኸማ ዳነኽኖ በውረም ኻሮም ይኽርሸዌ?
43007027	ኧጋ፥ ይናዝኽ ምስ ቴቴ የቸነኸማ ንⷕነ፤ ክርስቶስ ቲቸን ጭን ዀት ቴቴ ወተነታ ሟኒም ሰብ ኤⷕር፤ ይብሮ ባነ።"
43007028	ኢየሱስ በቤተመቅደስ ቲያትመር ቃረታ ከፍ አመነም "አኹ ይያ ትⷕሮን፤ ቴቴም የቸነዀ ኸማ ትⷕሮ፤ የኽርምታነ እያ በገገና ፍቃድ አንቸነዀ፤ የራኼዀታ የታመረው፤ የዀትም አትⷕረዊ።
43007029	እያ ጭን ተዀቴንየ የቸነዀ የኸሬም ዀትም የራኼ የኸሬ ኧⷕር" ባረም።
43007030	ኽም ጋᎀ ይጠብጠውዬ ተርሳሶም፤ ቢኸርም ግዝየታ አንሰና የኸሬ ሟኒም ሰብ አነጐደን።
43007031	ቢኸርም ተሰብኽኖ ግብት ብዘመዀና በዀታ አመሮም፤ "ክርስቶስ ቲቸን ዝኽ ምስ ተቾተን ወግ ዘንጋ ይርቅ ይቾቴዌ?" ባሮም።
43007032	ሰብ ዝኽ የኢየሱስ ዘንጋ በደንደነዀና ቲትጮዶ የፈሪሳ ሰብ ሰሞም፤ በኽ የቸነ የⷀስ አለቃም የፈሪሳ ሰብ የኢየሱስ ያትየግደውዬ ወታደር ናኾም።
43007033	በኽ ግዝየ ኢየሱስ "ታኹ ቀሪ ጋᎀ ኧክስቴ፤ ተኽም አንⷀ የራኼዀቴ አርቴ፤
43007034	አኹ ይያ ትሰቦንቴ ቢኸርም አትረኽቦን፤ አኹ እያ ያነኽወ መደር ትቸኖዌ ኤኸንኹ" ባረም።
43007035	የይኹዳ ሰብ ዳነ "ይና ባነኽብኔዬ ዝኽ ምስ ኤቴ ያርቴ? በግሪክ ሰብ ግብት የትብራጠቦ የይኹዳ ሰቤ ወረም የግሪክ ሰብ ያትመኖ ይኽርሸዌ?
43007036	'አኹ ይያ ትሰቦንቴ ቢኸርም አትረኽቦን፤ እያ ያነኽወ መደር ትቸኖዌ ኤኸንኹ' ቲብር ምር ወበረታ ባነ?" ተቤበሮም።
43007037	ባርዀታ ያርቅወ የቀጥወ ከረ ኢየሱስ ቈመም ቃረታ ከፍ አመነም "ሟኒም ሰብ ቢጠሟን ይያኼ የተንም የስጤ፤
43007038	ብያ ያምርዀታ መጣፍ ይብር ኸማ ኧያም ያሜ እኻ ተደነታ ሚንጭኸማ ይገድድቴ" ባረም።
43007039	ኢየሱስ ዝም የባረ በዀታ ያምሮኽኖ ይትⷀፐረዊ የመንፈስ ቅዱስ ቃር ባነ፤ ኽኽ ጋᎀ ኢየሱስ ገና ይከብርወ ግዝየ አንሰና የኸሬ በኽ የቸነ መንፈስ ቅዱስ አናዊ ባነ።
43007040	ተሰብ አታተዀና ዝኽ ቃር በሰሞዌ "ይቸንቴ የዋሪ ነቢ ጪግም ዝኸታው" ባሮም።
43007041	እንጐደዀና "ዀት ክርስቶሱ" ባሮም። እንጐደዀና ጭን "ክርስቶስ ተገሊላ ገነ ተምር ይቸን?
43007042	ክርስቶስ ተዳዊት ዘር ይትጨን ኸማም ተዳዊት ቀያ ተቤተልኼም ይቸን ኸማ በመጣፍ ተጣፈም አንኸረዌ?" ባሮም።
43007043	በኢየሱስ የቸነ ሰብ ዄቴ ኸረም።
43007044	አታተዀና የኢየሱስ ጠበጦም ያግደውዬ ኤሎም ባነ፤ ቢኸርም ሟኒም ሰብ በጀታ አነጐደን።
43007045	በኽ አንⷅ ወታደር የⷀስ አለቄም የፈሪሳ ሰቤም ወሮም፤ የⷀስ አለቃም የፈሪሳ ሰብም "ምስዀታ የምር አናቸነኹዊ?" ባሮም ተሳሮዮም።
43007046	ቀራተነምኽኖ "ዝኽ ምስ ይዝረⷍ ኸማ ሟኒም ሰብ ቲዝረⷍ አንትሰማ" ባሮም።
43007047	የፈሪሳ ሰብ "አኹም ተሳሰትኹምዌ?
43007048	ተዳነ ዌም ተፈሪሳ ሰብ እማት ሰብ ዳር በዀት ያመረነረዌ?
43007049	ዝኽ ሰብ የሙሴ ⷅጫ ቃር ስርም ኤⷕሮ የሰተውዮ ሰብሮ" ባሮም።
43007050	ተዝ ይፍቴ የኢየሱሴ ወረም የረፐረ ኒቆዲሞስ ዝካ ባረም፤
43007051	"አት ሰብ ይብር ቃር ቴሰᎂ የቾተን ቴⷕሪ በዀት ይትፈንድዌ ⷅጫንዳ ይፈቅድዌ?" ባረኖም።
43007052	ኽኖም "አኸም የገሊላ ሰብንኸዌ? ነቢ ተገሊላ ገነ ኤትረሳ ኸማ መጣፍ መርምርም ኻር" ባረዊም። [
43007053	ሰብ እንም ቤት ቤተታ ወረም።
43008001	ኢየሱስ ደብረዘይት ቈቶ ወጣም።
43008002	በመረጋታም ቅረረ ጋ ቲብር ቤተመቅደስ ተዠፐረም ቸነም፤ ሰብ እንም የዀትኼ ቸነቦም ባት ተደመዶም፤ ኢየሱስም ቾናም ያትመኖዌ ቀነሰም።
43008003	የⷅጫ አስተማሪም የፈሪሳ ሰብም ተሟኒም ምስ ጋᎀ ዀጅር ትደምድ የጠወጭያ አት ምሽት የዀትኼ አቸነቦያም ታነ በሰብ ግብት አቈመቦያም።
43008004	የኢየሱስ "አስተማሪዮ ዝኽ ምሽት ተምስ ተገተረችም ትትባልግ ጠወጭያም።
43008005	ዝካ ቃር ይቾት ሰብ ብምር ወኴም ይሞቴ ሙሴ በⷅጫንዳ አዘዘንደም፤ አኸኽ ምር ትብር?" ባረዊም።
43008006	ኽኖም ዝኽ የትሳረዊ የዀት ይⷈስሰውዬ ቲሰቦ በዝ ዘንጋ ይጠብጠውዬ ባሮም ታነው፤ ኢየሱስ ጭን ተግረፖም ባቴበታ ባፈር ወጣፍ ቀነሰም።
43008007	ኧዃም ቢትሰረዊ ተⷘⷈረምታነ "ታኹ ግብት ባጢር አንቾተ ሰብ የብደርም እምር በⷕታ የደንግር" ባረኖም።
43008008	ኧዃም ተግረፓም ባፈር ጣፈም።
43008009	ኽኖም ዝኽ በሰሞ ግዝየ ተባሪቅ ቀነሶም አት ባት እንመዀና ተዛኼ ወጦም ወሮም፤ የኽየኸሬ ቢፍተቴ ተቈመች ምሽትⷕታም ኢየሱስም ባንኸሬ እንጐድ ሰብ አነፐረ።
43008010	ኢየሱስ ተⷘⷈረም የምሽትⷕታ "ምሽቶ የⷈሰሶⷍ ሰብ ኤቴ ወሮም? ባⷕ የፈንደ እማትም ሰብ ኤነዌ?" ባረናም።
43008011	"ⷘታኖ እማትም ሰብ ኤነ" ቧረቸንም። ኢየሱስም "እያም አንፈርድብⷕ፤ ቦኼ ቃር ዌ፤ የዄተነ ባጢር እንቾትⷕ" ባረናም።]
43008012	ኢየሱስ የሰብ ዠፐረም ዝካ ባረኖም፤ "እያ የሰብ እንም ጬትንዀ፤ ይያ ይትⷐተሬ እንም ኧያም ያሜ ጬት ይረውንቴ፤ ስርም በጠነማም ኤረብር" ባረኖም።
43008013	የፈሪሳ ሰብ "አኸ የገጋኸ ቃር ቱድ፤ ትዝረⷍንምዀታ ውረምቃር አንኸረ" ባረዊም።
43008014	ኢየሱስም ዝካ ባረኖም፤ "እያ የገገና ቃር ብኑድም እያ ቴቴ የቸነዀም ኤቴም አርኸማ ኧⷕር የኸሬ ኦድ ቃር የታመረው፤ አኹ ጭን እያ ቴቴ የቸነዀም ኤቴም አር ኸማ አትⷕሮ።
43008015	አኹ የሰብ አሳብ ኸማ ትፈርዶ፤ እያ በሟኒም ሰብ አንፈርድ።
43008016	ብንፈርድም ፍርደና ⷅጥየው፤ እያ ትንፈርድ ይማተና አንኸርዀ፤ የራኼ አባና ትያ ጋᎀው።
43008017	የዄት ሰብ ምስክር ቃር ይታመር ኸማ በⷅጫኹ ተጣፈም።
43008018	እያ የገገና ምስክርንዀ፤ የራኼም አብ ይያ ምስክረናው" ባረም።
43008019	"አባኸ ኤቴ ነረ?" ባሮም ተሳረዊም። ኢየሱስም "አኹ ይያም አትⷕሮን የኸሬ አባናም አትⷕረዊ፤ እያ ተኻርኹን አባናም ትኻረዊ ባነ" ባረኖም።
43008020	ኢየሱስ ዝኽ ቃር የዝረⷈ በቤተመቅደስ ዋጋ ቢያወረᎌ ሳጢን ᎀሬ ቲያትመሩ፤ ይሞትወ ግዝየታ ገና አንሰና የኸሬ ሟኒም ሰብ አንጠወጠን።
43008021	ኢየሱስ ዠፐረም "እያ አርቴ፤ አኹም ትሰቦንቴ፤ ቢኸርም ጭን ተባጢርማኹ ትሞቶቴ ባንኸሬ እያም አርወ መደር ትቸኖዌ ኤኸንኹ" ባረኖም።
43008022	የይኹዳ ሰብ ዳነ "እያ አርወ መደር አኹ ትቸኖዌ ኤኸንኹ ወበረታ የገገታ ይቀጥሬ ይኽርሸዌ?" ተቤበሮም።
43008023	ኧዃም ኢየሱስ "አኹ ቶስጤንኹ እያ ተᎈሬንዀ፤ አኹ ተዝኽ አለምንኹ፤ እያ ተዝኽ አለም አንኸርዀ፤
43008024	እያም ሟን የኸርዀ ኸማ ኼትኹ ባታምሮ ተባጢራኹ ትሞቶ የኸሬ ተባጢርማኹ ትሞቶቴ የባኩ የኹ" ባረኖም።
43008025	"አኸ ሟንኸተ?" ባረዊም። ኢየሱስም "ቲፍትወረር ቀነስዀም ዮድኩ እያትንዀ።
43008026	ያኹ ቃር ኦዴም ኧፈርዴ ብዘ ቃር ነሬ፤ ቢኸርም የራኼዀታ የታመረው፤ እያም እማት ተዀት የሰማዀን የሰብ እንም ኡድ" ባረኖም።
43008027	ኽኖ ጭን ዀት የአብ ቃር የዝረⷈኖ ኸማ አምቤሰሮ።
43008028	በኽ የቸነ ኢየሱስ "የሰብ ኧርች ነሳኹም በሰቀርኹዊ ግዝየ የረፐርዀም ኧረብርምኸማ ትⷕሮንቴ፤ አብ ይያ ያትመሬ ቃር ኦድ ባንኸሬ በገገና ፍቃድ አት ዘንጋ አንቾት ኸማ ኽም ጋᎀ ትኻሮሸ።
43008029	የራኼምዀታ ትያ ጋᎀው፤ እያ እንም ጋᎀ ኧቾትን ቃር የዀት ይሽን ቃር የኸሬ እማተና አንቼ" ባረኖም።
43008030	ዀት ዝኽ ቲብር ታነ ብዘ ሰብ በዀት አመሮም።
43008031	ኢየሱስ በዀት ያመሮ የይኹዳ ሰብ "አኹ ብኑድኹ ቃር ታዘዝኹም ብትረብሮ በውረም ተማሪየናንኹ፤
43008032	ውረም የኸረ ትⷕሮቴ፤ ውረም ነጣ ያወጣኹቴ" ባረኖም።
43008033	ኽኖም "ይና የአብርኻም ዘርንደ፤ ስርም ይማት ሰብ ባርያ ኺትነ አንⷕነ፤ 'ነጣ ትወጦቴ' መምር ትብርንደ?" ባረዊም።
43008034	ኢየሱስም ዝካ ባረኖም፤ "የውረመና ኧብርኹ ባጢር ይቾት እንም የባጢር ባርያው።
43008035	ባርያ እንም ጋᎀ በⷘታታ ቤት ኤረብር፤ ኧርች ጭን የዘላለም ባባታ ቤት ይረብር።
43008036	የኽ የኸሬ ኧርች ነጣ ባወጣናኹ በውረም ነጣ ትወጦቴ።
43008037	የአብርኻም ዘር የኸርኹ ኸማ እያም ኧⷕር፤ ቢኸርም ቃረና አትⷀፐሮ የኸሬ ትቀጥሮኔ ትሰቦ።
43008038	እያ ባባኔ ያሽዀ ቃር ኡድ፤ አኹ ጭን ታባኹ የሰማኹዊ ቃር ታመሮ" ባረኖም።
43008039	ኽኖም "አባንዳ አብርኻሙ" ባረዊም። ኢየሱስም "የአብርኻም ዴንⷛ ተኸርኹ አብርኻም የቾተ ቃር ትቶቶ ባነ።
43008040	እያ ቲእግዘሬ የሰማዀን ውረም ቃር ኦድኩም፤ አኹ ጭን ትቀጥሮኔ ትሰቦ፤ አብርኻም ዝካ አንቾተ።
43008041	አኹ ትቾተበዊ ያነ ያባኹ ሜናው" ባረኖም። ኽኖም "ይና እንጨረቤ አንኸነ፤ እማት አብ ነረንደ፤ ዀትም እግዘሩ" ባረዊም።
43008042	ኢየሱስ ዝካ ባረኖም፤ "እግዘር አባኹ ተኸረ ይያም ትርመዶን ባነ፤ እያ በዝ ያነዀ፤ ቲእግዘሬ ቸነዀም፤ የቸነዀም ዀት ናኼም ታነው ባንኸሬ በገገና ፍቃድ አንቸነዀ።
43008043	ኧብር ቃር አኹ አትቤስሮ የንቃሩ? ቃረና ስሞት አትሰቦ የኸሬዉ።
43008044	አኹ ያባኹ የሼጣን ዴንⷛንኹ፤ ያባኹም ተመኛት ትቾቶዌ ትሰቦ፤ አባኹ ቲፍትወረር ቈነሽም ደመነ ባነ፤ ውረም የኸረ ቃር በዀት ኤነ የኸሬ ውረም በኸረ ቃር ስርም አንቈመ፤ ዀት ፍጥርም የፍጥርም አባ የኸሬ ኦጀ ቲዮድ ተገገታ ⷕን አወጣም ዩድ።
43008045	እያ ጭን ውረም ቃር ኧዝረⷍ የኸሬ አታምሮን።
43008046	ብያ ባጢር ይረኽብቢ ታኹ ሟን ነረ? ኧጋ እያ ውረም ቃር ኧዝረⷍ በኸረ የምር አታምሮን?
43008047	ቲእግዘር የኸረ እግዘሩ ይብር ቃር ይሰማ፤ አኹ አትሰሞ ያነ ቲእግዘሬ አንኸርኹዌዉ" ባረኖም።
43008048	የይኹዳ ሰብም "አኸ የሰማርያ ገነ ሰብንኸ፤ ሲጣር ነረብኸ በሮተንዳ ውረም አንኸረዌ?" ባረዊም።
43008049	"እያ ሲጣር ኤነቢ፤ ቢኸርም እያ ያባና አኸብድ፤ አኹ ይያ ታትዋልዶን።
43008050	እያ የገገና ክብር አንሸ፤ የኽርምታነ እያ ኧከብርኸማ ይሸ ነረ፤ ይፈርድም ዀትሙ።
43008051	የውረመና ኧብርኹ ቃረና ይቅየዀታ ስርም ኤሞት" ባረኖም።
43008052	የይኹዳ ሰብም "ሲጣር ያነብኸ ኸማ ኧዃ ኻነም፤ አብርኻም ᎀተም፤ የድረ ነቢም ᎀቶም፤ አኸ ጭን 'ቃረና ይቅየ ስርም ኤሞት' ትብር።
43008053	ተᎀተ አባንዳ ተአብርኻም አኸ ትርቅዌ? የድረ ነቢም ᎀቶም፤ አኸ ገጋኸ ሟንዀተ ትብር?" ባረዊም።
43008054	ኢየሱስም "እያ የገገና ብናከብር ክብረና ብላሹ፤ ይያ ያከብሬ አባናው፤ ዀትም እግዘረንዳ ትብረዊዀታው።
43008055	አኹ ጭን የዀት አትⷕረዊ፤ እያ ኧⷕን፤ እያም አንⷕን ተባዀ ያኹም ኸማ ፍጥሮተና ባነ፤ ቢኸርም እያ የዀት ኧⷕን፤ የዀትም ኧታዘዝ።
43008056	የአባኹ የአብርኻም ተመኛት ይያ ኧዥተ ይሸኔ ባነ፤ ዀትም አሸም ሳረንም" ባረኖም።
43008057	የይኹዳ ሰብም "አኸ ገና አምሳ ዘበራኸ ቴኸር መምር የአብርኻም አሸዀንም ትብር?" ባረዊም።
43008058	ኢየሱስም "የውረመና ኧብርኹ አብርኻም ቴትጨን ይፍቴ እያ ነርዀ" ባረኖም።
43008059	በኽ የቸነ የይኹዳ ሰብ የኢየሱስ ወኮም ይቀጥረውዬ እምር ነሶም፤ ኢየሱስ ጭን ተሰወረም ተቤተመቅደስ ወጣም ወረም።
43009001	ኢየሱስ ቤማ ቲያር ተትጨነ ከረ ቀነሰም ᎋርጥ የረፐረ ምስ አሸም።
43009002	ተማሪየታ የኢየሱስ "አስተማሪዮ ዝኽ ምስ ᎋርጥ ኸረም የትጨነ በሟን ባጢር የቸነው? ዀት ገገታ ባጢር የቾቴዉዌ? ዌሽ አብ ታዶተታ ባጢር የቾቶዌዉ?" ቲብሮ ተሳረዊም።
43009003	ኢየሱስም ዝካ ባረኖም፤ "ዀት የፈንጠ በዀት ዌም ባብ ታዶተታ ባጢር የቸነ አንኸረ፤ ዀት የፈንጠ ይእግዘር ወግ ሜና በዀት ይትዬዉ።
43009004	ድየ ቴመሽም የራኼዀታ ሜና ወቶት ነቢ፤ አትም ሰብ ይቾትዌ ኤዀለ ጠነማ ይቸንቴ፤
43009005	እያ በአለም ታነዀ ያለም እንም ጬትንዀ" ባረም።
43009006	ኢየሱስም ዝኽ ተባረ አንⷀ እምባⷀታ ታፈር ዝማመደም በጭቃራ የᎋርጥ ምስ ኤነታ ቀፓም።
43009007	"ወርም በሰሊኾም እኻ ታጠብ" ቧረንም፤ ሰሊኾም ወበር የትራኸ ወበሩ፤ ምስምዀታ ወረም ታጠበም ቤንመታ ቲያዥ ተዠፐረም።
43009008	ወነዀታም ይፍቴ ቲጨስ ያሰበዊ ሰብ "ዛኽ ቾናም ይጨስ የረፐረ ምስ ዝኸታ አንኸረዌ?" ባሮም።
43009009	አታተዀና "ኦ ዀትሙ" ባሮም፤ አታተዀናም "ዀት አንኸረ ቢኸርም ዀት ይመስር" ባሮም፤ ዀት ጭን "እያትንዀ" ባረኖም።
43009010	"ኧጊ ኤናኸኽ መምር ተከፈቶም?" ባረዊም።
43009011	"ኢየሱስ ይውሪ ምስ በጭቃራ ኤነና ቀፔምታነ 'ሰሊኾም ወርም ታጠብ' ባሬም፤ እያም ወርዀም ታጠብዀም ኽመጋ አሸዀም" ባረኖም።
43009012	"ዝኽ ያተነፈናኸ ምስ ኧዃ ኤቴ ነረ?" ባረዊም፤ ዀትም "ኤቴ ያነኸማ አንⷕር" ባረም።
43009013	በኽ አንⷀ ሰብኽኖ ᎋርጥ የረፐረ ምስ የፈሪሳ ሰቤ አትⷀነበዊም።
43009014	ኢየሱስም ጭቃራ ቀፓም የምስዀታ ኤነታ የከᎈተን በሰንበት ከረ ባነ።
43009015	ዠፐሮም የፈሪሳ ሰብ "መምር ታዤ ኸረንኸም?" ባሮም የምስዀታ ተሳረዊም፤ ዀትም "ኤነና ጭቃራ ቀፔም፤ እያም ታጠብዀም ኧዃ አዥ" ባረኖም።
43009016	በኽ ግዝየ ተፈሪሳ ሰብ አታትዀና "ዝኽ ምስ ቲእግዘሬ አንቸነ፤ ሰንበት ኤቅየ" ባሮም። እንጐደዀና ጭን "ባጢረተነ የዝካ ወግ ወቶት ተምር ይዀለ?" ባሮም፤ በኽ የቸነ በግብተዀና መራክስ ተረሳም።
43009017	ኽኖም ᎋርጥ የረፐረ ምስ ዠፐሮም ተሳረዊም፤ "አኸ ኤነና ከፈቴም ትብር የኸሬ የዝ ምስ ቃር ምር ትብር?" ባሮም ኻቦም ተሳረዊም። ዀትም "ምስዀታ ነቢዉ" ባረኖም።
43009018	ዝኽ ምስ ᎋርጥ የረፐረ ኸማ ተኽም አንⷀ ኤነታ የትከፈቶ ኸማ አብ ታዶተታ ጠኖም ቲትሰሮዮ ዳር የይኹዳም ሰብ ዳነ አናመሮ ባነ።
43009019	ያብ ታዶተታም "ዝኽ ያኹ ኧርቹዌ? ᎋርጥ ኸረም ተጨነም ትብረዊ ዝኽ ምሱዌ? ዀት ኧዃ ያዥ ያነ ተምሩ?" ቲብሮ ተሳሮዮም።
43009020	አብ ታዶተታም "ኧርቸንዳ የኸረ ኸማም ᎋርጥ ኸረም የትጨነም ኸማ ንⷕነ።
43009021	ቢኸርም ኧዃ መምር ኧዞት የዀረረ ኸማ ኤነታ ሟን የከᎈተን ኸማ አንⷕነ፤ ዀታ ትከ አንኸረ የገገታ ቃር ይⷕር የኸሬ የዀት ተሳረዊ" ባሮዮም።
43009022	አብ ታዶተታም ዝኽ የባሮ ኢየሱስ ገገታ "ክርስቶሱ" ይብር ሰብ ቢረብር የይኹዳ ሰብ ቢደመዶᎌ ቤት ያወጠውዬ የይኹዳ ዳነ የዝም ይፍቴ ተስማሞም የረፐረ የኸሬ የኽኖ ሰነፎምታነው።
43009023	አብ ታዶተታ "ዀታ ትከ አንኸረ የገገታ ቃር ይⷕር የኸሬ የዀት ተሳረዊ" የባሮ በኽ የቸነው።
43009024	ኽኖም ᎋርጥ የረፐረ ምስ ዠፐሮም ጠነዊምታነ "አኸ ውረም ቃር ቦዶት ይእግዘር አኽብድ፤ ዝኽ ምስ ባጢረተነ የኸረ ኸማ ይና ንⷕነ" ባረዊም።
43009025	ᎋርጥ የረፐረ ምስ "ዀት ባጢረተነ የኽር ኤኽር እያ አንⷕር፤ እማት ዘንጋ ጭን ኧⷕር፤ ᎋርጥ ባነኹ ኧዃ አዥ" ባረኖም።
43009026	ኽኖም "ያኸ ምር ቾተንኸም? ኤናኸ የከፈተ መምሩ?" ባረዊም።
43009027	ዀትም "ይፍቴ ኦድኩም አኹም ትሰሞዌ አንሸኹ፤ የዄተነ ትሰሞዌ የምር ሸኹም? አኹም የዀት ተማሪ ትኸሮዌ ትሰቦዌ?" ባረኖም።
43009028	ኽኖም ዝካ ቲብሮ ሰተበዊም፤ "አኸ የዀት ተማሪንኸ፤ ይናሽ የሙሴ ተማሪንደ።
43009029	እግዘሩ የሙሴ የዝረⷈንም ኸማ ንⷕነ፤ ዝኽ ኢየሱስ ይውሪ ምስ ጭን ቴቴ የቸነም ኸማ አንⷕነ" ባሮም።
43009030	ምስምዀታ ዝካ ባረም፤ "ዝኽ ምስ ቴቴ የቸነኸማ አንኻሮታኹ ንቃር ወግ ይኸር ቃሩ፤ ቢኸርም ኤነና የከፈቴ ዀቱ።
43009031	እግዘር ባጢረተነ ኤሰማኖ ኸማ ንⷕነ፤ ይእግዘር ይስርፍም የፍቃደታ ቃር ይቾትዀታ እግዘሩ ይሰሟን።
43009032	ᎋርጥ ኸረም የትጨነ ሰብ ኤን የከፈተ ሰብ ነረ ቲውሪ ስርም ሲመቶ ኤⷕሪ።
43009033	ዝኽ ምስ ቲእግዘሬ ታንቸነ ሟኒም ቃር ያሜዬ ቤዀለ" ባረኖም።
43009034	ኽኖም "አኸ ባጢረተነ ኸርኸም የትጨነኸ ይና ታትመርንደቴዌ?" ባሮም ቲደመዶᎌ ቤት አወጠዊም።
43009035	የምስዀታ አይኹድ ቲትደመዶᎌ ቤት ያወጠዊ ኸማ ኢየሱስ ሰማም፤ የዀትም በረከወን ግዝየ "አኸ በሰብ ትከ በክርስቶስ ታምርዌ?" ቧረንም።
43009036	ዀትም "ⷘታኖ በዀት አምሬ ዀት ሟኑ" ባረም።
43009037	ኢየሱስ "ኧዞትሸ ድረም አሸዀንም፤ ኧዃም ታኸ ጋᎀ ይትጮድ ዀትሙ" ቧረንም።
43009038	ዀትም "ⷘታኖ እያ አምር" ባረም ሰጐደረም።
43009039	ኢየሱስም "ᎋርጥ ያዞኸማ ያዞምኽኖ ይፈርጦኸማ እያ ኧፈርዴ ዝኽ አለም ቸነዀም" ባረም።
43009040	በኽ ግዝየ በኢየሱስ መዬ የረፐሮ አታት የፈሪሳ ሰብ "ኧጋ ይናም ᎋርጥንደዌ?" ባረዊም።
43009041	ኢየሱስም "አኹ ᎋርጥ ተኸርኹ ባጢር ቤኸርብኹ፤ ኧዃ ጭን ናዥነ ትብሮ የኸሬ ባጢራኹ ባኹ ይረብር" ባረኖም።
43010001	ዠፐረም ኢየሱስ ዝካ ባረም፤ "የውረመና ኧብርኹ፤ ቦፈንቻ ቴኸር ብንጐድ ወኸት የጤ ጋድር ይገባዀታ ኔባም ሽፍጣሙ።
43010002	ቦፈንቻ ይገባታ ጭን የጤ ዜማንቸው።
43010003	ቦፈንቻም ይቅየዀታ የዀትም ይገቤ ይከᎋትረ፤ ጤም ኽኖ ቃረታ ይሰሞ፤ ዀትም የገገታ ጤ በሽም ሽመዀና ይጠራኖ፤ የኽኖም አⷐተረም ይወስድኖ።
43010004	የገገታ የኸሮ ጤ እንም ታወጣኖ አንⷀ ይፍት ይፍተዀኔ ያር፤ ጤም ኽኖ የዜማንቸ ቃረታ ይⷕሮ የኸሬ ይትⷐተረዊ።
43010005	ይእንጐደታ ቃር ጭን ኤⷕሮ የኸሬ፥ ተዀት ይፍቴ ይብረሶ ባንኸሬ ኤትⷐተረዊ" ባረም።
43010006	ኢየሱስ ዝኽ ወማካ ኦደኖም፤ ኽኖ ጭን ዮደኖ ቃር አምቤሰሮ።
43010007	በኽ የቸነ ኢየሱስ ዠፐረም ዝካ ባረም፤ "የውረመና ኧብርኹ የጤ ወፈንቻ እያትንዀ።
43010008	ትያ ይፍቴ የቸነቦ እንም ኔባም ሽፍጣሮ፤ ጤም የኽኖ ቃር እንሰሞዮ።
43010009	ወፈንቻ እያትንዀ፤ ብያ ወኸት ይገባዀታ ይተርፍ፤ ዀትም ገፓም ይወጣ፥ ሰርም ያነወ ሰረጌ ይረኽብ።
43010010	ኔባምዀታ ይቸን እማት ይሰርቄ ይቀጥሬም ያጠፋሜዉ፤ እያ የቸነዀ ጭን ሰብ ኧያምም ᎃራምኸሮም ይረብሮዌዉ።
43010011	"ወኼ ዜማንቸ እያትንዀ፤ ወኼ ዜማንቸ ነብሰታ የጤየታ ቲብር አወጣም ያⷀፕር።
43010012	የዀት ያንኸሮ ጤ ይቅዬ የስራዊ ዜማንቸ ጭን ጤ ያⷅ ቀወረ ቲቸን ቲያዥ ጤኽኖ ቸም ይሮጥ፤ ቀወረም የጤኽኖ አብረገገም ይብራጭኖ።
43010013	ጤም ይቅየዀታ ይሮጥ ያነ የስራዊ የኸሬም የጤኽኖ ኤትጨነቅሮ የኸሬዉ።
43010014	ወኼ ዜማንቸ እያትንዀ፤ እያ የገገና ጤ ኧⷕኖ፤ ጤየናም ይያ ይⷕሮን።
43010015	እያ የኽኖ ኧⷕኖ ያነ አብ ይያ ይⷕሬም እያም የአብ ኧⷕን ኸማው፤ እያም የጤየና ነብስወተና አወጣዀም አⷀፕርቴ።
43010016	ተዝ ጤ ጋᎀ እማት አንኸሮ እንጐድ ጤ ነረቦን፤ ኽኖም አተኖት ነረቢ፤ ኽኖም ቃረና ይሰሞቴ፤ እንም ብማት ይረብሮቴ፤ ዜማንቸዀናም እማት ይኸርቴ።
43010017	"እያ ኼብትዀ ኧወስድን ነብሰና አቀፒትዀ ኤብ የኸሬ አብ ይረምዴ።
43010018	በፍቃደናም ነብሰና አወጣዀም አⷀፕር ባንኸሬ ነብሰና ትያ ይወስድቢ ሰብ ኤነ፤ ነብሰና አወጣዀም አⷀፕሬም ዠፐርዀም ኧወስዴ ደረግ ነሬ፤ ዝኽ ኧቾቴ አባና አዘዜም" ባረም።
43010019	ተዝ ተዝረⷈን ዘንጋ የቸነ የይኹዳ ሰብ ኽኖም ተኽኖም በቃረዀና አናቻፐሮ።
43010020	ተኽኖም ብዘዀና "ዀት ሲጣር ነረወ፤ ሽርሽር ባረም፤ የምር ቃረታ ትሰመዊ?" ባሮም።
43010021	እንጐደዀና ጭን "ዝኽ ሰብ ጮዳ ሲጣር ያነወ ሰብ ጮዳ አንኸረ፤ ሲጣር የᎋርጥ ኤን ወከፍት ይዀለዌ?" ባሮም።
43010022	በኢየሩሳሌም የቤተመቅደስ የመጠረወ ባር ያከውርᎌ ከረ ሰናም ባነ፤ ወክተታ ዘር ባነ።
43010023	ኢየሱስ በቤተመቅደስ በሰለሞን ⷛⷈዳ ያር ባነ።
43010024	በኽ ግዝየ "መቸ ስን ተጥራጠነም ንረብነኸማ ታሜንደ? ይቸንቴ የዋሪ ክርስቶስ አኸ በኸርኸ ገክርም ኦድንደ" ባረዊም።
43010025	ኢየሱስም ዝካ ባረኖም፤ "እያ ኦድኩም፤ አኹ ጭን አናመርኹ፤ ባባና ሽም ኧቾትን ሜና እንም ይያ ዩድኒ።
43010026	አኹ ጭን ተጤየና አንኸርኹዌ አታምሮን።
43010027	ጤየና ቃረና ይሰሞ፤ እያም ኧⷕኖ፤ ኽኖም ይትⷐተሮን።
43010028	ኽኖም የዘላለም ኧያም ኸሮም ይረብሮኸማ አሜኖ፤ ስርም ኤሞቶ፤ ሟኒመታ ትያ ኧጅ ነጠቀም ይወስድኖዌ ኤዀለ።
43010029	ኽኖ ይያ ያቤ አባና ትንም ይርቅ፤ ተአብ ኧጅ የኽኖ ነጠቀም ይወስዴ ይዀለ ኤነ።
43010030	እያም አብም እማትንደ" ባረኖም።
43010031	ኢየሱስ ዝኽ ቲብር የይኹዳ ሰብ የኢየሱስ ይወገውዬ ዠፐሮም እምር ነሶም።
43010032	ኢየሱስም "አብ ያቤ ብዘ ወኼ ሜና አትየሽኩም፤ ኧጋ የንቃር ብምር ትወጎን?" ባረኖም።
43010033	ኽኖም "ያኸ ንወጋኔከ ያነ ቢእግዘር የቅኔመ ቃር የዝረⷈኼዉ ባንኸሬ ወኼ ሜና የቾትኼ አንኸረ፤ አኸ ሰብ በኸርኸሜ ገጋኸ እግዘር ያመነኼዉ" ባረዊም።
43010034	ኢየሱስም ዝካ ባረኖም፤ "በⷅጫኹ 'አኹ አማልእክትንኹ ባዀም' ይብር ቃር ተጣፈም አንኸረዌ?
43010035	ይእግዘር ቃር የቸነሮኽኖ እግዘር አማልእክትሎ ባረም በጠናኖ ይእግዘር ቃር ይሸሪዬ ኤኸር።
43010036	ኧጋ አብ የገገታ ቅዱስ አመነም ዝኽ አለም የራዀን 'እያ ይእግዘር ትከንዀ' የባሬ 'ይእግዘር ትቀርም' የምር ትብሮ?
43010037	እያ ያባና አንቾትዀ በኸረ አኹም ብያ አትመሮ።
43010038	ያባና ሜና ኧቾት በኸረ ጭን ብያ ባታምሮም በሜናና የቸነ ኧመሮ፤ በዝ ኤነት አብ ብያ ያነ ኸማም እያም በአብ ያነዀ ኸማ ተጨራ ትበስሮሸ" ባረኖም።
43010039	ኽኖም ዠፐሮም የኢየሱስ ይጠብጠውዬ ኤሎም፤ ዀት ጭን ወጣም ፈካኖም።
43010040	ኢየሱስ ኻበም ዮርዳኖስ በር ተⷘናም፤ ይፍቴ ዮኻንስ ያጠምቅወ የረፐረ መደር ቸነም፤ በኽሜ ኧከሰም።
43010041	ብዘ ሰብ የዀትኼ ቸነቦምታነ "ዮኻንስ አትም ወግ ቃር አንቾተ፤ ቢኸርም ዮኻንስ የዝ ምስ ቃር ዮደ እንም ውረሙ" ባሮም።
43010042	በኽም መደር ብዘ ሰብ በኢየሱስ አመሮም።
43011001	በቢታንያ ይረብር አላዛር ይውሪ ምስ ⷀᎀንም ባነ፤ ቢታንያ ማርያምም ኧተᎀⷕታ ማርታም ይረብረማᎌ ቀያ ባነ።
43011002	ማርያም የⷘታ ኧግር ሽቶ ቀፓችም በነረⷕታ የᎃሻሸቸን ⷕትንያ፤ የⷀᎀን አላዛር የⷕት ጐፔ ባነ።
43011003	ኧተማምኽነማ "ⷘታንዶ አኸ ትረᎃድን አላዛር ⷀᎀንም" ባረማም የኢየሱሴ ሰብ ናኸማም።
43011004	ኢየሱስ ዝኽ በሰማ ግዝየ "የዝ ምስ ⷀምናት ይሞቴ አንኸረ፤ ዀት የⷀᎀን ይእግዘር ክብር በዝኸታ የቸነ ይትⷐሬው፤ ይእግዘር ኧርችም በዝኸታ ወኸት ይከብሬዉ" ባረም።
43011005	ኢየሱስ የማርታም የተᎀⷕታም የአላዛርም ይረምድኖ ባነ።
43011006	የአላዛር ⷀምናት ኢየሱስ ሰማም በረፐረወ መደር ዄት ከረ ኧከሰም።
43011007	ተኽም አንⷀ ኢየሱስ የተማሪየታ "ይኹዳ ገነ ንትዘፐነ" ባረኖም።
43011008	ተማሪየታ "አስተማሪዮ ተቀሪ ከረ ይፍቴ የይኹዳ ሰብ ያኸ ብምር ይወጎኬ ኤሎም ባነ፤ ኧዃም ኽኼ ትትዠፐርቴዌ?" ባረዊም።
43011009	ኢየሱስም "ባት ከረ ዋና ያነ አስረዄት ሳት አንኸረዌ? በዋና ያር ሰብ የዝ አለም ጬት ያትየን የኸሬ ኤያጅጓጅን።
43011010	በምሳረ ይትዥባፐር ሰብ ጭን በዀት ጬት ኤነ የኸሬ ይትጅጋጀግ" ባረኖም።
43011011	ኢየሱስ ዝኽ ተባረኖ አንⷀ "አበጐዳንዳ አላዛር ንየም፤ እያም ቶሬተታ ኧረሳኔ አርቴ" ባረኖም።
43011012	ተማሪየታም "ⷘታንዶ በንየ ተባሸታ አትፋዘዘም በሮቱ" ባረዊም።
43011013	ኢየሱስም ዝኽ ወበረታ አላዛር የᎀተ ኸማ ኦዶተታ ባነ፤ ተማሪየታ ጭን ዮሬት ቃር የዝረⷈ መሰረኖም።
43011014	በኽ የቸነ ኢየሱስ የᎃየም "አላዛር የᎀተኸማ ኦደኖም።
43011015	አኹም አሸኹም ታምሮዌ ያኹ ትምብር እያ በኽ አንበሮተና ሳሬም፤ ኧዃ ጭን የዀትኼ ንወነ" ባረኖም።
43011016	የለምችየ የዋሪ ቶማስ ይንጐድ ተማሪ "ተዀትም ጋᎀ ንሞትኔ ይናም ንወነ" ባረኖም።
43011017	ኢየሱስ ቢታንያ ቀያ በሰና ግዝየ አላዛር ተቀᎌሪ አርበት ከረታ ዀረንም ባነ።
43011018	ቢታንያ ቀያ ተኢየሩሳሌም ከተማ ሶስት ኪሎ ሜትር ያኽር ያረቅ ባነ፤
43011019	ብዘ የይኹዳ ሰብ የማርታም የማርያም ጐፔያኽነማ የᎀቴ "ሰብር ንኸበማ" ይብሮየሜ ቸነቦም ባነ።
43011020	ማርታ የኢየሱስ ወተን በሰማች ግዝየ ትትⷀᎌኔ ወጣችም፤ ማርያም ጭን በቤት ቾናችም ባነ።
43011021	ማርታ የኢየሱስ "ⷘታኖ አኸ በዝ ተኸርኸ ጐፔያና ቤሞት፤
43011022	ኧዃም ቢኸር እግዘር የጨቈስዀን እንም ኧጊ ይብርኸ ኸማ ኧⷕር" ቧረቸንም።
43011023	ኢየሱስም "ጐፔያⷕ ተሞት ይትረሳቴ" ባረናም።
43011024	ማርታም "በቀጥወ የᎀቶ ቢትረሶᎌ ከረ ተሞት ይትረሳ ኸማ ኧⷕር" ቧረቸንም።
43011025	ኢየሱስም "ተሞት ኧረሳም ኧያም አሜ እያትንዀ፤ ብያ ያምር ቢሞትም ኧያም ኸረም ይረብር።
43011026	ኧያም ኸረም ቲረብር ብያ ያምር እንም ስርም ኤሞት፤ ዝኽ ታሚዌ?" ባረናም።
43011027	ⷕትም "ውረሙ ⷘታኖ አኸ ዝኽ አለም ትቸንቴ የዋሪ ክርስቶስ ይእግዘር ኧርች የኸርኸ ኸማ አምር" ቧረቸንም።
43011028	ማርታ ዝም ተባረች አንⷀ ወረችም የተᎀⷕታ የማርያም "አስተማሪ ዝኼ ቸነም፤ ያⷕም ኔⷕ ይብርⷕ" ባረችም ብንዝረⷕታ ኦደቸናም።
43011029	ማርያም ዝኽ ብትሰማ አፈጠረችም ተረሳችም የዀትኼ ወረችም።
43011030	ኢየሱስ ማርታ የዀት በትⷀፐረቸው መደር ባነ ባንኸሬ፥ ቀያ አንገፓ ባነ።
43011031	የⷕታ ሰብር ንⷐብ ይብሮዬ በቤት ደን ተⷕት የረፐሮ የይኹዳ ሰብ ማርያም አፈጠረችም ተረሳችም ትትወጣ አሰቦምታነ ⷕት የᎀገሜ ወረችም በዛኼ ትበⷕ ቃር መሰረኖም ተⷐተሮያም።
43011032	ማርያም ኢየሱስ ያነወ መደር ቸነችም ባሸችን ግዝየ በግረቴ ወጠቀችምታነ፥ "ⷘታኖ አኸ በዝ ተረፐርኸ ጐፔያና ቤሞት" ቧረቸንም።
43011033	ኢየሱስም ⷕት ትትበⷕም ተⷕትም ጋᎀ የቸነቦ የይኹዳ ሰብ ቲበኾ አሸም ንቃር አዘነም በትመጠጦት፥
43011034	"ቤቴ ቀፐርኹዊም?" ባረኖም፤ ኽኖም "ⷘታንዶ ኔኸም ኧዥ" ባረዊም።
43011035	ኢየሱስም እምባ ወንደንም።
43011036	የይኹዳም ሰብ "ኢየሱስ የአላዛር ምራኽር ቃር ይረᎃድን ኸማ ኧዞ" ባሮም።
43011037	ተኽኖም አታተዀና ጭን "የᎋርጥዀታ ኤን ይከፍቴ የዀረረ ዝኽ ምስ ቲሞት ያተርᎋኔ ቤዀለዌ?" ባሮም።
43011038	ኢየሱስም በትመጠጦት የᎀገሜ ወረም፤ ᎀገማታም ብምር የፈጠᎁ ወረ ባነ።
43011039	ኢየሱስም "የᎀገማዀታ እምር አክበርሮም ክፍተዊ" ባረኖም። የᎀተዀታ ኧተᎃ ማርታ "ⷘታኖ ጐፔያና ተᎀተ አርበት ከረታው፤ ኧዃ ኔሳታ ይጭየ" ቧረቸንም።
43011040	ኢየሱስም "ብታሚ ይእግዘር ክብር ታዥቴ አምባⷍዌ?" ባረናም።
43011041	በኽ የቸነ ኽኖም የᎀገማዀታ እምር አንክበነሮም ከፈተዊም፤ በኽ አንⷀ ኢየሱስ ሰሜንየ አሸምታነ "አባኖ ይያ የሰማኼዬ ሽር የስራኸ።
43011042	እንም ጋᎀ ትሰሜ ኸማ ኧⷕር፤ ቢኸርም ዝኽ የባከ በዝኽ የቈሞ ሰብ አኸ የራኽኼ ኸማ ያምሮዌ የኽኖ ትምብሩ" ባረም።
43011043	ኢየሱስ ዝኽ ተባረ አንⷀ "አላዛር ኔኸ ውጣ" ባረም በርቅ ቃረታ ዝረⷈም።
43011044	የᎀተም አላዛር ኧጅም ኧግረታ በከፈና በከᎈሪምኸማ ተᎀገማ ደን ወጣም፤ ይፍተታም በጨርቅ በጥመጠᎁም ኸማ ባነ፤ ኢየሱስም "ፍቶም ግፍረዊ የወር" ባረኖም።
43011045	የማርያም ሰብር ያበⷕይብሮዬ የቸነቦ የይኹዳ ሰብ ብዘመዀና የቾተን ባሰቦ አንⷀ በኢየሱስ አመሮም።
43011046	አታተዀና ጭን የፈሪሳ ሰቤ ወሮም ኢየሱስ የቾተ ቃር ኦዶዮም።
43011047	የⷀስ አለቃም የፈሪሳ ሰብ የገን ባሪቅም ይትደመዶዌ ጠኖዮምታነ "ዝኽ ምስ ብዘ ወግ ቃር ቾተም ያትየሽ የኸሬ ምር ብናሜነ ይፈዝ?
43011048	እክም ብንችኔ ሰብ እንም በዀት ያምርቴ፤ የሮማ ሰብ ተንተቦ ቤተመቅደስመንዳም ሰበንዳ እንም ያጠፎቴ" ባሮም።
43011049	ተኽኖ አተታ በኽም ዘበር ዋና ⷀስ አለቃ የረፐረ ቀያፋ ዝካባረም፤ "አኹ አትም ቃር አትⷕሮ፤
43011050	ሰብ እንም ቢጠፋታ አት ምስ የሰብ እንም ቢሞት ይፈዝኹ ኸማ አምቤሰርኹዌ?" ባረም።
43011051	ዀትም ዝኽ የዝረⷈ በገገታ አሳብ አነፐረ፤ ቢኸርም በኽ ዘበር ዀት ዋና ⷀስ አለቃ የረፐሬ ኢየሱስ የሰብ እንም ቲብር ይሞት ኸማ ቲያትየሽ ዝኽ ትንቢት ዝረⷈም።
43011052	ዀት ይሞት እማት የይኹዳ ሰብ ቴኸር የትብራጠቦ ይእግዘር ሰብ ስበሰበም አት ያሜኖዌዉ።
43011053	በኽ የቸነ ኽኖ ተኽ ከረ ቀነሶም የኢየሱስ ይቀጥሮዌ ተማከሮም።
43011054	ተኽ ከረ አንⷀ ኢየሱስ በይኹዳ ሰብ ግብት የᎃየም ዉጨተ እንገፓ፤ የኽርምታነ ተኼወረምታነ በበረኻ ᎀሬ ያነ ኤፍሬም ቢውሪ ቀያ በኼ ተተማሪየታ ጋᎀ ኧከሰም።
43011055	የይኹዳ ሰብ የፋሲካ ባር ተⷀነበም ባነ፤ ብዘመዀና የፋሲካ ባር ቴሰራ ይፍቴ ብዘ ሰብ ገገዀና ያመጥሮዌ ታነቦᎌ መደሬ ተረሶም ኢየሩሳሌም ከተማ ወሮም፤
43011056	ኽኖም የኢየሱስ ይሰበዊ ባነ፤ በቤተመቅደስም ቈሞምታነ "ምር ይመስርኹ? ዀት የዝ ባር ኤቸን ይኽርሸዌ?" ቲብሮ ኽኖም ተኽኖ ይትሰሰሮ ባነ።
43011057	የⷀስ አለቃም የፈሪሳ ሰብ የኢየሱስ ይጠብጠውዬ ሳቦምታነ በኽ የቸነ ያነወ መደር ይⷕር ሰብ ቢረብር የኽኖ ዩዴ ትዛዝ አወጦም ባነ።
43012001	የአይኹድ የፋሲካ ባር ያከውርዬ ስድስት ከረ ቲተርᎋን ኢየሱስ ቢታንያ ቀያ ቸነም፤ ቢታንያ ኢየሱስ ተሞት የረሳን አላዛር የረፐረወ ቀያው።
43012002	በኽም ኧርባት አፈጠሮለም፤ ማርታ በኽሜ ታባዝር ባነ፤ ተኢየሱስ ጋᎀ ኧርባት ይበሮዌ ተቾኖ ሰብ አተታም አላዛር ባነ።
43012003	በኽ ግዝየ ማርያም ዋጋታ ንቃር ጥረ የኸረ ተናርዶስ የሸኰቺ፥ የሊትር ግብት ይኸር አት ብርቃጥ ሽቶ ወሰደችም የኢየሱስ ኧግር ቀፓችም፤ በነረⷕታም ኧግረታ ᎃሻሸቸንም፤ ቤትምዀታ የሽቶ ሽትነት ጥርቅም ባረም።
43012004	ተኢየሱስ ተማሪ አተታ የኢየሱስ አወጣም የጠላት ያⷀፕውን የአስቆሮቱ ይኹዳ፥
43012005	"ዝኽ ሽቶ አሰየቶ ዋጋታ የዜጋ የምር አናውዮ? ቢያስሬ ዋጋታ ሶስት በቅር ብር ይኽር ባነ" ባረም።
43012006	ዀት ዝኽ የባረ ውረም የዜጋ ያትማጠጠኖዌ ቴኸር ገገታ ኔባ የኸሬዉ፤ የዋጋ ᎀነ ይጠብጥ ዀት የኸሬ በᎀነዀታ ታወኔ ዋጋ ስርቆት ንወሸም ባነ።
43012007	ኢየሱስም "እያ ታንሞትም የሬሳና ይቀዌ ሽቶ ኧዃ የቀፓቼ የኸሬ የⷕት ቴና።
43012008	ዜጋ እንም ጋᎀ ታኹ ይረብሮ፤ እያ ጭን የቀርየጋ ባንኸሬ ታኹ አነብር" ባረም።
43012009	በኽ ግዝየ የይኹድ ገነ ሰብ ብዘዀና ኢየሱስ በቢታንያ ቀያ ያነ ኸማ ኻሮም ቸነቦም፤ የቸነቦም እማት የኢየሱስ ያዞዌ ቴኸር ኢየሱስ ተሞት የረሳን የአላዛርም ያዞዌ ቲብሮ ባነ።
43012010	በኽ የቸነ የⷀስ አለቃ የአላዛርም ይቀጥረውዬ ተማከሮም።
43012011	ዝም የትማከሮ ብዘ የይኹዳ ሰብ ዳነዀና ታቦምታነ በአላዛር የቸነ የኽኖ በኢየሱስ ያምሮ የረፐሬው።
43012012	በመረጋታ የፋሲካ ባር የቸነቦ ብዘ ሰብ ኢየሱስ ኢየሩሳሌም ከተማ ይቸኔ የትረሳ ኸማ ሰሞም።
43012013	የዘንባባ ቅጠር ጠበጦም የዀት ይትⷀፐረውዬ ወጦም። "ኾሳና ቢእግዘር ሽም ይቸን የእስራኤል ንስ የትዳረው" ቲብሮ አትኻኖም።
43012014	ኢየሱስ ይማር ትከ ነከበምታነ በዀት ᎈር ቾናም፤ ዝም የኸረወታ፥
43012015	"ኢየሩሳሌም ከተማ እንሰነፍኸ፤ ኧዥ ንሳኸ ብማር ትከ ᎈር ቾናም ይቸን" ቧርም የጣᎉ ትንቢት ውረም ይኸሬው።
43012016	ተማሪየታም ይፍትወረር ዝኽ እንም አምቤሰሮ ባነ፤ ኢየሱስ በክብር ሰሜንየ ቶጣ አንⷀ ዝኽ ያመነዊ እንም የዀት በመጣፍ በጣᎉ ኤነት የኸረኸማ ዘገዶም።
43012017	ኢየሱስ የአላዛር በᎀገማ ደኔ ጠናም ተሞት በረሳን ግዝየ፥ ተዀት ጋᎀ የረፐሮ ሰብ እንም የዀት ቃር ዩዶ ባነ።
43012018	ብዘ ሰብ ይትⷀፐረውዬ ዮጦ ዝኽ ወግ የቾተ ኸማ የሰሞዌ ባነ።
43012019	በኽ ግዝየ የፈሪሳም ሰብ ኽኖም ተኽኖ "ኧዞ ሰብ እንም የዀት ተⷐተረንም" ይና አትምቃር ናሜኔ ኤኸርንደኸማ ታዞዌ? ተቤበሮም።
43012020	በባር ከረ ይእግዘር ይሰግዶዌ ኢየሩሳሌም ከተማ ቶሮ ሰብ ግብት አታት የግሪክም ሰብ ባነቦ።
43012021	ኽኖም በገሊላ ገነ የቤተሳይዳ ከተማ ምስ የፊሊጶሴ ተⷀነቦምታነ "ⷘታንዶ የኢየሱስ ናዥኔ ንሸነ" ባረዊም።
43012022	ፊሊጶስ ወረም የእንድርያስ ኦደንም፤ እንድርያስም ፊሊጶስም እማቴ ወሮም የኢየሱስ ኦደዊም።
43012023	ኢየሱስም ዝካ ባረኖም፤ "የሰብ ትከ ይከብርወ ወክት ሰናም፤
43012024	የውረመና ኧብርኹ ስኔ ባፈር ወጠቀም ባᎀተ ይማተታ ይቾና፤ በᎀተ ጭን ብዘ ᎃርት ያወርድ።
43012025	ነብሰታ ይረምዀድታ ያጠፏን፤ በዝ አለም ነብሰታ ይጠራዀታ የዘላለም ኧያም ይኸር።
43012026	ይያ ያⷘⷍሬዬ ይሸ ይያ የትኸተሬ፤ እያ ባነኽወ መደር ዀትም በዛኼ ይምበርሸ፤ ይያ ያⷘⷈሬ ሰብ አብ ያከውን" ባረም።
43012027	ዠፐረም ኢየሱስ "ነብሰና ኧዃ ተጨነቀም፤ ምር ንበር? አባኖ ተዝ ግዝየ አትርፌ ንበርዌ? ዝካ ባምብሬ ጭን፥ እያ የቸነዀ በዝ ግዝየ ዝኽ መከራ ኧትⷀፐሬዉ።
43012028	አባኖ ሽማኸ አክውን" ባረም። በኽ አንⷀ "እያ ሽመና አከውንቴ፤ ኧዃም አከውንቴ" ይብር ቃር ተሰሜ ቸነም።
43012029	በኽም የረፐሮ ሰብ ዝኽ ቃር በሰሞ ግዝየ "ድየ እንግበከበም" ባሮም፤ እንጐደዀናም "መሌኩ የዝረⷈን" ባሮም።
43012030	ኢየሱስ ጭን ዝካ ባረም፤ "ዝኽ ቃር ያኹ ቲብር ቸነም ባንኸሬ ይያ አንኸረ፤
43012031	በዝኽ አለም ሰብ ይትፈንድወ ግዝየ ኧዃው፤ የዝ አለም ዳነ ሲጣር ውጤንየ ይቋሺ ኧዃው፤
43012032	እያ ጭን በጨ ᎈር ትንትሰቀር ሰብ እንም ይያኼ ይቸንኸማ አሜቴ" ባረም።
43012033	ኢየሱስ ዝኽ የዝረⷈ ዀት በምር ኤነት ሞት ይሞት ኸማ ያትየሼዉ።
43012034	ሰብምኽኖ "በሙሴ ⷅጫ የትጣፈ 'ክርስቶስ የዘላለም ይረብርቴ' ይብር ቃሩ፤ ኧጋ አኸ 'የሰብ ኧርች ወትሰቀር ነረወ' መምር ትብር? የሰብ ኧርችኽ ሟኑ?" ባረዊም።
43012035	ኢየሱስም "ኧዃ ጬትዀታ የቀርየጋ ታኹ ጋᎀ ነረ፤ ባኹ ጠነማ ቤሰራብኹዬ ጬት ታነ ተዥባበሮ፤ በጠነማ ይትዥባፐርዀታ ጭን ኤቴ ያር ኸማ ኤⷕር።
43012036	አኹ የጬት ዴንⷛ ትኸሮዌ ጬት ታነ በጬትዀታ ኧመሮ" ባረኖም፤ ኢየሱስ ዝኽ ባረም ቲጀፕር ወጣም ተሰወረቦም።
43012037	ኢየሱስ ዝኽ አኽር ወግ ቢፍተዀኔ ቢቾትም፥ የይኹዳ ሰብ በዀት አናመሮ።
43012038	ዝም የኸረ ነቢ ኢሳያስ "ⷘታኖ ይና ዮድኔ ሟን አመረም? ይእግዘርኽ ደረግ የሟን ትየም?" የዋረን ቃር ውረም ይኸሬው።
43012039	የኽክም ኢሳያስ ዝካ የባሬ አናመረዊ፦
43012040	"በኤነዀና ኧዥተቦም፥ በⷕነዀናም አጫምችተቦ ኤትዠፐሮም ኤፈዝኖምኸማ እግዘር ኤነዀና አፈንጠኖም፤ ⷕነዀናም አተፗንም።"
43012041	ኢሳያስ ዝኽ የባረ፥ የኢየሱስ ክብር ያሼው፤ የኽየኸሬ የኢየሱስ ቃር ዝረⷈም።
43012042	ቢኸርም ተይኹዳ ሰብ ዳነ ዳር ብዘመዀና በኢየሱስ አመሮም፤ የኽርምታነ አይኹድ ቲደመዶᎌ ቤት ቤያወጦዮዌ የፈሪሳ ሰብ በስረፎት የᎃየም አኖደቦለ።
43012043	ዝመታ ያመነቦ ኽኖ እግዘር ቲይብኖ ክብር ይርቅ የሰብ ክብር የረመዶዌው።
43012044	ኢየሱስም ቃረታ ከፍ አመነም ዝካ ባረም፤ "ብያ ያምር እማት ብያም ቴኸር በራኼምዀታ ያምር።
43012045	ይያ ያዥዀታ የራኼምዀታ ያዥ።
43012046	ብያ ያምርዀታ በጠነማ ቤረብሬ እያ ጬት ኸርዀም ዝኽ አለም ቸነዀም።
43012047	ቃረና ሰማም ኤታዘዝዀታ እያ አንፈርድወ፤ እያ የቸነዀ የአለም ሰብ ተባጢረዀና አተርፌዉ ባንኸሬ ኧፈርድቦዌ አንኸረ።
43012048	ይያ ይቀርጥ ቃረናም ኤትⷀፐር ሰብ ይፈርድወ ነረ፤ እያ የዝረⷈዀን ቃር በቀጥወ ከረ በዀት ይፈርድወቴ።
43012049	እያ በገገና ደረግ አንዝረⷈዀ፤ እያ ኧዝረⷍን ያነ ቃር የራኼ አብ ያዘዜ ቃሩ።
43012050	ይእግዘር ትዛዝ የዘላለም ኧያም ያሜ ኸማ ኧⷕር፤ በኽ የቸነ እያ ኧዝረⷍን ቃር አብ 'ዘንⷝ' ባረም ያዘዜ ቃሩ" ባረም።
43013001	ግዝየታ ታይኹድ ፋሲካ ባር ይፍቴ ባነ፤ ኢየሱስ ዝኽ አለም ቸም የአቤ ያርወ ወክት የሰና ኸማ ኻረም፤ በዝ አለም ያነቦ የገገታ ሰብ እንም ጋᎀ ይረምድኖ ባነ፤ የቀጥወም ዳር የኽኖ ነመደኖም።
43013002	ኢየሱስም ተማሪየታም ኧርባት ይበሮ ባነ፤ የስምኦን ኧርች የአስቆሮቱ ገነ ይኹዳ የኢየሱስ አወጣም የጠላት ያⷀፕሬ ሼጣን ንሳሳንም ባነ።
43013003	አብ ዳነት እንም የኢየሱስ ያወን ኸማም፥ ቲእግዘሬ ወጣም የቸነ ኸማም፥ ተዠፐረም የጔቴ ያር ኸማ ኢየሱስ ገገታ ይⷕር ባነ።
43013004	በኽ የቸነ ተሸረት ተረሳም ዀጅረታ አወናም ፎጣ ነሳም በብቈታ አማንደም።
43013005	በኽ አንⷀ በዋንⷀባ እኻ ኸናም የተማሪየታ ኧግር ኧጥቦት ቀነሰም፤ ባሟንደንም ፎጣ ኧግረዀና ሟሸም።
43013006	ኢየሱስም የስምኦን ጴጥሮስ ኧግር ያጥቤ ቢቸን ስምኦን ጴጥሮስ "ⷘታኖ አኸ ይያ ኧግር ታጥቤቴዌ?" ቧረንም።
43013007	ኢየሱስም "እያ አሜ ቃር ኧዃ አትⷕር፤ ያንⷀ ጭን ትኻርሸ" ቧረንም።
43013008	ጴጥሮስም "አኸ ይያ ኧግር ስርም አታጥብ" ቧረንም። ኢየሱስም "ያኸ ባናጠብከ ትያ ⷛᎀ ሟር ኤነናኸ" ቧረንም።
43013009	ስምኦን ጴጥሮስም "ⷘታኖ እክሽ በኸረ እማት ኧግረና ቴኸር ኧጅም ነረና ኧጥቤ" ቧረንም።
43013010	ኢየሱስም "ገገታ የታጠበ እንም መደረታ የመጠረው፤ ኧግር ኧጥቦት ባንኸሬ እንጐድ ኤያትⷈሽ፤ አኹ መጠርኹም፤ ቢኸርም ባኹ ግብት አመጠረ ሰብ ነረ" ባረም።
43013011	ኢየሱስ "ባኹ ግብት አመጠረ ሰብ ነረ" የባረ የዀት አወጣም የጠላት ያⷀᎏን ሟን የኸረ ኸማ ይⷕር የረፐሬዉ።
43013012	ኧግረዀና ታጠበኖ አንⷀ ዀጅረታ ተኸተረም መደረታ ቸነም ቾናም፤ ዝክም ባረም፤ "እያ ያኹ ምር ያመነንኩ ኸማ ቤሰርኹምዌ?
43013013	አኹ 'አስተማሪም ⷘታ' ትብሮን፤ እያ አስተማሪም ⷘታም የኸርዄ የባኹዌ ውረማኹዉ፥
43013014	እያ ⷘታኹም አስተማሪያኹ በኸርዀሜ ኧግራኹ ባጠብዀ ኧጋ አኹም ታኹም አተታ ያተታ ኧግር ኧጥቦት ነረብኹ።
43013015	እያ ያኹ ያመነንዀኸማ አኹም ይንጐደታ ታመሮዌ እያ ያኹ መሰሮ ኸርኩም።
43013016	የውረመና ኧብርኹ አገልጌ ተⷘታታ ኤርቅ፤ ናዀቸረነም ተራዀንዀታ ኤርቅ፤
43013017	ኧጋ አኹ ዝኸታ ኻርኹም ብትቾቶᎌ የትዳርኹንኹ።
43013018	እያ ዝኽ ኧብር ይንማኹ ቃር አንኸረ፤ እያ የሸፐትኽኖ ኧⷕኖ፤ ቢኸርም 'ሸረተና የበና ብያ ጠላት ኸረም ተረሳቢም' የባረ የመጣፍ ቃር ውረም ወኽር ነሮ።
43013019	ተዝ እንም ይፍቴ በተርዀም ኧዃ ኦድኹያነ፥ ዝኽ እንም ቲኸር እያ ሟን የኸርዀ ኸማ ታምሮዌ ኦድኹ።
43013020	የውረመና ኧብርኹ፤ እያ ኧረዀንዀታ ይትⷀፐር ሰብ እያም ይትⷀፐር፤ እያም የትⷀፐረ የራኼምዀታ ይትⷀፐር" ባረም።
43013021	ኢየሱስ ዝኽ ተባረ አንⷀ በⷕነታ ተጨነቀምታነ "የውረመና ኧብርኹ ታኹ አተታ የጠላት አወጣም ያⷀፕሬቴ" ባረም ዝረⷈም።
43013022	ተማሪየታ ኢየሱስ ዝኽ ቃር የሟን የዝረⷈ ኸማ ባንኻሮተዀና ኽኖም ተኽኖም ተዘዘቦም፤
43013023	ኢየሱስ ይረᎃድን የረፐረ ተተማሪየታ አተታ በኢየሱስ መዬ ቾናም ባነ።
43013024	ስምኦን ጴጥሮስ የዀት ጨቈሰንም ታነ "ኢየሱስ የሟን የዝረⷈ ኸማ ተሳን" ቧረንም።
43013025	ይረᎃድንም ተማሪየታ አንገተታ የኢየሱሴ አጠጋምታ "ⷘታኖ ዀት ሟኑ?" ቲብር ተሳረንም።
43013026	ኢየሱስም "በዝኽ ዳቦ ፈነምዀም በሳኺን ወጥ ጬፈዀም አቸᎋንዀታዉ" ባረም ዳቦ ፈነመም በሳኺን ወጥ ጬፈም የስምኦን ኧርች የአስቆሮቱ ይኹዳ አወንም።
43013027	ይኹዳ ዳቦዀታ ተትⷀፐረም ተቸᎈረንኸማ ሼጣን በዀት ገፓም፤ ኢየሱስም የይኹዳ "ትቾት ቃር አፍጥርም ቶት" ቧረንም።
43013028	ኢየሱስ የይኹዳ የምር ዝኽ የዋረን ኸማ የሸረት ተቾኖኽኖ ሟኒመኽኖ አንገፓኖ።
43013029	ይኹዳ የዋጋ ᎀነ ይጠብጥ የረፐረ የኸሬ ተተማሪየታ አታተዀና ኢየሱስ የይኹዳ "የባረንዳ ያትⷈሽንደ ቃር ሰየ" ዌም "ዋጋ የዜጋ አብኖ" ይውን ቃር መሰረኖም ባነ።
43013030	ይኹዳም ዳቦዀታ ቸፈረም ኽመጋ ወጣም፤ ግዝየታ ምሳረ ባነ።
43013031	ይኹዳ ወጣም ቶረ አንⷀ ኢየሱስ ዝካ ባረም፤ "ኧዃ የሰብ ኧርች ከበረም፤ እግዘርም በኧርቸታ ወኸት ይከብርቴ።
43013032	እግዘርም በዀት ወኸት በትከበረ እግዘርም የዀት ያከውንቴ፤ ኽምተኽም ክብር ይውንቴ።
43013033	ዴንⷛኖ ኧዃ የቀርየጋ ታኹ ጋᎀ ነርዀ፤ አኹም ይያ ትሰቦንቴ፤ የይኹዳ ሰብ ዳነ 'እያ አርወ መደር አኹ ትቸኖዌ ኤኸንኹ'፤ የባኽኖኸማም፥ ኧዃም ያኹ የዝክም ኧብርኹ።
43013034	አኹም ታኹም ትትራመዶኸማ ገደር ትዛዝ ኤብኹ፤ እያ ያኹ የረመድኩም ኸማ አኹም ታኹ ወትራመድ ነረብኹ።
43013035	አኹም ታኹም ብትራመዶ ተማሪየና የኸርኹ ኸማ ሰብ እንም ይኻርሸ" ባረም።
43013036	ስምኦን ጴጥሮስ የኢየሱስ "ⷘታኖ ኤቴ ታርቴ?" ባረም ተሳረንም፤ ኢየሱስ "እያ አርወ መደር ኧዃ ትቸኔ ኤኸንኸ፤ ያንⷀ ጭን ትትኸተሬሸ" ቧረንም።
43013037	ጴጥሮስም "ⷘታኖ ኧዃ ታኸ ጋᎀ ኧቸኔ የምር ኤኸኒ? ያኸ ትንብር ነብሰና ዳር የሞት አⷀፕርቴ" ቧረንም።
43013038	ኢየሱስም "አኸ ይያ ባኸም ነብሳኸ የሞት አቀፒትኸ ቲብቴዌ? የውረመና ኧብርኸ ታራ ቴረ ይፍቴ አኸ ሶስት ጋᎀ ትኸዴቴ" ቧረንም።
43014001	ዠፐረም ኢየሱስ ዝካ ባረም፤ "ⷕናኹ ኤጠነቅ፤ ቢእግዘር ኧመሮ፤ ብያም ኧምሮ፤
43014002	ባባና ቤት ብዘ በትት መደር ነረ፤ እካ ታንኸረ ያኹ መደር ኧሸክቴ አርቴ ባንብርኹ።
43014003	ዌትዀም መደር በሸከትንኩ አንⷀ እያ ባነኽወ አኹም ትረብሮዌ ተዘፔትዀ ተንትዀ ኧወስድኹቴ።
43014004	እያም አርወ መደር ኤማታ አኹም ትⷕሮ" ባረም።
43014005	ቶማስ "ⷘታኖ ኤቴ ታር ኸማ ይና አንⷕነ፤ ኤማኸታ መምር ንኻኔሸ?" ቧረንም።
43014006	ኢየሱስም "ኤማም፥ ውረም፥ ኤያምም እያትንዀ፤ ብያ ወኸት ባንኸሬ የአቤ ይቸን ሟኒም ሰብ ኤነ።
43014007	እያ የኻርኹን ተኸረ አባመናም ትኻረዊ ባነ፤ ተዝ አንⷀ ጭን ትኻረዊሸ፤ አሸኹዊም" ቧረንም።
43014008	ፊሊጶስም "ⷘታኖ አብ አተዥንደም ይጣንደሸ" ቧረንም።
43014009	ኢየሱስም ዝካ ቧረንም፤ "ፊሊጶስ ዛኽር ከረ ታኹ ትነብር አትⷕሬዌ? እያ ያሸ የአብ አሸንም፤ አኸ መምር 'አብ አተዥንደ' ትብሬ?
43014010	እያ በአብ ያነዀም ኸማ አብም ብያ ያነ ኸማ አታምርዌ? እያ ያኹ ኧዝረⷍኹ ቃር የገገና አንኸረ፤ ቢኸርም ብያ ይረብር አብ የገገታ ሜና ብያ ወኸት ይቾት።
43014011	እያ በአብ ደን ያነዀኸማ፥ አብም ብያ ያነ ኸማ ኧመሮን፤ ኻባንኸረ ሜናና ኧዞም ኧመሮ።
43014012	የውረመና ኧብርኹ ብያ ያምር ሰብ እያ ኧቾትን ቃር ዀት ይቾቴ፤ ተዝም ይርቅ ይቾቴ፤ ዝምየኸረው እያም የአቤ አርቴ።
43014013	አብ በትከታ ወኸት ይከብሬ አኹ በሽመና ትጨሰዊ እንም አብኹሸ።
43014014	ሟኒም ቃር በሽመና ብትጨሶ እያ አᎁንሸ።"
43014015	"አኹ ይያ ትረምዶን በኸረ ትዛዘና ቀረቦ፤
43014016	እያ አብ ኧጨስንቴ፤ ዀትም የዘላለም ታኹ ጋᎀ ይኸር እንጐድ መኻሪ ይራኽንኹሸ።
43014017	ዝኽ መኻሪ የውረም መንፈሱ፤ የዝ አለም ሰብ ኤያዥንም ኤⷕንም የኸረሜ ይትⷀᎌኔ ኤዀለ፤ አኹ ጭን ዀት ታኹ ጋᎀ የኸረሜም በደንማኹ ያነየኸሬ ትⷕረበዊ።
43014018	"አብ ታዶት ኤነኖ ዴንⷛ ኸማ አንችኹ፤ ያኹሜ ኧቸንቴ።
43014019	ተቀሪ ከረ አንⷀ የዝ አለም ሰብ ኤያዞን፤ አኹ ጭን ታዞንቴ፤ እያ ኧያም ኸርዀም ኧረብር የኸሬ አኹም ኧያም ኸርኹም ትረብሮቴ፤
43014020	እያ ባባና ያነዀም ኸማ አኹም ብያ ያነኹኸማ እያም ባኹ ያነዀኸማ በኽ ከረ ትⷕሮቴ።
43014021	"ይእያ ይረምድዀታ ትዛዘና ተⷀፐረም በሜና ያወንዀታው፤ ይያ ይረምዴዀታ አባና የዀት ይረᎃድን፤ እያም የዀት ኧረᎃድን፤ ገገናም የዀት ኧትየንቴ" ባረም።
43014022	የአስቆሮቱ ገነ ይኹዳ ቴኸር እንጐድ ይኹዳ "ⷘታኖ የዝ አለም ሰብ ቴኸር ይና ትትየ ያነ መምሩ?" ቧረንም።
43014023	ኢየሱስም ዝካ ቧረንም፤ "ይረምዴ ሰብ ቃረና ይቅየ፤ አባናም ይረᎃድን፤ ይናም የዀትኼ ተንትነ ተዀትም ጋᎀ እማቴ ንረብነቴ።
43014024	ይእያ ኤረምዴዀታ የቃረናም ኤታዘዝ፤ ዝኽ ትሰመዊ የራኼ የአባና ባንኸሬ ይያ የገገና ቃር አንኸረ።
43014025	"ኧዃ ታኹም ጋᎀ ታነዀ ዝኽ እንም ኦድኩም፤
43014026	አብ ብያ ሽም ይረዀን ይመኽር መንፈስ ቅዱስ ጭን እንም ቃር ያትመርኹሸ፤ እያ ያኹ ዮድኩ እንም ያዝግድኹሸ።
43014027	"ሽናትም ኧችንኹቴ፤ ሽናትመና ኤብኹቴ፤ እያ ኤብኹ ሽናት አለም ይብ ኤነት ሽናት አንኸረ፤ ⷕናኹ ኤጠነቅ አትስረፎ።
43014028	'እያ አርቴ፤ ተዘፔትዀም ያኹዌ ኧቸንቴ' ትምብር ሰማኹም፤ አባና ቲያ ይርቅ የኸሬ እያ የረመድኹን ተኸረ እያ የአቤ ቦሮተና ይሳርኹ ባነ።
43014029	ዝኽ ቢኸርወ ግዝየ አኹ ታምሮዌ በተርዀም ያኹ ኦድኩም።
43014030	የዝ አለም ዳነ የኸረ ሼጣን ይቸን የኸሬ ተዝ አንⷀ ታኹ ጋᎀ ንቃር አንትጮድ፤ ዀት ብያ አትምቃር ያሜዬ ኤዀለ፤
43014031	ቢኸርም እያ የአብ ኧረᎃድንም ኸማ በአለም ያነቦ ሰብ ይⷕሮዌ አብ ያዘዜ ቃር እንም አሜቴ፤ ተሶ ተዝ ንወነ" ባረኖም።
43015001	"ውረም የኸረ የዌን ግንድ እያትንዀ፤ ቸዋችመታ አባናው።
43015002	ብያ ያነ ᎇስር ኤያወርድ አቴበ እንም አባና አንጠም ይቋሽን፤ ᎇስር ያወርድ አቴበ እንም ይርቅ ᎇስር ያወርድ ኸማ ይቅረጥᎋን።
43015003	እያ ያኹ ቦድኩ ቃር የቸነ መጠርኹም።
43015004	ብያ ንበሮ እያም ባኹ ኧምበርሸ፤ አቴበ በዌን ግንድ ᎈር ንበሮት ነሮ ባንኸሬ ግንድ ኤባር እማት በገገታ ᎇስር ያወርዴ ኤዀለኸማ የኽክም አኹ ብያ ባትረብሮ ᎇስር ታወርዶዌ ኤኸንኹ።
43015005	"የዌን ግንድ እያትንዀ፤ አኹም አቴበንኹ፤ ብዘ ᎇስር ያወርድ ብያ ይረብርም እያም በዀት ኧረብር፥ ዀታ ብዘ ᎇስር ያወርድ፤ የኽርምታነ እያ ኤባር አትም ቃር ታመሮዌ ኤኸንኹ።
43015006	ብያ ኤረብርዀታ አቴበ ኸማ ወረጀ ቃሰዊም ይጠርቅ፤ ጥ አመኖም ብሳት ቃሰዊም ይረድድ።
43015007	አኹ ብያ ብትረብሮ ቃረናም ባኹ ቢረብር የሸኹ ቃር ጠሶ ትንኸቦሸ።
43015008	ብዘ ᎇስር ትታወርዶ አባና ይከብር፤ አኹም በዝ ኤነት ይያ ተማሪ የኸርኹ ኸማ ታትⷐሮ።
43015009	አብ ይያ የረመዴም ኸማ፥ እያም ያኹ ነመድኩም፤ የኽየኸሬ በርማጀና ንበሮ።
43015010	እያ ያባና ትዛዝ ታዘዝዀም አሚኸማ በርማጀታ ኧረብርኸማ አኹም የኽክም ይያ ትዛዝ ብታዘዞ በርማጀና ትምበሮሸ።
43015011	እያም ዝኽ ያኹ ዮድኩ ብያ ያነ ብንⷅት ባኹ ይረብርኸማም ያኹም ብንⷅት ᎃራ ይኸርኸማው።
43015012	ይያ ትዛዝ እያ ያኹ የረመድኩም ኸማ አኹም ታኹ ትትረመዶዌው።
43015013	ሰብ ነብሰታ ያበጐዳታ አወጣም ታቦት ይርቅ እንጐድ ንማጀ ኤነ።
43015014	አኹም እያ አዝዝኹ ቃር ብታመሮ አበጐዳናንኹ።
43015015	አገልጌ ⷘታታ ይቾት ቃር ኤⷕር የኸሬ፥ ተዝ አንⷀ አገልጌየና አንብርኹ፤ የኽርምታነ ተአባና የሰማዀን እንም ያኹ ዮድኩዌ አበጐዳና ባኩም።
43015016	እያ ያኹ ሸፐትኩም ባንኸሬ አኹ ይያ አንሸፐትኹን፤ ወርኹም ብዘ ᎃርት ታወርዶዌ ᎃርትማኹ ይረብሬ አኹ ሾምኩም። በኽ የቸነ አኹም በሽመና ትጨሰዊ እንም አብ ያብኹሸ።
43015017	እያ ያኹ አዝዝኹ አኹም ታኹ ትትራመዶዌዉ" ባረም።
43015018	ዠፐረም ኢየሱስ ዝካ ባረም፤ "የዝ አለም ሰብ ቢጠሮኩ ታኹ ይፍቴ ይያ የጠኖን ኸማ ኻሮ።
43015019	አኹ የአለም ሰብ ተኸርኹ የገገዀና የኸረቦኽኖ ይረምዶ የዝ አለም ሰብ ይርመዶኩ ባነ፤ የኽርምታነ የአለም ሰብ አንኸርኹዌም እያ ታለም ቤተርዀም የሽፐትኩዌ በኽ የቸነ የአለም ሰብ ይጠሮኩ።
43015020	አገልጌ ተⷘታታ ኤርቅ ባዀም ዮድኩ የትዘገድኹ፤ ኽኖ ይያ ባሳደዶን ያኹም ያሳድዶኩቴ፤ ኽኖም ዮድኽኖ ቃር በቅራቦ አኹም ቱዶዮ ቃር ይቀሮሸ።
43015021	የራኼዀታ ኤⷕረዊ የኸሬ ብያ የቸነ ዝኽ እንም ባኹ ያመሮብኩቴ።
43015022	እያ ተንትዀ የኽኖ አኖድኽኖ ተኸረ ባጢር ቤኸርቦ፤ ኧዃ ጭን የባጢረዀና ይብሮ ቃር ኤነኖ።
43015023	እያ ይጠሬዀታ ያባመና ይጠራን፤
43015024	እንጐድ ሟኒም ሰብ አንቾተን ሜና እያ በኽኖ ግብት አንቾትዀ ተኸረ የኽኖም ባጢር ቤኸርቦ፤ ኧዃ ጭን ዝኽ የቾትዀን ወግ እንም ባሰቦ አንⷀ እያም አባመናም ጠኖንደም።
43015025	ዝም የኸረ 'እክም ጠኖንም' ቧርም በⷅጫዀና የትጣፈ ቃር ውረም ይኸሬዉ።
43015026	"የኽርምታነ ተአቤ ይወጣም እያም ተአቤ ኧረኽንኹዀታ የውረም መንፈስ የኸረ ይመኽርዀታ ዀት ቲቸን ይያ ዮድኒሸ።
43015027	አኹም ቲፍትወረር ቀነስኹም ትያ ጋᎀ የረፐርኹዌ ቶዶኒሸ" ባረም።
43016001	ዝኽ እንም ዮድኩ እምነታኹ ባተቦዌ ትምብሩ።
43016002	የጠሎት ቲደመዶᎌ ቤት ያወጦኩቴ፤ ያኹ ይቀጥሮኩ እንም "ይእግዘር ያⷘⷍሮ ቃር ይመስኖ ከረ ይቸንቴ።
43016003	ዝኽ እንም ይቾቶ ያነ አብም እያም አንኻሮዌዉ።
43016004	እያ ዝኽ ያኹ የዝረⷈኩ ጭን ወክተታ ቲሰራ ምቃር የባኩኸማ ዮድኩ ኸማ አኹም ትዘግዶዌዉ።" "ዝኽ ቲፍትወረር ያኖድኩ ታኹ ጋᎀ የረፐርዄዉ።"
43016005	"ኧዃ ጭን የራኼዀቴ አርቴ ቢኸርም ታኹ 'ኤቴ ታርቴ' ባረም ይትሰሬ ሰብ ኤነ።
43016006	የኽርምታነ ዝኽ እንም ያኹ ዮድኩዊ ንቃር ተመጠጥኹም።
43016007	እያ ጭን የውረመና ኧብርኹ፤ ይያ ወሮት ያኹ ወኼዉ፤ እያ ባንᎄርዀ አትቋመረም ይመኽርኹ መንፈስ ያኹዌ ኤቸን፤ እያ ቦርዀ ጭን ዀት ያኹዌ ኧራኽንኹሸ።
43016008	ዀት ቲቸን የባጢርም ቃር፥ የፅድቅም፥ የፍርድም ቃር የሰብ አጬገም ዩድቴ።
43016009	ባጢር ምቃር የኸረ ኸማ አጬገም ዩድኖያነ ኽኖ ብያ ኤያምሮ የኸሬዉ፤
43016010	የፅድቅ ቃር አጬገም ዩድ ያነ እያ የአቤ አር የኸሬ አኹም ተዝ አንⷀ ይእያ አታዞን የኸሬዉ፤
43016011	የፍርድ ቃር አጬገም ዩድያነ የዝ አለም ዳነ 'ሲጣር' የትፈንደወ የኸሬዉ።
43016012	"እያ ያኹ ኦድኹ ብዘ ዘንጋ ነሬ፤ ቢኸርም እንመታ ኧዃ ወጥብጦት ኤኸንኹ።
43016013	የውረም መንፈስ ቲቸን ጭን የውረም ኤሜ እንም ይስድኹሸ፤ የውረም መንፈስ ይዝረⷍ ያነ የሰሟን ቃሩ ባንኸሬ ተገገታ አንኸረ፥ የኸሬ ዀት የዝኽ አንⷀ ይኸር ቃር ዩድኹቴ።
43016014	ይያ ተኸረ ዀታ ወሰደም ያኹ ዩድኹ የኸሬ ይያ ያከብሬቴ።
43016015	የአብ የኸረ ቃር እንም ይያው፤ 'ይያ ተኸረ ቃር ወሰደም ያኹ ዩድኹቴ' የባኩ የዝኸታው ባረም።
43016016	"ተቀሪ ከረ አንⷀ አታዞን፤ ኻበም ተቀሪ ከረ አንⷀ ታዞንቴ" ባረም።
43016017	ተተማሪየታ አታተዀና "ዝኽ 'ተቀሪ ከረ አንⷀ አታዞን፤ ኻበም ተቀሪ ከረ አንⷀ ታዞንቴ' አትም 'የአቤ አርቴ' ይብርንደ ዘንጋ ምቃሩ?" ተበቤሮም።
43016018	"ዝኽ 'ተቀሪ ከረ አንⷀ ይውን ዘንጋ' ምር ወበረታው? ዝኽ ይውን ቃር ይና አንገፓንደ" ባሮም።
43016019	ኽኖም የዝ ዘንጋ ቃር ይትሰረውዬ የሳቦ ኸማ ኢየሱስ ኻረም ታነ ገግተገጋኹ ትትሰሰሮ ያነ "ተቀሪ ከረ አንⷀ አታዞን፤ ኻብዀም ተቀሪ ከረ አንⷀ ታዞንቴ የባኮዌውዌ?
43016020	ውረም ቃር ኦድኹ፤ አኹ ትበኾቴ የዝ አለም ሰብ ጭን ይሽኖቴ፤ አኹ ታዝኖቴ፤ አዘናኹ ጭን በብንⷅት ይትሽጋከርቴ።
43016021	ምሽት ትትጨን የመጥ ግዝየⷕታ የሰኔ ታዝን፤ ትከዀታ በትጨነ አንⷀ ጭን በአለም ትከ የትደፐሬ ይሽና፤ የሳረናሜ የመጥ ጭንቀⷕታ ይትረሳና።
43016022	የኽክም አኹ ኧዃ ታዝኖቴ፤ ቢኸርም የዄተነ አዥኹቴ፤ አኹም ይሽርኹቴ፤ ብንⷅትማኹ ይወስድብኹ ኤነ።
43016023	"በኽ ከረ ትያ አትም ቃር አትጨሶ፤ የውረመና ኧብርኹ አብ በሽመና ብትጨሰዊ እንም ቃር ያብኹሸ።
43016024	ኧዃ ዳር በሽመና አትም ቃር አንጨቈስኹ፤ ጠሶ ትትቀፐሮሸ፤ ብንⷅትማኹ ᎃራ ይኽርሸ።
43016025	"ኧዃ ስን ቦማካ ኦድኩም፤ እያ ያኹ ቦማካ አኑድወ ወክት ይቸንቴ፤ በኽ ግዝየ የአብ ቃር የᎃየም ኦድኹቴ።
43016026	በኽ ከረ በሽመና ትጠሶሸ፤ 'እያም ያኹ ትምብር የአብ ኧጠስንኹሸ' አምብርኹ።
43016027	ዝም የኸረው አብ ገገታ ያኹ ይረምድኹ የኸሬው፤ አብም ይረምድኹ ያነ አኹ ይያ ትረምዶን የኸሬ እያም ቲእግዘሬ የቸነዀ ኸማ አኹ ያመርኹዌዉ።
43016028	እያ ተአቤ ወጣዀም ዝኽ አለም ቸነዀም፤ ኧዃም ዝኽ አለም ቸዀም የአቤ አርቴ" ባረም።
43016029	ተማሪየታም "ኧዃ ቦማካ ቴኸር የᎃየም ዝረⷈኸም ቱድንደ።
43016030	አኸ እንም ቃር ትⷕር ኸማም ሟኒም ሰብ ይትሰርኼ ኤያትⷈሽ ኸማ ኧዃ ኻነም፤ በኽ የቸነም አኸ ቲእግዘሬ ወጣኸም የቸነኸ ኸማ ይናም ናምነ" ባሮም።
43016031	ኢየሱስም "ኧዃኽ አመርኹምዌ?
43016032	ቤትቤታኹ ትትብራጠቦᎌም እያ ይማተና ትተቦን ወክት ይቸንቴ፤ ግዝየመታ ኧዃ ሰናም፤ ቢኸርም አብ ትያ ጋᎀ የኸሬ ይማተና አንኸርዀ።
43016033	እያም ዝኽ የባኩ አኹ ብያ ኸርኹም ሽናት ትረኽቦዌዉ፤ በዝ አለም ታነኹ መከራ ነረብኹ፤ ቢኸርም አታጣርቆ፤ እያ የዝ አለም ⷀመዀንም" ባረም።
43017001	ኢየሱስ ዝኽ ተባረ አንⷀ ተⷘⷈረም ሰሜንየ በዞት ዝካ ቲብር ጠሎት አመነም፤ "አባኖ ወክተታ ሰናም፤ ኧርቻኸ ያኸ ያከብርኸኸማ አኸም የርቻኸ አክውን።
43017002	ታከውንም ያነ ያብዀን ሰብ እንም የዘላለም ኧያም ያሜዬ በሰብ ᎈር እንም የሾምዀን የኸሬው።
43017003	የዘላለም ኧያም ወኽር ይማታኸ የታመርኸ እግዘር የኸርኸ አኸም፥ የራኽዀን ኢየሱስ ክርስቶስም ኻሮቱ።
43017004	አኸ ኧቾትኔ ያብኼ ሜና በደፕሮተና በዝ አፈር ያኸ አከበርከም።
43017005	ኧዃም አባኖ አፈር ተሰሜ ቴትፈጠር ይፍቴ ታኸ ጋᎀ በረፐሬ ክብር በገጋኼ አክብሬ።
43017006	"አኸ ተዝ አለም ሸፐትኸም ያብኼ ሰብ አኸ ሟን የኸርኸ ኸማ አጬግኽሮም፤ ኽኖም ያኸ ባነቦ፤ ይያ አብኼም፤ ኽኖም ቃራኸ ቅራቦም፤
43017007	አኸ ይያ ያብኼ እንም ታኼ የቸነ ኸማ ኧዃ ኽኖም ኻሮም።
43017008	አኸ ይያ ያብኼ ቃር የኽኖም አብኽኖም፤ ኽኖም ተⷀፐሮም፤ እያም ታኸኼ የቸነዀ ኸማ አጬጎም ኻሮም፤ አኸ እያ የራኽኼም ኸማ ኽኖም አመሮም።
43017009	"እያም በጠሎት ኧጨስሮ የኽኖው፤ ዝኽ አኸ ያብኼ ሰብ ያኸ የኸረቦዌ የኽኖ ኧጨስሮ፤ ባንኸሬ ይእንጐድ ሰብ አንጨስሮ።
43017010	ይያ የኸረ ቃር እንም ያኸው፤ ያኸም የኸረ ቃር እንም ይያው፤ እያም በኽኖ ኧከብር።
43017011	እያ ተዝ አንⷀ በዝ አለም አነብር፤ ኽኖ ጭን በዝ አለም ይረብሮ፤ እያም ያኸኼ ኧቸንቴ፤ ቅዱስ አባኖ እያም አኸም እማት የኸነም ኸማ ኽኖም እማት ይኸሮዌ ይያ ባብኼ በሽማኸ ደረግ ቀየኖ።
43017012	እያ ተኽኖ ታነዀ አኸ ይያ ባብኼ በሽማኸ ቅየኽኖም ፤ እያ ቅየኽኖም፤ የኽር ባንኸሬ የትጣፈ የትንቢት ቃር ውረም ይኸሬ የጥፋት ኧርች ባንኸሬ ተኽኖ ሟኒም ሰብ አንቀነ።
43017013	"ኧዃ እያ ያኸኼ ኧቸንቴ፤ በዝ አለም ታነዀ ዝኽ ወበረና ብንⷅተና በኽኖ ᎃራ ይኸሬዉ።
43017014	እያ አኸ የባኼ ቃር ኦድኽኖም፤ እያ ተዝ አለም ሰብ አንኸርዀም ኸማ ኽኖም ተዝ አለም ሰብ አንኸሮ፤ በኽ የቸነ የአለም ሰብ የኽኖ አነመዶዮ።
43017015	አኸም ተᎃጥጥ ትቅየኖዌ ባንኸሬ ተዝ አለም ውጤ ታወጣኖዌ አንጨስኸ።
43017016	እያ ተዝ አለም ሰብ አንኸርዀም ኸማ ኽኖም አንኸሮ።
43017017	በውረም ቃር ቀድስኖ፤ ቃራኸ ውረሙ።
43017018	አኸ ይያ ዝኽ አለም የራኽኼምኸማ እያም የኽኖ አለም እንም ያሮዌ ናኽኖም።
43017019	ኽኖ በውረም ቅዱስ ይኸሮዌ የኽኖ ትምብር እያ ገገና ቅዱስ አሜቴ።
43017020	"በኽኖ ወኸት፥ ብያ ያምሮምኽኖ ቃር ኧጨስኸ ባንኸሬ እማት የኽኖ ቃር አንጨስኸ።
43017021	እያም ኧጨስኸ ያነ እንመዀና አት ይኸሮዌው፤ አባኖ አኸ ብያ ትረብርም ኸማ እያም ባኸ ኧረብር ኸማ ኽኖም ቢና ይረብሮዌ ኧጨስኸ፤ በዝ ኤነት አኸ ይያ የራኽኼ ኸማ የአለም ሰብ ያምሮዌው።
43017022	ይና እማት የኸነም ኸማ ኽኖም እማት ይኸሮዌ ይያ ያብኼ ክብር የኽኖም አብኽኖም።
43017023	እያ በኽኖ አኸም ብያ ኸርኸም ኽኖ አቸም አት ይኸሮዌ ኧጨስኸ፤ የኽክም አኸ ይያ የራኽኼ ኸማም አኸም ይያ የረመድኼ አኽር የኽኖም የረመድኸኖኸማ የአለም ሰብ ይⷕሮዌው።
43017024	"አባኖ አለም ቴትፈጠረ የረመድኼዬ፥ ያብኼ ክብር ያዞዌ ዝኽ አኸ ያብኼ ሰብ እያ ብነብርወ መደር ቲያ ጋᎀ ይረብሮዌ ኧሸ።
43017025	ፃዲቅ አባኖ የዝ አለም ሰብ ያኸ አንኻሮከ፤ እያ ጭን ኧⷕርኸ፤ ዝመዀና አኸ የራኽኼ ኸማ ይⷕሮ።
43017026	አኸ ይያ የረመድኸወ ንማጀ በኽኖ ይኸርኸማም እያም በኽኖ ኧኸርኸማ ኽኖ ያኸ ይⷕሮከኸማ አመነዀም፤ ተዝም አንⷀ ይⷕሮኸማ አሜኖቴ።"
43018001	ኢየሱስ ዝኽ ተባረ አንⷀ ተተማሪየታ ጋᎀ ተቄድሮን እኻ ኻወኸት ተⷘናም፤ በኽሜ የረፐረ የአትክልት መደር ተተማሪየታ ጋᎀ ገፖም።
43018002	ኢየሱስ ተተማሪየታ ብዘ ጋᎀ በዛኼ ይትደመድ የረፐረ የኸሬ የኢየሱስ አወጣም የጠላት ያⷀᎌረን ይኹዳ መደረታ ይⷕር ባነ።
43018003	በኽ የቸነ ይኹዳ ገገታ እንጐድ ወታደርም የⷅስ አለቃም የፈሪሳ ሰብ የራኾዮ ቀራተነ አⷐተረም የአትክልት መደሬ ቸነም፤ ኽኖም ጦትም ፋኖስም የአርብ ግብርም ጠበጦም ባነ።
43018004	ኢየሱስ በዀት ይሰራወ ዘንጋ እንም ኻረምታነ የኽኖሜ ቸነም "ሟን ትሰቦ?" ባረኖም።
43018005	ኽኖም "የናዝሬት ኢየሱስ ንሸነ" ባረዊም። ዀትም "እያትንዀ" ባረኖም። አወጣም ያⷀᎏን ይኹዳም በኽ ተኽኖም ቈመም ባነ።
43018006	ኢየሱስም "እያትንዀ" ቢብኖ ያንⷅንየ ወሮምታነ ባፈር ወጠቆም።
43018007	ኢየሱስ ዠፐረም "ሟን ትሰቦ?" ባረም ተሳረኖም። ኽኖም "የናዝሬት ኢየሱስ ንሸነ" ባሮም።
43018008	ኢየሱስም "እያትንዀ አምባኩዌ፤ እያ ትሰቦን በኸረ ዛዀና ታቦዮ የወሮ" ባረኖም።
43018009	ዝኽም የኸረ "አባኖ አኸ ይያ ታብኼ ሰብ አተታ ዳር ንቀነቢ" የዋረን ቃር ውረም ይኸሬዉ።
43018010	ስምኦን ጴጥሮስ ሴፍ ጠበጠም የረፐረ የኸሬ ሴፈታ አወጣም የዋና ⷀስ አለቃ አገልጌ ከነ እንዝረታ ጠነበም አወንደለም፤ የኽ አገልጌ ሽም ማልኮስ ይውሪ ባነ።
43018011	ኢየሱስ ጭን የጴጥሮስ "ሴፋኸ በᎀነታ ዘፕር፤ አብ ይያ ያቤ የመከራ ጥዋ አንሰጭን ቃር ይመስርኸዌ?" ቧረንም።
43018012	በኽ አንⷀ ወታደር ታለቃዀናም ተይኹዳ ሰብ ቀራተነ ጋᎀ የኢየሱስ ጠበጦም አገደዊም።
43018013	ይፍትወረር የኻና ግፔ ወሰደዊም፤ በኽም ዘበር ኻና ዋና ⷀስ አለቃ የረፐረ የቀያፋ አማⷈታ ባነ።
43018014	ቀያፋም "አት ምስ የሰብ እንም ሟሬ ቢሞት ይፈዝ" ቲብር የይኹዳ ገነ ባሪቅ የመከረኖ ዀታው።
43018015	ስምኦን ጴጥሮስም አትም እንጐድ ተማሪ የኢየሱስ ተⷐተረዊም፤ ዝም ተማሪ በዋና ⷀስ አለቄ የትⷐተ ሰብ ባነ፤ በኽ የቸነ ዀትም ተኢየሱስ ጋᎀ የዋና ⷀስ አለቃ ግፔ ገፓም።
43018016	ጴጥሮስ ጭን በውጤ ወፈንቻ ቈመም ባነ፤ በዋና ⷀስ አለቃ የትⷐረ ተማሪ ተዠፐረም ጴጥሮስ ይገቤ ቦፈንቻ ትቅየ ገረድ ኦደናምታነ የጴጥሮስ ይገቤ አወቸንም።
43018017	ወፈንቻ ትቅየ ገረድ የጴጥሮስ "አኸም ተዝ ምስ ተማሪ አተታ አንኸርኸዌ?" ቧረቸንም፤ ዀትም "አንኸርዀ" ባረም።
43018018	ወክተታ አመዳር የረፐረ የኸሬ አገልጌም ቀራተነምኽኖ እሳት መⷈሮም ይᎀቅኖ ባነ፤ ጴጥሮስም ተኽኖ ጋᎀ ይᎀን ባነ።
43018019	ኽም ጋᎀ ዋና የⷀስ አለቃ የተማሪየታም የትምርተታም ቃር የኢየሱስ ተሳረንም።
43018020	ኢየሱስም ዝካ ቲብር መልስ አወንም፤ "እያ የሰብ እንም የᎃየም ዝረⷈዀም፤ የይኹዳ ሰብ እንም ቢትደመዶᎌ ቤትም በቤተመቅደስም እንም ጋᎀ አትመርዀም፤ በሽᎃቸር አትም ቃር አንዝረⷈዀ።
43018021	አኸ ይያ የምር ትትሰሬ? ይያ የሰሞን ኽኖ ተሳኖ፤ እያ የዝረⷈዀ ቃር ኽኖ ይⷕሮ" ባረም።
43018022	ኢየሱስ ዝኽ ቲብር በኽ ተቈሞ ቀራተነ አተታ "የዋና ⷀስ አለቃ መልስ ገኪትኸ አቲብዌ?" ባረም የኢየሱስ በቲፈ ተፏንም።
43018023	ኢየሱስም "እያ ᎃጥጥ ቃር የዝረⷈዀ በኸረ ብያ ኦድቢ፤ እያ የውረመና ትኑድ አኸ የምር ትደርጌ?" ቧረንም።
43018024	ኻናም የኢየሱስ ታጐጂም ኸማ የዋና ⷀስ አለቃ የቀያፌ ናዀንም።
43018025	በኽ ግዝየ ስምኦን ጴጥሮስም ቈመም እሳት ይᎀን ባነ፤ "እንጐድ ሰብም አኸኽ ተኢየሱስ ተማሪ አተታ አንኸርኸዌ?" ባረዊም። ዀትም "እያ አንኸርዀ" ባረም ዀዳንም።
43018026	ጴጥሮስ እንዝረታ ያንጠን ምስ ደቦወታ የኸረ፥ ተⷀስ አለቃ አሽክር አተታ "እያ ባትክልት መደር ተዀት ጋᎀ አናሸከዌ?" ቧረንም።
43018027	ጴጥሮስ ዠፐረም ዀዳንም፤ ኽመጋ ታራ ነቈም።
43018028	ተኽ አንⷀ የኢየሱስ ተቀያፋ ቤት አወጦም የይኹዳ ዳነ ግፔ ወሰደዊም፤ ግዝየመታ ሱቢ ቅረረ ባነ፤ የይኹዳ ሰብ የፋሲካ ባር ጤ አንጦም ብሮት ያነቦ የኸሬ ቤሰንኾኸማ ቤኸርቦዌ የዳነዀታ ግፔ አንገፖ።
43018029	በኽ የቸነ ዳነ ጲላጦስ የኽኖኼ ወጣምታነ "ዝኽ ምስ ምር አመነም ባኹም ትⷈስሰዊ?" ባረም ተሳረኖም።
43018030	ኽኖም "ዀት ጥᎈ ታንቾተ ይና ያኸ አውጨትነ ባናⷀፐኔከ" ባረዊም።
43018031	ጲላጦስም "አኹ ገጋኹ ውስደዊምታነ በገጋኹ ⷅጫ ፍርዶᎌ" ባረኖም። የይኹዳ ሰብም "ይና ሰብ ንቀጥኔ መብት ኤነንደ" ባረዊም።
43018032	ኢየሱስ በምር ኤነት ሞት ይሞት ኸማ ዮደን ቃር ውረም ይኸሬው።
43018033	ጲላጦስ ግፔየታ ተዠፐረም ገፓም፤ የኢየሱስ ጠናንምታነ "አኸ የይኹዳ ሰብ ንስንኸዌ?" ባረም ተሳረንም።
43018034	ኢየሱስም "ዝኽ ወበራኸ ተገጋኸው ዌሽ እንጐድ ሰብ ይያ ቃር ኦዶከም?" ቧረንም።
43018035	ጲላጦስም "እያ የይኹዳ ገነ ሰብንዀዌ? አኸ ይዬ አወጦም ያⷀፐሮከ የገናኸ ሰብም የⷀስ አለቃምሮ፤ አኸ የቾትዀን ምቃሩ?" ቧረንም።
43018036	ኢየሱስም "ይያ መንግስት የዝ አለም መንግስት አንኸረ፤ የዝ አለም ተኸረ በይኹዳ ሰብ ኧጅ አወጦም ቤያⷀፕሮኔ ይትⷐተሮንኽኖ ይትዋጎኒ ባነ፤ መንግስተና ጭን በዝ አለም አንኸረ" ቧረንም።
43018037	ጲላጦስም "ኧጋ አኸ ንስንኸዌ?" ቧረንም። ኢየሱስም "አኸም የባኸም ኸማ እያ ንስንዀ፤ እያ የትጨነዀም ዝኽ አለም የቸነዀ ውረም የኸረ ቃር ኦዴዉ፤ ውረም ቃር የጠበጠ እንም ቃረና ይሰማ" ባረም።
43018038	ጲላጦስም "ውረም ምቃሩ?" ባረም። ዀትም ዠፐረም የይኹዳ ሰቤ ወረም "እያ በኢየሱስ ኧፈርድዌ አት ጥፋት ዳር አነከብኽወ፤
43018039	ቢኸርም የርወሸኹዊ በፋሲካ ባር እንም ከረ አት እስረነ ቶኽኔ ኧፈታንኹ ቃርነረ፤ የይኹዳ ሰብ ንስ ኧፈታንኹዌ ትሰቦዌ?"
43018040	ኽኖ ጭን "በርባን ፍታንደ ባንኸሬ ዀታ አትፍታንደ" ባሮም አትኻኖም፤ በርባን ጭን ሽፍጣ ባነ።
43019001	ኽም ጋᎀ ጲላጦስ የኢየሱስ አትጌረᎈንም።
43019002	ወታደርም የሶኽ ዞድ ሸከቶም በኢየሱስ በነረታ ደፎነም፤ ብሻ ካባ አኸተረዊም።
43019003	የዀትሜ ተⷀነቦም ቲያⷈሶᎌ "የይኹዳ ንሶ፥ መንግስታኸ የበትት" ይብረዊ ባነ፤ በቲፈም ይተፈዊ ባነ።
43019004	ጲላጦስ ዠፐረም ወጣም የይኹዳ ሰብ "ስሞ እያ በዀት ጥፋት አነከብኽወ ኸማ ትⷕሮዌ ዀት ይፍታኹዌ አወጣዀም አቈᎃንቴ" ባረም።
43019005	ኢየሱስ የሶኽ ዞድ በነረታ ደፋም ብሻ ካባ ተኸተረም ወጣም፤ ጲላጦስም "ኧዞ ምስዀታ ዝሙ" ባረም።
43019006	የⷀስ አለቃም ቀራተነም የኢየሱስ ቢያዘዊ "ስን ስን" ባሮም አትኻኖም። ጲላጦስም "እያ በዀት ኧፈርድዌ ጥፋት አነከብኽወ፤ በሳረናኹ ውስዶም ስቅረዊ፤" ባረም።
43019007	የይኹዳ ሰብም "ይና ⷅጫ ነረንደ፤ ዀትም ገግመታ ይእግዘር ኧርች ያመነ የኸሬ የⷅጫንዳ ኸማ ᎃቶት ነረወ።"
43019008	ዝኽ ቲሰማ ጲላጦስ ቲፍቴ ይርቅ ሰነፈም።
43019009	ተዠፐረም ግፔየታ ገፓምታነ የኢየሱስ "ቴቴው የቸነኸ?" ቲብር ተሳረንም። ኢየሱስ ጭን አትም መልስ አናወን።
43019010	ጲላጦስም "ትያ አትዝረⷍዌ? እያ ኧፈታኼ ዌም ኧሰቅርኼ ዳነት ያኔ ኸማ አትⷕርዌ?" ቧረንም።
43019011	ኢየሱስም "እግዘር ታንፈቀደንኸ ብያ ᎈር አትም ዳነት ቤረብርኸ፤ በኽ የቸነ ያኸ አወጣም ያⷀፐሬዀታ ይርቅ ባጢር ነረወ" ቧረንም።
43019012	ጲላጦስ ዝኽ ኢየሱስ የዝረⷈን ዘንጋ ቢሰማ ፈታም ይገᎋኔ ሸም ባነ፤ የይኹዳ ሰብ ጭን "ዝኽ ምስ ብትᎈታን አኸ ንቅ የኸረ የሮማ ንስ ቄሳር አበጐዳ አንኸርኸ፤ ገገታ ንስ ያሜ ሰብ እንም የቄሳር ጠላቱ" ባሮም አትኻኖም።
43019013	ጲላጦስም ዝኽ የባሮ ቃር ቢሰማ የኢየሱስ ውጤ አወጣንምታነ "የትዝራካ እምር" ቢውሪ መደር በፍርድ ችሮት ቾናም፤ ዝም መደር በእብራይስጥ አንᎋ "ገበታ" ይውሪ።
43019014	ከረታ የፋሲካ ባር ባነ፤ ግዝየመታ ስድስት ሳት ባነ፤ በኽ ግዝየ ጲላጦስ የይኹዳ ሰብ "ንሳኹ ዝሙ" ባረኖም።
43019015	ኽኖ ጭን "ተዝኽ አፍኳን ተዝኽ አፍኳን ስን" ቲብሮ አትኻኖም። ጲላጦስም "እያ ንሳኹ ንስንዌ?" ባረኖም። የⷀስ አለቃም "ይና የሮማ ንስ ባንኸሬ እንጐድ ንስ ኤነንደ" ባረዊም።
43019016	በኽ ግዝየ የኢየሱስ ይሰቅረውዬ ጲላጦስ አወጣም አⷀፐረኖም፤ ኽኖም የኢየሱስ ጠበጦም ወሰደዊም።
43019017	ኢየሱስ ይትሰቀርወ መስቀር ጮረም "የነር አጥም" ይውሪ መደር ወጣም፤ ዝኽ መደር በእብራስጥ አᎋ "ጎልጎታ" ይውሪ።
43019018	የዀትም በዛኼ ኧጅም ኧግረታ በምስማር ደነጎም ሰቀረዊም፤ ተኢየሱስ ጋᎀ እንጐድ ዄት ሰብ አተታ በራታ አተታም በከነታ ሰቀሮዮም።
43019019	ጲላጦስም "የናዝሬት ኢየሱስ፤ የይኹዳ ሰብ ንስ" ይብር ጥፈት ጣፈም ኢየሱስ በትሰቀረወ ኧጨ ᎈር ስሪ ባረም።
43019020	ኢየሱስም የትሰቀረወ መደር የከተማ ርቤ የረፐረ የኸሬ ተይኹድ ሰብ ብዘዀና አረበበዊም፤ ቃርመታ የትጣፈ በእብራይስጥም፥ በላቲንም በግሪክም አᎋ ባነ።
43019021	የይኹዳ ⷀስ አለቃም የጲላጦስ "አኸ 'የይኹዳ ሰብ ንስ' ቤትኸ አትጣፍ፤ የኽርምታነ 'ዝኽ ምስ የይኹዳ ሰብ ንስንዀ ባረም' በርም ጣፍ" ባረዊም።
43019022	ጲላጦስ ጭን "የጣፍዀ ቃር አተጋ ጣፍዀም" ባረኖም።
43019023	ወታደርኽኖም የኢየሱስ ተሰቀረዊ አንⷀ ዀጅረታ የኽክም ወሰዶም የወታደር እንም ይሰሬ አርበቴ ሻደዊም፤ ጌፍ ቃምቢሳመታ የኽክም ወሰዶም፤ ቃምቢሳመታ አገነᎉም አረሰዊም ባነ።
43019024	ወታደርኽኖ የሟን ይሰራን ኸማ ይⷕሮዌ "ኧርጥ ንድግነ ባንኸሬ አንተርትኔ" ተበቤሮም፤ ዝም የኸረወ፥ "ዀጅረና ተሻደዊም፤ በጌፍ ቃምቢሳመና ኧርጥ አደጎም" ቧርም በመጣፍ የጣᎉ ቃር ውረም ይኸሬው፤ በኽ የቸነ ወታደርኽኖ የኽክም አመነቦም።
43019025	ኢየሱስ በትሰቀረወ መስቀር መዬ አዶተታም፥ ያዶተታ ኧተᎃ፥ የቀልዮጳ ምሽት ማርያምም የመግደላ ማርያም ቈመማም ባነ፤
43019026	የኢየሱስ አዶተታም ይረᎃድን ተማሪ ቢፍተታ በቈሞዌ ኢየሱስ አሸኖምታነ ያዶተታ "አዲ ኧርቻⷕ ዝሙ" ባረናም።
43019027	ዀትም የተማሪየታ "ዝምንያ አዶታኸ" ቧረንም፤ ኽም ጋᎀ ቀነሰም ተማሪዀታ ቤተታ ወሰደናም።
43019028	ተኽም አንⷀ እንም ቃር ያነቀኸማ ኢየሱስ ኻረምታነ ይእግዘር ቃር ቢዩድ መጣፍ የትጣፈ ቃር ውረም ይኸሬ "ጠሜም" ባረም።
43019029	አንቌ የባረ ጠጅ የሜናወ ግብር በዛኼ አወኔም ባነ፤ በኽም የረፐሮ ሰብ አንቌ የባረ ጠጅ ብእስፖንጅ ጬፈቦምታነ ኹሶፕ ቢውሪ ኧጨ አንጥረጠሮም የኢየሱስ የከንፈረቴ አትⷀነቦለም።
43019030	ኢየሱስም አንቌ የባረ ጠጅ ተቀመሰ አንⷀ "አነቀም" ባረም፤ አንገተታ ደፋም ᎀተም።
43019031	በዝኽ አንⷀ የአይኹድ ሰብ ዳነ፥ ኧግረዀና ሰፐሮምታነ ተመስቀር ያወርደውዮዌ የጲላጦስ ጨቈሰበዊም፤ ዝመታ ያመነቦ ያነ የሰንበት ቃር ጥጥ ያᎀርᎌ ከረ የረፐረ የኸሬ ኽም ሰንበትዀታ ንቅ ባር የረፐሬ፥ በሰንበት ከረ የትሰቀሮ ሰብ ኔሳዀና በጨ ᎈር ኤወርኸማ ባነ።
43019032	በኽ የቸነ ወታደር ወሮም ተኢየሱስ ጋᎀ በራም በከነታ የትሰቀሮ ሰብ ኧግረዀና ሰፐሮዮም።
43019033	ኽኖም የኢየሱሴ በትⷀነቦ ግዝየ ጭን ዀት ይፍትሜ የᎀተ ኸማ አሰቦምታነ ኧግረታም አንሰፐረዊ።
43019034	የኽርምታነ ተወታደርኽኖም አተታ የኢየሱስ መየታ በጨዀ ወኳንም፤ ኽመጋ ደምም እኻ ተመየታ ተዀም።
43019035	ዝኸታ ያሸ ሰብ አኹታምሮኸማ ኦደም፤ ዮደንም ቃር ውረሙ፤ ዀት ይዝረⷍን ውረም የኸረ ኸማ ዀት ይⷕር።
43019036	ዝመታ የኸረ ያነ "ታጥመታ እማተታ ዳር ኤትሰፐር" ይብር የቅዱስ መጣፍ ቃር ውረም ይኸሬው።
43019037	እንጐድ የትንቢት መጣፍ "ኽኖ ዮከዊዀታ ያዘዊቴ" ይብር።
43019038	የአይኹድ ዳነ በስረፎት በሽᎃቸር የኢየሱስ ተማሪ የረፐረ የአርማትያስ ገነ ዮሴፍ የኢየሱስ ኔሳ ንስድን ባረም የጲላጦስ ጨቈሰንም፤ ጲላጦስም ኧጊ ቧረንም፤ በኽ የቸነ ዮሴፍ ወረም የኢየሱስ ኔሳ ወሰደም።
43019039	የዝ ይፍቴ በምሳረ የኢየሱሴ ዮረ ኒቆዲሞስም ተዀት ጋᎀ ወረም፤ ሳሳም አት ግራም ከርቤም የራቈሪ ይሸታ ቅባት ጠበጠም ቸነም።
43019040	ዄችመዀና የኢየሱስ ኔሳ ወሰዶምታነ፥ የይኹዳ ሰብ ኔሳ ይከፍኖም ኸማ ተቅባት ጋᎀ በከፈና ዀጅር ኔሳታ ከፈነዊም።
43019041	ኢየሱስ በትሰቀረወ መደር ያትክልት መደር ባነቦ፤ በኽም ኧጨ ግብት የሟኒም ሰብ ኔሳ አንትᎀⷈወ ገደር መደር ባነ።
43019042	የይኹዳ ሰንበት ቃር ጥጥ ያᎀርᎌ ከረ የኸሬም ᎀገማታም ርቤ የኸሬ የኢየሱስ ኔሳ በዛኼ ᎀከዊም።
43020001	ተሳምት ይፍትወረር ከረ ውርሰንበት ቅረረ ጋት ገና ፍርⷀ ቴፍረቃ ይፍቴ መግደላ ማርያም የኢየሱስ ᎀገሜ ወረችም፤ ᎀገማዀታ የᎈጠᎃᎌ እምር ባንክወነሪዬ አሸችም።
43020002	በኽ የቸነ የስምኦን ጴጥሮስም ኢየሱስ ይረᎃድን ተማሪየቴ ኖጠችም "ⷘታ ኢየሱስ ተᎀገማ አወጦም ወሰደዊም፤ ኤቴም የጠቀረዊ ኸማ አንⷕነ" ባረቸኖም።
43020003	በኽ ግዝየም ጴጥሮስም እንጐድ ተማሪም ወጦም የᎀገማቴ ወሮም።
43020004	ዄችመዀና ቢሮጦ እንጐድ ተማሪ የጴጥሮስ ᎄተረንም የᎀገሜ ሰናም።
43020005	ተግረፓም የᎀገማ ደኔ ቢያዥ የከፈና ዀጅር በዛኼ ቾናም አሸም፤ ቢኸርም የᎀገማ ደኔ አንገፓ።
43020006	ስምኦን ጴጥሮስም ተⷐተረንም ቸነምታነ የᎀገማ ደን ገፓም፤ ዀትም የከፈና ዀጅር በደኔ ቾናም አሸም።
43020007	የኢየሱስ ነር የጥመጠᎃᎌ ጨርቅ ተከፈና ዀጅር ጋᎀ ቴኸር ይማተታ በጥዋነርዬ አሸም።
43020008	ተኽም አንⷀ ዛኽ በተረም የሰና ተማሪ የᎀገማ ደኔ ገፓም አሸም አመረም።
43020009	ኢየሱስ "ተሞት ወተሳ ነረወ" ይብር የመጣፍ ቃር ኧዃ ዳር አምቤሰሮ ባነ።
43020010	ተኽም አንⷀ ዄችም ተማሪየታ ተዠፐሮም ቤተዀና ወሮም።
43020011	የመግደላ ማርያም ተᎀገማ ውጤ ቈመችም ትበⷕ ባነ፤ ⷕትም ትትበⷕ ተግረፓችም የᎀገማ ደኔ አሸችም።
43020012	የኢየሱስ ኔሳ በረፐረወ መደሬ ነጨ ዀጅር የትኸተሮ ዄት መሌካ አተታ በⷝነረቴ አተታ በግረቴ ቾኖምታነ አሸችም።
43020013	ኽኖም የማርያም "ምሽቶ የምር ትበⷕ?" ባሮያም፤ ⷕትም "ⷘታና ወሰዶም ኤቴ የጠቀረዊ ኸማ አንⷕር" ባረችም።
43020014	ዝክም ባረችም ያንⷅንየ ብትዥባፐር ኢየሱስ ቈመም አሸቸንም፤ ⷕት ጭን ኢየሱስ የኸረ ኸማ አንኻረች።
43020015	ኢየሱስም "ምሽቶ የምር ትበⷕ? ሟን ትሸ?" ባረናም፤ ⷕትም የኽ የአትክልት መደር ቸዋች ምስ መሰረናም "ⷘታኖ ዮሰድዀን አኸ በኸርኸ ኤቴ ዮሰድዀንኸማ ኸዳሽ ኦዴ እያም ኧስድንሸ" ቧረቸንም።
43020016	ኢየሱስም "ማርያም" ባረናም፤ የዀትሜ ተዥባፐረችም በእብራይስጥ አᎋ "ረቡኒ" ቧረቸንም፤ ረቡኒ ወበር አስተማሪዮ ወበሩ።
43020017	ኢየሱስም "ገና ያባኔ አᎃᎄጣዀ የኸሬ አትንግጅን፤ የኽርምታነ አⷕ የጐፔያኔ ዌምታነ 'ያባኔም ያባኹዌ ይእግዘረኔም ይእግዘራኹዌ ኧትዠፐርቴ' ባረም ቤም ኦጅኒ" ባረናም።
43020018	መግደላ ማርያም የተማሪየቴ ወረችም የⷘታ ያሸቸንም ኸማ ዀትም ዝኽ የባረና ኸማ ኦደቸኖም።
43020019	ኽም ከረ ውርሰንበት ገፓት ተማሪየታ የአይኹድ ዳነ በስረፎት ወዝገበዀና አጠቦምታ በቤት እማቴ ተደመዶም ባነ፤ ወዝገበዀና ባጠቦ መደሬ፥ ኢየሱስ ተማሪየታ የትደመዶᎌ ቤት ገፓም በግብተዀና ቈመምታነ "ወገሬታኹ" ባረኖም።
43020020	ዝም ባረም ኧጀታም መየታም አትየሸኖም፤ ተማሪየታም ⷘታ ኢየሱስ በዞተዀና ንቃር ሳረኖም።
43020021	ኢየሱስ ዠፐረም "ወገሬታኹ፤ አብ እያ የራኼም ኸማ እያም ያኹ ኧረኽኹቴ" ባረኖም።
43020022	ዝም ባረም በኽኖ እፍ ባረቦምታነ "መንፈስ ቅዱስ ተⷀፐሮም፤
43020023	አኹ የሟኒም ሰብ ባጢር አᎋ ብትብሮ የኽኖም አᎋ ይትቤሎሸ፤ አኹ የሟኒም ሰብ ባጢር አᎋ ባትብሮ ጭን የኽኖም ባጢር አᎋ ኤትቤሎ" ባረኖም።
43020024	ኢየሱስ የተማሪየቴ በቸኔ ታስረዄት ተማሪየታ አተታ የለምችየ የዋሪ ቶማስ ተኽኖ ጋᎀ አነፐረ።
43020025	እንጐድ ተማሪ የቶማስ "ይና ⷘታ ኢየሱስ አሸኔም" ባረዊም። ዀት ጭን "በምስማር ዮኴ ኧጀታ ታናዥ፥ አቴበና ታናገባ፥ በኧጅመና መየታ ንግጅትዀ ታናዥ አናምር" ባረም።
43020026	ተሳምት አንⷀ ተማሪየታ ዠፐሮም በቤት ደን ተደመዶም ባነ፤ ቶማስም ተኽኖ ጋᎀ ባነ፤ ወፈንቻም ባጦዮም ኸማ ቴከᎋችዮም ኢየሱስ ቸነም በግብተዀና ቈመምታነ "ወገሬታኹ" ባረኖም።
43020027	ተኽም አንⷀ የቶማስ "አቴባኸ ናመ ኧጀና ኧዥ፤ ኧጃኸ ናመም በመየና አግባ፤ አኸም አትጥራጠር ኧመር" ቧረንም።
43020028	ቶማስም "ⷘታኖ እግዘረኖ" ባረም።
43020029	ኢየሱስ የቶማስ "አኸሽ ያሸኼዬ አመርኸም፤ ቴያዞን ያምሮኽኖ የትዳሮሎ" ቧረንም።
43020030	ኢየሱስ በዝ መጣፍ አንትጣፎ ብዘ ወግ ሜና በተማሪየታ ይፍቴ ቾተም።
43020031	ቢኸርም ኢየሱስ ገገታ ክርስቶስም ይእግዘር ትከ ወኽረታ ታምሮዌ፥ አመርኹምታነ በሽመታ የዘላለም ኧያም ኸርኹም ትረብሮዌ ዝኽ ቃር ተጣፈም።
43021001	ተኽም አንⷀ ኢየሱስ በጥብርያዶስ ባር ᎀሬ ዠፐረም የተማሪየታ ትየኖም፤ የትየኖም ዝካ ባነ።
43021002	ስምኦን ጴጥሮስ፥ የለምችየ የዋሪ ቶማስ፥ ተገሊላ ገነ የቃና ቀያ ናትናኤል፥ የዘብዴዎስ ዴንⷛም እንጐድ ዄት ተማሪየታ እማቴ ባነቦ።
43021003	ስምኦን ጴጥሮስ "አሳ ተባር አወጤ አርቴ" ባረኖም። ኽኖም "ይናም ታኸ ጋᎀ ናነቴ" ባረዊም፤ ወጦም በመርከብ ገፖም፤ ቢኸርም በኽ ምሳረ እማትም አሳ ዳር አንጠበጦ።
43021004	ድየ ጋ ቲብር ኢየሱስ በባር ᎀሬ ቈመም፤ ዀት ኢየሱስ የኸረ ኸማ ጭን ተማሪየታ አንኻሮ።
43021005	ኢየሱስም "ዴንⷘ አሳ ነረንኹዌ?" ባረኖም። ኽኖም "ስርም ኤነንደ" ባረዊም።
43021006	ዀትም "መረባኹ ተመርከብዀታ ከነ ወኸት ዝራገዊ ትንኸቦሸ" ባረኖም፤ ኽኖም መረበዀና በባር ᎈር ዝራከዊም፤ ብዘ አሳም የጠበጦ የኸሬ መረበዀና ሻቦም አውጦት ⷀመኖም።
43021007	ኽም ግዝየ ኢየሱስ ይረᎃድን ተማሪ የጴጥሮስ "ዝኸታ ⷘታ ኢየሱሱሽ" ቧረንም፤ ስምኦን ጴጥሮስም "ⷘታ ኢየሱስ" ወበረታ ቢሰማ የሜና ባረም ጅረታ አዀነቀም የረፐረ የኸሬ ኽመጋ ዀጅረታ ተኸተረም በባር ዘከረም ገፓም፤
43021008	እንጐድ የኢየሱስ ተማሪ ጭን ታፈር ያረቆ እማት በቅር ሜትር የረፐረ የኸሬ አሳ የሜናወ መረብ ሻቦም በመርከብ አቸነቦም፤
43021009	ኽኖም ተመርከብዀታ ቦጦዌ በᎈረታ አሳ የረፐረወ ፌምም ዳቦም በኽ አሰቦም።
43021010	ኢየሱስም "ኧዃ ተጠበጥኹዮ አሳ ናሞ" ባረኖም።
43021011	ስምኦን ጴጥሮስም በመርከብ ገፓምታነ በቅር ታምሳ ሶስት ንቅ ንቅ አሳ የሜናወ መረብ ያፈሬንየ ሻበም አወጣንም፤ ዝም አኽር ብዘ አሳ ቢጠብጥም መረበዀና አንትረተረ።
43021012	ኢየሱስም "ኔኹ ብሮ" ባረኖም፤ ተተማሪየታ አተታ ዳር "አኸ ሟንኸተ?" ባረም ይትሰኔ አንደፈረ፤ ዀት ⷘታ ኢየሱስ የኸረ ኸማ እንመዀና ይⷕሮ ባነ።
43021013	ኢየሱስ ቸነም ዳቦም አሳም ነሳም አበኖም፤
43021014	ኢየሱስ ተሞት ተትረሳ አንⷀ የተማሪየታ የትየኖ ዝኽ የሶስተነ ግዝየ ባነ።
43021015	በበኖ አንⷀ ኢየሱስ የስምኦን ጴጥሮስ "የዮና ኧርች ስምኦን ተዛዀና ይርቅ ትረምዴዌ?" ቧረንም፤ ዀትም "እንክ ⷘታኖ፥ ኧረምድኸም ኸማ አኸም ትⷕር" ቧረንም።
43021016	ኢየሱስም "ግራንግረና ቀየኖ" ቧረንም፤ የዄተነ ኢየሱስ "የዮና ኧርች ስምኦን ትረምዴዌ?" ቧረንም፤ ዀትም "እንክ ⷘታኖ፥ ኧረምድኸኸማ አኸም ትⷕር" ቧረንም፤ ኢየሱስም "ኖሻሸና ቀየኖ" ቧረንም፤
43021017	የሶስተነም ኢየሱስ "የዮና ኧርች ስምኦን ትረምዴዌ?" ቧረንም። የሶስተነ ጋᎀ የዀት "ትረምዴዌ?" የዋረኔ ጴጥሮስ አዘነምታነ "ⷘታኖ አኸ እንም ቃር ትⷕር እያ ያኸ ኧረምድኸ ኸማ አኸም ትⷕር" ቧረንም፤ ኢየሱስም "ጤየና ቀየኖ" ቧረንም።
43021018	"የውረመና ኧብርኸ ወደያ ታነኸ ዀጅራኸ ገጋኸ ትትኸተር ባነ፤ የሸኸ መደር ታር ባነ፤ በገነዝኼ ጭን ኧጃኸ ዝራካኸም እንጐድ ሰብ ያኸድርኸቴ፤ አንሸዀንም መደር ይወስድኸቴ" ቧረንም።
43021019	ኢየሱስ ዝኽ የባረ ጴጥሮስ በምር ኤነት ሞት ይእግዘር ያኸብድ ኸማ ቲያትየሹ፤ ተኽም አንⷀ የጴጥሮስ "ተኸተሬ" ቧረንም።
43021020	ጴጥሮስ ተዥባፐረም ኢየሱስ ይረᎃድን ተማሪ የዀት ቲትⷐተን አሸም፤ ዝኽ ተማሪ ኧርባት ቲወሬ የኢየሱስ ብንዝረታ "ⷘታኖ አወጣም የጠላት ያⷀፕርኸ ሟኑ?" ባረም የትሳረን ዀቱ።
43021021	ጴጥሮስም የዝ ተማሪ አሸንም ታነ "ⷘታኖ ዝኽ ምስኽ ምር ይኸርቴ?" ቲብር የኢየሱስ ተሳረንም።
43021022	ኢየሱስም "እያ ተዠፐርዀም ትንቸን ዳር በያመታ ይረብሬ ፍቃደና በኸረኽ አኸ ምር አጀገረናኸም? አኸ ይያ ተኸተሬ" ቧረንም።
43021023	በኽ የቸነ "ዝኽ ተማሪ ኤሞት" ይብር ወሬ በክርስቶስ ባመሮ ጐፔቸ እንም ተሰማም፤ ቢኸርም ኢየሱስ የባረ "እያ ተዠፐርዀም ትንቸን ዳር ዀት በያመታ ይረብሬ ፍቃደና በኸረኽ አኸ ምር አጀገረናኸም" ባረም ባንኸሬ ኤሞት አምባረ።
43021024	የዝ ዘንጋ እንም ምስክር የኸረም ዛዀና እንም የጣፈ ዝኽ ተማሪዉ፤ ዀት ምስክር ኸረም ዩድን ቃር እንም ውረም የኸረ ኸማ ይና ንⷕነ።
43021025	ኢየሱስ የቾተኖ እንጐድ ብዘ ቃር ነረቦ፤ ይያኸማ የቾተኖ እንም አት ባት በመጣፍ የጣᎋዮ ቃር ተኸረ መጣፍኽኖ አፈር ገገታ ጦሮት ቤዀለ ባዀም አስብ።
44001001	የትከበርኸ ቴዎፍሎስ፥ እያ ቢፍትወረር ጥፈተና ኢየሱስ የቾተንም ያትᎀረንም እንም ጣፍዀም። የጣፍዀንም ኢየሱስ ሜናታ ተቀነሰወ ከረ ቈነሽም
44001002	ሰሜንየ ዮጣወከረ ዳር የቾተኑ፤ ሰሜንየ ዮጣም የሸፐተኖ ናዀቸረነ ትዛዘታ በመንፈስ ቅዱስ ወኸት ባበኖ አንⷀው፤
44001003	ኢየሱስም ብዘ መከራ ተⷀፐረም በᎀተ አንⷀ በብዘ መርኸት የᎃየም ኧያም ኸረም ትየኖም፤ ይእግዘር መንግስት ቃር ቲዮድኖ አርባከረ እንም አሰበዊም።
44001004	ተኽኖም ጋᎀ ታነ ዝካ ቲብር አዘዘኖም፤ "እያ ዮድኩ ታብ ያዊ ተስፋ ቀረቦ ባንኸሬ ተኢየሩሳሌም አትጦ፤
44001005	ዮኻንስ ብኻ አጠመቀም ባነ፤ አኹ ጭን ተቀሪ ከረ አንⷀ በመንፈስ ቅዱስ ትጠመቆቴ" ባረም ኦደኖም።
44001006	ናዀቸረነታም በትደመዶዌ ታነቦ "ⷘታንዶ መንግስታኸ የእስራኤል ዠፐርኸም ቲብኖ ኧዃውዌ?" ቲብሮ ተሳረዊም።
44001007	ኢየሱስም "አባና እግዘር በገገታ ፍቃድ የወሰነን ከረመታ ዘበርመታ ትⷕሮዌ ኤኸንኹ።
44001008	ቢኸርም መንፈስ ቅዱስ ባኹ ቦንደ ጋᎀ ደረግ ትትⷀፐሮቴ፤ በኽ ግዝየ በኢየሩሳሌም፥ በይኹዳም፥ በሰማርያ ገነም ባፈር ዳረታ እንም ይያ ምስክር ትኸሮቴ" ባረም።
44001009	ዝኽ እንም ቦደኖ አንⷀ ኽኖም ቲያዘዊ ሰሜንየ ወጣም፤ ዳበራም ቴነዀና ሼᎀንም።
44001010	ዀትም ቢያርወ ግዝየ ሰሜንየ ትክ ባሮም ቲያዞ ኽመጋ ነጨ ዀጅር የትኸተሮ ዄት ሰብ በመየዀኔ ቈሞም አሰቦዮም።
44001011	ኽኖም "የገሊላ ሰቦ ሰሜንየ ትክ ባኹም በዞት የምር ቈምኹም? ዝኽ ባኹ ይፍቴ ሰሜንየ ቲወጣ ያሸኹዊ ኢየሱስ የኽክም ይቸንቴ" ባሮዮም።
44001012	ተኽም አንⷀ ደብረዘይት ቲውሪ ቈቶ ኢየሩሳሌም ከተማ ተዠፐሮም፤ ደብረዘይት ቈቶ ተኢየሩሳሌም አት ኪሎ ሜትር ያኽር ያረቅ።
44001013	ኢየሩሳሌም ከተማ ቸነቦም ይረብሮᎌ ፎቅ ወጦም፤ ኽኖም "ጴጥሮስ፥ ዮኻንስ፥ ያእቆብ፥ እንድርያስ፥ ፊሊጶስ ቶማስ፥ በርተሎምዮስ፥ ማትዮስ፥ የእልፍዮስ ኧርች ያእቆብ፥ ገነታ ይረምድ ስምኦንም፥ የያእቆብ ኧርች ይኹዳ" ባነቦ።
44001014	ዝመዀና ተኽኖ ጋᎀ አታት እሽታም የኢየሱስ አዶት ማሪያምም ተጐፔመታ ጋᎀ እማቴ ኸሮም እንም ከረ በጠሎት ያትባቅሮ ባነ።
44001015	በኽ ከረ ጴጥሮስ በቅር ተዀያ ያኽር በክርስቶስ ያመሮ ሰብ ግብት ቈመምታነ ዝካ ባረም፤
44001016	"ጐፔቾ፥ ኢየሱስ የጠበጦ ሰብ መሪ የረፐረ ይኹዳ ባነ፤ መንፈስ ቅዱስ በተረም በዳዊት አንᎋ የዝረⷈንም የትንቢት ቃር ውረም ወኽር ባኖ።
44001017	ይኹዳ ቲና ጋᎀ ᎂዘሪም ታነ፥ ይና ኸማ ያⷘⷍሬ ሾᎁም ባነ።
44001018	ቢኸርም ዝኽ ይኹዳ የክርስቶስ አስየም በትⷀᎌረን በባጢር ዋጋ አፈር ስየም፤ በፊንጨታም ተደፋም ተግብት ገገታ ተሸጠረም አንዘተታ እንም ተዝራካም።
44001019	ዝም በኢየሩሳሌም ይረብሮ ሰብ እንም ኻሮም፤ በኽ የቸነ ዛኽ አፈር በኽኖ አንᎋ አኬልዳማ ቧርም ጠኔም፤ ዀትም የደም አፈር ወበሩ።
44001020	ዝም የኸረ በዳዊት መጣፍ ዝካ ቧርም ጣᎉም፤ 'ይረብርወ መደር ግᎋራ የኽር፥ ሰብም ኤምበርወ። አትም ሹመተታ እንጐድ ሰብ የስድን' ቧሪም ጣᎉም የረፐሬው፤
44001021	በኽ የቸነ ⷘታ ኢየሱስ ቢና ግብት በትዥባፐረወ ግዝየ እንም ቲና ጋᎀ እማቴ ተረፐሮኽኖ፥
44001022	የኽክም ተዮኻንስ ጥምቀት ቀነሰም ቲና ተቤተረም ሰሜንየ ቶጣወ ከረ ዳር ቲና ጋᎀ የረፐረ አት ምስክር ያትⷈሽ"።
44001023	በኽ አንⷀ ዄት ሰብ አትⷀነቦም፤ ኽኖም በርሳባ ዌም ኢዮስጦስ ይውሪ ዮሴፍም ማትያስም ባነቦ።
44001024	ጠሎት ቲያመሮም "ይንም ሰብ ⷕን ትⷕር፤ ⷘታንዶ ተዝኽ ተዄተዀና ሟን የሸፐትኸኸማ አተዥንደ፤
44001025	ይኹዳ የክርስቶስ ናዀቸር ቸም የገገታ መደር ወረም፤ ኧዃ ያኸ ናዀቸረነ ኸረም ያⷘⷍሬ በይኹዳ መደር ይትሸከሬ አት ሰብ ናመንደ፤ ተዛዀና ተዄት አተዀና አተዥንደ" ባሮም።
44001026	ኧጥ አደጎፖም፤ ኧጥም የማትያስ ሰናንም፤ ዀትም ተአስረማት ናዀቸረነታ ጋᎀ ተሜዘረም።
44002001	የጴንጠቆስጤ ባር በሰና ግዝየ ተማሪየታ እንም ብማት ተደመዶም ባነ፤
44002002	ጠነቃር ᎇሼ እምᎇርቢት ይመስር ቃር ተሰሜ ቸነም፤ የቾኖᎌ ቤት እንም ᎂናንም።
44002003	ⷝርⷝር ይብር እሳት የመሰሮ አነመት ትራቦዮም፤ ተሻዶምታነ ባታተዀና ᎈር ወንደቦም።
44002004	ብንመዀና መንፈስ ቅዱስ ሜናቦም፤ መንፈስ ቅዱስም ይዝረኮዌ ታበኖም ኸማ ብንጐድ አንᎋ ዘንጎት ቀነሶም።
44002005	በአለም ታነቦ ገነ እንም የቸነቦ በጠሎት ይትቋመሮ የረፐሮ የይኹዳ ሰብ በኢየሩሳሌም ይረብሮ ባነ።
44002006	ዝም ይዝረከበዊ ቃር በሰሞ ግዝየ ብዘ ሰብ ተደመዶም፤ ኽኖም ያታተዀና በገን ገነዀና አንᎋ ቲዝረኮ ሰሞምታነ ወግ ኸረቦም።
44002007	ምር ይሰᎂ ባሮም ወግ ኸረቦም ታነ ዝካ ባሮም፤ "ዛዀና ዝ ይዝረኮ ሰብ እንም የገሊላ ሰብ አንኸሮዌ?
44002008	ኧጋ ይና በገን ገነንዳ አንᎋ ቲዝረኮ ንሰማነያነ ተምሩ?
44002009	ይና የብዘ ገነ ሰብንደ፥ የጳርቴ፥ የሜድ፥ የኢላም፥ የመስጴጦምያ፥ የይኹዳ፥ የቀጰዶቅያ፥ የጳንጦስ፥ የእስያ፥
44002010	የፍርግያ፥ የጵንፍልያ፥ የግብፅ፥ በቀሬና ወኸት ባነቦ በሊብያ አውራጃ ንረብነ ሰብንደ፤ ተሮም ከተማ የቸነነ አይኹድም ኧዃ አይኹድ የኸነም ሰብነነ።
44002011	ናስመንዳ የቀርጤስም የአረብም ሰብንደ፤ ይና እንመንዳ ይእግዘር ንቅ ሜናታ ባርዋርዋንዳ ገነ አንᎋ ቲዝረኮ ንሰማኔዮ" ባሮም።
44002012	እንመዀና ወግ ኸረቦም ይብሮ ቃር በከሮምታነ ኽኖም ተኽኖም "አነዀ፥ ዝኸታ ምር ይኽርሸ?" ተቤበሮም።
44002013	አታተዀና ጭን "ጠጅ ሰጠቦም ሰከሮም" ባሮም አⷈሶፖም።
44002014	በኽ ግዝየ ጴጥሮስ ታስራት ናኹቸረነ ጋᎀ ቈመምታነ ቃርመታ ከፍ አመነም ዝካ ቲብር ዝረⷈኖም፤ "የይኹዳ ሰብም በኢየሩሳሌም ትረብሮ እንማኹ፥ ዝኽ ዘንጋ ትⷕሮዌ ኧውን ቃር ስሞ።
44002015	ግዝየመታ ቅረረ ሶስት ሳት የኸሬ አኹ መሰረናኹም ባንኸሬ ዝኽ ሰብ ስጤተቦ አንሰኸሮ።
44002016	ዝኽ የኸረ ነቢ ኢዩኤል የዋረን ውረም ይኸሬዉ።
44002017	'እግዘር፤ በቀጥወ ከረ ዝካ ይኸርቴ ይብር፤ መንፈሰና የሰብ እንም ሜናዀም ኢውንቴ። ዴንⷛም ግሬዳኹ ትንቢት ይዝረኮቴ፤ ዘርማኽኖ ራእይ ያዞቴ፤ ባሪቅማኹ በርዛዝ ይረዞቴ።
44002018	የኽክም በኽ ግዝየ የኧርች ወርድም የግሬድም አገልጌየና መንፈሰና ኢብኖቴ፥ ኽኖም ትንቢት ይዝረኮቴ።
44002019	ወግ ቃር በᎈሬ በሰሜ መርኸትም ባፈር አትየሽቴ፤ ደምም እሳትም ተንም የንጄኸማ ይትየቴ።
44002020	ንቅ የኸረ ያትሸንፍ ይእግዘር ከረ ተተኖተታ ይፍቴ ጬት ጠነማ ይኸርቴ፤ ጠናቃም ደም ይመስርቴ።
44002021	ይእግዘር ሽም ይጠራ እንም ይተርፍቴ።'
44002022	"የእስራኤል ሰቦ ዝኽ ቃር ስሞ፤ አኹም ትⷕሮም ኸማ የናዝሬት ኢየሱስ ሟን የኸረኸማ እግዘር ባኹ ግብት በዀት ወኸት ባᎀነን ንቅሜና፥ በወግም በመርኸትም ተⷐረም።
44002023	ዀትም እግዘር በገገታ ፍቃድ ኻረም ቦሰነን ኤነት፥ ኢየሱስ ያኹ አበናኹም፤ አኹም በባጢረተነ ኧጅ አወጣኹም ባቀፕሮት፥ በምስማር ደነግኹም በጨ ሰቀርኹም ቀጠርኹዊም።
44002024	ቢኸርም ጭን ሞት ይጠውጥኔ አንዀረረ የኸሬ የሞት ደረግ ⷀመም እግዘር ተሞት ነሳንም።
44002025	የዀት ቃር ዳዊት ዝካ ባረም ባነ፤ 'እግዘር እንም ጋᎀ ቢፍተኔ አዥን። አንሰርፍኸማ ዀትም ትያ ጋᎀው።
44002026	በኽ የቸነ ⷕነና ሳሬም። ⷕነና በብንⷅት ሜናም። የኽክም ኧሞት ሰብ ብንኸርም ብእግዘር ተስፋ ኧረብር፤
44002027	ነብሰና በሞት ገነ ᎃችተ አትችን። ያኸም ያⷘⷍሬ የሜጠርዀን በአፈር ብሰበሰም ይቄኸማ አታᎂን።
44002028	ኧያም ኸርም ኧረብርወ ኤማ አትⷐርኼም። አኸ እንም ጋᎀ ትያ የኸርኼ ንቃር ይሽሬ' ባረም።
44002029	"ጐፔቾ ተድረ አባንዳ አተታ የኸረ ዳዊት ᎀተም የቀᎌሪ ኸማም ᎀገማታ ኧኳ ዳር ቢናኼ ያነኸማ የᎀየም ኡድኹ።
44002030	የኽርምታነ ዳዊትም ዝኸታ የዝረⷍ ነቢ የረፐረ የኸረሜም፥ እግዘርም 'ተዘራኸ አት ሰብ አረግስንኸቴ' ባረም በተየ ያወን የተስፋ ቃር ይⷕር የረፐሬዉ።
44002031	በኽም የቸነ ክርስቶስ ባፈር ደን ኤቄ ኸማ በሰረታም ኤብሰብስ ኸማ በተረም አሸም የረፐሬ ክርስቶስ ይትረሳኸማ ዝረⷈም።
44002032	ዝኽ ኢየሱስ ይእግዘር ተሞት ነሳንም፤ የዝመታ ይና እንመንዳ ምስክርንደ።
44002033	በኽ የቸነ ቢእግዘር ከነ በክብር ቾናም የመንፈስ ቅዱስ የተስፋ ቃር ታባታ ቲእግዘር በትⷀፐረ ግዝየ ዝኽ ኧዃ አኹ ታዘዊም ትሰመዊም መንፈስ ቅዱስ ሜናም አበንደም።
44002034	-
44002035	ዳዊት ሰሜንየ አምᎄጣ ቢኸርም ዀት፥ 'እግዘር የⷘታና (የክርስቶስ) "ጠላታኸ የግራኸ ቦስጥ ትናሜንኸ ዳር በከነና ቶራ" ቧረንም' ባረም።
44002036	"ኼታ ዝኽ አኹ የሰቀርኹዊ ኢየሱስ እግዘር ⷘታም ክርስቶስም ያᎀነንምኸማ የእስራኤል ሰብ እንም በውረም የኻር" ባረም።
44002037	በኼ የረፐሮ ሰብ ዝም ቃር በሰሞ ግዝየ ንቃር አመጠጠኖምታነ የጴጥሮስም ይእንጐድም ናዀቸረነ "ጐፔቾ ምር ናሚነ?" ባሮዮም።
44002038	ጴጥሮስም፤ "ንስኻ ግቦ፤ ባጢራኹም አᎋ ይውርኩኸማ ያታታኹ በኢየሱስ ክርስቶስ ሽም ተጠመቆ፤ ይእግዘር ስጦታ የኸረ መንፈስ ቅዱስ ትትቀፐሮሸ።
44002039	የተስፋ ቃርም ያኹም የዴንⷛኹም ⷘታ እግዘረንዳ የዀትኼንየ ይጠራኖ በረቌ ያነቦ እንሙ" ባረኖም።
44002040	እንጐድም በብዘ ቃር ቲዩድኖ ታነ "ተዝ ተጠማማ ዘበር ሰብ ቲቸን ቅጣት ገጋኹ አትርፎ" ቲብር አትጬፐም ኦደኖም።
44002041	ተኽኖም ብዘኽኖ ይእግዘር ቃርም ተⷀፐሮም ተጠመቆም፤ በኽም ከረ ሶስት ዀም ይኸሮ ሰብ አመሮም።
44002042	ኽኖም የናዀቸረነ ትምርት ቲትመሮ፥ እማቴ ይበሮ ባነ፤ በጠሎት ይትቋመሮ ባነ።
44002043	በኽ ግዝየ ናዀቸረነኽኖ ብዘወግ ሜና ያመሮ የረፐረ የኸሬ እንመዀና ሰነፎም።
44002044	በኢየሱስ ያመሮም ሰብ እንም እማቴ ይረብሮ ባነ፤ ያነኖ ቃር እንም ድᎃድ ባነ።
44002045	አፈረዀናም የጠበጠዊ ንብረትም አስራቦም ዋጋታ ሟኒም ሰብ ያትⷈሽን አኽር ይንመታ ይሸደዊ ባነ።
44002046	እንም ከረ በቤተመቅደስ ይደመዶ ባነ፤ በቤተዀና እማቴ ኸሮም ሸረተዀና ሳረኖምታነ ቦኼ ⷕን ይበሮ ባነ።
44002047	ይእግዘርም ሽርት ያትⷀንቦ ባነ፤ ሰብ እንም ያከብኖባነ፤ እግዘርም አመሮም ይተርፎ ሰብ በከረ ከረ ተኽኖ ጋᎀ ይደፐሮ ባነ።
44003001	አት ከረ ጴጥሮስም ዮኻንስም በጠሎት ግዝየ በዠጠ ሳት ቤተመቅደስ ይገቦ ባነ።
44003002	በኽሜ "መርካማ" ቧርም ይጠሬ ወፈንቻ ባነ፤ ተትጨነ ከረ ቀነሰም የጀነ አት ምስ ባነ፤ ዀትም እንም ከረ አቸነቦም በኼ ያወረዊ ባነ፤ ዀትም በኽሜ ቾናምታነ፥ የቤተመቅደስ ቲገቦ ሰብ ይጨስ ባነ።
44003003	ዀትም ጴጥሮስም ዮኻንስም ቤተመቅደስ ቲገቦ ዋጋ ጨቈሰኖም።
44003004	ኽኖምየምስዀት ትክ ባሮም አሰበዊምታነ ጴጥሮስ "አኸ ይኔንየ ኧዥ" ቧረንም።
44003005	ዋጋ ይበዊ ቃር ᎀሰረንም የኽኖዌንየ አሸም።
44003006	ጴጥሮስ ጭን "ብርም ወርቅም ኤኔ፤ ዝኽ ያኔ ቃር ጭን ናብኸ፤ በናዝሬት ዀት በኢየሱስ ክርስቶስ ሽም ተሳም ወር" ቧረንም።
44003007	ከነ ኧጀታም ጠበጠም ነሳንም፤ ኽም ጋᎀ ኧግርም ርበተታ ተፓም።
44003008	ዀትም ፈተክ ባረም ተረሳም ቈመም፤ ወሮትም ቀነሰም፤ ተኽኖም ጋᎀ በኧግረታ ቤተመቅደስ ገፓም ᎈንየ ቲዘግርም ይእግዘር ሽር ይብርባነ።
44003009	ዀትም ይእግዘር ሽር ቲብርም ቲያርም ሰብ እንም አሰበዊም።
44003010	"መርካማ ወፈንቻ" ቢውሪ በቤተመቅደስ ወረጀ ይጨሴ ቾናም የረፐረ ዀት የኸረ ኸማ ኻረዊም፤ በዀት የትቾተ ዘንጋ ቢያዞ ንቃር ወግ ኸረቦም።
44003011	ተባሸታ የተነፈ ምስ ተጴጥሮስም ተዮኻንስ አንትⷛፈር በበሮት እንⷀፈም የጠበጠኖዌ ሰብ እንም ወግ ኸረቦም ያዞዌ የሰለሞን ⷛⷈዳ ይውሪ መደር የኽኖዌንየ ኖጦም ወሮም።
44003012	ጴጥሮስም የሰብኽኖ አሸኖም ታነ ዝካ ባረኖም፤ "የእስራኤል ሰቦ በዝኸታ የምር ወግ ኸረብኹም? ኧጋ የንቃር መርኬ ባኹም ታዞንደ? ዝኽ ምስ በግረታ ዮረ በገገንዳ ደረግ ዌም ወኼ ሰብ የኸኔ አንኸረ።
44003013	የአብርኻም የይሳቅ የያእቆብ ⷘታ የአባንዳ እግዘር የርቸታ የኢየሱስ አከወረንም፤ አኹ ጭን የኢየሱስ በጲላጦስ ይፍቴ አወጣኹም አⷀፐርኹዊም፤ የዀትም በጲላጦስ ይፍቴ ኸዳኹዊም፤ ጲላጦስ ይᎈታኔ ቢሸ 'ኤᎈቼ ባኹም'።
44003014	አኹ ቅዱስም ፃዲቅም ⷘታ 'አንሸኔ' ባኹምታ አት ደመነ ምስ ይᎈቸንኩዌ ጨቈስኹም።
44003015	የዘላለም ኧያም ያሜ ኢየሱስ ቀጠርኹዊም፤ ዀት ጭን እግዘር ተሞት ነሳንም፤ የዝመታ ይና ምስክርንደ።
44003016	ዝኽ ትⷕረበዊም ታዘበዊም ምስ የተነፈ በኢየሱስ ሽም ያመሬ ኢየሱስ ነሳም አቈᎀንም፤ በኢየሱስ ሽም በመሮተታ ብንማኹ ይፍቴ ᎃራ አፍያ ነከበም።
44003017	"ኧዃም ጐፔቾ አኹም የአለቃኹ ኸማ ባንኻሮታኹ የኢየሱስ የቀጠርኹዊ ኸማ ኻርዀም።
44003018	እግዘር ጭን በተረም በነቢኽኖ አንᎋ 'ክርስቶስ መከራ ወትቀፐር ነረወ' ባረም የዝረⷌ ዝኽ እንም አመነም።
44003019	ኼታ ባጢራኹ አᎋ ይውርኩ ኸማ ንስኻ ግቦም ይእግዘሬ ተዘፐሮ፤
44003020	ተዀትሜ የᎈያት ዘበር ይተንንኹሸ፤ በተረም ያኹ የሸፐተንኹ ኢየሱስ ክርስቶስ ይራኽንኹሸ።
44003021	ዀትም በሰሜ ይክስ ያነ እግዘር ቅዱስ በኸሮ ነቢየታ የዝረⷈን ኸማ አለም እንም ገደር ይኸርስኑ።
44003022	ሙሴም ያባንዳ ዝካ ባረኖም፤ 'ⷘታ እግዘራኹ ይያ የራኼ ኸማ ታኹ ግብት ነቢ ይረኽቴ፤ ዀትም ዩድኹ ቃር እንም ስመዊ።
44003023	የኽም ነቢ የዋረን ቃር ኤሰሟን ሰብ እንም ትእግዘር ሰብ የትቤተርም የጥፋ' ባረም።
44003024	ተሳሙኤል ዘበር ቀነሰም ተዀትም አንⷀ የዝረከቦ ነቢ እንም የዃ ግዝየ ቃር ኦዶም።
44003025	አኹ የነቢ ዋራሽንኹ፤ እግዘር የአብርኻም 'ባፈር ᎈር ያነቦ ሰብ እንም በዘራኸ የቸነ ይትደሮቴ' ባረም ተድረ አባንዳ ጋᎀ የገፗን የዝ እንም ርዳ ዋራሽንኹ።
44003026	የኽርምታነ እግዘርም ኧርቸታ ሸፐተም በተረም የራኸ ያኹ ባነ፤ ዝመታ ያመነ ያታታኹ ተᎃጥጥ ሜናኹ በትዘፐሮት ይደርኩኸማው።"
44004001	ጴጥሮስም ዮኻንስም ይእግዘር ቃር የሰብ ቲዩዶ ታነቦ፥ ⷀስም የቤተመቅደስ የቀራተነ አዛዥም የሰዱቃም ሰብ የኽኖኼንየ ቸነቦምታነ፥
44004002	ዄችም ናዀቸረነ ኢየሱስ ተሞት የትረሳኸማ ቦዶትመዀናም የᎀተቦ ይትረሶኸማ ባትመሮተዀና ማተቦም።
44004003	ጠበጦም አገዶዮምታነ ኽኖም ቃረዀና ያⷀፕሮዌ ድየ ቴረም የረፐረ የኸሬ በኽ የቸነ መረገነ ዳር ቦኽኔ አገፖዮም።
44004004	ቢኸርም ይእግዘር ቃረታ ተሰሞኽኖ ብዘመዀና አመሮም፤ ያመሮ ሰብ ᎃዝረዀና አምስት ዀም ያኽር ኸረም።
44004005	በመረጋመታም የአይኹድ ገነ ዳነም ባሪቅም፥ የⷅጫ አስተማሪም፥ በኢየሩሳሌም ተደመዶም።
44004006	ተደመዶ ሰብ ግብትም የⷀስ አለቃ ኻናም፥ ቀያፋም፥ ዮኻንስ፥ እስክንድሮስ፥ የⷀስ አለቃ ደቦ የኸሮ እንም ተኽም ባነቦ።
44004007	ኽኖም በዝ ናዀቸረነ ቢፍተዀኔ አቈሞምታነ "በምር ደረግ ዌሽ በሟን ሽም ዝኽ ዘንጋ ቾትኹም?" ባሮም ተሳሮዮም።
44004008	በኽ ግዝየ ጴጥሮስ በመንፈስ ቅዱስ ደረግ ኸረም ዝካ ባረኖም፤ "አኹ የገን ዳነም ባሪቅም፥
44004009	ኧኳ ይና ትትሰሮንዳ ያነ የባሸነ ምስ የትቾተለ ወኼ ዘንጋም በምር ኤነት የተነፈኸማው።
44004010	አኹ በሰቀርኹዊም እግዘር ተሞት በረሳን በናዝሬት ዀታ በኢየሱስ ክርስቶስ ሽም የኸረኸማ ያኹ ይእንማኹም የእስራኤልም ሰብ እንም የትⷐረ ቃር የኽር።
44004011	አኹ ግምብ ቤት ታረሶ ሰብ የቀንጥኹዊ እምር የግምብ ቤት ዋና ኸረም፤ ዀትም ክርስቶሱ።
44004012	ተሰሜ ቦስጥ ንተርፍኔᎌ ያውንደ ሽም እማቱ፤ ዀትም ኢየሱስ ክርስቶሱ ባንኸሬ እንጐድ ንተርፍኔᎌ ቃር ኤነ" ባረም።
44004013	ጴጥሮስም ዮኻንስም ቴሰርፎም ቲዝረኮ ዳነኽኖ በሰሞ ግዝየ ያንትማሮ ሰብ የኸሮ ኸማ ኻሮም ታነ ወግ ኸረቦም፤ ተኢየሱስ ጋᎀ የረፐሮ ኸማ ኻሮዮም።
44004014	ዛኽ የተነፈ ምስ ተኽኖ ጋᎀ ቈመም ቢያዞ ይብሮ ቃር በከሮም።
44004015	የኽ የኸሬ ዝም ዮገት ባሪቅ የጴጥሮስም የዮኻንስም "ውጤ ውጦ" ባሮም አዘዞዮም ታነ ተደመዶም ዝካ ቲብሮ አትባቶም።
44004016	"ዝኽ ዄት ሰብ ምር ንቶትኔዮ? በኽኖ ወኸት ንቅ ወግ የትቾተ ኸማ በኢየሩሳሌም ይረብሮ ሰብ እንም ይⷕሮ፤ ይናም ዝኽ ወግ አንትቾተ አምብነ።
44004017	ቢኸርም ዘንጋታ ተዝ ይርቅ በሰብ ቤትⷐሬ ተዝ አንⷀ የሟኒም ሰብ በዝ በኢየሱስ ሽም ቤዝረኮዌ ንቃር ናትጫቅስነም ናትጤፕኔዮ" ባሮም ኽኖም ተኽኖም አትባቶም።
44004018	የኽኖም ጠኖዮም ታነ ዄተነ በኢየሱስ ሽም ስርም ቤዝረኮዌም ቤያትመሮዌም ንቃር አጬፖም አዘዞዮም።
44004019	ጴጥሮስም ዮኻንስም ጭን ዝካ ባሮም ዠፐሮሎም፤ "ይእግዘር ተታዘዞት ይርቅ ያኹ ታዘዞት ቢእግዘር ይፍቴ ወኼቃሩዌ? እንዴ አኹም ፍርደዊ።
44004020	ይናሽ ያሸኔም የሰማኔም ቃር ኑድነቴ ባንኸሬ ስ አምብነ" ባሮዮም።
44004021	የሰብ ኽኖ አለቃም ዮገት ዳነም ዮኻንስ ተጴጥሮስ ያትⷀጣኖ ቃር አትም ጥፋት አነከቦፖዌ፥ የሰብም የሰነፎ የኸሬ አትጬፓም ገፈሮዮም፤ ዝም የኸረወ ሰብ ኽኖ በትቾተ ዘንጋ ይእግዘር ያከብሮ ባነ።
44004022	በዝኽ በትቾተ ወግ ዘንጋ የተነፈ ዛኽ ምስ እድሜየታ ተአርባ ዘበር ይርቅ ባነ።
44004023	ጴጥሮስም ዮኻንስም ተገᎈርዮም ኸማ ያበጐዳዀኔ በቸነቦ ግዝየ የⷀስ አለቃ የአይኹድ ባሪቅም የባሮዮ ቃር እንም ኦዶዮም።
44004024	ኽኖም ዝኸታ በሰሞ ግዝየ ብማት ተደመዶም ቃረዀና ከፈቶም ይእግዘሬንየ ዝካ ባሮም ጠሎት አመነቦም፤ "ⷘታንዶ አኸ ሰሜ አፈርም የባር እኻ በኽኖም ያነቦ እንም የፈጠርኸ እግዘርንኸ።
44004025	በመንፈስ ቅዱስ ወኸት ባገልገያኸ ባባንዳ በዳዊት አንᎋ 'አረማዊ ሰብ የምር ማተቦም? ሰብኽኖኽ የምር እክም አሴሮፒም'?
44004026	'የአፈር ንስ ተረሶም ይገዞም ሰብ እማቴ ተደመዶም፤ ቢእግዘርም በክርስቶስም ᎈር በጠላትነት ተረሶም'።
44004027	"ውረም ኼሮድስም ጴንጤናዊ ጲላጦስም ተአረማዊ ሰብም ተእስራኤል ገነ ሰብ ጋᎀ በዝኽ ከተማ ተደመዶምታነ ሸፐትኸም በሜጠርዀን በቅዱስ አገልጌያኸ በኢየሱስ ᎈር ተረሶᎌም።
44004028	ዝም የኸረወ አኸ በተርኸም በደረጋኸም በፍቃዳኸም ይኸርቴ የባዀን ቃር ይኸሬው።
44004029	ኧዃም ⷘታንዶ ጫቅሳዀና ኧዥ፤ ያⷘⷍሮከ ሰብ ቃራኸ ቴሰርፎም በድፍረት ይዝረኮኸማ አሚ፤
44004030	በቅዱስ ትካኸ በኢየሱስ ሽም ባሸነ ይተርፎኸማም ወግም ሽግም ሜና ያመሮዌ ኧጃኸ ዝራጋ።"
44004031	ኽመጋ ጭቋሸዀና ቲጀፕሮ የትደመዶᎌ መደር እንቅረቀረም፤ እንመዀና በመንፈስ ቅዱስ ተሜኖም፤ ይእግዘርም ቃር የᎃየም ቴሰርፎም ደፈሮም ኦዶም።
44004032	ያመሮም ሰብ እንም እማት ⷕን እማትም አሳብ ባነኖ፤ አትም ሰብ "ዝኽ ይያቃሩ" ይብር ሰብ አነፐረ፤ ዋጋዀና እንም ብማት ባነ።
44004033	ይእግዘር ናዀቸረነም ⷘታ ኢየሱስ ክርስቶስ ተሞት የትረሳ ኸማ በርቅ ደረግ ዩዶ ባነ፤ ብነመዀና ንቅ ይእግዘር ፀጋ ባነ፤ በግብተዀና ያጐነን እማት ሰብ አነፐረ፤
44004034	አፈር ዌም ቤት ያነኖ እንም አስራቦም ዋጋታ ያቸኖ ባነ።
44004035	ዋጋምዀታ አቸነቦም ይእግዘር ናዀቸረነ ይቦዮ ባነ፤ ተኽኖም ሟኒመዀና ያትⷈሽኖ አኽር ያታተታ ይሸደዊ ባነ።
44004036	በቆጵሮስ ገነ ይረብር አት ዮሴፍ ይውሪ የሌዊ ሰብ ባነ፤ የዀትም ይእግዘር ናዀቸረነ "በርናባስ" ባረዊም፤ ዝም ወበር "ሰብር ያነን ሰቡ" ወበሩ።
44004037	ዀትም አፈረታ አስየንምታነ፥ ዋጋታ አቸነም ይእግዘር ናዀቸረነ አበኖም።
44005001	ኻናንያ ይውሪ አት ምስ ተምሽተታ ተሰጲራ ጋᎀ አፈር አስየም።
44005002	ምሽትመታም ትትⷕር ታስየወ ዋጋ ናሰታ ጠቀረም፤ ናሰታ አቸነም ይእግዘር ናዀቸረነ አበም።
44005003	ጴጥሮስም "ኻናንያ የመንፈስ ቅዱስ ትᎈጥኔ አፈር ያስየኸወ ዋጋም ናሰታ ትጠቅሬ ሼጣን በⷕናኸ የንቃር ገፓም?
44005004	አፈራኸ ታታስየን ይፍቴ ያኸ ቃር አነፐረዌ? ባስየዀንኽ አንⷀ ዋጋታ በገጋኸ ኧጅ አነፐረዌ? ዝኽ ፍጥሮት በⷕናኸ የምር አሰብኸም? ይእግዘር ባንኸሬ የሰብ አንፈጠርኸ" ቧረንም።
44005005	ኻናንያም ዝኽ ቃር ቢሰማ ወጠቀም ኽመጋ ᎀተም፤ የዀትም ሞት የሰሞ ሰብ እንም ንቃር ሰነፎም።
44005006	ዘርማኽኖ ተረሶም ኔሳታ ከፈነዊምታነ አወጦም ᎀከበዊም።
44005007	ሶስት ሳት ዳር በቾኔ አንⷀ የኻናንየ ምሸት ምሰⷕታ የሰናወ ቃር ታትⷕርም የጴጥሮሴ ቸነችም።
44005008	ጴጥሮስም ዝካ ባረናም፤ "አፈራኹ በዛኽር ዋጋ አስየኹዊምዌ? እንዴ ኦጅን" ባረናም፤ ⷕትም "ኦክ በዛኽር ቃር አስየኔም" ቧረቸንም።
44005009	ኽም ጋᎀ ጴጥሮስ "ይእግዘር መንፈስ ትፈትረውዬ የምር ተስማማኹም? ኧዃ ምሳⷕ የቀፐሮ ሰብ ወረጀ ነረቦ፤ ያⷕም ይቀብሮⷍቴ" ባረናም።
44005010	ⷕትም ኽመጋ በግረታ ᎀሬ ወጠቀችም ᎀተችም፤ ዘርማምኽኖ ቢገቦ በᎀተቼ ነከቦያምታነ አወጦም በምሰⷕታ ᎀሬ ᎀከቦያም።
44005011	በቤተክርስቲያንም ዝኽ ዘንጋ የሰሞ ሰብ እንም ንቃር ሰነፎም።
44005012	ብእግዘር ናዀቸረነም ኧጅ ብዘ መርኸትም ወግም በሰብ ግብት ይትቾት ባነ፤ እንመዀና ብማት ኸሮም በሰለሞን ⷛⷈዳ ይትደመዶ ባነ።
44005013	እንጐድ ሰብ እማት ዳር ተኽኖ ይኸሬ ይደፍር ሰብ አነፐረ፤ ሰብ ጭን ያከብኖ ባነ።
44005014	በⷘታ ኢየሱስ ያምሮ የኧርች ወርድም ግሬድም ቲደብር ይቸን ባነ።
44005015	ሰብኽኖ ብዘ ባሸነ ዬማ ᎀሬ አወጦምታነ በአልጋም በሳንሳም ይገድሮዮ ባነ፤ ዝም ያመሮ የረፐረ ጴጥሮስ በኽ መደር ቲያር ጥራርወተታ ስን ተኽኖ አት ባሸነ ቦጠቀወ ይተርፍኸማ ባነ።
44005016	አትም በኢየሩሳሌም ዙርያ ታነቦ ከተማ የⷀመኖ ባሸነም በሲጣር ተጠበጦም ይጨነቆ ብዘ ሰብ አቸነቦም ባት ይትደመዶ ባነ፤ ኽኖም እንመዀና ይተርፎ ባነ።
44005017	የⷀስ አለቃም ተዀትም ጋᎀ የረፐሮ የሰዱቃ ሰብ እንም ᎀያት ጠበጠኖም ትእግዘር ናዀቸረነ ይትራከሶዌ ተረሶም።
44005018	የናዀቸረነም ጠበጦም ቦኽኔ ቤት አገፖዮም።
44005019	ይእግዘር መሌክ ጭን በምሳረ ዮኽኔ ቤት ወፈንቻ ከፈተም አወጣኖም።
44005020	"ወሮ፤ በቤተመቅደስ ሞም ዝኽ ኤያም ያሜ ቃር የሰብ እንም ኦዶ" ባረኖም።
44005021	ኽኖም ትዛዘታ ተⷀፐሮም በቅረረ ቤተመቅደስ ገፖም ያትመሮ ባነ። ቢኸርም የⷀስ አለቃም ተዀትም ጋᎀ የረፐሮ ሰብ ቸነቦም፤ የአይኹድ ባሪቅ እንም ብማት ተደመዶም፤ ያጐጅዮ ይእግዘር ናዀቸረነም ያቸኖዮዌ ወኽኔ ቤተ ሰብ ናኾም።
44005022	የራዀዮ ሰብ ጭን የናዀቸረነ ቦኽኔ በከሮዮም፤ ተዠፐሮም ቸነቦምታነ፥
44005023	"የወኽኔ ቤት ሳንቃ ተጨራ አጦም በልፍ ቈለፎም፥ ይቅረቦም ሰብ ቦረጀ ቈሞም ባነ፤ ወኽኔቤት ከፈትነም ብንገባነ ጭን በደነታ እማትም ሰብ አነከብነ" ባሮዮም።
44005024	የቤተመቅደስ የቀራተነ አዛዥም የⷀስ አለቃም ዝኽ ዘንጋ ቢሰሞ "ዝኽ ዘንጋ ምር ይኽርሸ?" ቲብሮ ይብሮ ቃር በከሮም።
44005025	ኽም ጋᎀ አት ምስ ቸነም ታነ፥ "ቦኽኔ ያገድኹዮ ሰብ ዝምሎ፤ ኧዃ በቤተመቅደስ ቈሞም የሰብ ያትመሮ" ባረም ኦደኖም።
44005026	በኽ ግዝየ አዛዥዀታ ተቀራተነዀታ ጋᎀ ወሮም አቸነቦዮም፤ ቲያቸኖዮ ኤጠሞዮም ታነ ባንኸሬ በግርድ አነፐረ፤ ዝም ያመነቦ ሰብ ብምር ቤወጎዮዌ ሰነፎምታነዉ።
44005027	ቶኽኔ የፈኮ ሰብ አቸነቦም በትደᎀጅᎌ መደር አቈሞዮም፤ ዋና ⷀስ አለቃም ዝካ ቲብር ተሳረኖም፤
44005028	"በዝ በኢየሱስ ሽም ባታትመሮዌ አትጬፐነም አናዘዝኔኩዌ? አኹ ጭን ቤ ባኹም የኢየሩሳሌም ሰብ በትምርታኹ ሜናኹዊም፤ የኽ ኢየሱስ ይውሪ ምስ ደም ቢና ታቸኖፕንዴ ትሰቦ" ባረም ተሳረኖም።
44005029	ጴጥሮስም እንጐድም ናዀቸረነም ዝካ ባሮም ዠፐሮሮም፤ "ተሰብ ይርቅ ይእግዘር ወታዘዝ ነረብንደ።
44005030	አኹ በጨ ሰቀርኹም የቀጠርኹዊ ኢየሱስ ያባንዳ እግዘር ተሞት ነሳንም።
44005031	እግዘር የእስራኤል ሰብ ባጢር አᎋይብሬ ዝኽ ኢየሱስ አለቃም ጭዛም ኤፐም በከነታ በክብር አወናንም።
44005032	ይናም የዝ እንም ምስክርንደ፤ አትም እግዘር ይታዘዞነ ሰብ ያበኖ መንፈስ ቅዱስም ምስክሩ" ባረኖም።
44005033	የትደመዶ ሰብ ዝኸታ ቲሰሞ ንቃር ማተቦም፤ የኢየሱስ ናዀቸረነ ይቀጥሮዮሜ ሳቦም።
44005034	ቢኸርም በሰብ እንም የትከበረ የⷅጫ አስተማሪ ገማልያል ይውሪ አት የፈሪሳ ሰብ ባነ፤ ዀትም በትደመዶ ሰብ ይፍቴ ተረሳምታነ ቀሪ ግዝየ ናዀቸረነኽኖ ውጤ ይትዠፐሮዌ አዘዘም።
44005035	የትደመዶ ሰብም ዝክም ባረኖም፤ "አኹ የእስራኤል ሰብ በዝ ሰብ ምር ታመሮኸማ ያርዋኹ ተጤፖ።
44005036	የዝ ይፍቴ ቴዎዳስ ይውሪ ምስ 'እያ ንቅንዀ' ባረም ተረሳም ባነ፤ አርበት በቅር ይኸሮ ሰብ ተዀት ኸሮም ተረሶም፤ ዀትም ቈጠሪም፤ ተዀትም የረፐሮ ሰብ ተብራጠቦም ተመኛትመታ እክም ቀነም።
44005037	ተኽ አንⷀ ሰብ በትጣፎᎌ ዘበር የገሊላ ገነ ይኹዳ ተረሳም፤ ብዘ ሰብ አⷐተረም ወጣም ተዋካም፤ ዀትም ቈጠሪም፤ ተዀትም የረፐሮ ሰብ ተብራጠቦም።
44005038	ኧዃም እያ ኧብርኹ ዝኽ በኢየሱስ ሽም ያትመሮ ሰብ ግፍሮዮ፤ ዝኽ አሳብ ዌም ዝኽ ሜና ተሰቤ በቸነ ይቄ ቃሩ።
44005039	ትእግዘሬ በቸነ ጭን ትⷀሞዮዌ ኤኸንኹ፤ በውረም ትእግዘር ጋᎀ ተራከሽትኹ እናሶኩ" ባረኖም፤ የትደመዶ ሰብም ገማልያል የባረኖ ቃር ሰሞም ተⷀፐሮም።
44005040	ይእግዘር ናዀቸረነም የኽኖኼ ጠኖም አቸነቦም ገረፎዮም፤ ዘፒተቦ በኢየሱስ ሽም ስርም ቤዝረኮዌ አዘዞም ገፈሮዮም።
44005041	ይእግዘር ናዀቸረነ ጭን በኢየሱስ ሽም የቸነ ቅነጨም ውርደት ወትቀፐር ያነቦ የኸሬ ቲሽኖ ተደᎀጅᎌ ቤት ወጦም።
44005042	ኽኖም እንም ከረ በቤተመቅደስም በቀያ የኢየሱስ ቃር ክርስቶስ የኸረ ኸማ አትመሮትም ወኼ ወሬ ኦዶትም አንታበዊ ባነ።
44006001	ተቀሪ ከረ አንⷄ በኢየሱስ ያመሮ ሰብ ᎃዝር ይደብር ባነ፤ ቢኸርም ተግሪክ ገነ የቸነቦ የግሪክ አንᎋ ይዝረኮ ይኹዳ ሰብ በይኹዳ በትጨነቦ በይኹዳ ሰብ እᎃጠጠጦት ቀነሶም፤ ዝም የኸረወ እንም ከረ የሰብ ቢዊ ቃር ምስ የᎀተበማ ተግሪክ ገነ የቸነማ እሽታ ችላ ይዋርየማ የኸሬው።
44006002	አስረዄት ናዀቸረነ በኢየሱስ ያመሮ ሰብ እንም ጠኖዮም ታነ ዝካ ባሮዮም፤ "ይእግዘር ቃር ኦዶት ቴትነ ሸረት ሻዶት ኤነብንደ።
44006003	ኧጋ ጐፔቾ ሰብ ዮደሮ ወኼ ሰብ፥ በመንፈስ ቅዱስ ደረግ ኸሮም ይቾቶ፥ ውቀት የሜናቦ ሰባት ሰብ ታኹ ሰፕቶ፤ በዝ ብእግዘር ሜና ንሾምኔዮቴ።
44006004	ይና ጭን በጠሎትም ቃርመታ ቦዶት ጃድ ንበነሸ" ባሮም።
44006005	ዝም የባረዊ ቃር ሰብ እንም ሳረንም፤ በᎃራ ⷕነታ ብእግዘር ያመረ በመንፈስ ቅዱስ ደረግ ኸረም ይቾት ሰብ እስጢፋኖስ፥ ፊሊጶስ፥ ጵሮኮሮስ፥ ኒቃሮና፥ ጢሞና፥ ጰርሜናም፥ በይኹዳ ኻይማኖት ገፓም የረፐረ የአንፆክያ ከተማ ኒቆላዎስ ሸፐቶም።
44006006	የኽኖም ብእግዘር ናዀቸረነ ይፍቴ አቈሞዮም፤ ጠሎት ባመነቦሎ አንⷀ ኧጀዀና አደጎፖምታነ ዳሮዮም።
44006007	በዝኽ ኤነት ይእግዘር ቃር ቲቤትት የቸኔ በኢየሩሳሌም ያመሮ ሰብ ᎃዝር ንቃር ቲደብር ወረም፤ ተⷀስም ብዘመኽኖ በኢየሱስ አመሮም።
44006008	እስጢፋኖስም ቢእግዘር ፀጋም በኧርቅ ደረግም ተሜናምታነ በሰብ ግብት ወግም ንቅ መርኸት ይቾት ባነ።
44006009	በኽም ግዝየ ነጣ ይወጦ ሰብ የዋርዮ በአይኹድ ጠሎት በት የደመዶ ሰብ፥ የቀሬናም የእስክንድርያም ገነ ሰበ የኪልቅያም የእስያም ገነ ሰብ፥ በእስጢፋኖስ ተረሶᎌምታነ በማት ይትክራከረዊ ባነ።
44006010	ቢኸርም እስጢፋኖስም ይዝረⷍወ ኻሪነትም መንፈስ ይⷀሞዌ ይረⷍረበውዬ አንኽረሮ።
44006011	ኻጋᎀ "የሙሴም ይእግዘርም ቲቀርም ሰማኔም" ባሮም ይምሰክሮ ሰብ በሽᎃቸር ንሳሶᎌም።
44006012	በኽ የቸነ ኽኖም የሰብም የገን ባሪቅ የⷅጫ አስተማሪም ንሳሶዮም፤ ቸነቦምታነ የእስጢፋኖስ ጠበጦም፥ በሰብ ይፍቴ አቈመዊም።
44006013	በፍጥር ይምሰክሮዌ አታት ሰብ አቸነቦም፤ ባሰት ይምሰክሮ ሰብ "ዝኽ ምስ በዝኽ ቤተመቅደስም በሙሴ ⷅጫም የቅኔመ ቃር ኤች።
44006014	'ዝኽ የናዝሬት ኢየሱስ ዝኽ ቤተመቅደስ ይዋንንቴ፤ ሙሴም ያወናንደ ⷅጫ ይሽጋክርቴ' ቲብር ሰማኔም" ባሮም።
44006015	ኽም ጋᎀ ይፈርዶዌ የቾኖ ሰብ እንም የእስጢፋኖስ መርኬ ባሮም ቢያዘዊ ይፍተታ የመሌክ ይፍት መሰረም ትየኖም።
44007001	የⷀስ አለቃ የስጢፋኖስ "ዝኽ ዩጅብከ ዘንጋ ውረሙዌ?" ባረም ተሳረንም።
44007002	ዀትም ዝካ ባረም፤ "ጐፔመኖ አባመኖ ስሞ፤ አባንዳ አብርኻም ካራን ገነ ቴቸን ይፍቴ በመስጴጦምያታነ የክብር ⷘታ ትየንምታነ፥
44007003	እግዘርም የአብርኻም 'ተገናኸ ተደቦዋኸ ውጣም እያ አትየሽኸ ገነ ወር' ቧረንም።
44007004	በኽ ግዝየ ተከለዳዊ ገነ ወጣም በካራን ቾናም፤ አባመታ በᎀተ አንⷀ እግዘር ተካራን አወጣም ኧኳ አኹ ትረብሮᎌ ዝኽ ገነ አቸነንም።
44007005	የኽር ባንኸሬ በዝሜ እማት ጄፍ አፈር ዳር አናወን ባነ፤ ቢኸርም አብርኻም ትከ ቴረውን ይፍቴ የገገታ ተዀትም አንⷀ የዘረታ ዝኽ ገነ ይውዬ እግዘር ቃር ገፗረም ባነ።
44007006	እግዘርም የአብርኻም 'ዘራኸ ብንጐድ ገነ ሳናጫት ይኸሮቴ፤ የአርበት በቅር ዘበር ባረያ ያመሮዮቴ፤ ያትጨንቆዮቴ' ቧረንም ባነ።
44007007	አትም እግዘር 'ዘራኸ ባረያ ኸማ ቢገሶዮ ሰብ እያ ኧፈርድቦቴ፤ ተኽም አንⷀ ዘራኸ ተኽ ገነ ይወጦቴ፤ በዝም መደር ይያ ይስግዶሸ' ባረም ዝረⷈም።
44007008	እግዘር የዝኸታ መርኸት ይኸሬ የጤበር ⷅጫ አወንም፤ አብርኻም ይሳቅ በጨነን በስᎃት ከረታ ጤበር አወናንም፤ ይሳቅም ያእቆብ ጨነም ጤበር አወናንም፤ ያእቆብም አባንዳ የኸሮ አስረዄት ዴንⷛ ጨነም ጤበር አወናኖም።
44007009	"የያእቆብ ዴንⷛ በጐፔያዀና በዮሴፍ ሟነቦም ታነ በግብፅ ገነ ባረያ ይኸሬ አስራበዊም፤ ቢኸርም እግዘር ተዀት ጋᎀ ባነ።
44007010	ተመከራ እንም አወጣንም፤ በግብፅ ገነ ንስ በፈርኦን ቤት ንማጀም ውቀት አወንም፤ ንስ ፈርኦንም በግብፅ ገነም በዀትም ቤት እንም አዛዥ ኤፐም ሾᎀንም።
44007011	በኽም ግዝየ በግብፅም በከነአን ገነ እንም ንቅ ጋጀም ገፓም፤ አባመንዳ ሸረት ይረኽቦዌ አንኸረሎ።
44007012	ያእቆብም በግብፅ ገነ ዝነ ያነ ኸማ ቢሰማ ዝነ ያቸኖዌ የዴንⷛታ ናኸኖም።
44007013	የዄተነም ቢያሮ ዮሴፍ ጐፔያዀና የኸረ ኸማ አትⷐረኖም፤ የዮሴፍም ደቦመታ በንስ በፈርኦኔ ተⷐሮም።
44007014	ዮሴፍም አባታ ያእቆብ ተደቦወታ እንም የዀትኼ ይቸኖኸማ አመነም፤ እንም ብንም ስባም አምስት ሰብ ባነቦ።
44007015	ያእቆብም ግብፅ ገነ ወረም፤ በኽሜ ዀትም ዴንⷛመታ ᎀቶም።
44007016	አጥመዀና ስወሰውም ሴኬም ገነ ወሰጂምታነ አብርኻም በሴኬም ተኤሞር ዴንⷛ በዋጋታ በስየን አፈር መኮዮም።
44007017	"እግዘር የአብርኻም በተየ ያወን ተስፋ ይኸርወ ግዝየ ቲሰራ ግብፅ ገነ ዮሮ የእስራኤል ዘር ቲደብር ቸነም።
44007018	ዝም የኸረ የዮሴፍ ኤⷕር እንጐድ ንስ በግብፅ ገነ ተረገሰወ ግዝየ ስኑ።
44007019	ዝኽ ንስ የደቦወንዳ ተⷋሸኖም፤ ዴንⷛዀና ይሞቶዌ ተቤት አወጨም ይቋሽዮዌ ያባንዳ አትጨነቀኖም።
44007020	ኽም ግዝየ ሙሴ ተጨነም፤ ዀትም ንቃር መርካማ ትከ ባነ፤ ባባመታ ቤትም ሶስት በነ ዳር ተራቀም።
44007021	ዀትም በቃሰውዬ የግብፅ ገነ ንስ የፈርኦን ገረድ ነሳቸንምታነ ⷕትም የትከⷕታ ኸማ አረቈቸንም።
44007022	ሙሴም የግብፅ ገነ ኻሪነት እንም ተማረም፤ ዀትም ቢዝረⷍን ቃርመታ በሜናመታ ጋዴ ባነ።
44007023	"ቢኸርም ሙሴ አርባ ዘበረታ ቲኸር ጐፔያታ የእስራኤል ዴንⷛ ያዥኖዌ በⷕነታ አሰበም።
44007024	ተእስራኤል ደቦወታ ያተታ የግብፅ ምስ ቲደርን ሙሴ አሸምታነ የዛኽ ደቦወታ ኦሻ ኸረም ቈጠረንም።
44007025	እግዘር በዀት ወኸት ነጣ ያወጣኖኸማ ደቦወታ ይቤስሮ ቃር ይᎀስን ባነ፤ ኽኖ ጭን አምቤሰሮ።
44007026	በመረጋታ ዄት የእስራኤል ሰብ ኽኖም ተኽኖም ቲትራከሶ ነከበኖምታነ ዀትም ያትሻክትኖዌ ሸም ታነ 'አኹ ጐፔንኹ፤ የምር አኹም ታኹም ትትራከሶ?' ባረኖም።
44007027	ኽም የአበጐዳታ ይገፋዀታ፥ 'አኸ ሙሴ ቢና ግብት ዳነ ኸርኸም ትፈርዴ ሟን ሾመናኸም?
44007028	ዌሽ ትራማ የግብፅ ምስ የቀጠርኸ ኸማ ትቀጥሬዬ ትሸዌ?' ቧረንም።
44007029	ሙሴም ዝኸታ ቲሰማ ተግብፅ ገነ ሰⷈም በምድያም ገነ አርባ ዘበር ዳር ሳናጫት ኸረም ነፐረም፤ በኽሜ ዄት ዴንⷛ ጨነም።
44007030	"ሙሴ በኽ ገነ አርባ ዘበር በከሰ አንⷀ በደብረ ሲና ቈቶ ᎀሬ በበረኻ ቢረድድ ቈዛ ግብት ብሳት ላባና ይእግዘር መሌክ ትየንም።
44007031	ሙሴም አሸም ታነ ባሸን ቃር ወግ ኸረወም፤ ያዥሜ ቲትⷀነብ ይእግዘር ቃር ዝካ ቲብር የዀቴንየ ቸነም፤
44007032	'እያ የአባኸ የአብርኻም እግዘር የይሳቅ የያእቆብ ⷘታንዀ'፤ ሙሴም አረደንም ያዥሜ ሰነፈም።
44007033	እግዘርም የሙሴ 'አኸ የቈምኸወ መደር የትቀደሰ የኸሬ የግራኸ ጫማ ኦጣ።
44007034	በግብፅ ያነ የሰበና ንቅ መከራ አሸዀም፤ ተጨነቆም ቲዮኖ ሰማዀም አተርፍኖዌ ተግብፅ ገነ አወጣኖዌ ወንድዀም፤ ኧዃም ኔኸ ግብፅ ገነ ኧረኸቴ' ቧረንም።
44007035	"የእስራኤል ሰብም 'ዳነ ኸርኸም ትፈርዴ ሟን ሾመናኸም?' ባሮም የሙሴ አንትⷀፐረዊ ባነ የኽር ባንኸሬ እግዘር የᎃሴ በቈዛ ደኔ በትየ በመሌክ ወኸት ገዢም ፈራጅም አመነም ናዀንም።
44007036	ዝኽ ምስ በግብፅ ገነ በኤርትራ ባርም በበረኻ አርባ ዘበር ወግም መርኸትም ባተዞት ተጠላተዀና ገነ ያወጣኖ ሙሴ ባነ።
44007037	ዀትም የእስራኤል ሰብ 'እግዘር ተጐፔያኹ ይያ ኸማ አት ነቢ ይረሳንኹቴ' የባረኖ ሙሴዉ።
44007038	ሙሴ የእስራኤል ሰብ በበረኻ ተትደመዶ አባንዳ ተኽኖ ጋᎀም በሲና ቈቶ ታዝራⷈን መሌክ ጋᎀ የረፐረ ዀት ባነ፤ ሙሴም ኧያም የኸረ ይእግዘር ቃር ተⷀፐረም ኦደንደም።
44007039	"የዀትም አባንዳ ይታዘዞኔ አንሳቦ፤ ኽኖ 'አንሸኔከ' ባሮም ገፈዊም በⷕንመዀና ግብፅ ገነ ይትዠፐሮዊ ኤሎም።
44007040	የአሮንም 'ቢፍተንዴ ያሮ ይሰጅኖ ቃር ሰክትንደ፤ ዛኽ ተግብፅ አፈር ያወጣንደ ሙሴ ምር የኸረ ኸማ አንⷕነ' ባረዊም።
44007041	በኽም ግዝየ ይሰግዶኔ ᎀሳ ሸከቶምታነ ኽትም አትⷀነቦለም፤ ኽኖም በጀዀና በሸከተዊ ዘንጋ ሳረኖም።
44007042	እግዘር ጭን ተኽኖ ተቤተረም፤ የዀዀብ ይሰግዶዌ አወጣም አⷀፐረኖም። በነቢም መጣፍ 'አኹ የእስራኤል ሰብ ያንጪዮ ዋጋም ኽትምም አርባ ዘበር እንም በበረኻ ያንጥኹዮ ይያውዌ?
44007043	ጠበጥኹም ዮርኹ የሞሎክ ዱከምም ሬፋን ይውሪ ዀዀብ ምስል ባነ። ኽኖም በጃኹ ሸከትኹም ትሰግዶኖ የኸሬ ተባቢሎን ከተማ ኽወኸት ትትሰደዶኸማ አሜኹቴ' ቧርም ጣᎉም።
44007044	"አባንዳ በበረኻ የምስክር ዱከም ባነኖ፤ ዝም ዱከም እግዘር ቦደንም ኤነት የቾተን ᎃሴ ባነ።
44007045	እግዘርም ቲፍተዀኔ ያሳደደሎ የአረማዊ ገነ በወረሶ ግዝየ አባንዳ ዝኽ የትⷀፐረዊ ዱከም ተእያሱ ጋᎀ ኽኽ ገነ አገፐዊም፤ የዳዊት ዘበር ዳርም በኽሜ ቾናም።
44007046	ዳዊትም ብእግዘር ይፍቴ ግርማ ነከበም፤ የያእቆብ ⷘታ እግዘር 'አኸ ትቾናወ ቤት ናርሽንኸ' ባረም ጨቈሰንም።
44007047	ቢኸርም ዝኽ ቤተመቅደስ ያረሸን ሰለሞን ባነ።
44007048	"ንቅ የኸረ እግዘር የሰብ ኧጅ ባረሸን ቤት ኤረብር፤
44007049	ዝም ነቢዀታ 'ሰሜ ዙፋነናው፤ አፈርም ኧግረና ነቀጥዀም አቈምወው፤ ኧጋ ይያ ምር ኤነት ቤት ታረሶኒቴ? ዌሽ አᎊወ መደርኽ ኤቴዉ?
44007050	ዝኽ እንም ኧጀና የቾተን አንኸረዌ?' ይብር እግዘር።
44007051	"አኹ ጠማማ ሰብ ⷕንማኹ የፈቀረ፥ እንዝርማኹ ይእግዘር ቃር ተስሞት የጥረቈ፥ አኹም የአባኹ ኸማ እንም ግዝየ መንፈስ ቅዱስ አትⷀፐሮ።
44007052	አባኹ ያናሳደደዊ ነቢ ሟን ነረ? ይእግዘር በⷅጥየ ይታዘዝ ክርስቶስ ይቸን ኸማ በተሮም ዮዶኽኖ ቀጠሮዮም፤ አኹም የዝ የክርስቶስ አወጣኹም ባቀፕሮት ቀጠርኹዊም።
44007053	አኹም መሌካ ዮዶኩ ይእግዘር ⷅጫ ተⷀፐርኹም ባነ፤ ቢኸርም አንቅየኹዊ።"
44007054	ዮገት ባሪቅ ዝኽ ዘንጋ በሰሞ ግዝየ ንቃር ተናደዶም፤ በእስጢፋኖስም በማት ከንፈረዀና ነከሶም፤
44007055	እስጢፋኖስም በመንፈስ ቅዱስ ደረግ ኸረም ሰሜንየ ትከ ባረም ቲያዥ ይእግዘር ክብርም ኢየሱስም ብእግዘር ከነ በቈሜ አሸም።
44007056	አሸም ታነ "ሰሜ ተከፈተም የሰብ ኧርች ኢየሱስ ቢእግዘር ከነ ቈመም ይትዬ" ባረም።
44007057	በኽ ግዝየ ሰብኽኖ ንቃር አትኻኖም እንዝረዀና ጠበጦም፤ እማቴ የዀቴንየ ኖጦም።
44007058	ተከተማ ውጤ አወጦም ብምር ወከዊም፤ ዝም ይምሰክሮ ሰብ ዀጅረዀና ሳኦል ቢውሪ ባት ዘርማ ኧግሬ ይቅየሎኸማ አወኖም።
44007059	እስጢፋኖስም "ⷘታ ኢየሱስ ነብሰና ተቀፐር" ባረም ጠሎት አመነም።
44007060	እስጢፋኖስም ርበተታ ባፈር ወካም "ⷘታኖ ዝኽ ባጢረዀና አትመዝርቦ" ባረም በርቅ ቃር ኦነም፤ ዝመታ ባረም ᎀተም።
44008001	ሳኦል እስጢፋኖስ ይቈጥሪኸማ ተስማማም ባነ፤ እስጢፋኖስ በᎀተ ከረ በኢየሩሳሌም ያነቦ በክርስቶስ ያመሮ ሰብ ንቃር ምካት ሰናቦም፤ ናዀቸረነ ባንኸሬ በክርስቶስ ያመሮ እንመዀና ይኹዳም ሰማርያም ገነ ተብራጠቦም።
44008002	አታት ብእግዘር ይረብሮ ሰብ የእስጢፋኖስ ቀፐረዊም፤ ንቃርም በከቦነም።
44008003	ሳኦል ጭን በተስⷋን ያጠፌ ያትባቅር ባነ፤ እንም ቤት ገፓም የገምያም ይሽታም ሻበም አወጣም ቦኽኔ ያትየግድኖ ባነ።
44008004	የትብራጠቦ በክርስቶስ ያመሮ ሰብ ይእግዘር ቃር ዦሮም ያትመሮ ባነ።
44008005	ፊሊጶስም ሰማርያ ከተማ ወረም የክርስቶስ ቃር ኦደኖም።
44008006	ሰብኽኖም ፊሊጶስ የባረ ቃር በሰሞ ግዝየ የቾተንም መርኸት አሰቦም ታነ የዝረⷈን ዘንጋ ባት ⷕን አጨሞም ይሰመዊ ባነ፤
44008007	ሲጣርም ተብዘ ሰብ ንቃር ቲዮኖ ይወጦ ባነ፤ ብዘ ሽባም ጅረም ይተርፎ ባነ።
44008008	በኽ ከተማም ንቅ ብንⷅት ኸረም።
44008009	በኽም ከተማ ስምኦን ይውሪ አት ምስ ባነ፤ ዀትም በከተማዀታ ቢቾትን አስማት የሰማርያ ገነ ሰብ ወግ ቲኸርቦ ኧከሰም፤ ዀትም "እያንቅ ሰብንዀ" ባረም ይዝረⷍ ባነ።
44008010	ሰብ እንም እርስም ንቅመዀና "ዝኽ ምስ ንቁ ይውሪ ያነ ይእግዘር ደረጉ" ባሮም አጨሞም ይሰመዊ ባነ።
44008011	ዝም የኸረ ተብዘ ዘበር ቀነሰም ቢቾትን አስማት ወግ ይኸርቦ የረፐሬው።
44008012	ቢኸርም ፊሊጶስ ይእግዘር መንግስትም የኢየሱስ ክርስቶስ ወንጌልም ቃር ወኼ ወሬ የዝረⷈን በሰሞ ግዝየ እሽታም ገምያም አመሮም ተጠመቆም።
44008013	ስምኦንም ገግመታ በክርስቶስ አመረም ተጠመቀምታነ ተፊሊጶስ ጋᎀ እማት ኸረም፤ ስምኦንም በክርስቶስ ሽም ይቾት መርኸትም ንቅ ሜና ቲያዥ ወግ ይኸርወ ባነ።
44008014	በኢየሩሳሌም የረፐሮ ናዀቸረነ የሰማርያ ሰብ ይእግዘር ቃር ተⷀፐሮም ያመሮ ኸማ ሰሞምታነ ጴጥሮስም ዮኻንስም ናኸኖም።
44008015	ጴጥሮስም ዮኻንስም የኽኖዌ ወሮም መንፈስ ቅዱስ ወንደም ይሜናቦዌ ጠሎት አመነቦሎም።
44008016	ዝም የኸረወ የሰማርያ ሰብ በⷘታ በኢየሱስ ሽም ተጠመቆም ባንኸሬ ተኽኖ እማተዀና መንፈስ ቅዱስ አምᎄንደሎ ባነ።
44008017	የኽየኸሬ ጴጥሮስም ዮኻንስም ኽም ጋᎀ ኧጀዀና አወኖፖም፤ መንፈስ ቅዱስም ሜናቦም።
44008018	ናዀቸረነም ኧጀዀና በሰብ ቲያወሮ መንፈስ ቅዱስ ቲሜናቦ ስምኦን አሸምታነ፥
44008019	"እያም ኧጀና አወራወ እንም መንፈስ ቅዱስ ይሜናዌ ይያም ዝኽ ደረግ ቲቦኔ ዋጋ ናብኹ" ባረኖም።
44008020	ጴጥሮስም ዝካ ቧረንም፤ "ይእግዘር ስጦታ በዋጋ ትስየኔ በስቦታኸ ዋጋኸ ታኸም ጋᎀ የጥፋ።
44008021	ⷕናኸ ቢእግዘር ይፍቴ ⷅጥየ አንኸረ የኸሬ በዝኸታ እድል ዌም ሟር ኤነናኸ።
44008022	በዝ ᎃጥጥ አሳባኸ ቶዘገብም ንስኻ ግባ፤ ዌም አቱ የⷕናኸ አሳብ አፍ ይብርኸ በኸረ ይእግዘር ጠስን።
44008023	አኸም በᎃጥጥ ሟኖትም በባጢርም የታገድኸ ኸማ ትትዬ" ቧረንም።
44008024	ስምኦንም ዠፐረም "ኧዃ ተባኹዊ ቃር አት ዘንጋ ቤሰራብዬ አኹም ይእግዘር ጠሶኒ" ባረኖም።
44008025	ጴጥሮስም ዮኻንስም ባትመሮም ኽኖም ይእግዘር ቃርም ቦዶ አንⷀ በብዘ የሰማርያ ቀያ ወንገል ቲዩዶ ኢየሩሳሌም ከተማ ተዠፐሮም፤
44008026	ይእግዘር መሌክ የፊሊጶስ "ተሳም ተኢየሩሳሌም ጋዛ ቢወስድ ኤማ ራ ወኸት ወር" ቧረንም፤ ዝም ኤማ የበረኻ ኤማ ባነ።
44008027	ዀትም ተረሳም ወረም፤ አት ውጪባ የኢትዮጵያ ገነ ምስ ይእግዘር ይሰግዴ ተኢትዮጵያ ተረሳም ኢየሩሳሌም ከተማ ወረም ባነ፤ ዝም ምስ ኽንደኬ ይውርያ ኢትዮጵያ ትገዛ የረፐረች ምሽት የዋጋⷕታ እንም አላፊ ባነ።
44008028	ዀትም ገነታ ኢትዮጵያ ቲትዠፐር በሰረገላ ቾናም የነቢ ኢሳያስ መጣፍ ያረብብ ባነ።
44008029	ኽም ጋᎀ መንፈስ ቅዱስ የፊሊጶስ "በዝ በሰረገላ የቾና ምሴ ተቀነብም ተራኸውን" ቧረንም።
44008030	ፊሊጶስም ኖጠም ወረም ተራከወንምታነ ዝኽ ምስ የነቢ ኢሳያስ መጣፍ ያረብብ ኸማ ቢሰሟን "በውረም ዝኽ ታረᎇንዀታ ይብር ቃር ትዌስንዌ?" ቧረንም።
44008031	የኢትዮጵያ ምስም "ዩዴ ሰብ ቴረብር መምር ይገቤዬ ይኸኒ? ባረም የፊሊጶስ ኔኸም በሰረገላዀታ ውጣም ትያ ጋᎀ ቶራ" ቧረንም።
44008032	ውጪባምዀታ ያረᎇንም መጣፍ መደረታ ዝካ ይብር ባነ። "ያርጪዬ ይወስጂ ጤኸማ ባነ፤ ድገረታ ቲያርጪ ስ ይብር ጤኸማ ዀትም ይዝረⷌ አንᎋመታ አንከፈተ፤
44008033	ዀትም ተዋለደም፤ ወኼ ፍርድም አንᎈንጅለ፤ ነብሰታ ታፈር ᎈር የቀጥወታ የኸሬ የትጨነወ ዘርኸታ ሟን ዮድረሸ?"
44008034	የኢትዮጵያ ምስም የፊሊጶስ "ኸዳሽ ኦዴ፥ ዝኽ ነቢ ኢሳያስ የሟን ይዝረⷈን? የገገታው ዌሽ ይንጐድ ሰብ ይዝረⷍ?" ባረም ተሳረንም።
44008035	ፊሊጶስም ቃረታ ከፈተም ተዝኽ ተኢሳያስ መጣፍ ቀነሰም የኢየሱስ ወንጌል ኦደንም።
44008036	ቤማም ቲያሮ ይኻ ᎀሬ ሰኖም፤ የኢትዮጵያ ምስም "ኧዥ እኻ በዝ ነረ፤ ኧዃ ኧጠመቄ ይኸሬ ቃር ምር ነረ?" ቧረም። [
44008037	ፊሊጶስም "በውረም ⷕናኸ ብታምር ተጠመቅ" ቧረንም፤ ውጪባምዀታ "ኢየሱስ ክርስቶስ ይእግዘር ኧርች የኸረ ኸማ አመርዀም" ባረም።]
44008038	የኢትዮጵያ ምስ ሰረገላዀታ ይቈሜ አዘዘም፤ ፊሊጶስም የኢትዮጵያ ምስም ዄችመዀና ይኼ ዋቦም፤ ፊሊጶስም የኢትዮጵያ ምስ አጠመቈንም።
44008039	ትኻ ደን ቶጦ አንⷀ ይእግዘር መንፈስ የፊሊጶስ ነሳም ወሰደንም። የኢትዮጵያ ምስም የፊሊጶስ ዄተነ አናሸን፤ ተኽም አንⷀ የኢትዮጵያ ምስም ሳረንም ኤማታ ያር ባነ።
44008040	ፊሊጶስ ጭን በአዘጦስ ከተማ ነከዊም፤ ቂሳርያ ከተማ ቲቸን ዳር በከተማ እንም ዦረም ይእግዘር አትርፎት ወኼ ወሬ ዩድ ባነ።
44009001	በኽ ግዝየ ሳኦል ጭን በⷘታ ኢየሱስ ክርስቶስ ያመሮ ሰብ ይቀጥኖዌ ቲያጫቅስ የⷀስ አለቄ ወረም።
44009002	በኢየሱስ ክርስቶስ ያመሮ ሰብ ገምያም እሽታም ቲረኽብ፥ አገደም ኢየሩሳሌም ከተማ ያቸንኖዌ ይዀለኸማ በደማስቆ ያነቦ ጠሎት ቤት ወረቀት ይጠፎሌ የⷀስ አለቃ ጨቈሰም።
44009003	ሳኦልም ቲያር ደማስቆ ከተማ በትⷅራነቤ ጠነቃር በዙርያታ ተሰሜ ንቅ ብርኻን አምብራጣወም።
44009004	በኽም ግዝየ ባፈር ቦጠቄ "ሳኦል ሳኦል የምር ታሳድዴ?" ይብር ቃር ሰማም።
44009005	ሳኦልም "ⷘታኖ አኸ ሟንኸተ?" ቧረንም፤ ዀትም "አኸ መከራ ታሰራቢ እያ ኢየሱስንዀ ።
44009006	ኧዃ ጭን ተሳም ከተማ ግባ፤ አምሮት ያነብኸ ቃር እንም በኽሜ ዮጅከሸ" ቧረንም።
44009007	ተሳኦልም ጋᎀ የረፐሮ ሰብ ቃር ቢሰሞም ሟኒም ሰብ አናስቦ የኸሬ ስ ባሮም ቈሞም፥
44009008	ሳኦልም ቶጠቀወ መደሬ ተረሳም፤ ኤንመታ ቢትከፈቶም አትም ቃር ያዤ አንዀረረ፤ የኽየኸሬ ተሳኦል ጋᎀ የረፐሮ ሰብ ኧጀታ ጠበጦም ደማስቆ ከተማ ወሰደዊም።
44009009	ስርም ኤነታ ቴያዥ ሶስት ከረ ቾናም፤ ቴበራም ቴሰጭም በኽም ኧከሰም።
44009010	በደማስቆ ከተማ ኻናንያ ይውሪ በኢየሱስ ክርስቶስ ያመረ ሰብ ባነ፤ ⷘታ ኢየሱስም በራእይ "ኻናንያ" ባረም ጠናንም፤ ዀትም "ⷘታኖ ዮ" ቧረንም።
44009011	ⷘታ ኢየሱስም የኻናንያ "ተሳም ሰትት ይውሪ ኤማ ወር፤ በኽሜ በይኹዳ ቤት ሳኦል ይውሪ አት የጠርሴስ ከተማ ምስ ያነኸማ ተሳር፤ ዀትም በኽ ጠሎት ያሜ።
44009012	ሳኦልም ኤነታ ያዞዌ ይዀለኸማ ኻናንያ ይውሪ ምስ የዀትኼ ገፓም ኧጀታ ቲያወራወ በራእይ አሸም" ቧረንም።
44009013	ኻናንያ ዠፐረም "ⷘታኖ ዝኽ ምስ በኢየሩሳሌም ከተማ ቢረብሮ ቅዱስ በኸረቦ ሰብ ᎈር ምራኽር ᎃጥጥ ዘንጋ የቾተ ኸማ ተብዘ ሰብ ሰማዀም።
44009014	በዝም ሽማኸ ይጠሮ ሰብ እንም ያግዴ ተⷀስ አለቃ ፍቃድ ተⷀፐረም" ባረም።
44009015	ⷘታ ኢየሱስም "ዀት ሽመና የአረማዊ ሰብ፥ የርስም፥ የእስራኤል ሰብም፥ ያትⷕሬ የሸፐትዀን የኸሬ የዀትኼ ወር፤
44009016	የሽመና ቲብር ምራኽር መከራ ይትⷀፐርኸማ እያ አትየሽንቴ" ቧረንም።
44009017	ኻናንያም ወረም ሳኦል ያነወ ቤት ገፓም፤ ኧጀታ በᎈረታ አወናወም ታነ "ጐፔያና ሳኦል ዝኼትትቸን በቸነኸወ ኤማ የትየናኸ ኢየሱሱ፤ ኻብኸም ታዥኔ ይኸንኼ መንፈስ ቅዱስ ይሜናብኼ ያኼ ናኼም" ባረም።
44009018	ኽመጋ ተሳኦል ኤን ኻራ ኸማ ቃር ወጠቀም፤ ኽመጋ አሸም፤ ተረሳም ተጠመቀም።
44009019	ሸረትም በናም ተቋመረም ተፓም። ሳኦልም በደማስቆ ከተማ ታነቦ በክርስቶስ ታመሮ ሰብ ጋᎀ የቀሪ ከረ ቾናም።
44009020	በኽሜ ዀትም ኢየሱስ ይእግዘር ኧርች የኸረ ኸማ በጠሎት ቤተዀና አትመሮ ቀነሰም።
44009021	የሰመዊም ሰብ እንም ወግ ኸረቦም ታነ ዝኽ ምስ በኢየሩሳሌም ከተማ በኢየሱስ ያመሮ ሰብ ንቅ መከራ ያሰራቦ ምስ አንኸረዌ? ዝኼኽ የቸነ የኽኖ ጠበጠም የⷀስ አለቄ ይወስጅዮዌ አንኸረዌ በበሮት ወግ ይኸርቦ ባነ።
44009022	ሳኦል ጭን በትምርተታ ቲትⷐር ቸነም፤ በደማስቆ ከተማ የቾኖ የይኹዳ ሰብ ዝኽ ኢየሱስ ይቸንቴ የዋሪ ክርስቶስ የኸረ ኸማ አጬገም ቢዩድኖ ይብሮ ቃር በከሮም።
44009023	ሳኦል ይእግዘር ቃር ኦዶት ተቀነሰ ብዘ ግዝየ አንⷀ የይኹዳ ሰብ የሳኦል ይቀጥረውዬ አትባቶም።
44009024	ሳኦል ጭን አሳበዀና ኻረም፤ ኽኖም ይቀጥረውዬ በዋናም በምሳረም ተከተማ ይወጨᎌ ወፈንቻ እንም ይቅረቦ ባነ።
44009025	ቢኸርም የገገታ ተማሪ በምሳረ ትምር ግምብ አትዠነሮም በቀርጫት አወንደዊም።
44009026	ሳኦልም ኢየሩሳሌም ከተማ በሰና አንⷀ በኼታነቦ በክርስቶስ ታመሮ ሰብ ጋᎀ እማቴ ይኸሬ ሸም። ኽኖ ጭን በኢየሱስ ያመረ ኸማ አናመረውዬ ሰነፈዊም።
44009027	በርናባስ ጭን የሳኦል ወሰደም የኢየሱስ ናዀቸረኔ አገፗንምታነ ሳኦልም የⷘታ ኢየሱስ ቤማ መምር ያሸን ኸማ ኢየሱስም የሳኦል መምር የዝረⷈን ኸማ በደማስቆ ከተማም በኢየሱስ ሽም ደፈረም መምር ያትመረኸማ ኦደኖም።
44009028	የኽየኸሬ ሳኦል የⷘታ ኢየሱስ ቃር ደፈረም ቲዩድ በኢየሩሳሌም ከተማ ተኢየሱስ ናዀቸረነ ጋᎀ የሳረን ኸማ ገፓም ይወጣ ባነ።
44009029	ተግሪክ ገነ ተቸነቦ የግሪክ አንᎋ ቲዝረኮ ተይኹዳ ሰብ ጋᎀ ይዝረⷍም ይትክራከር ባነ፤ ኽኖ ጭን ይቀጥረውዬ አሰቦም ባነ።
44009030	በክርስቶስ ያመሮ ጐፔቸም ዝኽ ዘንጋ ቢⷕሮ ቂሳርያ ከተማ ወሰዶም ጠርሴስ ከተማ ናኸዊም።
44009031	በይኹዳ ገነ እንም በገሊላም በሰማርያ ገነ የረፐሮ በክርስቶስ ያመሮ ሰብ በሽናት ይረብሮ ባነ። ይእግዘርም ቲያኸብዶ፥ መንፈስ ቅዱስ ቲያትቋምኖ ᎃዝራዀና ቲደብር ቸነም።
44009032	ጴጥሮስም በመደር መደር እንም ቲዦር በልዳ ቀያ ይረብሮ በክርስቶስ ያመሮ ሰቤ ወንደም።
44009033	በኽሜ ተስᎃት ዘበር ቀነሰም የትገተረ ኤንያ ይውሪ አት ምስ ነከበም፤ ዀትም ሽባ ባነ።
44009034	ጴጥሮስም "ኤንያ ተሳ፤ ኢየሱስ ክርስቶስ አተነፈናኸም፤ የትገተርኸወም ንሳ" ቧረንም፤ ኽመጋ ተረሳም።
44009035	በልዳ ቀያም በሳሮናም ይረብሮ ሰብ እንም ዀት አሰቦም ታነ ቢእግዘር አመሮም።
44009036	በኢዮጴ ከተማ ጣቢታ ይውርያ አት በኢየሱስ ያመረች ምሽት ባነች፤ ጣቢታ ወበር ዶርቃ ዌም ⷝንቤ ወበሩ፤ ⷕትም ወኼ ዘንጋ የሜናባ እንም ጋᎀ የዜጋ ቲብ ምሽት ባነች።
44009037	በኽም ግዝየ ⷕትም ⷀመናም ታነ ᎀተችም፤ ኔሳⷕታም አጠውም በፎቅ ቤት አወነዊም።
44009038	ልዳ ይውሪ ቀያ ተኢዮጴ ርቤ የረፐሬ በክርስቶስ ያመሮ ሰብ ጴጥሮስ በኽ ቀያ ያነ ኸማ ሰሞም ባነ፤ የኽኖኼ አፈጠረም ይቸን ኸማ ይጠረውዬ ዄት ሰብ የዀትኼ ናኾም።
44009039	ጴጥሮስም ተረሳም ተኽኖ ጋᎀ ቸነም፤ በቸኔ በፎቅ ቤት አገፐዊም፤ ምስ የᎀተበማ እሽታ እንም ቲበኸማ ዶርቃተኽነማ ጋᎀ ታነች የሴፈቸኖ ቀሚስም ዀጅር እንም ቲያትየሰሜ ቢፍተቴ ቈመማም።
44009040	ጴጥሮስ እንም ሰብ ወረጀ አወጣኖም ታነ በርበተታ ወካም ጠሎት አመነም፤ ዀትም የሬሳዀቴ ተዥባፐረምታነ "ጣቢታ ተሸ" ባረም፤ ⷕትም ተሞት ተረሳችም፤ ኤነⷕታ ከፈተችም፤ የጴጥሮስ አሸቸንም ተረሳችምታነ ቾናችም።
44009041	ዀትም ኧጀታ ዝራካምታነ ነሳናም፤ በክርስቶስ ያመሮ ሰብም ምስ የᎀተበማ እሽታ ጠናምታነ ቢፍተኽነሜ አቈመናም።
44009042	ዝም ዘንጋ በኢዮጴ ከተማ እንም ተⷐረም፤ ብዘ ሰብም በⷘታ ኢየሱስ አመሮም።
44009043	ጴጥሮስ በኢዮጴ ከተማ ዳነራ ይፈቅ ስምኦን ቲውሪ ምስ ጋᎀ ብዘ ከረ ቾናም።
44010001	በቂሳርያ ከተማ አት ቆርነሌዎስ ይውሪ ምስ ባነ፤ ዀትም በጣልያን ወታደር ግብት መቶ አለቃ ባነ።
44010002	ዀትም ታበሩሰታ ትንመዀና ጋᎀ በአይኹድ ⷅጫ ኤነት ይእግዘር ይሰግድም ያከብርም ባነ፤ ዋጋታ የዜጋ ይብ ንቃር ዋቢም እንም ጋᎀ ጠሎት ያሜም ሰብ ባነ።
44010003	አት ከረ ዝዀር ቲኸር ይእግዘር መሌክ የዀትኼ ገፓም "ቆርነሌዎስ" ባረም ቲጠራን በራእይ ትየንም።
44010004	ዀትም መርኬ ባረም የመሌካዀታ ቢያዥን ጠነቈንም ታነ "ⷘታኖ ምቃሩ?" ባረም፤ ዀትም "ጠሎትማኸ የዜጋ ባቦትማኸም እግዘር ተⷀፐረናኸም፤
44010005	ኧዃ ጴጥሮስ ይውሪ ስምኦን ተኢዮጴ ከተማ ይቸኔ ሰብ ናኽ።
44010006	ዀት ቤተታ በባር ᎀሬ ባነ ዳነራ ቢፈቅ በስምኦኔ ባዘርነት ቾናም" ቧረንም።
44010007	ዝም የዝረⷈን መሌክ ቦረ አንⷀ ተአገልጌየታ ዄቴዀና ተወታደርመታ ግብት ይእግዘር ሰብ ተኸሮኽኖ ግብት አተታ፥
44010008	መሌክ ያትየሸን ቃር ኦደኖምታነ ኢዮጴ ከተማ ናኸኖም።
44010009	በመረጋታ ኽኖ ወሮምታነ ከተማ ቲትⷅራነቦ ጴጥሮስ ግብት ዋና ጋᎀ ጠሎት ያሜዬ ዳስ ኸማ ባረሰዊ ቤት በᎈረታ ከናም።
44010010	ኽም ጋᎀ ዀትም ጓደንም ኧድያ ይበሬ ሸም፤ ሸረት ቲያᎈጥነ በራእይ አሸም።
44010011	ያሸንምዀታ ሰሜም ተከፈተም ታርበት ወኸተታ የጠወጪ ንቅ ᎇልኮ ይመስር ቃር ያፈሬንየ ቲወርድ አሸም።
44010012	በዀትም ባርበት ኧግር ያሮ እንም በዳታዀና ይትሸቦምኽኖ የሰሜ አᎋም ባነቦᎌ።
44010013	"ጴጥሮስ ተሳም ኧርጥም ብራ" ይብር ቃር የዀቴንየ ቸነም።
44010014	ጴጥሮስ ጭን "ⷘታኖ ኤኸር ቃሩ፤ ያንትቀደሰ ቃር አምበራ የዝ ይፍቴ የሰነኸ ቃር ስርም ብየትዀ አንⷐር" ባረም።
44010015	አትም የዄተነ "እግዘር ያᎀጠረን አኸ የሰነኸው አትብር" ይብር ቃር የዀትኼ ቸነም።
44010016	ዝም ዘንጋ ሶስት ጋᎀ በኸረ አንⷀ ኽመጋ ተሰሜ የቸነ ቃር እንም ሰሜንየ ዠᎌርም ወሰጂም።
44010017	ጴጥሮስ የእራይዀት ፍቺየታ ምቃር ይኽርሸ ባረም በⷐነታ ቲትጨነቅታነ፥ ቆርነሌዎስ የራኸኖ ሰብ የስምኦን ቤት ተሳሮም ወረጀ ቸነቦም።
44010018	ቃረዀና ከፈቶም "ጴጥሮስ ይውሪ ስምኦን በዝኼ ባዘርነት ቾናምዌ?" ባሮም ተሳሮም።
44010019	ጴጥሮስም በራእይ ያሸን ቃር በⷕነታ አወጣም ቲያወርድ ታነ መንፈስ ቅዱስ "ሶስት ሰብ ይሰቦከ፤
44010020	ተሳም ተዝ ቤት ውረድ፤ የራኽኖ እያ የኸርዄ፥ ታትጥራጠር ተኽኖ ጋᎀ ወር" ቧረንም።
44010021	ጴጥሮስም የሰብኽኖዌ ወንደምታነ "ትሰቦን እያትንዀ፤ የቸነኹᎌ ዘንጋ ምቃሩ?" ባረኖም።
44010022	ኽኖም "እግዘር ያከብርም ወኼ ሰብ በይኹዳ ገነ እንም ዩጅነ የመቶ አለቃ ቆርነሌዎስ ቤተታ ያቸንኼ ትውንም ቃር ይሰሜ ቅዱስ መሌክ ኦደንም" ባረዊም።
44010023	ዀትም "ግቦ" ባረም ባዘርነት ተⷀፐረኖም። በመረጋታ ተረሳም ተኽኖ ጋᎀ ወጣም፤ በኢዮጴ ተረፐሮ አታት በክርስቶስ ያመሮ ጐፔቸ ተኽኖ ጋᎀ እማቴ ወሮም።
44010024	በመረጋታም ቂሳርያ ከተማ ገፖም፤ ቆርነሌዎስ ደቦወታም የርቤ አበጐዳታ እማቴ ጠናም ይቅየኖ ባነ።
44010025	ጴጥሮስም ቸነም ቤት ገፓም፤ ቆርነሌዎስ ተⷀነበም በግረቴ ወጠቀም ሰጐደረም።
44010026	ጴጥሮስ ጭን "ተሳ እያም ያኸምኸማ ሰብንዀ" ባረም ነሳንም።
44010027	ዀትም ተቆርነሌዎስ ጋᎀ ቲጮድ ገፓም፤ ብዘ ሰብ ተደመዶም በቾኖዌ ነከበኖም።
44010028	"የይኹዳ ሰብ ያረማዊ ሰብ ቤት ይገቤ ዌም ደᎇነት ይጠብጤ የኻይማኖት ⷅጫንዳ ኤይብኸማ አኹም ትⷕሮ፤ እያ ጭን ሟኒም ሰብ ያንትቀደሰ ዌም የሰነኸው ባምብሬ እግዘር አትየሼም።
44010029	የኽ እንም አኹ ኔኸ ባኹም ብትረኾፒ ታንጥራጠርም ቸነዀም፤ ኧዃም እያ ኧትሰርኹ የንቃር ጠናኹንም?" ባረኖም።
44010030	ቆርነሌዎስ ዝካ ባረም፤ "ነበትራ በዝካ ወክት በቤተና የዝዀር ጠሎት አሜ ባነ፤ ጠሎት ትናሜ ጠነቃር ጥርጥር ይብር ዀጅር የትኸተረ ሰብ ቢፍተኔ ቈመም ታነ
44010031	ዝካ ባሬም፤ 'ቆርነሌዎስ ብእግዘር ይፍቴ ጠሎታኸ ተሰማም የዜጋ በቀሮትማኸ እግዘር ተⷀፐረናኸም።
44010032	ኼታ ኢዮጴ ከተማ ሰብ ናኽም ጴጥሮስ ይውሪ ስምኦን ጥራን፤ ዀት ዳነራ ቢፈቅ በስምኦን ቤት በባር ᎀሬ ባዘርነት ቾናም' ባሬም።
44010033	በኽ የቸነ ኽም ጋᎀ ናዀቸረነ ያኸኼ ናዀም፤ አኸም በተኖታኸ ወኼ ቃር አመነኸም፤ ኼታ አኸ ቲእግዘሬ ያዘዥከ ቃር እንም ንሰማኔከ ይና እንመንዳ ኧዃ ብእግዘር ይፍቴ በዝ ነነ" ባረም።
44010034	ጴጥሮስ ቃረታ ከፈተም ዝካ ባረም፤ "ቢእግዘር ይፍቴ ሰብ እንም ⷀጥየ የኸረኸማ በውረም ኻርዀም።
44010035	የሟኒም ገነ ሰብ ቢኸርም የዀት ያኸብድም ⷅጥየ የኸረ ሜና ያሜ በኸረ እግዘር ይትⷀᎌን።
44010036	እግዘር የእስራኤል ሰብ ቃረታ የራኸኸማ የትⷐረዉ፤ የራኸሮ ቃር አኹ ትⷕሮ፤ የሽናት ወኼ ወሬ በኢየሱስ ክርስቶስ ወኸት የቸነ የኽኖዉ፤ ቢኸርም ጭን ኢየሱስ ክርስቶስ ይንመታ ⷘታው።
44010037	ዮኻንስም የጥምቀተታ ቃር ታትመረወ ከረ ቈነሸም በይኹዳ ገነ እንም የኸረ ዘንጋ አኹ ትⷕሮ።
44010038	"እግዘር የናዝሬት ኢየሱስ በመንፈስ ቅዱስ ቅባት የቀፗንምኸማ ደረግም ያወንምኸማ ትⷕሮ፤ እግዘርም ተዀት ጋᎀ የረፐረ የኸሬ ዀትም ወኼ ዘንጋ ቲቾት በሼጣን የትጠበጠ ሰብ እንም ቲያተርፍኖ እንሜ ዦረም።
44010039	"ኢየሱስ በይኹዳ ገነም በኢየሩሳሌም ከተማ በቾተን ዘንጋ እንም ይና ምስክርንደ፤ የዀትም በጨ ᎈር ሰቀሮም ቀጠረዊም።
44010040	ቢኸርም የዀትም እግዘር በሶስተነ ከረ ተሞት ነሳንምታነ በሰብ ይፍቴ ይትየ ኸማ አᎀነንም።
44010041	ዀትም የትየ ያነ ይፍትወረር ቢእግዘር ተሸፐቶም ምስክር የኸሮኽኖው ባንኸሬ ይንም ሰብ አንኸረ ዀትም ተሞት ተትረሳ አንⷀ ተዀት ጋᎀ የበናነም የሰጨነም ይናትንደ።
44010042	ዝም ዘንጋ የሰብ ኑድኔ ዀት ባነቦም በᎀቶም ሰብ ይፌርዴ ቢእግዘር የትወሰነ ወኽረታ ንምሰክኔ አዘዘንዳም።
44010043	በዀትም ያምር እንም በሽመታ ባጢረታ ይትፈረ ኸማ ነቢ እንም ዩዶነ" ባረም።
44010044	ጴጥሮስም ዝም ቲዝረⷍ ቃረታ በሰመዊ ሰብ እንም መንፈስ ቅዱስ ወንደም ሜናቦም።
44010045	ተጴጥሮስ ጋᎀ የቸነቦም በኢየሱስ ያመሮ የይኹዳ ሰብ ባነቦ፤ ኽኖም ይኹዳ ባንኸሮ ሰብ መንፈስ ቅዱስ ቲእግዘሬ የሜናቦዌ ወግ ኸረቦም።
44010046	የአረማዊ ሰብ መንፈስ ቅዱስ ያዊኸማ የኻሮም አረማዊ ሰብ ትንቢት ቲዝረኮ ይእግዘር ቲያኸብዶ የሰሞዮዌው፤
44010047	በኽ ግዝየ ጴጥሮስ "ዛዀና ይና ኸማ መንፈስ ቅዱስ ሜናቦም፤ ኧጋ ይጠመቆዌ ይኸራኖ ሟኑ?" ባረም።
44010048	ዀትም በኢየሱስ ክርስቶስ ሽም ይጠመቆዌ አዘዘኖም፤ ተኽም አንⷀ የቀሪ ከረ ተኽኖ ጋᎀ ይቾኔ የጴጥሮስ ጨቈሰዊም።
44011001	የኢየሱስ ናዀቸረነም በይኹዳ የረፐሮ በክርስቶስ ያመሮ ጐፔቸም ኧተᎀቸም አረማዊ ሰብም ይእግዘር ቃር የትⷀፐሮ ኸማ ሰሞም።
44011002	ጴጥሮስም ኢየሩሳሌም ከተማ በቸነ ግዝየ ጤበር ኦሮት ያትⷈሽ ወኽረታ ያምሮ የይኹዳ ገነ ክርስቲያን ሰብ
44011003	"የንቃር ጤበር አናወነዮ ሰቤ ገፓኸም ተኽኖ በናኸም" ባሮም ማተቦᎌም።
44011004	ጴጥሮስ ጭን የኸረ ቃር እንም ቲፍትወረር ቀነሰም አት ባት ኦደኖም፤ ዝክም ባረኖም፤
44011005	"እያ በኢዮጴ ከተማ ጠሎት ትናሜ ራእይ አሸዀም፤ ንቅ ᎇልኮ ይመስር ቃር ታርበት ወኸተታ ጠወጭም ተሰሜ ወንደም ይዬ ቸነም።
44011006	ዝመታ መርኬ ባዀም ብናዥን ባርበት ኧግር ያሮ እንም በዳታዀና ይትሸቦኽኖ የሰሜ አᎋም አሸዀም።
44011007	'ጴጥሮስ ተሳም ኧርጥም ብራ' ይብሬ ቃር ሰማዀም።
44011008	እያም 'ⷘታኖ ኤኸር ቃሩ፤ ያንትቀደሰ ዌም የሰነኸ ቃር የዝ ይፍቴ ስርም አምበናዀ፤ ኧዃም አምበራ' ባዀንም።
44011009	ዄተነም 'እግዘር ያᎀጠረን የሰነኸው አትበር' ይብር ቃር ተሰሜ ዝረⷌም።
44011010	ዝመታ ሶስት ጋᎀ በባሬአንⷀ ዠፐረም ተሰሜ ዮንደ ቃር እንም ሰሜንየ ተሻበም ወረም።
44011011	ኽም ጋᎀ ሶስት ሰብ ተቂሳርያ ከተማ ይዬ ናዀዮም፤ እያ ያነኽወ ቤት ቸነቦም።
44011012	ይእግዘር መንፈስ 'ታትጥራጠር ተኽኖ ጋᎀ ወር' ባረም ኦዴም፤ ዝም በክርስቶስ ያመሮ ስድስት ጐፔቸ ትያም ጋᎀ ቸነቦም፤ ተኽኖም ጋᎀ እማቴ ቆርነሌዎስ ቢውሪ ምስ ቤት ገፓነም።
44011013	ቆርነሌዎስም መሌክ በቤተታ በቈሜ አሸምታነ መሌክዀታ 'ተኢዮጴ ከተማ ጴጥሮስ ይውሪ ስምኦን ዝኼንየ ይቸኔ ሰብ ናኽ።
44011014	ዀትም አኸም አብሩሳኸ እንም ትተርፎᎌ ቃር ዮድኸሸ' የዋረን ኸማ ኦደንደም።
44011015	እያም ኧዝረⷌ ትንቀርስ መንፈስ ቅዱስ ይፍትወረር ይናም ወንደም የሜናንደ ኸማ የኽኖም ወንደሮም።
44011016	'ዮኻንስ ብኻ አጠመቀም፤ አኹ ጭን በመንፈስ ቅዱስ ትጠመቆቴ' የዋረን የⷘታ ኢየሱስ ቃር ተዘገዴም።
44011017	ኼታ ይና በⷘታ በኢየሱስ ክርስቶስ ያመነ እግዘር መንፈስ ቅዱስ ሜናም አበንደም፤ ኽኽ ያበንደ መንፈስ ቅዱስ የኽኖም ባበኖኽ ይእግዘር ኧዀራኔ ይኸኒ እያ ሟን ባነዀ?" ባረም።
44011018	ኽኖም ዝኸታ ቢሰሞ ይብሮ ቃር በከሮም ስ ባሮም፤ "እግዘር የአረማዊ ሰብ ኧያምም ይኸሮᎌ፥ ገደርም ንብረት ይረብሮᎌ ተባጢረዀና ይትዠፐሮᎌ ቃር አበኖም" ቲብሮ ይእግዘር አኸበዶም።
44011019	እስጢፋኖስ በቈጠሪ ግዝየ ብዘ በክርስቶስ ያመሮ ሰብ መከራ ሰናቦም፤ ኽኖም ተብራጠቦምታነ ፊንቄ፥ ቆጵሮስ ገነም አንፆክያም ከተማ ዳር ዦሮም፤ ይእግዘር ቃርም እማት የይኹዳ ሰብ ባንኸሬ ያትም ሰብ ዳር ቤዩዶ።
44011020	ተኽኖ ጭን የቆጵሮስም የቀሬና ሰብ አታተዀና አንፆክያ ከተማ በቸነቦ ግዝየ የአረማዊ ሰብ የⷘታ ኢየሱስ ክርስቶስ አትርፎት ወኼ ወሬ እማት የይኹዳ ሰብ ቴኸር ያረማዊም ሰብ ኦዶም።
44011021	የⷘታም ኢየሱስ ክርስቶስ ደረገታ ተኽኖ ጋᎀ ባነ፤ ᎃዝረዀና ንቃር የበሳ ሰብ አመሮም የⷘታ ኢየሱሴ ተዠፐሮም።
44011022	ዝም የኽኖ ወሬ በኢየሩሳሌም ከተማ ያነቦ በክርስቶስ ያመሮ ሰብ ሰሞምታነ የበርናባስ አንፆክያ ከተማ ናኸዊም።
44011023	ዀትም ቸነም ይእግዘር ፀጋ የሰበታ መምር ያበኸማ አሸም ሳረንም፤ በኢየሱስ ያመሮ እንመዀና በⷘታ ኢየሱስ ተቋመሮም ይረብሮዌ አቴገም ኦደኖም።
44011024	ዀትም በመንፈስ ቅዱስ ደረግ ኸረም ይቾት ብእግዘር ይትመመር ወኼ ሰብ የረፐረ የኸሬ ብዘ ሰብ በⷘታ ኢየሱስ አመሮም።
44011025	በርናባስም የሳኦል ይሸኔ ጠርሴስ ከተማ ወረም።
44011026	ቢረኽውንም አንፆክያ ከተማ አቸነንም፤ በኢየሱስ ክርስቶስ ታመሮ ሰብ ጋᎀ አት ዘበር ዳር ቾኖም አትመሮም፤ የብዘ ሰብ ይእግዘር ቃር ኦዶም፤ በኢየሱስ ክርስቶስ ያመሮ ሰብ ይፍትወረር ክርስቲያን የዋርዮ በአንፆክያ ከተማ ባነ።
44011027	በኽም ግብት አታት ነቢ የኸሮ ሰብ ተኢየሩሳሌም ተረሶም አንፆክያ ወሮም።
44011028	ተኽኖም የረፐረ አጋቦስ ይውሪ ምስ ባነ፤ ዀትም ተረሳም በገን እንም ንቅ ጋጀ ይኸር ኸማ በመንፈስ ቅዱስ እግዘር ያትየሸን ቃር ኦደም፤ ዝም ጋጀ ንቅ በኸረ በሮማ ንስ ቀላውድዮስ ዘበር ኸረም።
44011029	በኢየሱስ ያመሮ ሰብ ያታተዀና ቢኸሎ ቃር በይኹዳ ገነ ይረብሮ በኢየሱስ ያመሮ ጐፔቸዀና አትዋጦም ይረኾኖዌ አትባቶም።
44011030	አትዋጦም በበርናባስም በሳኦልም ኧጅ የኢየሩሳሌም በተስⷋን ባሪቄ ናኾም።
44012001	በኽም ዘበር ንስ ኼሮድስ አታት በክርስቶስ ያመሮ ሰብ አገደም አጠንቆት ቀነሰም።
44012002	የዮኻንስ ጐፔ የያእቆብ በሴፍ አትየንጠንም።
44012003	በዝም ዘንጋ የይኹዳ ሰብም የሳረኖኸማ ቢያዥ የጴጥሮስም አትጬወጠንም፤ ወክተታ የአይኹድ ፋሲካ ቂጣ ይወረᎌ ግዝየ ባነ።
44012004	የዀትም ባትጬᎄጠን አንⷀ ወኽኔ አገፗንም፤ ተፋሲካ ባር አንⷀ በሰብ ይፍቴ ቲያትⷀንውን ስን አርበት አርበት ወታደር ኸሮም ይቅረበውዬ ያስረም ስድስት ወታደር አወጣም አⷀᎌረንም።
44012005	ጴጥሮስም ቦኽኔ ታነ ይሬ ባነ፤ ቢኸርም በክርስቶስ ያመሮ ሰብ የዀት ጠሎት ያመሮለ ባነ።
44012006	ኼሮድስም የጴጥሮስ ይᎈርጅᎎ ባሰበ ጋᎀ በኽም ምሳረ ጴጥሮስ በዄት ሰንሰለት አጐጅም በዄት ወታደር ግብት ይነ ባነ፤ እንጐድ ቀራተነ ቦረጀ ኸሮም ወኽኔ ቤት ይቅረቦ ባነ።
44012007	ኽመጋ ይእግዘር መሌክ ትየም፤ ወኽኔ ቤት ጬት ኸረም፤ የጴጥሮስ መየታ ነገደም ነሳንምታነ "አፍጥርም ተሳ" ቧረንም፤ ያጐጅᎌም ሰንሰለት ተጀታ ወጠቆም።
44012008	መሌክም የጴጥሮስ "ዀጅራኸ አማርድ፥ ጫማኸ ኽራ" ቧረንም፤ ዀትም ኧጊ ባረም፤ "ነጠላኸ ተኸደርም ይያ ተኸተሬ" ቧረንም።
44012009	ጴጥሮስም ቶኽኔ ወጣም የመሌክ ተⷐተረንም፤ ዝኽ እንም ቲኸር ራእይ ያዥ ቃር ይᎀስን ባነ ባንኸሬ መሌክ የቾተረ ቃር ውረም የኸረ ኸማ አንኻረ።
44012010	ይፍትወረርም የዄተነም ቀራተነ አለፎም ከተማ ይወጨᎌ የብረት ወፈንቼ ሰኖም፤ የብረትምዀታ ወፈንቻ በገግመታ ኧጅ ተከፈተሮም፤ ሞጣ ወጦም አዳኽሬ ወሮም። ቲያሮ ኽመጋ መሌክዀታ ተጴጥሮስ ተቤተረም።
44012011	ጴጥሮስም በⷕነታ ገፓም አትዣፐረምታነ "ⷘታ ኢየሱስ መሌከታ ናኸም ተኼሮድስ ኧጅ የይኹዳ ሰብ ታሰቦኒ ቃር እንም ያተነፌ ኸማ በውረም ኧዃ ኻርዀም" ባረም።
44012012	ዝኽ እንም በቤሰረ አንⷀ ብዘ ሰብ ተደመዶም ጠሎት ያመሮᎌ ቤት ቸነም፤ ዝም ቤት ማርቆስ ይውሪ የዮኻንስ አዶት የማርያም ቤት ባነ።
44012013	ጴጥሮስም ይገቤ የዝም ቤት የዋረ ወፈንቻ ደነገም፤ ኽመጋ ሮዳ ይውርያ አገልጌ ሟኑ? ባረችም ቸነችም።
44012014	የጴጥሮስ ቃር የኸረ ኸማ ኻረችምታነ ብንⷅት ቀጠረናም ታነ ወፈንቻ አንከፈተች፤ ቢኸርም ደኔ ኖጠችም ገፓችም "ጴጥሮስ ቦረጀ ቈመም" ባረችም።
44012015	የቤት ሰብም "ሽርሽር ባⷕም" ባሮያም፤ ⷕትም "በውረም ዀቱ" ባረችም አጬገችም ቱድኖ ባነ፤ ኽኖ ጭን "የዀት መሌክ ይኽርሸ" ባሮም።
44012016	ጴጥሮስ ጭን ወፈንቻ ድርጎተታ አንቸን፤ ከፈቶም አሰበዊም ታነ ወግ ኸረቦ።
44012017	ቢኸርም ኽኖ ስ ይብሮዌ በጀታ ጠቀሰኖም፤ ⷘታ ኢየሱስ ቶኽኔ መምር ያወጣን ኸማ ኦደኖም፤ ዀትም "ዝም የሰማኹዊም የያእቆብም ይንጐድም በኢየሱስ ያመሮ ጐፔቸ ኦዶዮ" ባረኖም፤ ተዛ ቤት ወጣም እንጐዴ ወረም።
44012018	ድየ ጋ ቲብር "ጴጥሮስ ኤቴ ፈካም ይኽርሸ?" ባሮም ዮኽኔ ወታደር እንም ተብራገጎም።
44012019	ኼሮድስም የጴጥሮስ ሸም ቢበዀን ያትቅየኖ ወታደር ምረመረኖም ይቈጥርዮሜ አዘዘም። ኼሮድስም ተይኹዳ ገነ ተረሳም ቂሳርያ ወንደም ቾናም።
44012020	ኼሮድስ የጢሮስም የሲዶናም ሰብ ተራከሰኖም ባነ፤ ኽኖም እማቴ ቸነቦምታነ የንስ ሹም ብላስጦስ ያግዝኖዌ በጨቈሰዊ አንⷀ የሽከቸ ኧጊ አቴፐዊም፤ ዝመታ ያመነቦ ገነዀና ሸረት ይረኽብ ያነ ንስ ቲጐዛን ገነ የረፐረ የኸሬው።
44012021	የጐቸ ከረ ንስ ኼሮድስ የርስ ዀጅረታ ተኸተረም በፍርድ ዙፋን ቾናምታነ የሰብ ዝረⷈኖም።
44012022	ሰብኽኖም ዝኽ ንስ ቲዝረⷍ "ዝኸታ ይእግዘር ቃሩ ባንኸሬ የሰብ ቃር አንኸረ" ባሮም አኸኖም።
44012023	ዀትም ይእግዘር አናኸበዴ ኽም ጋᎀ ይእግዘር መሌክ ባሸ ቃሸወም፤ ዀትም ደነታ ፍረፈረም ᎀተም።
44012024	በኽ ግዝየ ይእግዘር ቃር ንቃር ቲቤትት ወረም።
44012025	በርናባስም ሳኦል ናዀቸረዀና ጀፐሮም ተኢየሩሳሌም ከተማ አንፆኪያ ተዠፐሮም፤ ተኽኖም ጋᎀ ማርቆስ ይውሪ ዮኻንስም አቸነበዊም።
44013001	በአንፆክያ ከተማ በረፐረ ቤተክርስቲያን ነቢም አስተማሪም ባነቦ፤ ኽኖም በርናባስ፥ ኒገር ይውሪ ስምኦን፥ የቀሬና ሉክዮስ፥ ተርስ ኼሮድስ እማቴ የትራቀ ምናኼም፥ ሳኦልም ባነቦ።
44013002	ኽኖም ጠሎት ቲያመሮም ቲጦሞም መንፈስ ቅዱስ "በርናባስም ሳኦልም ያት ሜና የሸፐትኽኖዌ ቤትሮኒ" ባረም።
44013003	ኽም ግዝየ ጦሞም ጠሎት አመነቦም ኧጀዀናም ባደጎፖ አንⷀ አስራፐቶዮም።
44013004	በርናባስም ሳኦልም መንፈስ ቅዱስ ናኸኖም ሴሌውቅያ ገነ ወንዶም፤ ተኽሜ በመርከብ በባር ግብት ያነ ቆጵሮስ ገነ ወሮም።
44013005	በኽሜ ስልማና በሰኖ አንⷀ ቢደመዶᎌ ቤት ይእግዘር ቃር አትመሮም፤ ዮኻንስም ይⷀፕኖ ባነ።
44013006	የቆጵሮስ ደሴት እንም ጀፐሮም ጳፋ ይውሪ መደር በሰነቦ ግዝየ አት በርያሱስ ይውሪ ሸጐረ ነከቦም፤ ዀትም የአይኹድ ገነ ሰብ የኸረ የፍጥር ነቢ ባነ።
44013007	ዀትም ሰርግዮስ ጳውሎስ ቲውሪ ተኻሪ የገን ዳነ ጋᎀ ይረብር ባነ፤ ሰርግዮስ ጳውሎስ የበርናባስም የሳኦልም ይቸኖኸማ አመነምታነ "ይእግዘር ቃር ኦዶን" ባረኖም።
44013008	የኽርምታነ በግሪክ አንᎋ "ኤሊማስ" ይውሪ ሸጐረ ዳነዀታ ቤያምሬ ሸምታነ የሳኦልም የበርናባስ ተራከሰኖም።
44013009	ጳውሎስ ይውሪ ሳኦል ጭን በመንፈስ ቅዱስ ደረግ ኸረም መርኬ ባረም የሸጐረዀታ አሸንምታነ ዝካ ቧረንም፤
44013010	"አኸ የሼጣን ኧርች ዮኼ ቃር እንም ጠላትንኸ፤ አታሎትም ᎃጥጥነትም ሜናብኸም፤ አኸ ር ይእግዘር ኤማ አጣሞታኸ አትችንዌ?
44013011	ኧዃም ይእግዘር ኧጅ ባኸ ᎈሩ፤ ᎋርጥም ትኸርቴ፤ የግዝየታ ጬት አታዥ" ቧረንም፤ ኽመጋ በዀትም ዳበራ ኸማ ጠነማ ወንደወም ኤነታ ፈንጠም፤ ኧጀታ ጠበጠም ይሸውን ሰብ ባስባስ ባረም ሸም።
44013012	ኽም ጋᎀ ዳነዀታ በሸጐረ ምስ የትቾተ ዘንጋ ባሸ ግዝየ አመረም፤ ቦጂ በⷘታ በኢየሱስ ቃር ወግ ኸረወም።
44013013	ጳውሎስም ተቤሻታ ጋᎀ ተጳፋ ከተማ ተረሳም የጵንፍልያ ገነ ጴርጌን ከተማ በመርከብ ቸነም፤ ማርቆስ ይውሪ ዮኻንስም ተኽኖ ተቤተረም ኢየሩሳሌም ከተማ ተዠፐረም።
44013014	ኽኖ ጭን ተጴርጌን ከተማ ተረሶም ጲስድያ ወሮም አንፆክያ ከተማ ሰኖም፤ በይኹዳ ሰንበት ከረ አይኹድ ይደመዶᎌ ቤት ገፓም ቾኖም።
44013015	የሙሴ ⷅጫም የነቢ ትምርትም ባረᎄᎅ አንⷀ የጠሎት ቤት አለቃ ናኾም "ጐፔቾ የሰብ ያትቋመር ትምርት በረፐረናኹ ኦዶንደ" ባሮም ናኾፖም።
44013016	ጳውሎስም ተረሳም በጀታ ጠቀሰም ዝካ ባረም፤ "የእስራኤል ሰብም ይእግዘርም ትሰግዶ አረማዊ እንማኹ ስሞ።
44013017	የዝ የእስራኤል ሰብ እግዘር ያባንዳ ሸፐተኖም፤ በግብፅ ገነ ሳናጫት ታነቦ ብዘ ሰብ አመነኖም፤ እግዘርም በርቅ ደረገታ ተዛኼ አወጣኖም።
44013018	በኸብር አርባ ዘበር ዳር ፈነኸም ቅየኖም።
44013019	ተከናን ገነ የሰባት ቤት ጥብ ሰብ አጠፋም አፈረዀና አወረሰኖም።
44013020	ተኽም አንⷀ አርበት በቅር ታምሳ ዘበር ዳር እግዘር የነቢ ሳሙኤል ዘበር ስን መሳፍንት አበኖም።
44013021	"ተኽ አንⷀ እግዘር ንስ ይብኖዌ ጨቈሰዊም፤ ዀትም ተብንያም ጥብ የኸረ የቂስ ኧርች ሳኦል ያርባ ዘበር አረገሰሎም።
44013022	ዀትም ተሻረን አንⷀ ዳዊት በኽኖ ይትረገሴ ነሳንም፤ ዝክም ባረም እግዘር የዳዊት ኦደረም፤ 'የⷕነና ኸማ ሰብ ፍቃደና እንም ይቾት የእሴይ ኧርች ዳዊት ነከብዀም' ባረም።
44013023	ተዝ ምስ ዘር እግዘር ኧረኽቴ የባረ ቃር የእስራኤል ሰብ ጭዛ ዀትም ኢየሱስ ክርስቶስ አቸነም።
44013024	ኢየሱስ ተተኖተታ ይፍቴ ዮኻንስ በተረም የእስራኤል ሰብ እንም ተባጢረዀና ተዠፐሮም ንስኻ በግቦት ይጠመቆዌ ኦደኖም ባነ።
44013025	ዮኻንስ ሜናታ ቲጀፕር 'እያ ሟን ኧመስርኹ? ይቸንቴ የዋሪ ክርስቶስ እያሽ አንኸርዀ፤ ቢኸርም የግረታ ጫማ ኧፈቴ ዳር ኤኸኒ፤ ትያ ይፈዝዀታ ትያ አንⷀ ይቸንቴ' ይብር ባነ።
44013026	"አኹ ጐፔቸንዳ የአብርኻም ዘር፥ ይእግዘርም ታኸብዶ ሰብ እንማኹ፥ ዝኽ ንተርፍኔᎎ የራዂ ቃር ይናቱ።
44013027	በኢየሩሳሌም ከተማ ይረብሮ ሰብም አለቃዀናም በይኹዳ ሰንበት ከረ ያረᎇዮ የነቢ መጣፍ ይብሮ ቃር ቴቤስሮም የትንቢት መጣፍ የባረም ኸማ ይኸሬ በኢየሱስ ፈንዶᎌም።
44013028	የሞትም ያሰራ እማት ጥፋት ዳር አነከቦᎌ፤ ቢኸርም ጲላጦስ ይቈጥኔ ጨቈሰዊም።
44013029	የነቢ መጣፍ የባሮ ቃር እንም አመነቦᎌም፤ ኢየሱስ በጨ ሰቀረዊም፤ ተሰቈርᎌ ኧጨ አወንዶም በᎀገማ ᎀከበዊም።
44013030	እግዘር ጭን ተሞት ነሳንም።
44013031	ተገሊላ ኢየሩሳሌም ተዀት ጋᎀ የቸነቦ ብዘ ከረ ትየኖም፤ ኽኖም ኧዃ በሰብ ይፍቴ ምስክርሎ።
44013032	ይናም ያባንዳ ያውዮ የተስፋ ወኼ ወሬ ኧዃ ያኹ አቸነነም።
44013033	ዝም ተስፋ በዳዊት መጣፍ በመንሸ ዄት 'አኸ ኧርቸናንኸ፤ እያ ኧኳ ጨነከም' ቧርም ጣᎉም፤ የጣᎋም ኸማ እግዘር የኢየሱስ ተሞት ነሳም የዴንⷛዀና ይና እግዘር ዝኽ ተስፋ አመነም።
44013034	ስርም ባፈር ቤብሰብሴ ተሞት የረሳንኸማ ዩዴ ቅዱስም የታመረ የኸረዀታ የዳዊት ያዊተስፋ 'ኤብኸቴ' ባረም ዝረⷈም።
44013035	ብንጐድ ዝምራም 'ቅዱስ ትካኸ ይብሰብሴ አቲውን' ይብር።
44013036	ዳዊትም በገገታ ዘበር ይእግዘር ፍቃደታ ባመነ አንⷀ ᎀተም፤ ታባታ ጋᎀ ተደፐረም ዀትም ብሰበሰም።
44013037	እግዘር ተሞት የረሳንዀታ ጭን ባፈር አምብሰበሰ።
44013038	ኼታ ጐፔቾ እማት በኢየሱስ ወኸት ባጢራኹ ይትፈቅንኹዌ ዩጅኩ ኸማ ኻሮ።
44013039	የሙሴ ⷅጫ ተባጢራኹ ያመጥርኹዌ ኤዀለ፤ በኢየሱስ ክርስቶስ ብታምሮ ጭን ተባጢራኹ እንም ትመጥሮ።
44013040	በነቢኽኖ ዝካ ቧርም ዩጂ ኤሰራብኹኸማ ተጤፓ።
44013041	'አኹ ትቀርጦ ሰብ ኧዘቦ፤ ወግ የኽርብኹ አኹም ᎃቶ። ሟኒም ሰብ ቢዩጅኩ አታምረዊ ሜና በዘበራኹ እያ ኧቾትቴ' የዋሪኸማው።"
44013042	ጳውሎስም በርናባስም አይኹድ ቲደመዶᎌ ቤት ቲወጦ ቢቸን ሳምት የይኹዳ ሰንበት ከረ ተንተቦ የዝክም ዩዶዮዌ ጨቈሶዮም።
44013043	የደመዶ ሰብ ተትብራጦ አንⷀ የይኹዳም ሰብ በይኹዳ ኻይማኖት የገፖ ብዘመዀና የጳውሎስም የበርናባስ ተⷐተሮዮም፤ ኽኖም እግዘር ባበኖ ፀጋ ተቋመሮም ይረብሮዌ ኦዶዮም።
44013044	በዄተነ የሰንበት ከረ አታት ሰብ ባንኸሬ የከተማ ሰብ እንም ይእግዘር ቃር ይሰሞዌ ተደመዶም።
44013045	የይኹዳ ሰብም ብዘ ሰብ በቸኔ ቢያዞ ሟነቦምታ የጳውሎስ ቀነመበዊም።
44013046	ጳውሎስም በርናባስም ጭን በድፍረት ዝካ ባሮዮም፤ "ትንም ይፍቴ ይእግዘር ቃር ያኹ ኦዶት ያትⷈሽ፤ ቢኸርም አኹ በቀንጥኹዊ የዘላለም ትረብሮᎌ ይእግዘር ቃር ባትሰሞዌ በገግማኹ በፈንድኹ ያረማዊ ሰቤ ንወነሸ።
44013047	ዝም የኸረወ ⷘታ ኢየሱስም 'ሰብ እንም ባኸ ወኸት ይተርፌ የአረማዊ ሰብ ጬት ኤፐከም' ባረም ያዘዜው" ባሮም።
44013048	አረማዊ ሰብ ዝኽ ሰሞም ታነ ሳረኖም፤ ይእግዘር ቃር አኸበዶም፤ የዘላለም ኤያም ኸሮም ይረብሮዌ የሸᎌችዮ እንመዀና አመሮም።
44013049	የⷘታም የኢየሱስ አትርፎት ቃር በኽ ገን እንም ቲቤትት ወረም።
44013050	የይኹዳ አለቃ ጭን የአይኹድ ኻይማኖት ያመረማ ደንገነ የኸረማ ንቅ ንቅ እሽታም የከተማ ንቅ ሰብ ንሳሶፖምታነ የጳውሎስም የበርናባስም አሳደዶም ተገነዀና አወጦዮም።
44013051	ኽኖ ጭን ምስክር የኽርብኹ ባሮም የግረዀና ጐት በኽሜ ጥበጠቦም ኢቆንዮን ከተማ ቸነቦም።
44013052	የኢየሱስ ተማሪ ጭን በብንⷅትም በመንፈስ ቅዱስም ተሜነቦም ባነ።
44014001	በኢቆንዮም ጳውሎስም በርናባስም ይፍትሜ ኸማ አይኹድ ይደመዶᎌ ቤት ገፖም የክርስቶስ አትርፎት ተጨራ ኦዶም፤ በኽሜ የይኹዳም የአረማዊም ሰብ ብዘመዀና አመሮም።
44014002	አናመሮ የይኹዳ ሰብ በዝ ጐፔቸ የቸነ የአረማዊ ሰብ ያትራክሶዮዌ ንሳሶዮም።
44014003	ጳውሎስም በርናባስም በኽሜ ብዘ ከረ ቾኖም፤ ኽኖም ይእግዘር ቃር ደፈሮም ኦዶም፤ ⷘታም ቃረና ውረሙ ቲብር መርኸትም ወግም በኽኖ ኧጅ ይትቾቴ ደረግ አበኖም።
44014004	የከተማ ሰብ ጭን ዄቴ ተሻዶምታነ ናሰዀና ተይኹዳ ሰብ ናሰዀና ትእግዘር ናዀቸረነ ጋᎀ ኸሮም።
44014005	በኽም ያነቦ አረማዊም የአይኹድ ሰብ ታለቃዀና ጋᎀ የጳውሎስም የበርናባስም ብምር ይወጎዮዌም ያትስቃየቦዮዌም አትባቶም።
44014006	ኽኖም ዝኸታ በኻሮ አንⷀ ልስጥራንም ደርቤንም ይውርዮ የሊቆንያ ከተማ በኽም ዙርያ ባነቦ ገነ ሰከቦም ወሮም።
44014007	በኽሜ የክርስቶስ አትርፎት ወኼ ወሬ ዩዶ ባነ።
44014008	በልስጥራን ኧግረታ የረፈረ ምስ ቾናም ባነ፤ ዀትም ተትጨነ ስርም በግረታ ዌተ ኤⷕር ሺባ ባነ።
44014009	ዝም ምስ ጳውሎስ ቲዝረⷍ ይሰሜ ቾናም ባነ፤ ጳውሎስ መርኬ ባረም አሸንምታነ ዀትም ተባሸታ ይተርፌ ያመረ ኸማ ጳውሎስ በኻረ አንⷀ፥
44014010	ቃረታ ከፈተም "ተገከር በግራኸ ም" ቧረንም፤ የረፈረም ምስ ፈተክ ባረም ተረሳም ውርውር ወበር ቀነሰም።
44014011	ሰብ እንም ጳውሎስ የቾተን ዘንጋ ባሰቦ ግዝየ፥ ኽኖም ቃረዀና ከፈቶም በሊቆንያ ገነ አንᎋ "መሌካ ሰብ መሰሮም ወንዶም ይኔ ቸነቦም" ባሮም።
44014012	የበርናባስም "ዝዩስ" ባረዊም፤ የጳውሎስም ንቃር የዝረⷍ የኸሬ "ኼርሜን" ባረዊም።
44014013	ተከተማዀና ውጤያነ የዘዮስ ይውሪ ቅሪነ ያⷘⷍር ⷀስ ያጐጂ ማማም ወፌርም ወረጀ አቸነምታነ ተሰብ ጋᎀ እማቴ በኽሮት የጳውሎስም የበርናባስም ኽትም ያመሎዌ ሸም።
44014014	ይእግዘር ናዀቸረነ በርናባስም ጳውሎስም ዝኽ ዘንጋ ቢሰሞ አንⷀ ዀጅረዀና ትረተሮም ባኽሮት የሰቤ ኖጦም ቸነቦም።
44014015	"አኹ ዝኸታ የንቃር ታመሮ? ይናም ያኹም ኸማ ሰብንደ፤ ይእና ዝኼ የቸነነ አኹም ዝኽ ᎃጥጥ ሜና ቴትኹ፤ አፈር ተሰሜ ባርም በኽኖ ያነ እንም የፈጠረ ኧያም የኸረ ይእግዘሬ ትትዠፐሮኸማ የክርስቶስ ወኼ ወሬ ኑድኔኩዌው።
44014016	እግዘር ተዝ ይፍቴ ይኹዳ አንኸሮ ሰብ በገገዀና ኤማ ያሮዌ ቸኖም።
44014017	የኽርምታነ ዀት ሜራ የኸረ ⷘታ ወኽረታ ይምሰለ ወኼ ሜና አምሮተታ አንቸ፤ ተሰሜ ዝራብ ባቦት ወኼ ወማ ያᎊወ ወኼ ወክት አበናኹም፤ በሸረትም ⷕንማኹ በሳሮት ሜናናኹም።"
44014018	ዝም ቢብሮ ዳር ጳውሎስም በርናባስም በርቅ መራክስ ኽትም ኤያᎀሪ ባሮም የሰብ ኸኖዮም።
44014019	የይኹዳ ሰብ ጭን ተአንፆክያም ተኢቆንዮን ከተማም ቸነቦምታነ ኽኖም የሰብ አድዋነቦም የጳውሎስ ብምር ወከዊም፤ የᎀተ መሰረኖም ሻቦም ተከተማ ውጤ አወጦም ቃሰበዊም።
44014020	ቢኸርም በክርስቶስ ያመሮም ሰብ ኸበበዊም በቈሞዌ ዀት ቶጠቀወ መደር ተረሳም ከተማ ገፓም፤ በመረጋታ ተበርናባስ ጋᎀ ደርቤን ከተማ ወረም።
44014021	ጳውሎስም በርናባስም በደርቤ የክርስቶስ አትርፎት ወኼ ወሬ ኦዶምታነ የብዘ ሰብ በክርስቶስ ያምሮኸማ ባመነቦዮ አንⷀ በልስጥራን ከተማ በኢቆንዮንም ከተማ አለፎም አንፆክያ ከተማ ተዠፐሮም።
44014022	በኽሜ ያመሮም ሰብ ባትቋምሮት ባመሮᎌ ቈሞም ይረብሮዌ በምኽሮት "ይእግዘር መንግስት ንገባኔ ብዘ መከራ ተቀፐሮት ነረብንደ" በበሮት አትመሮም።
44014023	በክርስቶስ ያመሮ ሰብ ባነቦᎌ መደር እንም የቤተስⷋን ባሪቅ ይኸር ሰብ ሸፐቶም። ጦሞም ጠሎት ታመነቦ አንⷀ ያመሮᎌ ⷘታ አደራ አቦዮም።
44014024	ጵስያድያ ገነ አለፎም ጵንፍልያ ገነ ቸነቦም።
44014025	በጴርጌን ከተማ ይእግዘር ቃር ቦዶ አንⷀ አጣልያ ከተማ ወሮም።
44014026	በኽም አንⷀ ዝኽ የቾተበዊ ሜና ቃር ይእግዘር ፀጋ አደራ ያውᎌ ገነ አንፆኪያ በመርከብ ወሮም።
44014027	አንፆክያ በሰኖ አንⷀ በክርስቶስ ያመሮ ሰብ ባት ደመዶዮምታነ እግዘርም ተኽኖ ጋᎀ ኸረም የቾተን እንም አረማዊ ሰብ በክርስቶስ ያምሮዌ ኤማ የትከፈተሮ ኸማ ኦዶዮም።
44014028	ኽኖም ክርስቶስ ታመሮ ሰብ ጋᎀ ብዘ ከረ በኽሜ ቾኖም።
44015001	አታት ሰብ ተይኹዳ ገነ አንፆክያ ከተማ ቸነቦም ታነ፥ "በሙሴ ⷅጫ ኤነት ጤበር ባናወነኩ አትተርፎ" ባሮምታነ በክርስቶስ ያመሮ ጐፔቸ ያትመሮዮ ባነ።
44015002	ጳውሎስም በርናባስም ተሰብኽኖ ጋᎀ ንቃር ተክራከሮም፤ በዝም ክርክር የቸነ ጳውሎስም በርናባስም ተኽኖም አታት ሰብ ኢየሩሳሌም ከተማ ያሮኸማም ኽኖም ዝኻ ዘንጋም ይእግዘር ናዀቸረነም የቤተክርስቲያንም መሪም ያትⷀንቦዌ ተስማሞም።
44015003	ኽኖም በቤተክርስቲያን ናዀዮምታነ ወሮም፤ በፊንቄም በሰማርያም ገነ አለፎም ቲያሮ የአረማዊ ሰብ በክርስቶስ ያምሮ ኸማ ዩዶዮ ባነ፤ ዝም ዘንጋ በክርስቶስ ያመሮ ጐፔቸም እንመዀና ሰሞምታነ ንቃር ሳረኖም።
44015004	ኢየሩሳሌም ከተማ በሰኖ አንⷀ በክርስቶስ ያመሮ ሰብም የቤተክርስቲያን መሪም ይእግዘር ናዀቸረነም ተⷀፐሮዮም፤ ጳውሎስም በርናባስም እግዘር ተኽኖ ጋᎀ ኸረም የቾተን እንም የኽኖ ኦዶዮም።
44015005	በክርስቶስ ያመሮ አታት የፈሪሳ ሰብ ተረሶምታነ "በክርስቶስ ያመሮ አረማዊ ሰብ የሙሴ ⷅጫ ቀረቦትም ጤበር ያወሬዮዌ ያትⷈሽ" ባሮም።
44015006	ይእግዘር ናዀቸረነም የቤተክርስቲያን መሪም በዝ ዘንጋ ይትማኸሮዌ ተደመዶም፤
44015007	ተብዘ ወባጀ አንⷀ ጴጥሮስ ተረሳም ዝካ ባረኖም፤ "ጐፔቾ ዝኽ ያረማዊ ሰብ ይእግዘር አትርፎት ወኼ ወሬ ትያ ሰሞም ያምሮዌ ተዝ ይፍቴ እግዘር በተረም ታኹ ግብት እያ ሸፐተም የራኼኸማ ትⷕሮ።
44015008	የⷕን ቃር ይⷕር እግዘር ይና ያበንደ መንፈስ ቅዱስ የኽኖም ባቦተታ የተነፎ ኸማ እግዘር ኦደሮም።
44015009	ኽኖም በክርስቶስ ያመሮዌ ባጢረዀና ተኽኖ አፈካም አመጠረኖም ባንኸሬ ይናም ኽኖም ስርም አምቤተረንደ።
44015010	አባንዳም ይናም የሙሴ ⷅጫ ቀረቦት አንኸረንደ፤ ዝኽ ንጮኔዬ ኤኸርንደ አንገችየ በኽኖ በጫሮት የምር ይእግዘር ትትፍታተሮ?
44015011	ይእናም የተነፍነ የኽኖኸማ በⷘታ ኢየሱስ ፀጋ ወኽረታ ናምነ"።
44015012	ኻጋᎀ ሰብ እንም ስ ባሮምታነ በበርናባስም በጳውሎስም ኧጅ እግዘር ባረማዊ ሰብ ግብት የቾተን ወግ ዘንጋም መርኸትም እንም ቲዩዶዮ ይሰሞ ባነ።
44015013	ኽኖም ዝረከቦም በጀፐሮ አንⷀ ያእቆብ ዝካ ባረም፤ "ጐፔቾ ስሞን።
44015014	እግዘር የዀት ይኸሮ ሰብ ይሸፕቴ በተረም መምር የአረማዊ ሰብ የትራከበኖኸማ ጴጥሮስ ይውሪ ስምኦን ኦደናኹም።
44015015	ተዝ ተዋረንም ቃር ነቢም ተባሮ ቃር እማትሮ፤ ዝካ ቧርም ጣᎉም ባነ፤
44015016	'በዝ አንⷀ ኧትዠፐርቴ፤ የትባነረ የዳዊት ቤት አረሸቴ፤ የትባነረምዀት ዘፒትዀ አትቋᎃንቴ።
44015017	ዝም አሜ ያነ እንጐድ ሰብም በሽመና የትጠኖ አረማዊ ሰብ እንም ይእግዘር ይሰቦኸማው፤
44015018	ተድረ ቈነሸም ዝኽ እንም ያትⷐረ እግዘር ዝካ ይብር።'
44015019	"ኧጋ ይያ አሳብ ይእግዘሬ ይትዠፐሮ አረማዊ ሰብ አናጀግኔዮዌዉ።
44015020	ቢኸርም የቅሪነ አንጪምታ የሰነኸ ሸረት ቤበሮዌ፥ ትንጐድ ምስም ምሽትም ዀጅር ቤደምዶዌ የበከትየም ደምም ቤበሮዌ ንጣፍኔሮ።
44015021	ዝም የኸረወ ተድረ ቀነሰም ኧዃ ዳር የሙሴ ⷅጫ አይኹድ ቢደመዶᎌ ቤት በሰንበት ከረ ያረᎅም በከተማ እንም ዩጂ" ባነ።
44015022	ተኽ አንⷀ ይእግዘር ናዀቸረነም ባሪቅም በክርስቶስ ታመሮ ሰብ ጋᎀ እንም ቀሪ ሰብ ሸፐቶምታነ ተጳውሎስም ተበርናባስም ጋᎀ አንፆኪያ ይረኾዮዌ አትባቶም፤ የኽየኸሬ በጐፔቸ ግብት ቦኼነት ይጠኖ የረፐረ በርስያን ይውሪ ይኹዳም ሲላስም አንፆክያ ከተማ ያሮዌ ሸᎌችዮም።
44015023	የጣᎉም ወረቀት በኽኖ ኧጅ ናኾም፤ ጣፎም የራኸዊዀታ ዝካ ይብር ባነ፦ "ይና ይእግዘር ናዀቸረነ የበተስⷋን መሪም ያኹ ጐፔቸ በአንፆክያም በሶርያም በኪልቅያም ትረብሮ በክርስቶስ ያመርኹ አረማዊ ጐፔቸም ኧተᎀቸም እንም ወጌምተንዳ የስራኹ።
44015024	አታት ሰብ ቲናኼ ተረሶም ትዛዝ ታኒብነም ያኹ ቦዶኩ ቃር በቃረዀና ያድዋነቦኩም ያጀገሮኩም ኸማ ሰማነም።
44015025	እንመንዳ ተደመድነምታነ ናዀቸረነ ሸፐትነምታነ ትነምድኔዮ ጐፔቸንዳ ተበርናባስም ተጳውሎስም ጋᎀ ያኽዌንየ ንረኽኔዮዌ ተስማማነም።
44015026	በርናባስም ጳውሎስም የⷘታንዳ የኢየሱስ ክርስቶስ ቃር የሞትም ቢኸር ገገዀና አⷀፐሮም ያቦ ሰብሎ።
44015027	ይና የትሰማማኔᎌ ዘንጋ ገግመዀና በቃረዀና ዮዶኩዌ ይኹዳም ሲላስም ናኽኔንኩም።
44015028	ተዝኽ ተጣፍኔዮ ውጤ እንጐድ ጠውር አናጮኔኩኸማ ይናም መንፈስ ቅዱስም ተስማማነም።
44015029	የቅሪነ ኽትም ያንጪ የሰነኸ ሸረት አትብሮ፤ የበከተም አትብሮ፥ የዋጋ ያንጪ ደም አትብሮ፤ ተረከብኹ ሰብ ዀጅር አድምዶ፤ ተዝኽ ኤነት ቃር ገጋኹ ብትቅረቦ ወኼ ቃሩ፤ ቦኼቃር" ባሮም ጣፎኖም።
44015030	የራዀዮም ሰብ ተስራፐቶም አንፆክያ ከተማ ወሮም፤ በኽሜ በክርስቶስ ያመሮ ሰብ ስበሰቦዮም ታነ የራዀዮ የጥፈት ወረቀት ያረᎇዬ አቦም።
44015031	ወረቀትዀታ ቢያረᎅ ወኼ ወባጀው ባሮም ንቃር ሳረኖም።
44015032	ይኹዳም ሲላስም ነቢ የረፐሮ የኸሬ በክርስቶስ ያመሮ ጐፔቸ በብዘ ቃር መኸሮም አትቋመሮዮም።
44015033	ይኹዳም ሲላስም ቅሪ ከረ በቾኖ አንⷀ በክርስቶስ ታመሮ ጐፔቸ ተስራፐቶም የራኾዮ ሰቤ ተዠፐሮም ወሮም ።
44015034	(ሲላስ ጭን በኽ ይክሴ ሸም።)
44015035	ጳውሎስም በርናባስም ተብዘ በክርስቶስ ታመሮ ሰብ ጋᎀ ኸሮምታ የⷘታ የክርስቶስ አትርፎት ወኼ ወሬ ቲዩዶ ቅሪ ከረ በአንፆኪያ ኧከሰቦም።
44015036	ተቀሪ ከረ አንⷀ ጳውሎስ የበርናባስ ዝካ ቧረንም፤ "ተዝ ይፍቴ የⷘታ ቃር ዮድኔᎌ መደር ንወነም በከተማ እንም ያነቦ በክርስቶስ ያመሮ ጐፔቸንዳ ንዥኔዮ፤ መምር ያነቦ ኸማ ንኻነ" ቧረንም።
44015037	በርናባስ ማርቆስ የዋሪ ዮኻንስ ተኽኖ ጋᎀ ይወስደውዬ ሸም።
44015038	የዝ ይፍቴ ጭን ማርቆስ በጵንፍልያ ታነ ተኽኖ ተቤተረም ወጣም ባነ፤ የሜናም ተኽኖ ጋᎀ አንቸነ ባነ፤ በኽ የቸነ ጳውሎስ "ዀት ቲና ጋᎀ ኤያር" ባረም።
44015039	በዝኽ ዘንጋ በግብተዀና ንቅ መራክስ የረሳቦዌ የሟር ሟሬ ኸሮም፤ በርናባስም ማርቆስ ጠበጠም በመርከብ ቆጵሮስ ገነ ወረም።
44015040	ጳውሎስ ጭን ሲላስ ሸፐተም፤ በክርስቶስ ያመሮ ጐፔቸም የጳውሎስ ይእግዘር ፀጋ አደራ አበዊም ወረም።
44015041	ጳውሎስም በሶርያም በኪልቅያ ገነ ቲያር በክርስቶስ ያመሮ ሰብ ያትቋምኖ ባነ።
44016001	ጳውሎስ ደርቤንም ልስጥራን ከተማ ወረም፤ በኽሜ ጢሞትዮስ ይውሪ በክርስቶስ ያመረ አት ኧርች ባነ፤ የዀትም አዶት በክርስቶስ ያመረች የይኹዳ ጥብ ባነች፤ አባታ ጭን የግሪክ ሰብ ባነ።
44016002	ዀትም በልስጥራንም በኢቆንዮን ያነቦ በክርስቶስ ያመሮ ጐፔቸ ቦኼነተታ ይⷕረዊ ባነ።
44016003	የጢሞትዮስ አባ የግሪክ ሰብ የኸረኸማ በኽ የረፐሮ አይኹድ እንም ይⷕሮ ባነ፤ የኽየኸሬ ጳውሎስ የጢሞትዮስ ጠወጠንም ያሬ የሸ የኸሬ የኽ ቲብር ጤበር አወናንም።
44016004	ጳውሎስም ሲላስም በኽ ከተማ ቲያሮ፤ በኢየሩሳሌም የረፐሮ ይእግዘር ናዀቸረነም ባሪቅም የባረዊ ቃር እንም በክርስቶስ ያመሮ ሰብ ዩዶባነ፤ ኽኖም የኽክም ያመሮዌ ያትጬፖዮ ባነ፤
44016005	በክርስቶስ ያመሮኽኖም ባመሮᎌ ይትቋመሮ ባነ፤ ኽኖም በከረ ከረ ᎃዝረዀና ይደብር ባነ።
44016006	ጳውሎስም ሲላስም በእስያ ገነ የⷘታ ቃር ቤዩዶዌ መንፈስ ቅዱስ የኸናኖ የኸሬ በፍርግያም በገላትያ ገነ አለፎም ወሮም።
44016007	የሚስያም ዳር በሰነቦ ግዝየ ቢታንያ ገነ ያሮዌ አሰቦም ባነ፤ ቢኸርም የኢየሱስ መንፈስ ኽኼ ያሮዌ አንፈቀደሎ።
44016008	የኽ የኸሬ ተሚስያም ገነ አለፎም ጢሮዳ ከተማ ወሮም።
44016009	በኽሜ የጳውሎስ በምሳረ በራእይ አት የመቄዶንያ ሰብ "መቄዶንያ ገነ ኔኸም ንዳንደ" ባረም ቈመም ቲጨስን አሸም።
44016010	ዀትም ዝኽ ራእይ ባሸ አንⷅ ኽመጋ መቄዶንያ ናኔ ተረሳነም፤ ይናም የክርስቶስ ወኼ ወሬ የኽኖም ኑድኔ እግዘር የጠናንደኸማ ኻነም ባነ።
44016011	ተጢሮዳ ከተማ ተረሳነም በመርከብ ⷅጥየ ሳሞትራቄ ገነ ወነም፤ በመረጋታ ናጱሌ ከተማ ወነም።
44016012	ተኽም አንⷀ ፊሊጶስ ከተማ ሰናነም፤ ዝም በመቄዶንያ ባት ወረዳ ባነቦ ዋና ከተማ አተታ ቲኸር በሮማ ሰብ ይትገሳ ባነ፤ በዝም ከተማ ቅሪከረ ኧከስነም።
44016013	በሰንበት ከረ አይኹድ የጠሎት ይደመዶᎌ መደር የመሰረንዴ የበር ᎀሬ ወነም ቾናነም፤ በኽሜ የትደመደማ እሽታ ይእግዘር ቃር ኦድኔየማም።
44016014	ቲሰመማንዳ እሽታ አተⷕታ ተትያጥራ ከተማ የቸነች ብሻ ዀጅር ታስየ ልድያ ይውርያ ቢእግዘር ታመረችም ትረብር ምሽት ባነች፤ ⷕትም ጳውሎስ የዋረን ቃር ትሰሜ ⷘታ የቀርብ ኤነⷕታ ከፈተራም።
44016015	ⷕትም ታበሩሰⷕታ ጋᎀ በትጠመቀች አንⷀ "በⷘታ ያመርዀ ወኽረና ባጬግኹኒ ቤተና ግቦም ቀሪ ከረ ቶሮ" ባረችም የግርድ ጠበጠቸንደም።
44016016	አት ከረ የጠሎት መደር ትናነ ሸጐርነት ቱድ አት የቤት ገረድ ነከበቸንደም፤ ⷕትም የⷘታⷕታ በሸጐርነተⷕታ ንቅ ዋጋ ታገባሮ ባነ።
44016017	ⷕትም "ዛዀና ይተርᎋᎌ ኤማ ዮዶ ሰብሮ፤ ትንም ንቅ የኸረ ይእግዘር ባረያሮ" ባረችም ትታኸራ የጳውሎስም ይናም ተⷐተረቸንደም።
44016018	ዝክም ትትብር ብዘ ከረ ኧከሰችም፤ ጳውሎስ ጭን ተናደደምታነ የⷕትኼንየ ዦረም የሲጣርዀታ ዝካ ቧረንም፤ "በኢየሱስ ክርስቶስ ሽም ተⷕታ ትወጤ አዝዝኸ" ቧረንም፤ ሲጣርምዀታ ኽመጋ ተⷕት ወጣም።
44016019	አራባሪየⷕታ ዋጋ ይረኽቦᎌ ሲጣርዀታ ተⷕት ዮጣ ኸማ ባሰቦ አንⷀ የጳውሎስም የሲላስም ጠበጦም ዮገት ዳነ ይፍቴ ሻቦም ወሰዶዮም።
44016020	የሮማ ገነ ሹም ይፍቴ አትⷀነቦዮምታነ "ዛዀና የይኹዳ ሰብ በኸሮሜ በከተማንዳ መራክስ ይርሳሶ።
44016021	ይና የሮማ ገነ ሰብ ናሜኔዬ ያንትፈቀደንደ ⷅጫ ያትመሮ" ባሮም።
44016022	ሰብ እንም እማቴ ተረሶፖም። ዳነም ኽኖ የጳውሎስም የሲላስም ዀጅረዀና መንጦም ብንጣር ይደርጎዮዌ አዘዞም።
44016023	ንቃር በደነዮ አንⷀ ወኽኔ ቤት አገፖዮም፤ ወኽኔ ቤትም ይቅየምዀታ ተጬፐም ይቅየኖዌ አዘዘዊም።
44016024	ዀትም ዝኽ ተዛዝ ተⷀፐረም ዮኽኔ ቤት የደኔ ክፍል አገፓኖም፤ ኧግረዀና ተግንድ አጫበቀም አገደኖም።
44016025	በግብት ምሳረ ቦኽኔ ቤት ጳውሎስም ሲላስም ጠሎት ባምሮት ዝምራ ባዝምሮት ይእግዘር ሽርት ያትⷀንቦ ባነ።
44016026	ጠነቃር ዮኽኔ ቤት እንቅረቀረምታነ ኽም ጋᎀ ዮኽኔ ቤት ሳንቃ እንም ተከፈቶም፤ ያጐጅዮም ሰብ የጅም የኧግረዀና ብረት ተሰፐረም።
44016027	ወኽኔ ቤት ይቅየምዀታ ቦሬተታ ተረሳምታነ ዮኽኔ ሳንቃ ከᎈቺም ቢያዥ ያጐጅዮ ሰብ የፈከዊ ᎀሰረንምታነ ገግ በገገታ ቶካም ይሞቴ ሴፈታ አወጣም።
44016028	ጳውሎስ ጭን በርቅ ቃረታ "እንመንዳ ዝኼ ነነ፤ በገጋኸ አት ᎃጥጥ ዘንጋ እንቾትኸ" ባረም ቃረታ ከፈተም ዝረⷈም።
44016029	ወኽኔ ይቅየምዀታ "ራዝ ናሞን" ባረም ያዤ ደኔ ኖጠም ገፓም፤ ዀትም ቲያረድን በጳውሎስም በሲላስም ይፍቴ ተፌጠመም ወጠቀም።
44016030	የኽኖም ወረጀ አወጣኖም ታነ "ⷘታኖ እያም ኧተርፌ ምር አምሮት ነረቢ?" ባረኖም።
44016031	ኽኖም "በⷘታ በኢየሱስ ኧመር፤ አኸም አበሩሳኸም ትትረፎሸ" ባረዊም።
44016032	የዀትም በቤተታ ያነቦ ሰብ እንም የⷘታ ቃር ኦዶዮም።
44016033	ኽም ጋᎀ በኽም ምሳረ ወኽኔ ይቅየ ምስ የጳውሎስም የሲላስም ወሰደም መዛዀና አጠበኖም፤ ኽም ጋᎀ ዀትም ትንም አበሩሰታ ጋᎀ ተጠመቀም።
44016034	ቤተታም ወሰደኖምታነ ሸረት አበናኖም፤ ዀትም ብእግዘር ያመሬ ታበሩሰታ ጋᎀ ንቃር ሳረንም።
44016035	ጋ ቲብር ዳነኽኖ "ዛኽ ያጐጅዮ ሰብ ᎋቸዮ" ባሮም ወታደር ናኾም።
44016036	ወኽኔ ቤት ይቅየዀታ "ይᎈቸኩዌ ዳነኽኖ ናኾም፤ ኧዃ ውጦ ቦኼ ቃር ወሮ" ባረም የጳውሎስ ኦደንም።
44016037	ጳውሎስ ጭን "ይና የሮማ ሰብ በኸነሜ ፍርድ ኤባር በሰብ ይፍቴ ደነጎም ቦኽኔ ቃሰቦንደም፤ ኧዃም ተወኽኔ ቤት በሽᎃቸር ንወጣነኸማ ያመሮ? ኤኸር አምᎄጣነ፤ ዳነኽኖ ገግመዀና የተኖም ያውጦንደ" ባረኖም።
44016038	ወታደርኽኖ ዝኽ ዘንጋ የዳነ ኦዶዮም፤ ዳነምኽኖ ጳውሎስም ሲላስም የሮማ ሰብ የኸሮ ኸማ ቢሰሞ ሰነፎም።
44016039	ዳነም ኽኖም ቸነቦም የጳውሎስም የሲላስም አፍ በሮንደ ባሮም ጨቈሰዮምታነ ቶኽኔም አወጦዮም ተከተማ ውጤም ያሮዌ ጨቈሶዮም።
44016040	ጳውሎስም ሲላስም ቶኽኔ ወጦም የልድያ ቤት ገፖም፤ በኽሜ በክርስቶስ ያመሮ ጐፔቸ ነከቦምታነ የኽኖም ብእግዘር ቃር አትቋመሮዮምታነ ከተማዀታ ገፈሮም ወሮም።
44017001	ጳውሎስም ሲላስም በአንፊጶልስም በአጶሎንያም አለፎም ተሰሎንቄ ከተማ ወሮም፤ በኽሜ አይኹድ ይደመዶᎌ ቤት ባነ።
44017002	የዝም ይፍቴ ኸማ ጳውሎስ የጠሎት ቤተዀኔ ገፓም፤ በሶስት ሰንበት ተቅዱስ መጣፍ የሰብኽኖ አትመረኖም።
44017003	ዝም ትምርት ክርስቶስ መከራ ተⷀፐረም ᎀተም ይትረሳ ኸማ አጬገም ቲዩድ "ዝኽ እያ ኦድኹ ኢየሱስ ዀት ክርስቶሱ" ይብር ባነ።
44017004	ተኽኖም አታት አይኹድ ጳውሎስ የባረኖ ቃር ገፓኖምታነ ብዘ ይእግዘር ይሰግዶ የግሪክ ሰብም ብዘ ንቅ ንቅ እሽታ ጳውሎስም ሲላስ የባሮ ቃር ተⷀፐሮም፤ ተኽኖ ጋᎀ ኸሮም።
44017005	አናመሮ የይኹዳ ሰብ ጭን ሟነቦምታነ ሜና ኤነኖ ᎃጥጥ ሰብ ቤሜማ ስበሰቦምታነ በኽኖ አሴሮፖም፤ በከተማም መራክስ ነሶም፤ የጳውሎስም የሲላስም የሰብ ያⷀፕሮዮዌ የኢያሶን ቤት ቸነቦም ኸበበዊም።
44017006	የኽኖ በበከሮዮ አንⷀ በኽኖ ሟሬ ኢያሶንም በክርስቶስ ያመሮ ጐፔቸ አታተዀና ሻቦም የከተማ ዳኔ ወሰዶዮምታነ ዝክም ባሮም ያትኻኖ ባነ፤ "ገን እንም ያጠፎ ዛዀናሮ፤ ኧዃ ዝኼ ቸነቦም።
44017007	የኽኖም ኢያሶን ተⷀፕረኖም፤ ዛዀና እንመዀና 'ኢየሱስ ይውሪ እንጐድ ንስ ነረ' ቲብሮ ንቅ የኸረ የንስ ቄሳር ትዛዝ ኤትⷀፐሮ" ባሮም።
44017008	የኽ ከተማ ሰብም ዳነ ዝኽ ዘንጋ ቢሰሞ ተብራገጎም።
44017009	የጠወጭዮ ኢያሶንም እንጐድመዀና ⷃማ አጠነቦም ገᎈርዮም።
44017010	ኽመጋ በክርስቶስ ያመሮ ጐፔቸ የጳውሎስም የሲላስ በምሳረ ቤርያ ከተማ አሰከቦዮም፤ ኽኖም ወሮም አይኹድ ይደመዶᎌ ቤት ገፖም።
44017011	በቤርያ ያነቦ አይኹድ በተሰሎንቄ ቲረብሮ ሰብ ይርቅ አጨሞም ይሰሞ የረፐሬ ቃረታ በᎃራ ⷕነዀና በብንⷅት ተⷀፐሮም፤ ቃርመታ ውረም ወኽረታ ያጬጎዌ እንተመረጋ ቅዱስ መጣፍ ይምረምሮ ባነ።
44017012	በኽ የቸነ ተኽኖ ብዘ አይኹድም ብዘ የግሪክ ገነ ገምያም ብዘ ደንገነ እሽታም አመሮም።
44017013	ጳውሎስ በቤርያ ይእግዘር ቃር ዩድ ኸማ በተሰሎንቄ የረፐሮ ይኹዳ በኻሮ ግዝየ ቤርያ ቸነቦም የሰብ አሳደዶም መራክስ ንሳሶም።
44017014	ኽመጋ ጳውሎስ አፈጠረም የባር መዬ ያርኸማ አመነቦም፤ ሲላስም ጢሞትዮስም በኽም በቤርያ ኧከሶም።
44017015	የጳውሎስም አቴና ከተማ ዳር ⷘⷈደዊም፤ "ሲላስም ጢሞትዮስም አፍጢተቦ ይያኼ ይቸኖዌ ኦዶዮ" ባረም ጳውሎስ የⷘⷈደዊ ሰብ አደኖም።
44017016	ጳውሎስም በአቴና ከተማ ኸረምታነ ሲላስም ጢምትዮስም ቲቅየኖታነ ኽም ከተማ ቅሪነ የሜናወኸማ ቲያዥ በመንፈሴታ ተብሳጨም።
44017017	የዝ እንም አይኹድ ቢደመደᎌ ቤት የይኹዳ ሰብም ይእግዘር ይሰግዶ አረማዊ ሰብ ይዝረⷍኖ ባነ፤ እንተመረጋ ሰብ ቢትደመድወ መደር ተረከበኖ ሰብ ጋᎀ ይትክራከር ባነ።
44017018	ኤፒኮሮስም እስቶይኮ ይውርዮ አስተማሪ አታተዀና ተዀት ጋᎀ ተራከቦም ይትክራከሮ ባነ፤ አታትመዀና "ዝኽ ዘንገረነ ምር ይዝረⷌ ይሸ?" ቲብሮ እንጐደዀና "የገደር ቅሪነ ቃር ይዝረⷍ ሰብ ይመስር" ይብሮ ባነ፤ ዝም የባሮ ጳውሎስ ኢየሱስ ᎀተም የትረሳወ፥ ያመረ ተሞት ይትረሳ ኸማ ወኼ ወሬ ዮደኖ የኸሬ ባነ።
44017019	የጳውሎስ አርዮስ ፓጎስ ቢውሪ መደር ይደመድ ሰቤ አቸነበዊምታነ ዝካ ባረዊም፤ "ዝኽ አኸ ቱድን ገደር ትምርት ምር የኸረ ኸማ ገክርም ኦድንደ።
44017020	አኸ ተዝ ይፍቴ አንሰማኔ ገደር ቃር ቱድንደ፤ ኧጋ ዝኽ ዘንጋ ምር የኸረ ኸማ ንⷕኔ ንሸነ" ባረዊም።
44017021	ዝም የባረዊ የአቴና ሰብ እንም በኽ ይረብሮ የሰብ ገነ ሰብ ገደር ጮዳ በዘንጎትም በስሞትም ዋሮት ይሸኖ የረፐሬዉ።
44017022	በኽ ግዝየ ጳውሎስም በአርዮስፖጎስ በትስበሰቦ ሰብ ይፍቴ በግብተዀና ቈመም ዝካ ባረም፤ "የአቴና ሰብ አኹ ብንም ቃር የኻይማኖት ⷅጫ ትቅረቦኸማ ኧኽር፤
44017023	ትሰግዶኖ እንም በከተማኹ ትናር 'አንዃሪ ⷘታ' ይብር ጥፈት ያኖ የኽትም መደር አሽዀም፤ ኧጋ ዝኽ ታትⷕረዊ ትሰግዶነዀታ ሟን የኸረ ኸማ እያ ኦድኹቴ።
44017024	ዀት አፈርም ባፈር ᎈር ያነ እንም የፈጠረ እግዘር፥ ያፈር ተሰሜ ⷘታው፤ ዀት ሰብ ባረሸን ቤተመቅደስ ኤረብር።
44017025	ዀት ኤያም ያሜ አንፏት እንም ቃር ይንመታ ይብ፤ ዀት አት ዘንጋ ኤቀብርወ የኸሬ የሰብ እገዠ ኤሸ።
44017026	ዀት የሰብ ዘር እንም ባፈር ᎈር ብንም መደር ይረብሮዌ ትማት ሰብ ፈጠረኖም፤ ኽኖም ቴትፈጠሮ ይፍቴ የትወሰነ ዘበርም ይረብሮᎌ መደርም አወናሮም።
44017027	ዝኽ እንም ያመነ ይእግዘር ይሰቦዌም ምረመሮም ይረኽበውዬው፤ ቢኸርም ዀት ቲና ታታተንዳ ኧረቌዉ በሮት አንኸረ።
44017028	'ኧያም ንኸነም ገፓነም ንወጣነም ንረብነም በዀቱ፤ ታኹ ተዌጋማኽኖ አታተዀና ይእና እንመንዳ የዀታ ዴንⷛንደ' የባሮኸማው።
44017029	ኼታ እንመንዳ ይእግዘር ዴንⷛ በኸነ እግዘር ተወርቅ ዌም ተብር ዌም ትእምር የትቾተ ምሰር ይመስር ቤትነ ኧስቦት ኤነብንደ።
44017030	እግዘር ሰብ ቴⷕሮ የቸተበዊ ባጢር ፈነኸሎም፤ ኧዃ ጭን ብንም ገነ ያነቦ ሰብ ንስኻ ይገቦዌ አዘዘም።
44017031	እግዘር በሸᎌተን ሰብ ወኸት በአለም እንም በውረም ይፈርድወ ከረ ወሰነም፤ ዝኽ እንም ያትⷐርንዴ እግዘር የሸᎌተን ክርስቶስ ተሞት ነሳንም" ባረም።
44017032	የᎀተ ይትረሳ ይውሪ ቃር ቢሰሞ ናሰዀና አⷈሶᎌም፤ ናሰዀና ጭን "ዝኽ ዘንጋ ትትዝረⷍ እንጐድ ግዝየ ንሰማኔከቴ" ባረዊም።
44017033	ኽመጋ ጳውሎስ ተግብተዀና ወጣም ወረም፤
44017034	አታት ሰብ ጭን አመሮም ተዀት ጋᎀ ኸሮም፤ ታመሮ ኽኖ ግብት የአርዮስፖጎስ የዘንጋ የቾኖ የኽኖ ቤሻ ዲዮናስዮስ፥ ደማሪስ ይውርያ አት ምሽት እንጐድመዀና አመሮም ተኽኖ ጋᎀ ባነቦ።
44018001	ተዝ አንⷀ ጳውሎስ ተአቴና ከተማ ተረሳም ቆሮንቶስ ከተማ ቸነም።
44018002	ዀትም አቂላ ይውሪ ምስ በጳንጦስ ገነ የትጨነ የይኹዳ ሰብ ነከበም፤ የይኹዳ ሰብ ተሮማ ከተማ ይወጦዌ የሮማ ንስ ቀላውድዮስ አዘዘም ባነ፤ በኽ የቸነ በርብ ከረ አቂላ ተምሽተታ ተጵርስቅላ ጋᎀ ተጣልያን ገነ ቆሮንቶስ ከተማ ቸነም ባነ። ጳውሎስ የኽኖኼ ገፓም ተⷐⷐረኖም።
44018003	ዀትም የኽኖ ኸማም ዱከም ይሴፍ የረፐሬ ተኽኖ ጋᎀ ቾናም እማቴ ይሴፎ ባነ።
44018004	ጳውሎስ በሰንበት ከረ እንም በጠሎት ቤት የክርስቶስ ቃር የይኹዳም የግሪክ ሰብም አጬገም ዩድኖ ባነ።
44018005	ሲላስም ጢሞትዮስም ተመቄዶንያ ከተማ በቸነቦ ግዝየ ጳውሎስ የክርስቶስ ቃር ቲዮድ ይወር ባነ፤ ዀትም ይቸንቴ የዋሪ ክርስቶስ ኢየሱስ ገገታ የኸረ ኸማ የይኹዳ ሰብ አጬገም ዩድኖ ባነ።
44018006	ቢኸርም የአይኹድ ገነ ሰብ ዝኽ ቃር አንሰማኔከ ባሮም ተቃነሞም፤ በኽ የቸነ ጳውሎስ ዀጅረታ ጥበጠበምታነ "ኧጋ ይእግዘር ቃር አንሰማነ ብትብሮ እያ ያኹ ደመነ አንኸርዀ፤ ያኹ ቢᎈርጅብኩ ደማኹ በገግማኹዉ፤ ተዝ አንⷀ እያ ያረማዊ ሰቤ አርቴ" ባረኖም።
44018007	ጳውሎስም ተኽኖ ተቤተረምታነ ቲቶስ ኢዮስጦስ ይውሪ ብእግዘር ያምር ምሴ ቤት ገፓም፤ ቤትመታ አይኹድ ይደመዶᎌ ቤት መዬ ባነ።
44018008	በዝ ጠሎት ቤት የይኹዳ መሪ ቀርስጶስ ትንም አበሩሰታ ጋᎀ በⷘታ ኢየሱስ አመረም፤ የቆሮንቶስ ሰብ ብዘመዀና የክርስቶስ አትርፎት ሰሞም አመሮም ተጠመቆም።
44018009	ⷘታም በምሳረ በራእይ የጳውሎስ ዝካቧረንም፤ "እንሰነፍኸ፤ ዘንⷝ ባንኸሬ ስ አትበር።
44018010	እያ ታኸ ጋᎀንዀ፤ ሟኒም የᎃጥጥ ይⷃጣኸ ሰብ ኤነ፤ በዝ ከተማ ብዘ ሰብ ነሬ" ቧረንም።
44018011	ጳውሎስም ተኽኖ ቾናምታነ ኽርም ተግብት ዳር ይእግዘር ቃር ኦደም።
44018012	ጋልዩስ የአካያ ገነ ዳነ ኸረም በትሾመ ግዝየ የይኹዳ ሰብ በጳውሎስ አትባቶም ተረሶᎌም የፍርድ አትⷀነበዊም።
44018013	"ዝኽ ምስ ተⷅጫንዳ ውጤ የሰብ ይእግዘር ያምሮኸማ ያሜ" ባሮም።
44018014	ጳውሎስ መልስ ይቤ ቲትሽካከት ጋልዮስ የአይኹድ ገነ ሰብ ዝካ ባረኖም፤ "የይኹዳ ሰብ የገፎኩ ቃር ተኸረ ⷍስሳኹ ኧሰማኹ ባነ።
44018015	በቃር፥ በሽም፥ በገጋኹ ⷅጫ ትትክራከሮ በኸረ ጭን አኹ ውጦᎌ፤ እያ በዝ ዘንጋ ኧፈርዴ አንሸ" ባረኖም።
44018016	ዝክም ባረም ተፍርድ ቤት አወጣኖም።
44018017	በኽ ግዝየ እንመዀና አይኹድ ይደመዶᎌ ቤት አለቃ ሶስቴንስ ጠበጦም በደመደ ሰብ ይፍቴ ደነገዊም፤ ዝኽ እንም ቲኸር ጋልዮስ አሸምታነ ስቧረንም።
44018018	ጳውሎስ በክርስቶስ ታመሮ ጐፔቸ ጋᎀ በቆሮንቶስ ከተማ ብዘ ከረ ተቾና አንⷀ በክርስቶስ ያመሮ ጐፔያታ ተስራፐተኖም ሶርያ ገነ ወረም፤ ጵርስቅላም አቂላም ተዀት ጋᎀ ባነቦ፤ የዝ ይፍቴ ሟክታ የረፐረወ የኸሬ ተወሮተታ ይፍቴ በክንክርያ ከተማ ነረታ ቀበበም።
44018019	ኤፌሶን ከተማ ቲሰሮ የኽኖ በኽሜ ቸኖም፤ ጳውሎስ ጭን ጠሎት ቤት ገፓም የይኹዳ ሰብ የክርስቶስ ቃር ዩድ ባነ።
44018020	ኽኖም ጳውሎስ ብዘ ከረ ተኽኖ ጋᎀ ይቾኔ ቲጨሰዊ ኧጊ አምባረኖ።
44018021	ቢኸርም ቲትስራፐትኖ ዝካ ባረኖም፤ "እግዘር ቢብር እንጐድ ከረ ያኹዌ ኧተንሸ" ባረኖምታነ ተኤፌሶን ከተማ ተረሳም በመርከብ ወረም።
44018022	ቂሳርያ ቲሰራ ኢየሩሳሌም ከተማ ወረምታነ በክርስቶስ ያመሮ ሰብ አዝራⷈም አንፆክያ ከተማ ተዠፐረም።
44018023	በኽሜ ቀሪ ከረ ኧከሰም፤ በኽ አንⷀ በገላትያም በፍርግያም ገነ እንም ቲያር በክርስቶስ ያመሮ ሰብ እንም ያትቋምኖ ባነ።
44018024	በእስክንድርያ ገነ የትጨነ አጵሎስ ይውሪ የይኹዳ ሰብ ኤፌሶን ከተማ ወረም፤ ዀትም የቅዱስ መጣፍ ቃር ተጨራ የኻረ ወኼ ቃር ዘንጎትም ይⷕር ምስ ባነ።
44018025	ዀትም ይእግዘር ኤማ የኻረም በመንፈስ ተርሳሳምታነ የኢየሱስ ቃር በቅጥየ ያትመር ባነ፤ ቢኸርም ዀት እማት የዮኻንስ ጥምቀት ባንኸሬ እንጐድ ጥምቀት ቤⷕር።
44018026	ዀትም አይኹድ ቢደመዶᎌ ቤት ደፈረም ኦዶት ቀነሰም፤ የኽርምታነ ጵርስቅላም አቂላ የባረ ቃር በሰመዊ አንⷀ ቤተዀና ወሰደዊምታ ይእግዘር ኤማ ቲፍቴ ይርቅ አጬጎም ኦደዊም።
44018027	አጵሎስ አካያ ገነ ያሬ ሸምታነ ኽም ጋᎀ በክርስቶስ ያመሮ ጐፔያታ ወር ባረዊም፤ የዀትም የኽኼ ሰብ ይትⷀፐረውዬ ወረቀት ጣፎነም፤ ቦረ ግዝየ በኽኼ ያነቦ ያመሮ ሰብ ብእግዘር ደረግ ንቃር ⷀፐረኖም።
44018028	ዀትም ይቸንቴ የዋሪ ክርስቶስ ኢየሱስ ገገታ የኸረ ኸማ መጣፍ አረበበም ዩድ ባነ። በሰብ እንም ይፍቴ የይኹዳ ሰብም ይረⷍርኖ ባነ።
44019001	አጵሎስ በቆሮንቶስ ከተማ ታነ ጳውሎስ ተረን ገነ ኤፌሶን ከተማ ቸነም፤ በኽሜ በክርስቶስ ያመሮ አታት ሰብ ነከበምታነ፥
44019002	"በክርስቶስ ባመርኹ ግዝየ መንፈስ ቅዱስ ተⷀፐርኹምዌ?" ባረም ጳውሎስ ተሳረኖም፤ ኽኖም "አንⷀፐነ፤ መንፈስ ቅዱስ ያነ ኸማ ዳር ሲመትነ አንⷕነ" ባረዊም።
44019003	ጳውሎስም "ኧጋ ምር ኤነት ጥምቀት ተጠመቅኹም?" ባረኖም ኽኖም "የዮኻንስ ጥምቀት ተጠመቅነም" ባረዊም።
44019004	ጳውሎስም ዝካ ባረኖም፤ "ዝም የዮኻንስ ጥምቀት ተባጢር የትዘፐሮት መርኸቱ፤ ዮኻንስም የሰብኽኖም የዝረⷈን 'ቲያ አንⷀ ቢቸንዀታ ኧመሮ' ባረም ዩድ ባነ፤ ዝም ተዮኻንስ አንⷀ የቸነ ኢየሱሱ" ባረኖም።
44019005	ኽኖም ዝኽ ዘንጋ ቢሰሞ በⷘታ ኢየሱስ ሽም ተጠመቆም።
44019006	ጳውሎስም ኧጀታ ቢያወራቦ መንፈስ ቅዱስ ሜናቦምታነ ኽኖም ቤⷕሪ አንᎋ ዝረከቦም፤ ትንቢትም ዘንጎት ቀነሰቦም።
44019007	ዝም ሰብ አስረዄት ይኸሮ ባነ።
44019008	ጳውሎስም አይኹድ ይደመዶᎌ ቤት ገፓምታነ ይእግዘር መንግስት ቃር ዝረⷈም ቲያትየምኖ ሶስት በነ ዳር የᎃየም ዩድኖ ባነ።
44019009	አታተዀና ጭን ጳውሎስ ይዝረⷍን ቃር አንሰማነ በበሮት በሰብ ይፍቴ ᎃጥጥ ቃር ቲዝረከቦ ጳውሎስ ተኽኖ አረቀም፤ ያመሮኽኖ ቤተረም ጢራኖስ ቢውሪ ምስ ቤት እንተመረጋ የኽኖ ዩድኖ ባነ።
44019010	ጳውሎስም ዝካ ያመነ የዄት ዘበር አኽር ባነ፤ በኽ ግዝየ በእስያ ገነ የረፐሮ ሰብ እንም የይኹዳም የግሪክም ሰብ የⷘታ ኢየሱስ ቃር ይሰሞ ባነ።
44019011	እግዘር በጳውሎስ ኧጅ ንቅ ወግ ቃር ይቾት ባነ።
44019012	በኽም የቸነ የጳውሎስ ገᎀጀ የረጐደን ዀጅርም መኻረብም ይወስዶም የባሸነ ቲያትረግዶዮ፥ ባሸነም ተባሸዀና ይተርፎ ባነ፤ ሲጣርም ይገፍኖ ባነ።
44019013	አታት የይኹዳ ሰብ በሰብ ያነ ሲጣር ቲያወጦ ይዦሮ ባነ፤ ኽኖም ሲጣር በጠበጠኖ ሰብ የⷘታ ኢየሱስ ሽም ይጠሮፖ ባነ፤ የሲጣርም "ጳውሎስ ቢዩድረ በኢየሱስ ሽም ትወጦዌ ናዝዝኔኩ" ይብሮዮ ባነ።
44019014	ዝም ቲያመሮ ቲያዝዞ ሰብ ግብት ሰባተዀና እስቄዋ ይውሪ የይኹዳ ⷀስ አለቃ ዴንⷛ ባነቦ።
44019015	የኽኖም ሲጣርዀታ ዝካ ባረኖም፤ "ኢየሱስም ኧⷕን፤ ጳውሎስም ኧⷕን፤ አኹኽ ሟንኹተ?" ባረኖም።
44019016	ሲጣርም የጠወጠን ምስ በᎈረዀና ዘከረም አነቀም ጠበጠኖምታነ ⷀመኖም፤ ተዛኽ ቤት እንጭመዀና መዘነ ኸሮም ሰከቦም ወጦም።
44019017	ዝመታ በኤፌሶን ከተማ ቢረብሮ ሰብ በይኹዳም በግሪክ ሰብም ተⷐረም፤ እንመዀና ዝኸታ ሰነፎም ታነ የⷘታ የኢየሱስ ሽም አኸበዶም።
44019018	በኢየሱስ ታመሮ ሰብ ብዘመዀና በቾተዊ ባጢር ንስኻ ገፓም ይቸኖ ባነ።
44019019	አስማት ይቾቶ ሰብ ብዘመዀና ወግ ዩዶᎌ የገገዀና መጣፍ ጥ አመነቦም በሰብ እንም ይፍቴ መⷈረዊም፤ የረደደ መጣፍ ዋጋታ ቢያስዊ አምሳ ዀም ብር ኸረም።
44019020	በዝኽ ኤነት ይእግዘር ቃር ንቃር ቲቤትትም በኧርቅ ደረግ ቲⷀምም ያርባ ባነ።
44019021	ዝኽ እንም በኸረ አንⷀ ጳውሎስ በመቄዶንያም በአካያም አመነምታነ ኢየሩሳሌም ያሬ ኢየሩሳሌም ከተማ ንወር ባረም በⷕነታ አሰበምታነ "ኽኼ ቦርዀ አንⷀ ሮማ ከተማ ኧዞት ነረቢ" ባረም።
44019022	የዀት ይⷀፕረዊ ጢሞትዮስም ኤራስጦስም ዄተዀና መቄዶንያ ያሮዌ ናኸኖምታነ ጳውሎስ የቀሪ ከረ በእስያ ገነ ቾናም።
44019023	ኽም ጋᎀ በዝ ቢዩጂ በኢየሱስ ቃር በኤፌሶን ንቅ መራክስ ወጣም።
44019024	ድሜጥሮስ ይውሪ ብር ይሸክት አት ምስ ባነ፤ ዀትም የአርጤምስ የገራራ ቤተⷕታ በብር ምስል ይሸክት ባነ፤ በዀት የቸነ ብር ያረጥሮ ሰብ ንቅ ትርፍ ይረኽቦ ባነ።
44019025	ዝም ምስ የዀትምኸማ ብር ይሸክቶ ሰብ እንም ባት ስበሰበኖምታነ ዝክም ባረኖም፤ "ይና ትርፈንዳ በዝ ብር ሰክቶት የኸረ ኸማ ትⷕሮ።
44019026	ዝኽ ጳውሎስም 'በጅ የሸኰችዮ ምስል እንም እግዘር አንኸረቦ' ባረም እማት በኤፌሶንም ከተማ ቴኸርም በእስያ ገነ እንም ኦደም፤ በኽ የቸነ ብዘ ሰብ ያትየመረኖ ኸማ አሸኹም ሰማኹም።
44019027	ይና ሜናንዳ ተቀንጠም፤ እማት ዝመታ ቴኸር እስያም ገነ አለም እንም ይሰግድራ ንቅ የኸረች የአርጤምስ ይሰጅᎌ ቤት ተሟኒም ቃር ተሜዘረም፤ ንቅነተⷕታም ተሻረም በሮቱ።"
44019028	ኽኖም ዝኽ ቢሰሞ ማት ጠበጠኖምታነ "ንሰግድኔራ የኤፌሶን አርጤምስ ትንም ንቅንያ" ቲብሮ አኸኖም።
44019029	የከተማ ሰብ እንም ቃሽቃሽ ባረም፤ ኽኖም እማቴ ሰብ ይትደመድወ መደር ኖጦም ቲያሮ የጳውሎስ ቤሻ የኸሮ የመቄዶንያ ሰብ ጋዮስም አርስጥሮስም ጠበጦምታነ ቲዘፎ ወሰዶዮም።
44019030	ጳውሎስም የዛ ያትኻኖ ሰቤ ንወር ባረም፤ በክርስቶስ ያመሮ ሰብ ጭን እምᎄርኸ ባሮም ኸነዊም።
44019031	በእስያ ገነ ያነቦ አታት ንቅ ንቅ ሰብ የጳውሎስ አበጐዳ ባነቦ፤ ኽኖም የጳውሎሴ ሰብ ናኾምታነ ሰብ ይትደመድወ መደር ቤያሬ አጬፖም ጨቈሰዊም።
44019032	በሰብኽኖ ግብት በኽ ንቅ መራክስ የረፐረ የኸሬ ብዘመዀና የንቃር የትደመዶ ኸማ አንኻሮ ባነ፤ በኽ የቸነ ሟኒም ሟኒም ቃር ቲብሮ ያኸሮ ባነ።
44019033	አታት የይኹዳ ሰብ የእስክንድር ተሰብ ግብት አትዳኖም ይፍቴንየ አትⷀነበዊም፤ ተሰብኽኖም ግብት አታተዀና ተጨራ ይትክራከሎኸማ ኦደበዊም፤ እስክንድርም ሰብ ስ ይብሬ በጀታ ጠቀሰምታነ ይዝረⷌ ተሽካከተም።
44019034	ዀት ጭን የይኹዳ ሰብ የኸረ ኸማ ቢⷕሮ "የኤፌሶን ንሰግድኔራ አርጤምስ ንቅንያ" ቲብሮ ዄት ሳት ዳር አኸኖም።
44019035	በቀጥወ የከተማዀታ ዋና ጣፊ የሰብኽኖ ስ አቴፐኖም ታነ ዝካ ባረኖም፤ "የኤፌሶን ሰቦ ዝኽ የርቅ አርጤምስ ይሰጅᎌ ቤትም ተሰሜ ዮንደ ምስለⷕታም የኤፌሶን ሰብ ይቅረቦ ኸማ እንም ሰብ ይⷕር።
44019036	ዝኸታ ኤነ ቃሩ ይብር ሰብ ኤነ የኸሬ አኹም ስ በሮ፤ ᎃጥጥ ዘንጋ ታመሮዌ አትድራከቶ።
44019037	ይሰጅᎌ ቤት ግብር ያንሰነቆም ንሰግድኔራⷕታ ያንቀነሞ ሰብ ዝኼንየ ጠበጥኹም ቸነኹም።
44019038	ድሜጥሮስም ተዀት ጋᎀ ብር ይሸክቶ ሰብ ይⷈስሰዊ ሰብ በረፐረኖ በፍርድ ከረ ይፈርዶ ሰቤ የወሮም ሽር የዘንጎ።
44019039	እንጐድ ዘንጋ ቢረብርኹ በⷅጫ ባሪቅ ይዢሸ።
44019040	ኻም ባንኸረ ኧኳ በዝ ዘንጋ መራክስ ነሶም ከተማ ብጠበጦም ቤቶ እንⷈሸሽንደ፤ 'ዝኽ መራክስ በንቃር ተረሳም' ቢቶ ቢትሰርንደ ንብነ ቃር ኤነንደ" ባረም።
44019041	ዝም ባረምታነ የትደመዶ ሰብ ያሮኸማ አመነም።
44020001	በከተማ የትረሳ መራክስ ገብ በባረ አንⷀ ጳውሎስ በክርስቶስ ያመሮ ሰብ ባት ደመደኖምታነ በምኽሮት አትቋመረኖም፤ ተኻንⷀ ተስራፐተኖም መቄዶንያ ገነ ወረም።
44020002	በኽሜ ቲዦር የመቄዶንያም ሰብ ብዘ ቃር በመኸረኖ አንⷀ ግሪክ ገነ ወረም።
44020003	በኽሜ ሶስት በነ ቾናም፤ ተኻንⷀ ሶርያ ገነ በመርከብ ያሬ አሰበም፤ የኽርምታነ የይኹዳ ሰብ ይጠብጠውዬ ያትባቶኸማ በኻረ አንⷀ ተመቄዶንያ ወኸት ያሬ አንጠወም።
44020004	የጳጥሮስ ኧርች ሱሲ ጳጥሮስ ተቤርያ ከተማ፥ አርስጥሮኮስም ሲኮንዱስም ተተሰሎንቄ ከተማ፥ ጋይዮስ ተደርቤ ከተማ፥ ቲኮቆስም ጥሮፌሞስም ተእስያ ገነ፥ ጢሞትዮስም እማቴ ወሮም።
44020005	ኽኖም ይፍተንዴ በተሮም ወሮም በጢሮዳ ከተማ ቅራቦንደም።
44020006	ይና ጭን ተፋሲካ ባር ከረ አንⷀ ተፊሊጵስዩስ ከተማ በመርከብ በአምስት ከረንዳ የኽኖኼ ጢሮዳ ከተማ ሰናነም፤ በኽሜ ሰባት ከረ ቾናነም።
44020007	በሳምተታ ቢፍትወረር ከረ እንጄራ ንበራኔ ተደመድነም፤ ጳውሎስ በመረጋታ ያርየኸሬ የትደመዶ ሰብ ይእግዘር ቃር ዩድ ባነ፤ ጨረረ ስን ቲዩድ አቴረም።
44020008	በትደመድኔᎌ ፎቅ ቤት ብዘ መብራት ባነ።
44020009	ኤውጤኮስ ይውሪ ዘርማ በመስኮት ቾናም ባነ ጳውሎስም ትምርተታ ያገነፌ ንቅ ወሬት ጠወጠንምታነ ኧርችዀታ ተሶስተነ ፎቅ ወንደም ወጠቀም፤ ሰብኽኖ ቢረሰዊ ግዝየ ᎀተም።
44020010	ጳውሎስም ተፎቅ ወንደም የርችዀታ ተግረፓም እንⷀᎈንምታነ "ነብሰታ ነረ እንጠነቀናኹ" ባረኖም።
44020011	ጳውሎስም ፎቅ ወጣምታነ እንጄራ ኢየሱስ ታመሮ ሰብ ጋᎀ በናም፤ ዀትም ጋ ቲብር ዳር ይእግዘር ቃር ቲያጮድኖ አተረምታነ በመረጋት ወረም።
44020012	ኧርችዀታም ኧያም ኸረም ፈዘዘም ወሰደዊም፤ ኽኖም ንቃር ሳረኖምታነ ተቋመሮም።
44020013	ጳውሎስ ናትሳፍኔዬ ያሰብነ የኸሬ ይና በተነም በመርከብ አሶስ ከተማ ወነም፤ ይናም ጳውሎስ አሶስ ከተማ ቲቸን ወትቀፐር ባነብንደ፤ ዝመታ ያመነነ ጳውሎስ አሶስ ስን በኧግረታ ያሬ የሸ የኸረሜም ዝካ ናሜኔ ያዘ ዘንዳ የኸሬው።
44020014	ጳውሎስም በአሶስ ከተማ ነከብኔምታነ በመርከብ አትሳፈኔም፤ ሚጢሊኒ ከተማ እማቴ ወነም።
44020015	በመረጋታም ተዛኼ ተበኪዮስ ገነ ይፍት ይፍት ቸነነም ሰናነም፤ በኽም መረገነ ሳሞስ ከተማ ሰናነም። በኽም መረገነ ሚሊጦስ ከተማ ቸነነም።
44020016	ጳውሎስም በእስያ ገነ ብዘ ከረ ይቾኔ አንሸ፤ የኽ የኸሬ ኤፌሶን ከተማ አለፈም ያሬ ሸም ባነ፤ ዝም የኸሬ ያይኹድ ፋሲካ በዋረ በአምሳ ከረ መንፈስ ቅዱስ ቦንደወ ከረ በኢየሩሳሌም ይትረከቤ አሰቦም የረፐሬዉ።
44020017	ጳውሎስም በሚሊጦስ ከተማ ታነ በኤፌሶን ከተማ ያነቦ በክርስቶስ ያመሮ ሰብ መሪ ይቸኖዌ ናኸም።
44020018	የዀትሜ በቸነቦ አንⷀ ዝካ ባረኖም፤ "እስያ ገነ ተገፓኽወ ቲፍትወረር ከረ ቀነስዀም ታኹ መምር የረፐርዀ ኸማ አኹም ትⷕሮ።
44020019	በይኹዳ ሰብ ይቀጥሮኔ ባተገዊ ሴራ የቸነ መከራ ቢሰራቢም በፉረኾትም በእምባም እግዘር አⷘⷈርዀንም።
44020020	በአድባቤም ኸረም በቤት ቤታኹም ትናትመርኹ ይጠቅምኹ ቃር እንም ኦድኩም ባንኸሬ፥ አትምቃር አንረጨብኩ።
44020021	አይኹድም ኸሮም አረማዊ ሰብ ንስኻ ⷝበተቦ ይእግዘሬንየ ይትዠፐሮኸማም በⷘታንዳ በኢየሱስ ክርስቶስ ያምሮኸማ ኦድኽኖም።
44020022	ኧዃም እያ በመንፈስ ቅዱስ ታዘዝዀም ኢየሩሳሌም ከተማ አርቴ፤ በኽሜ ምር ያጃⷌኸማአንⷕር።
44020023	ቢኸርም በከተማ እንም ታገዶትም ብዘ መከራም ይቅዬኸማ መንፈስ ቅዱስ ኦዴም።
44020024	እያ ጭን ሜናና ኧጀፕር ዳር ⷘታ ኢየሱስም ያቤ ሜና ኧቾት ዳር የገዛ ነብሰና አናጣንቅ፤ ይያም ሜናና ይእግዘር የፀጋ ወንጌል ኦዶቱ።
44020025	"ኧዃ ዳር እያ ይእግዘር መንግስት ቃር ትኑድ ባኹ ግብት ኧትዥባፐር ባነ፤ ተዛንⷀ አታዞን ኸማ ኧⷕር።
44020026	በኽ የቸነ ኧኳ በዝ አትጬፕኹ ያነ ተዝ አንⷀ በሟኒም ሰብ ደም አላፊነት ኤነቢ።
44020027	ይእግዘር አሳብ ቃር እንም ኦድኩም ባንኸሬ አትም ቃር አንሼምብኩ።
44020028	መንፈስ ቅዱስ ያኹ ሰበታ ትቅሮዌ ሾመናኹም፤ ኧጋ የሰብመታ የገግማኹም ተጤፖ፤ በገገታ ደም ያተነፈኖ ይእግዘር ሰብ ቀሮ።
44020029	እያ ቦርዀ አንⷀ ይእግዘር ሰብ አመኛት ኤያመሮ አዊኸማ የኸሮ ሰብ በግብታኹ ይገቦኸማ አⷕር፤
44020030	አታት ታኹም ግብት ጠማማ ትምርት ያትመሮዌ ይትረሶቴ፤ ብዘ ሰብም የኽኖዌንየ ይወስዶቴ።
44020031	እያም ያታታኹ የሶስት ዘበር ዋናም ምሳረ ትንባና ያጬፐኩ ቃር የትዘገድኹ፤ አኹም ተጤፖም ቀሮ።
44020032	"ኧዃም ይእግዘር ቃር ያትቋምርኹሜ ቅዱስ በኸረቦኽኖ ይፍቴርስት ይብኹዌ ይዀለ የፀጋ ቃረታም አደራ አብኩም።
44020033	እያም ተሟኒም ሰብ ብር ዌም ወርቅ ዌም ዀጅር ይውኔ አኔላዀ።
44020034	እያ በጀና ቾትዀም ኧረብር ባነ፤ ትያም ጋᎀ ያነቦ ሰብ ኧቅየኖዌ ኧቾት ባነ፤ ዝኽ እንም አኹ ትⷕሮ።
44020035	'ቲትⷀፐርዀታ ይርቅ ይብዀታ በረካ ይረኽብ' የዋረን የⷘታንዳ የኢየሱስ ቃረታ በዝግዶት አኹም የኽክም ⷀጥኹም ያገነኖ ቲቦ ኸማ እያ አትየሸኩም" ባረኖም።
44020036	ጳውሎስ ገግመታ በርበተታ ወካም ትንመዀና ጋᎀ ጠሎት አመነም።
44020037	እንመዀና ንቃር በከቦም። የጳውሎስም አንገተታ እንⷀፎም ይሰመዊ ባነ።
44020038	የኽኖም "ተዝ አንⷀ ስርም አታዞን" የባረኖዌ ንቃር አመጠጠኖም፤ የዀትም የመርከበቴ ዳር ⷘⷈደዊም።
44021001	ተኽኖም በትቤተነ አንⷀ በመርከብ ገፓነም ⷅጥ ባነም ቆስ ይውሪ በባር የትኸበበ አፈር ገነ ወነም፤ በመረጋታ ሩድ ይውሪ መደር ሰናነም ተኻንⷀም ጳጥራ ከተማ ቸነነም።
44021002	በኽሜ ፊንቄ ገነ ያር መርከብ ነከብነም፤ በዀትም ገፓነም ወነም፤
44021003	ቆጵሮስ ገነም ተራ ወኸተንዳ ቸኔም አለፍነም ወነም፤ ሶርያ ገነ ጢሮስ ወደብ ሰናነም፤ በኽሜ የመርከብ ጨረተታ ያወርዶ ባነ።
44021004	በኽሜ በክርስቶስ ያመሮ ጐፔቸ ብነኽብነ ተኽኖ ጋᎀ ሰባት ከረ ቾናነም፤ ኽኖም መንፈስ ቅዱስ ዮደኖ የኸሬ የጳውሎስ "ኢየሩሳሌም ከተማ አትወር" ባሮም ኦደዊም።
44021005	ተኻንⷀ ይናም ወጣነም ትናነ እንመዀና ትሽታም ተዴንⷛመዀና ጋᎀ ተከተማ ውጤ ዳር ⷘⷈዶንደም፤ ይናም በባር ᎀሬ በርበተንዳ ወካነም ጠሎት አመነነምታነ ተስራፐትኔዮም።
44021006	ተዝ አንⷀ ይና በመርከብ ንትሳፈኔ ገፓነም፥ ኽመዀና ቤተዀና ተዠፐሮም።
44021007	ተጢሮስ ተረሳነምታነ ይናም የባር ኤማንዳ በጀፐነ አንⷀ ጴጤሌማይስ ሰናነም፤ በክርስቶስ ያመሮ ጐፔቸም ኧተᎀቸም ተⷀፐሮንደም ባዝራⷈኔዮ አንⷀ ያት ከረ ተኽኖ ጋᎀ በኽም ኧከስነም።
44021008	በመረጋታ ወጣነም ቂሳርያ ቸነነም፤ ተሰባትኽኖ ዲያቆን ያተቴ የወንጌላዊ ፊሊጶስ ቤት ገፓነምታነ ተዀት ጋᎀ ቾናነም።
44021009	የዀትም ትንቢት ዩደማ አርበት አናወቸየማ ግሬድ ቧነን።
44021010	ይናም ብዘ ከረ በኽ በቾናነ ግዝየ አጋቦስ ይውሪ ነቢ ተይኹዳ ገነ ቸነም።
44021011	ዀትም ይናኼ ቸነም ታነ ጳውሎስ ይታሟንድን ቀበቶ ወሰደምታነ የገገታ ኧግር አገደምታነ "መንፈስ ቅዱስ ዝኽ ቀበቶ የዀረን ምስ በኢየሩሳሌም ያነቦ የይኹዳ ሰብ ዝካ አገዶምታነ ባረማዊ ሰብ ኧጅ አወጦም ያⷀፕረዊቴ ይብር" ባረም።
44021012	ዝም ዀት የዋረን ቃር በሰማነ አንⷀ ይናም በኽሜ ያነቦ ሰብ ጳውሎስ ኢየሩሳሌም ከተማ ቤያሬ ጨቈስኔም።
44021013	ጳውሎስ ጭን ዝካ ባረንደም፤ "በብኾታኹ ⷕነና ታጨንቀዊ የንቃሩ? እያ የⷘታ የኢየሱስ ሽም ትምብር እማት ኧታገዴ ቴኸርም በኢየሩሳሌም ከተማ ኧሞቴ ዳር ተሽካከትዀም" ባረም።
44021014	ብመኽኔ ቤ በባረ "እግዘር የዋረንኸማ የኽር" ባነም ስ ባነም።
44021015	በኼ ቅሪ ከረ በከስነ አንⷀ ግብረንዳ አገድነም ኢየሩሳሌም ከተማ ናኔ ተረሳነም።
44021016	በቂሳርያ ተረፐሮ ክርስቶስ ታመሮ ሰብ አታተዀና ቲና ጋᎀ ቸነቦም፤ ኽኖም በምናሶን ቤት ንቾናኔ የምናሶኔ ወሰዶንደም፤ ዝም ምስ ይፍትሜየታ በክርስቶስ ያመረ የቆጵሮስ ገነ ምስ ባነ።
44021017	ይናም ኢየሩሳሌም ከተማ በሰናነ አንⷀ በኽ ያነቦ በክርስቶስ ያመሮ ጐፔቸም ኧተᎀቸም ተብራነቆም ተⷀፐሮንደም።
44021018	በመረጋታ ጳውሎስ ቲና ጋᎀ የያእቆቤ ቸነም፤ የቤተክርስቲያን ባሪቅ እንም በኽም ተደመዶም ባነ።
44021019	ጳውሎስም ይእንመዀና ባዝራⷈኖ አንⷀ በዀት ወኸት እግዘር በአረማዊ ሰብ ግብት የቾተን ቃር አት ባት ኦደኖም።
44021020	የዀትም በሰመዊ አንⷀ ይእግዘር ሽዀራኸ ባረዊም፤ የጳውሎስም "ጐፔቾ፥ በይኹዳ ሰብ ግብት በብዘዀም ይትሜዘሮ በክርስቶስ ያመሮ ሰብ ያነቦኸማ እንመዀናም የሙሴ ⷅጫ ይቅረቦ ኸማ ትⷕር።
44021021	'ዴንⷛኹ ጤበር አታውሮ፥ የይኹዳ ⷅጫ አትቀሮ' ባኸም በአረማዊ ሰብ ግብት ያነቦ የይኹዳ ሰብ እንም የሙሴ ⷅጫ ኤቅረቦ ኸማ ታትመርኸማ ኦጅዮም።
44021022	ኧጋ ምር ይፈዝ? ዝኽ ሰብ ያኸ ወተን ይሰሞቴ።
44021023	የኽየኸሬ ይና ንብኔከ ቃር ቶት፤ ሟክታ ያነቦ አርበት ሰብ ቢናኼ ነረቦ።
44021024	ዛዀና ጥብጥም ተኽኖ ጋᎀ ገጋኸ አምጥር፤ ነረዀናም ይቀቦኸማ የቤተመቅደስ ይኰሺ የመባ ዋጋ ካስሎ፤ ዝኽ ዘንጋ ብትቾት የⷈሰሶከኽኖ ኤነ ቃር ዮዶብከ ኸማ የሙሴ ⷅጫም የቅየኸ ኸማ እንም ሰብ ይኻርሸ።
44021025	በክርስቶስ ያመሮ አረማዊ ሰብ በኸረ 'የቅሪነ አንጭምታነ የሰነኸ ሸረት አትብሮ፤ ተደምም ቴያርጪ ታነቀም የᎀተ ቃር አትብሮ፤ ተረከብኹ ሰብ ዀጅር አትድምዶ' ባነም ይና ጣፍኔሮም" ባረዊም።
44021026	በኽ ግዝየ ጳውሎስ በመረጋታ ሰብኽኖ ጠበጠም ተኽኖ ጋᎀ ገገታ አመጠረም፤ ይመጥሮᎌም ምር አኽር ከረ የኸረኸማም ያታተዀና ይዊ የመባ ዋጋ ይኰሽᎌ ከረ መቸ የኸረኸማ ያትⷐሬ ቤተመቅደስ ገፓም
44021027	ሰባት ከረ ያርቄ ቲሰራ ተእስያ ገነ የቸነቦ የይኹዳ ሰብ በቤተመቅደስ የጳውሎስ ያሰበዊ የኸሬ ሰብ እንም በዀት ይትረሳኸማ ባምሮት አጤበጠዊም፤
44021028	"የእስራኤል ሰቦ ንዶንደ፤ ሰብመንዳ ⷅጫመንዳም ዝኽ ቤተመቅደስም በቅርሞት በመደር መደር ያትመር ዝኽ ምሱ፤ አትም ዝኼ ይገቦዌ አናውዮ የግሪክ ሰብ ቤተመቅደሳ አገፓምታነ ዝኽ የትቀደሰ መደር አሰነኾም" ባሮም አኸኖም።
44021029	ዝም የባሮ ያነ የዝ ይፍቴ የኤፌሶን ገነምስ ጥሮፊሞስም ተጳውሎስ ጋᎀ በከተማ አሰበዊም የረፐሬ ጳውሎስ የጥሮፊሞስ ቤተመቅደስ ደኔ ያገፗን ቃር መሰረኖም ታነ ባነ።
44021030	በከተማዀት እንም መራክስ ተረሳም፤ ሰብም እንም ቲሮጥ እማቴ ቸነቦምታነ፥ የጳውሎስ ጠበጦም ቲሸበዊ ተቤተመቅደስ ውጤ አወጠዊም፤ ኽመጋ የቤተመቅደስ ወፈንቻ አጠዊም።
44021031	የዀትም ይቀጥረውዬ ቲሰቦ "በኢየሩሳሌም ከተማ እንም መራክስ ተረሳም" ቧርም የሮማ ወታደር አለቃ ኦጂም።
44021032	ዀትም ኽመጋ ወታደረታ መቶ አለቃም አⷐተረም የሰብኽኖዌ ወረም፤ ኽኖም አዛዥዀታ የሻለቃም ወታደርኽኖም ቢያዞ የጳውሎስ ድርጎት ታበዊም።
44021033	ኽመጋ ሻለቃዀታ ተⷀነበም የጳውሎስ ጠወጠንምታነ "በዄት ሰንሰለት ኧጂ" ባረም፤ ዀትም ሟን የኸረ ኸማ ምር የቾተ ኸማ ይⷕሬ ተሳረኖም።
44021034	የትደመዶ ሰብም ግብተዀና ዝካ ቃሩ ግብተዀና እካ ቃሩ ቲብሮ ያኸሮ ባነ፤ አዛዥዀታም ዘንጋታ አጬገም ይሰሜ ኽያት የበሳዌ የጳውሎስ የወታደር ግፔ ውስደዊ ባረም አዘዘም።
44021035	የወታደር ግፔ ዋረ ቲሰሮ ሰብ ኽኖ በኧርቅ ማትተርሳሶምታነ በዀት አደጋ ያሰሮᎎ የሰቦ የኸሬ ወታደርኽኖ የጳውሎስ ነሶም ጮረዊምታነ ወሮም።
44021036	ሰብምኽኖ "ቅጥረዊ" ባሮም ቲያኸሮ ያⷐትሮ ባነ።
44021037	ወታደር ኽኖ የጳውሎስ ግፔየዀና ያገበውዬ በትⷅራነቦ ግዝየ፥ ጳውሎስም ያዛዥዀታ "አት ዘንጋ ኦድኼ ኧጊ ትበሬሸዌ?" ቧረንም፤ አዛዥምዀታ "አኸ የግሪክ አᎋ ትⷕርዌ?
44021038	ኧጋ የዝኽ ይፍቴ የመንግስት ትወጌ አርበት ዀም ሽፍጣ አⷐተርኸም በረኻ ዮርኸ የግብፅ ገነ ሰብ አኸ አንኸርኸዌ?" ቧረንም።
44021039	ጳውሎስም "እያሽ አንኸርዀ፤ ብንም የትⷐረ በኪልቅያ ገነ ያነ በጠርሴስ ከተማ የትጨነዀ የይኹዳ ሰብንዀ፤ እማት የዝ ሰብ ኧዝረⷍኖዌ ፍቃዳኸ ናሜ" ቧረንም።
44021040	አዛዥዀታም ፈቈደረምታነ ጳውሎስም በዋረ በከፍተነ ቈመምታነ ኧጀታ የሰቤንየ ዝራካም ስሞ ባረኖም። ኽኖም ስ በባሮ አንⷀ ዀትም በእብራይስጥ አᎋ ቲዝረⷍ ዝካ ባረኖም፤
44022001	"ጐፔያኖ አባኖ ኧዃ እያ ኧመጥርወ ቃር ትኑድኹ ስሞን" ባረም።
44022002	ጳውሎስም በእብራይስጥ አᎋ ቲዝረⷈኖ ቢሰሞ ቲፍቴ ይርቅ ስ ባሮም ሰመዊም፤ ዀትም ዝካ ባረኖም፤
44022003	"እያም በኪልቅያ ገነ በጠርሴስ ከተማ የትጨነዀ የአይኹድ ሰብንዀ፤ የትራቅዀጭን በኢየሩሳሌም ከተማው አስተማሪመና ገማልያ ባነ፤ ያባንዳም ⷅጫ ተጨራ ተማርዀም፤ የኳ ያኹም ኸማ እያም ይእግዘር አⷘⷍር ሰብ ባነዀ።
44022004	ዝኽ በክርስቶስ ያመሮ ገምያም እሽታ እንም አገድዀም ቦኽኔ አገፓዀም፥ ይሞቶ ዳር አጨንቅኖ ባነ።
44022005	ዝኽ እንም የቾትዀ ኸማ ዋና የⷀስ አለቃም ባሪቅ እንመዀና ዩድኒ፤ እያም በደማስቆ ያነቦ በክርስቶስ ያመሮ ሰብ አገድዀም ኢየሩሳሌም አቸኔ የትፈቀደኒ ኸማ የጣᎋᎌ ወረቀት ተⷀፐርዀምታነ በደማስቆ ያነቦ አይኹዴ ዮሰድዀ ተኽኖው።
44022006	"እያም ደማስቆ ትናር የከተሜም ትንትⷅራነብ ግብት ዋና ቲኸር ጠነቃር ተሰሜ ንቅ ብርኻን በዙርያና ብርጭብርጭ ባረቢም።
44022007	በኽም ግዝየ ባፈርም ወጠቅዀም፤ ሽመና ጠናም 'ሳኦል ሳኦል የምር ታሳዴ?' ይብር ቃር ሰማዀም።
44022008	እያም 'ⷘታኖ አኸ ሟንኸተ?' ባዀንም፤ ዀትም 'አኸ ታሳዴ የናዝሬት ኢየሱስንዀ' ባሬም።
44022009	ትያም ጋᎀ የረፐሮ ሰብ ብርኻንዀታ አሰቦም ባንኸሬ ይዝረⷌዀታ ቃረታ አንሰመዊ።
44022010	እያም 'ⷘታኖ ምር ናሚ?' ባዀንም፤ ዀትም 'ተሳም ደማስቆ ከተማ ወር፤ ታሜ ቃር እንም በኽሜ ዮጅከሸ' ባሬም።
44022011	ተዛኽ ንቅ ብርኻን የቸነ ኧዞት አንኸረኒ የኸሬ ትያ ጋᎀ የረፐሮ ሰብ ኧጀና ጠበጦም ደማስቆ ከተማ ወሰዶንም።
44022012	"በኽሜ ኻናንያ ይውሪ ምስ ባነ፤ ዀትም በደማስቆ ይረብር የይኹዳ ሰብ እንም ዩዶነ የሙሴ ⷅጫ ይቅየ እግዘር ይሰርፍ ሰብ ባነ።
44022013	ኻናንያም ይያኼ ቸነም ቢፍተኔ ቈመምታነ 'ጐፔያና ሳኦል ኧዥ' ባሬም። እያም ኽም ጋᎀ ኤነና ተከፈተምታነ የዀት አሸዀንም።
44022014	ዀትም ዝካ ባሬም፤ 'ያባንዳ ⷘታ እግዘር ፍቃደታ ትⷕሬ፥ ፃዲቅዀትም ታዤ፥ ታንᎈታ ቃረታ ትሰሜ በተረም ሸፐተናኸም።
44022015	ዝመታ ያመነ አኸም ባሸኸም በሰማዀን ቃር እንም በሰብ ይፍቴ የዀት ምስክር ትኸሬዉ፤
44022016	ኧዃኽ አኸ የምር ታቴር? ተሳ በኢየሱስ ሽም ኧመርም ተጠመቅ ተባጢራኸም ምጠር' ባሬም።
44022017	"እያም ኢየሩሳሌም ከተማ ተዠፐርዀምታነ በቤተመቅደስ ጠሎት ትናሜ ራእይ አሸዀም።
44022018	ⷘታየሱስም ትዬምታነ 'አፍጥርም ተዝ ተኢየሩሳሌም ከተማ ውጣ፤ ይያ ቱድኒ ቃር ኽኖ ኤትⷀፐሮከ' ባሬም፤
44022019	እያም 'ⷘታኖ ባኸ ያምሮኽኖ አይኹድ ቲደመዶᎌ ቤተዀና እንም አወጣዀም ወኽኔ አገባኖም፤ ኧደርግኖም የረፐረ ኸማ ኽኖም ይⷕሮ።
44022020	ያኸም ዩድንኸ የረፐረ የእስጢፋኖስ ቲቀጥረዊ እያም ገግመና ተኽኖ ጋᎀ ቈምዀምታነ በዘንጋታ ተስማማዀም ባነ፤ ኽኖ ቲቀጥረዊም እያ ዀጅረዀና ኧቅየ ባነ'።
44022021	ዀትም 'እያ ኧረቌ ያረማዊ ሰቤ ኧረኽኸቴ አኸም ወር' ባሬም"።
44022022	ጳውሎስ ዝኽ እንም ቲዝረⷍ ሰብ እንም ይሰመዊ ባነ፤ ተኽም አንⷀ ቃረዀና ከፈቶም "የዝኽ ኤነት ሰብ ታፈር ያጠᎊዬ ባንኸሬ በያመታ ይረብሬ ኤያትⷈሽ" ባሮም።
44022023	ኽኖም ቲያኸሮ ዀጅረዀና በኧጀዀና ጠበጦምታነ ኽሜ ዝሜ ቲያመሮ አፈር ነሶም ይብራጦ ባነ።
44022024	የወታደርኽኖ አዛዥ ዝኸታ ቲያዥ የጳውሎስ የወታደር ግፔ ያገበውዬ አዘዘም፤ ሰብኽኖ የንቃር ዮነቦᎌኸማ ይⷕሬ ግርፎም መርምረዊ ባረም አዘዘኖም።
44022025	በጠፍር አገደዊምታነ ይገርፈውዬ ቲትሸካከቶ በመየቴ የቈመ የመቶ አለቃ ዝካ ቧረንም፤ "የሮማ ሰብ ፍርድ ኤባር ትገርፎዌ ተፈቀደንኹምዌ?" ቧረንም።
44022026	የመቶ አለቃምዀታ ዝኽ ሰማምታነ የአዛዥዀቴ ወረምታነ "ዝኽ ምስ የሮማ ሰቡ፤ ምር ታᎂንቴ?" ቧረንም።
44022027	የወታደርኽኖ አለቃ ተⷀነበም የጳውሎስ "የሮማ ሰብንኸዌ? ኦዴ" ቧረንም፤ ዀትም "እንክ" ቧረንም።
44022028	የወታደርኽኖ አለቃ ዠፐረም "እያ የሮማ ሰብ ኧኸሬ ንቅ ዋጋ ካስዀም" ቧረንም፤ ጳውሎስም "እያሸ በኽም ተጨነዀም" ቧረንም።
44022029	በኽ የቸነ ይምረምረውዬ የረፐረ ኽመጋ ታበዊም፤ የወታደርኽኖ አለቃ የሮማ ሰብ የኸረ ኸማ ቢⷕር ያትየጐደኔ ሰነፈም።
44022030	የወታደርኽኖ አለቃ በመረጋታ የይኹዳ ሰብ የጳውሎስ የንቃር የⷈሰሰዊ ኸማ አጬገም ይⷕሬ ቶኽኔ ፈታም አቸነንም፤ የⷀስ አለቃ የኸሮም የይኹዳ ባሪቅ እንም ቸነቦም ይትደመዶዌ አዘዘም፤ ጳውሎስም አቸነም ቢፍተዀኔ አቈᎀንም።
44023001	ጳውሎስም የትደመዶ ሰብ ትክ ባረም አሸኖም ታነ "ጐፔቾ" "እያ ኧዃ ዳር ብእግዘር ይፍቴ የረፐርዀ ቦኼ ቀርበናው" ባረኖም።
44023002	የⷀስ አለቃ ኻናንያ የጳውሎስ አንᎈታ ድርገዊ ባረም ቢፍተቴ የቈሞ ሰብ አዘዘኖም።
44023003	ኽም ጋᎀ ጳውሎስ "አኸ የⷅጫ ኸማ ትፈርድብዬ ቾናኸም ታነ መምር ⷅጫ ኤባር ይደርኔ አዘዝኸም? አኸ ቦባረ የቀᎎ ዘንግርንኽ፤ እግዘር ያኸም ይድርግኸሸ" ቧረንም።
44023004	ቢፍተቴ የቈሞምኽኖ "ይእግዘር ⷀስ አለቃ ትቀርምዌ?" ባረዊም።
44023005	ጳውሎስም "ጐፔቾ የⷀስ አለቃ የኸረ ኸማ ባንኻሮተናው፤ 'በሰባኸ አለቃ ᎃጥጥ ቃር አትዘንⷝ' ቧርም የጣᎉ ቃር ነረ" ባረኖም።
44023006	ጳውሎስም በኽ ያነቦ ሰብ ናሰዀና የሰዱቃ ናሰዀና የፈሪሳ ሰብ የኸሮ ኸማ ኻረምታነ "ጐፔቾ እያ ተፈሪሳ ሰብ የትጨነዀ የፈሪሳ ገነ ሰብንዀ፤ የᎀተ ሰብ ይትረሳኸማ ተስፋ ያመነዄው ይፈርዶፕን" ቲብር በትደመዶ ሰብ ይፍቴ ቃረታ ከፈተም ዝረⷈም።
44023007	ጳውሎስ ዝኽ ቢብር በፈሪሳም በሰዱቃም ሰብ ግብት መራክስ ተረሳም ዄቴ ተሻዶም።
44023008	የሰዱቃም ሰብ "የᎀተ ኤትረሳ መሌክም መንፈስም ኤነ" ይብሮ ሰብሮ፤ የፈሪሳ ሰብ ጭን "ዝኽ እንም ነረ" ባሮም ያምሮ።
44023009	በኽም ንቅ ኽያት ኸረም፤ ተፈሪሳ ወኸት የኸሮ የⷅጫ አስተማሪም ተረሶም "በዝ ምስ አት ᎃጥጥ ዘንጋ አነከብኔᎌ፤ መንፈስ ዌም መሌክ ዝረⷈንም ይኽርሸ፤ ይእና ምር ንⷕነ?" ቲብሮ ንቃር ተክራከሮም።
44023010	መራክስዀታ ቲብስ ቢቸን ዮታደርኽኖ አለቃ የጳውሎስ ቤቀጥረዉዬ አጣነቀምታነ ወታደረታ ቸነቦም ተግብተዀና የግርድ አወጦም የኽኖ ግፔ ያገበውዬ አዘዘም።
44023011	በመረጋታ በምሳረ ⷘታ በጳውሎስ መዬ ቈመምታነ "አኸ እንሰነፍኸ ይያ በኢየሩሳሌም ዮድኸኒም ኸማ በሮማም ከተማ ኦዶት ነረብኸ" ቧረንም።
44023012	ጋ ቲብር የይኹዳ ሰብ "የጳውሎስ ታንቀጥነ ሸረት አንበራነ፤ እኻም አንሰጭነ" ባሮም ተነቦም።
44023013	ዝም ያሴሮ ሰብ ታርባ ይርቆ ባነ።
44023014	ኽኖም የⷀስ አለቄም የባሪቄ ቸነቦምታነ "የጳውሎስ ትንቀጥኔ ዳር አት ዘንጋ ባንቀምስኔ ተነነም።
44023015	ኧዃ አኹ ተትደመዶ ሰብ ጋᎀ የጳውሎስ ዘንጋታ ታዞሎ ቃርኸማ ምሰሮምታነ ጳውሎስ ያኹዌ ያቸንዬ ያዛዥዀታ ኦዶዊ፤ ጳውሎስ ቲቸን ቤማ ንቀጥኔዬ ተሽካከትነም ንቅየነ" ባሮዮም።
44023016	ቢኸርም ጭን የጳውሎስ የተᎀታ ኧርች ዝኽ ያትባቶ ቃር ሰማምታነ የወታደር ግፔ ቸነም የጳውሎስ ኦደንም።
44023017	ጳውሎስም ተመቶ አለቃኽኖ ያተታ ጠናንምታነ "ዝኽ ኧርች የአርብ ዳኔ ውስድን፤ የዀትም ዩድን ቃር ነረን" ቧረንም።
44023018	መቶ አለቃም የርችዀታ ጠበጠም ዮታደር የአለቃዀቴ ወሰደንምታነ "ዝኽ ኧርች ዩድኸ ቃር ነረን፤ ቦኽኔ ያጐጂ ጳውሎስ ጠኔም ዝኽ ኧርች ያኸኼ አቸንኔ ጨቈሴም" ቧረንም።
44023019	አዛዥምዀታ የርችዀታ ኧጅ ጠበጠም በመቈ "ቱዴ ቃር ምቃሩ?" ባረም ተሳረንም።
44023020	ኧርችምዀት "የይኹዳ ሰብ የጳውሎስ ዘንጋ በጨር ይምረምሮ ቃርኸማ መሰሮም ነገ ይትደᎀጅᎌ መደር ታቸንኔ ይጨሶኬ አትባቶም።
44023021	ቢኸርም አኸ ኧጊ እምባኸኖ፤ ኽኖም የጳውሎስ ቲቀጥረዊ ዳር ቤበሮዌም ቤሰጦዌ ተነቦም፤ ተኽኖም ታርባ ይርቆ ሰብ የጳውሎስ ይቀጥረውዬ ይቅረቦ፤ አኸም ትብር ቃር ይቅረቦ" ቧረንም።
44023022	ዮታደርኽኖ አዛዥዀታም "ዝኽ ይያ ዮድኼ ኸማ የሟኒም ሰብ እኖድኸ" ባረም የርችዀታ አስራᎌተንም።
44023023	በኽ አንⷀ የአርብ አዛዥ ተመቶ አለቃኽኖ የዄተዀና ጠናኖምታነ፤ "በምሳረ በሶስት ሳት ቂሳርያ ከተማ ታሮቴ፤ ዄት በቅር ወታደር፥ ስባ ፈረዘነ፥ ዄት በቅር ጨዀ ይድረኽሮ ሰብ አቲግኒ" ባረኖም።
44023024	"የጳውሎስም የይኹዳ ገነ ዳነ ፊሊክሴ ቦኼ ቃር ያሰረውዬ ይረⷍም ቃር ይሰቦነ ኸማ አዘዘም።"
44023025	ዝክም ይብር ቃር ወረቀት ጣፈም፤
44023026	"የትከበርኸ የይኹዳ ገነ ዳነ ፊሊክስ እያ ቀላውደዮስ ሱስዮስንዀ፤ ወኼምንኸዌ?
44023027	ዝኽ ምስ የይኹዳ ሰብ ጠበጦም ይቀጥረውዬ ባነ፤ እያም የሮማ ሰብ የኸረ ኸማ ኻርዀምታነ ተወታደር ጋᎀ ሰናዀም አተነፍዀንም።
44023028	የንቃር የⷈሸሺ ኸማ ኧⷕሬ የይኹዳ ባሪቅ የትደመዶᎌ መደር ወሰድዀንም ባነ።
44023029	የⷈሰሰዊም 'ⷅጫንዳ ጣሰም' ባሮምታነ የኸረኸማ ኻርዀም፤ ቢኸርም ይቈጥርዬ ዌም ያጅዬ ያሰራን ክስስ አነፐረ።
44023030	በዝም ምስ የይኹዳ ሰብ ይቀጥረውዬ ያትባቶ ኸማ ኦጅንም። ኻጋᎀ ዀት ያኼንየ ናዀንም። ይⷈስሰዊም ሰብ ቢፍታኼ ይⷈስሰውዬ አዘዝኽኖም" ባረም ጣᎈረም።
44023031	ወታደርኽኖም ያዘዥዮም ኸማ የጳውሎስ ጠበጦም በምሳረ አንቲጳጥሪስ ከተማ ሰኖም።
44023032	በመረጋታ ፈረዘነኽኖ ተጳውሎስ ጋᎀ ያሮኸማ አመኖምታነ ኽኖ ተዠፐሮም።
44023033	ፈረዘነም ቂሳርያ ከተማ በሰነቦ አንⷀ ወረቀትዀታ የኽ ገነ ዳነ አበዊምታነ ጳውሎስም ቢፍተቴ አቈመዊም።
44023034	የኽም ገነ ዳነ ወረቀትዀታ ታረበᎄን አንⷀ የጳውሎስ "የትጨነኸወ ኤቴዉ?" ባረም ተሳረንም፤ ዀትም "የኪልቅያ ገነ ሰብንዀ" ባረም።
44023035	"ኧጋ የⷈሰሶከ ሰብ ቲቸኖ ትብር ቃር ኧስማኸሸ" ቧረንም፤ የዀትም በኼሮድስ ባትረሸን ቤተመንግስት ግፔ ደኔ አገፖም ይቅረበውዬ አዘዘም።
44024001	ታምስት ከረ አንⷀ የⷀስ አለቃ ኻናንያ ተይኹዳ ባሪቅም ጠርጠሪዎስ ቲውሪ ዘንጋ ቲⷕርምስ ጋᎀ ቂሳርያ ከተማ ወረም፤ ኽኖም የጳውሎስ በዳነ ፊሊክስ ይፍቴ ⷈሰሰዊም።
44024002	ጳውሎስም ጠኔም በቸነ አንⷀ ጠርጠሉስም ክስሰታ አትⷀነበምታነ ዝካ ባረም፤ "የትከበርኸ ፊሊክስ ዝኽ ሰብ ባኸ ዳነት ንቅ ሽናት ነከበም በንብረትም ዠፐረንደም።
44024003	ዝኽ ወኼ ሜናኸ ብንም መደር በሟኒም ግዝየ ቦኼነት ንትⷀፐኔከ።
44024004	ኧዃ ጭን ቅንጭፍ አመነዀም ኡድቃር ቦኼነታኸ ትሰማንዴ ኧጨስኸ።
44024005	ዝኽ ምስ ᎃጥጥ ባሸ ኸረብንደም፤ በአለም ባነቦ ይኹዳ ሰብ እንም መራክስ ነሳም አጀገረም፤ ዀትም ናዝራዊ ይውርዮ ሰብ መሪ ኸረም ነከብኔም።
44024006	ቤተመቅደስም ቲያሰንኽ ቲያትባቅር ጠበጥኔም፤ ይናም የⷅጫንዳ ኸማ ንፈርድኔᎎ ባነ።
44024007	ቢኸርም ዮታደር አለቃ ሉስዮስ ቸነም ተጀንዳ ነጠቀም ወሰደብንደም።
44024008	የዀትም የⷈሰሶ ሰብ ያኸኼ ይቸኖዌ አዘዘኖም፤ አኸም የጳውሎስ መርᎃንምታነ ይናም የንቃር የⷈሰስኔ ኸማ እንም ትኻርሸ" ቧረንም።
44024009	የአይኹድ ገነ ሰብ "ዝኽ እንም ዘንጋ ውረሙ" ባሮም አንᎈዀና ደመዶም።
44024010	ጳውሎስ ይዝረⷌ ፊልክስ በኧጀታ ጠቈሰንም፤ ዀትም ዝካ ባረም፤ "አኸ ተብዘ ዘበር ቈነሽም የዝ የይኹዳ ገነ ዳነ የኸርኸ ኸማ ኧⷕር ኸሬ በⷈሰሶን ቃር እያም ቲሽሬ ቃረና አⷀፕርቴ።
44024011	እያም ይእግዘር ኧሰግዴ ኢየሩሳሌም ከተማ ዮርዀ ታስረዄት ከረ ኤርቅ ኸማ አኸም ገግማኸታጬጌ ይኸንኸ።
44024012	በቤተመቅደስም ኸረም አይኹድ ቢደመዶᎌ ቤት ዌም በከተማ ታት ሰብ ትንትራከስ ትንክራከር ዌም ሰብ የመራክስ ትንርሳሳ አናሶን።
44024013	ኧዃም ዝኽ በⷈሰሶን ዘንጋ አሸዀም ባረም ዩድቢ እማትም ሰብ ኤነ።
44024014	እያም አምርወ ቃር ኖድኸ፤ ኽኖ በቀንጠዊ ባባንዳ ⷘታ በኢየሱስ ክርስቶስ አምር፤ የሙሴ ⷅጫም እግዘር ኦደኖም ነቢም በጣፈዊ ቃር እንም አምር፤
44024015	ኽኖም ተስፋ ያመሮኸማም እያም ፃዲቅም ባጢር የቾቶም ተሞት ይትረሶኸማ ብእግዘር ተስፋ አሜ።
44024016	የኽ እንም እያ እንም ጋᎀ ብእግዘርም በሰብም ይፍቴ ወኼ ⷕን ይረብሬዬ አትባቅር።
44024017	"ተኢየሩሳሌም ገነ ቶጣዀ ተብዘ ዘበር አንⷀ ደቦወና ይረጀᎌ ዋጋ ኤቤ፥ ይእግዘር ይዊ መባ ጠበንዀም ቸነዀም።
44024018	ቤተመቅደስ የረከቦን ዝኸታ ትናሜዉ፤ በሙሴ ⷅጫ ኤነትም ገገና መጠርዀም ባነ፤ ትያ ጋᎀም ብዘ ሰብ አነፐረ መራክስም አነሳዀ።
44024019	ቢኸርም ተእስያ ገነ የቸነቦ የይኹዳ ሰብ በኽሜ ባነቦ ትያ ዘንጋ ያነኖ በኸረ ቢፍታኼ የተኖም የዘንጎ።
44024020	ተዝኽ አንⷀ በጐቸዀኔ ትንትⷀነብ የዝኽ ይፍቴ በይኹዳ ባሪቅ ይፍቴ የቾትዀን ᎃጥጥ ቃር በረፐረ ዝኽ ሰብ ዮዶፒ።
44024021	በውረም በግብተዀና ቈምዀም 'የᎀተ ይትረሳቴ የባዄ የፍርድ ቢፍታኹዌ ተⷀነብዀም' ባዀም በአርቅ ቃር ኦድኽኖም፤ ዝኽ ባንኸሬ እንጐድ ያመነዀ ቃር ኤነ" ባረም።
44024022	ፊሊክስ የክርስቶስ ኤማ በጨር ይⷕር የረፐሬ "የአርብ ዳነ ሉስዮስ ቲቸን ዘንጋኹ ኧደፕርሸ" ባረም አስራፐተኖም።
44024023	ይቅየንዳ የረፐረ የመቶ አለቃምዀታ የጳውሎስ ቦኽኔ ቤያጨንኔ ደቦወታ ያትⷈሽን ቃር እንም ጠበጦም ያዘውዬ ቲቸኖ ቤኸራኖዌ አዘዘም።
44024024	ተቀሪ ከረ አንⷀ ፊሊክስ ተይኹዳ ጥብ ምሽተታ ተድሩሲላ ጋᎀ ቸነም፤ የጳውሎስ ጠናም አቸነንምታነ፤ ዀትም በኢየሱስ ክርስቶስ ያምርወ ቃር ቲዩድን ሰሟንም።
44024025	ጳውሎስም ⷘራ ወኽር፥ ተባጢር ወጤፕ፥ ተዝ አንⷀ ይቸን ፍርድ እንም ኦደንም፤ ፊሊክስም ሰነፈም "ኧዃሽ አኸም ወር፤ በትመቼ ግዝየ ኧራኽም ኧጥራኸሸ" ቧረንም።
44024026	ፊሊክስም "ጳውሎስ ይሽባ ያቤሸ" ባረም ብዘ ጋᎀ ጠናም ያጮድን ባነ።
44024027	ጳውሎስ በታገደ በዄት ዘበረታ ጶርቅዮስ ይውሪ ፊስጦስ በፊሊክስ መደር ተሽጋከረም የገን ዳነ ኸረም። ፊሊክስም የይኹዳ ሰብ ይሳኖሸ ይያም ይርመዶንሸ ቲብር ጳውሎስ ባጐጂም ኸማ ቸንም።
44025001	ፊስጦስም ገነታ ቂሳርያ ገፓም ሶስት ከረ በከሰ አንⷀ ተቂሳርያ ከተማ ተረሳም ኢየሩሳሌም ከተማ ወረም።
44025002	በኽሜ የⷀስ አለቃም አታት ንቅ ንቅ የይኹዳ ሰብ የጳውሎስ ⷈሰሰዊም።
44025003	"ጳውሎስ ኢየሩሳሌም ይቸንኸማ አሚ" ባሮም ጨቈሰዊም፤ የጨቈሰዊምኽኖ ቤማ አጨነዞም የጳውሎስ ይቀጥረውዬ ሳቦም ታነው።
44025004	ፊስጦስ ጭን "የጳውሎስ በቂሳርያ ቦኽኔ ይሬ፤ እያም ገግመና አፈጠርዀም ኽሜ አርቴ።
44025005	ዝኽ ምስ ያጠፋ በኸረ ባኹዌ ያነቦ ንቅ ንቅ ሰብ ትያ ጋᎀ የወሮም ክስሰዀና ያትቀንቦ" ባረኖም።
44025006	ፊስጦስም ሳምት ዌም አስር ከረ ያኽር ተኽኖ ጋᎀ በኢየሩሳሌም ከተማ ቾናም ቂሳርያ ከተማ ወረም። በመረጋታ ይፈርዴ ቾናምታነ የጳውሎስ አትቀንዊ ባረም አዘዘም።
44025007	ጳውሎስም የፍርድ በትⷀነቤ ተኢየሩሳሌም የቸነቦ የይኹዳ ሰብ ኸበበዊም ቈሞምታነ በፍጥር ብዘ ክስስ አትⷀነቦᎌም።
44025008	ጳውሎስም "ስርም አናጠፋዀ የይኹዳም ⷅጫ አንጣስዀ፤ በቤተመቅደስ ዌም በርቅ ንስ ቄሳርም የቾትዀ ᎃጥጥ ኤነ" ባረም።
44025009	ፊስጦስ ጭን የይኹዳ ሰብ ይሳኖሸ ቲብር የጳውሎስ ዝካ ቧረንም፤ "ኢየሩሳሌም ከተማ ዌትኸ በኽሜ ብያ ይፍቴ ዝኽ ዘንጋ ትትፋንዴ ትሸዌ?" ቧረንም።
44025010	ጳውሎስ ጭን "ፍርደና ኧትⷀፐርወ በዝ በርቅ በሮማ ቄሳር ንስ ይፍቴዉ፤ አኸም ትⷕር ኸማ እያ ስርም በይኹዳ ሰብ አናጠፋዀ።
44025011	ጥፋተነ በኸርዀ ዌም በሞት ያትቀጣቃር በቾት ተሞት ንትረፍ አምብር፤ ኽኖ ቤነቢ ቃር የⷈሰሶን በኸረ ጭን ሟኒም ሰብ የኽኖ ያⷀፕሬዬ ኤዀለ፤ እያም ንስ ቄሳር የፍርዴ ባዀም" ባረም።
44025012	ኽም ጋᎀ ፊስጦስ ተመቈ ሰብታ አትባታምታነ የጳውሎስ "የሮማ ንስ ቄሳር የፍርዴ በባኸ የቄሳሬ ታርቴ" ቧረንም።
44025013	ተቀሪ ከረ አንⷀ ንስ አግሪጳም በርኒቄም የፊስጦስ "ቦኼም ቸነኸምዌ?" ይብረውዬ ቂሳርያ ከተማ ወሮም።
44025014	ኽኖም በኽሜ ብዘ ከረ በቾኖዌ ፊስጦስ የጳውሎስ ዘንጋ የርስ አግሪጳ አትጮደንም ዝክም ቧረንም፤ "ፊልክስ አገደም የቸን አት ምስ በዝኼ ቦኽኔ ነረ።
44025015	እያም በኢየሩሳሌም ታነዀ የⷀስ አለቃም የይኹዳ ባሪቅም ብያ ⷈሰሰዊም ባነ ኽኖም በዀት ኧፈርድዌ ጨቈሶንም።
44025016	እያ ጭን 'ዮጅᎌ ምስ ቦዶᎌ ሰብ ይፍቴ ወም ነሮ፤ ሟኒም ሰብ ቃረታ ቴያⷀፕር ᎈንጅᎌም አወጨም ያⷀᎏርዬ የሮማ ሰብ ⷅጫ አንኸረ' ባኽኖም።
44025017	በኽ የቸነ ፍርድ ይሰሞዌ ዝኼ በቸነቦ በመረጋታ ታናቴር ኧፈርዴ ቾናዀም፤ የጳውሎስም ይፍተኔ ያትⷀነበዊዬ አዘዝዀም።
44025018	የⷈሰሶምኽኖ ቃረዀና ያⷀፕሮዌ ብያ ይፍቴ በቈሞ ግዝየ በኧርቅ ወንጀል ይⷈሰዊቴ ባዀም ቅየዀም ባነ፤ የኽርምታነ ኽኖ የⷈሰሰዊ እያ የቅየዀንኸማ አንኸረ።
44025019	ቢኸርም ኽኖ ተዀታ ጋᎀ ይትክራከሮ የረፐረ የኻይማኖተዀና ቃርም ᎀተም የረፐረ ጳውሎስ ጭን 'ኧያሙ' ይውን የኢየሱስ ቃሩ።
44025020	እያም ዝኽ ዘንጋ ኧዞት ያጀገሬዬ የጳውሎስ 'ኢየሩሳሌም ከተማ ዌትኸ ዝኽ ዘንጋ በኽኼ ትትፋንዴ ትሸዌ?' ባዀንም።
44025021	ጳውሎስም 'ንስ ቄሳር ዘንጋታ ያዥሬ የሸየኸሬ እያም የቄሳሬ ትነዀን ዳር ቦኽኔ የቶራ ባዀም አዘዝዀም' " ባረም።
44025022	ንስ አግሪጳም የፊስጦስ "ኽኽ ምስ ዘንጋታ ቲዩድ እያም ተሰማዀን" ቧረንም፤ ፊስጦስም "ነገ ትስሟንሸ" ቧረንም።
44025023	በመረጋታ ንስ አግሪጳም በርኒቄም የንስ ዀጅረዀና ተኸተሮምታነ ቸነቦም፤ ተአርብዳነኽኖ ተከተማ ንቅ ንቅ ሰብ ጋᎀ ቸነቦም ፍርድ ቤት ገፖም ተኽም አንⷀ ፊስጦስ አዘዘምታነ የጳውሎስ አትⷀነዊም።
44025024	ፊስጦስም "ንስ አግሪጳ ቲናም ያነኹ ሰብ እንም ዝኽ ምስ ኧዘዊ፤ የይኹዳ ሰብ እንም በኢየሩሳሌምም በዝሜ በቂሳርያ 'ዀት ተዛንⷀ በያመታ ንበሮት ኤኖ' ባሮም ይቈጥርዬ ጨቈሶንም።
44025025	እያ ጭን የሞት ያሰራን ጥፋት አነከብኽወ፤ ዀትም ንስ ቄሳር የፍርዴ የባሬ ኽኼ ኧረዀኔ አንጥኽወም።
44025026	ቢኸርም የዘንጋና ቃር የአለቃኔ የዀት ዘንጋኔ ጣፍዀም ኧረኼ ጪግ የኸረ ዘንጋ ኤኔ፤ በኽ የቸነ ዘንጋታ ባሰዊ አንⷀ ጣፍዀም ኧረኽ ቃር ኧረኽቤ ይፍታኹዌ አቸመታ ንስ አግሪጳ ይፍታኼ አትⷀነብዀንም።
44025027	ዝም የኸረወ ያጐጂ ሰብ የኧርቅ ሰቤ ቲረዂ የትከሰሰወ ዘንጋ አኖዶት ጋውነት መሰረም ትዬም።"
44026001	ንስ አግሪጳ የጳውሎስ "የገጋኸ ቃር ትዝረⷌ ተፈቀደንኸም ቧረንም" ፤ ኽም ጋᎀ ጳውሎስ ኧጀታ ዝራካም ዝካ ባረም፤
44026002	ንስ አግሪጳ "የአይኹድ ሰብ ቦዶፒ ዘንጋ እንም ኧኳ ቢፍታኼ ቃረና አⷀፕር የኸሬ ንቃር ሳሬም፤
44026003	ዝም የኸረወ ንስ አግሪጳ አኸ የይኹዳ ይረውርᎌ ⷅጫም ዘንጋም እንም በጨር ትⷕር፤ የኽየኸሬ ተጨራ ትሰሜዬ ኧጨስኸ።
44026004	"እያም ተዴንⷝነተና ቀነስዀም በገገና ገነ በኪልቅያም በኢየሩሳሌም መምር የረፐርዀ ኸማ የይኹዳ ሰብ እንም ይⷕሮ።
44026005	ኽኖም ዮዶዌ በሳቦ ተኻይማኖተንዳ ያባዀና ቃር ቲቅረቦ፥ ተፈሪሳ ሰብ ኸርዀም የረፐርዀኸማ እንም ይⷕሮ፤
44026006	ኧዃ ጭን የፍርድ በዝኽ የቈምዀ እግዘር የድረ አባንዳ በገፓሎ ርዳ ተስፋ ኤኔቱ።
44026007	ዝም አስረዄት የእስራኤል ጥብ ዝኽ የተስፋ ቃር ተመመሮም ይረኽቦዌ ዋናም ምሳረ አትባቀሮም በስግዶት ይቅረቦ ባነ፤ ንስ አግሪጳ ስሜ፤ እያ ጳውሎስ የይኹዳ ሰብ የⷈሰሶን በዝ እግዘር አሜንኹቴ የባረ ቃር ያመርዄዉ።
44026008	እግዘር የᎀቶ ይረሳኸማ አኹ የአይኹድ ሰብ ኧመሮት መምር ኤኸንኹ?
44026009	"ይፍቴ እያም ገገና የናዝሬት ኢየሱስ ሽመታ ቤጠሬዬ ቢኸኒ አኽር በዀት ያመሮ ሰብ አጥፎት ነረቢ ኧብር ባነ።
44026010	ዝኽ ዘንጋ እንም እያ በኢየሩሳሌም አመነዀም፤ ተⷀስ አለቃም ፍቃድ ተⷀፐርዀም ታነ ብዘ በክርስቶስ ያመሮ ሰብ ቦኽኔ አትየገድኽኖም፤ ይቈጥርዮዌ ቲፈርዶ ሰብ እያም ተኽኖም ጋᎀ ተስማማዀም።
44026011	አይኹድ ቢደመደᎌ ቤተዀና እንም ብዘ ጋᎀ ይትቀጦኸማም የግርድም ክርስቶስ ይኸደዊኸማ አመነዀም፤ እያም ንቃር በኽኖ በማቶት ብንጐድም ከተማ ዳር ወርዀም ባሳዶት አትጨንቅኖ ባነ።
44026012	"የዝም ዘንጋ ቃር ተⷀስ አለቃ ፍቃድም ትዛዝም ተⷀፐርዀም ደማስቆ ከተማ አር ባነ።
44026013	ንሶ፥ ትናር ቤማም ታነዀ ግብት ዋና ቲኸር ብያም ትያም ጋᎀ ያሮ በረፐሮ ሰብ ዙርያ ተጬት ይርቅ ጥርጥር ይብር ብርኻን ተሰሜ አምብራጣብንደም።
44026014	እንመንዳ ባፈር ወጠቅነምታነ 'ሳኦል ሳኦል የምር ታሳዴ? በⷀⷃ ሴፍ ᎈር ብታቈም ገጋኸ ትጐዳ' ይብር ቃር በይኹዳ አᎋ ቲዝረⷍ ሰማዀም።
44026015	እያም 'ⷘታኖ ሟንኸተ?' ባዀንም፤ ⷘታም 'አኸ መከራ ታሰራቢ እያ ኢየሱስንዀ' ባሬም።
44026016	'አኸም ተሳም በግራኸ ም፤ ዝኽ እያም የትየከ ኧዃ ይያ ባሸኸወም ተዝ አንⷀም እያ ያኸ ብንትየወ ቃር አገልጌም ምስክረናም ትኸሬ ኧሾምኼ ሸዀምታነው።
44026017	ተእስራኤል ገነ ሰብም የኽኖዌንየ ትነኽ ተአረማዊም ሰብ አተርፍኸቴ።
44026018	አኸም ኤነዀና ትከፍቴ ተጠነማ የጬቴ ተሼጣን ይእግዘሬ ይትዠፐሮዌ የቀርብ ኤነዀና ትከፍትቴ፥ ኽኖም ብያ በመሮተዀና ባጢረዀና አᎋ ይውርዮቴ፤ ተᎂጠርዮኽኖ ጋᎀም ርስት ይትሸዶቴ' ባረም ዝረⷌም።
44026019	"ንስ አግሪጳ፥ እያም ተሰሜ ያውን ራእይ ኧጊ ባዀም።
44026020	እያም በተርዀም በደማስቆ ያነቦ ሰብ ተኻንⷀ በኢየሩሳሌም ከተማም በይኹዳ ገነ ያነቦ እንም የኽክም የአረማዊ ሰቤም ወርዀምታነ ንስኻ ገፓም ይእግዘሬ ይትዘፐሮዌ አትመርኽኖም፤ ንስኻ ወግባዀና ያትየሽ ቃር ያመሮኸማ ኦድኽኖም።
44026021	በኽ የቸነ የይኹዳ ሰብ በቤተመቅደስ ጠበጦም ይቀጥሮን ባነ።
44026022	ኧዃ ስን ይእግዘር ቀራት አንትቤተሬ፤ እያም ብእግዘር እገዠ የርቅም ይርስም ትኑድ ኧዃ ዳር ነርዀ፤ ነቢም ሙሴም ድረ ዝካ ይኸርቴ የባረዊዀታ ዝረⷈዀም ባንኸሬ እንጐድ አትምቃር የዝረⷈዀ ቃር ኤነ።
44026023	ኽኖም የዝረከበዊ 'ክርስቶስ መከራ ተⷀፐረም ይሞትቴ፤ ትንም በተረም ይትረሳቴ፤ የእስራኤል ሰብም የአረማዊ ሰብም ዮኼነት ብርኻን ዩድቴ' ባሮም ታነው።"
44026024	ጳውሎስ ዝኽ ባረም ቴጀፕር ፊስጦስ ቃረታ ከፈተም "ጳውሎስ አኸ ሽርሽር ባኸም፤ የትማርዀን ብዘ ትምርት ሽረነ አመነናከም" ባረም አኸናም ዝረⷈም።
44026025	ጳውሎስ ጭን ዠፐረም "የትከበርኸ ፊስጦስ ውረም የኸረ ቃር ቤሰርዀም ኧዝረⷍ ባንኸሬ ሽርሽር አምባዀ።
44026026	ንስ አግሪጳም ዝኽ ዘንጋ ይⷕር የኸሬ ቢፍተቴ ከፈትዀም ኦድዀም፤ ዝኽ ዘንጋ ሼᎃም የቾቺ ቃር አንኸረ። የዀትም አት ዘንጋ አንትሻተን ኸማ እያም ኧⷕር።
44026027	ንስ አግሪጳ ነቢ የባሮ ቃር ታምር አንኸረዌ? አኸም የባሮ ቃር ታምር ኸማ እያም ኧⷕር" ቧረንም።
44026028	ንስ አግሪጳም የጳውሎስ "በቀሪ ግዝየ ይያ ክርስቲያን ታሜዬ ታትባቅር" ቧረንም።
44026029	ጳውሎስም ዝካ ባረም፤ "በቀሪ ግዝየም ቢኸር በብዘ ግዝየም ኧዃ ትሰሞን እንማኹ ይያ ኸማ አኹም ታገዶ ወበረና አንኸረ። ቢኸርም አኸም ኽኖም እያ ኸማ ትኸሮዊ ይእግዘር ኧጨስን" ቧረንም።
44026030	ተኽ አንⷀ ንስዀታ፥ በርኒቄም ተኽኖም ጋᎀ የረፐሮ ሰብ ተረሶም።
44026031	ተኽሜ ወጦም ቲያሮ፥ "ጳውሎስ የሞት ዌም ያጅዬ ያሰራ አትም ቃር አነመነም" ተቤበሮም።
44026032	አግሪጳም የፊስጦስ "ዝኽ ምስ ኧትፋንዴ የቄሳሬ ንወር ታምባረ ቶኽኔ ነጣ ይጣ ባነ" ቧረንም።
44027001	ጳውሎስም ጣልያን ገነ በመርከብ ይወስጅዬ ተወሰነም፤ ተዀትም ጋᎀ ቦኽኔ የታገዶ ሰብ ዩልዩስ ይውሪ ወታደር አⷀᎌርዮም፤ ዝኽ ዩልዩስ በቄሳር ወታደር ደን መቶ አለቃ ባነ።
44027002	ይናም በእስያ ገነ መርከብኽኖ ቢቈሞᎌ መደር ያሬ በትሽካከተ ተአድራሚጥዮን በቸነ መርከብ ገፓነም ወሮት ቀነስነም፤ በመቄዶንያ ገነ ተተሰሎንቄ ከተማ የቸነ አርስጥሮኮስ ቲናም ጋᎀ ባነ።
44027003	በመረጋታ ሲዶና ከተማ ሰናነም፤ በኽሜ ጳውሎስ ያትⷈሽን ቃር ይበውዬ መቶ አለቃ ዩልዩስ ያትሟጠጠኔ "የደቦዋኼ ወርም ኔኸ" ቧረንም።
44027004	ተኽም ከተማ ተረሳነምታነ ንፋስ ይፍት ይፍት ይተፋ የረፐሬ ተቆጵሮስ ገነ ጥራር ወነም።
44027005	በኪልቅያም በጵንፍልያም ገነ ᎀረ ባር ተⷘናነም፤ ተኻንⷀ ሊቅያ ገነ ሚራ ይውሪ ከተማ ሰናነም።
44027006	የመቶ አለቃም ተኽኼ ጣልያን ገነ ያር የእስክንድርያ መርከብ ነከበም በዀት ተሽጋከነም።
44027007	ትናነም ብዘ ከረ ወሰደብንደም፤ በርቅ ጭንቅ ቀንዮስ ከተማ ᎀረ ሰናነም፤ ንፋስም ናኔ ቢኸራንደ በስልምና ᎀረ በቀርጤስ ደሴት ጥራር ወነም።
44027008	በብዘ ጭንቅም ተቀርጤስ ገነ ᎀረ ᎀረ ትናነ ተላስያ ከተማ ርቤ የኸረ "ወኼ ወደብ" ይውሪ መደር ቸነነም።
44027009	ተብዘ ከረ አንⷀ የይኹዳ ሰብ ኽትም አመነቦም ባጢረዀና ያወጦᎌ የባር ከረ አለፈም ባነ፤ በኽ የቸነ ግዝየታ የቴሬ በመርከብ ያርዬ ያትሸንፍ ባነ፤ ጳውሎስም
44027010	"ሰቦ ዝኽ ኤማንዳ ቦነ ብዘ ጥፋትም ዳት ይሰራብንደ ኸማ ይትዬ፤ ጥፋትመታ በገግመንዳው ባንኸሬ እማት በጨረትም በጫሪ መርከብ አንኸረ" ባረም መከረኖም።
44027011	የመቶ አለቃ ዀታ ጭን ጳውሎስ ቶደን ቃር ይርቅ የመርከብ መሪም መርከብ የዀረን ምስ ይብሮ ቃር ያምር ባነ።
44027012	በዝም ወደብ ዘር ይወጦዌ አንትመቸኖ፤ ቢኸሎ ብዘመዀና በቀርጤስ ገነ ያነ ፎንቄ ይውሪ ወደብ ወሮም ዘር ይወጦዌ ተስማሞም፤
44027013	ግብቻነ ንፋስ ተራ ቢረፍስ ናኔᎌ ኤማ ይወስድንደ ቃር መሰረኖም ናኔ ተረሳነም፤ ተቀርጤስ ገነ ᎀረ ᎀረ ወነም።
44027014	ቢኸርም ኽመጋ ጦናማ የረንየ እምᎇርቢት ተደሴትዀታ ተረሳም የባሬ ቸነም።
44027015	መርከብምዀታ ንፋስ ንቃር የገፏኔም ኤማም ያትⷘᎈረኔ እንስ ባነም ንፋስ ዮሰደንደ መደር ወነም።
44027016	ቄዳ ቃውዳ ቢውሪ ደሴት ጥራር አመነነምትናነ በኧርቅ ጭንቅም መከራ መርከብዀታ ጠበጥነም አቈምኔም።
44027017	ኽኖም ኽም ጋᎀ ንቅ መርከብዀታ ቦደረ አተፖም አገደዊም፤ በሊብያ ገነ በᎀሬ አሻዋ ᎈር ቤቃሽንዴ ሰነፎም የርፋስ የዝራከዊ ጨርቅ አወንዶም መርከብዀታ እክም በርፋስ ወረም።
44027018	እምᎇርቢትም ቲደብር ቸነም ቢያጨንቅንደ በመረጋታ የጫሪ ግብር በባር ᎈር ወቃሽ ቀነሶም።
44027019	በሳስቸነም የመርከብ ግብር በጀዀና ድረከሮም፤
44027020	ጬትም ኸረ ዀዀብ ታናዥነ ንፋስምዀታ ትይብስ የቸነ የኸሬ ንተርፍነቴ አምባነ ባነ።
44027021	ኽኖም ሸረት ቴበሮ ብዘ ከረ ኧከሶም፤ ኽም ጋᎀ ጳውሎስ በግብተዀና ቈመም ዝካ ባረኖም፤ "እያ የባኩ ቃር የሰማኹ ተኸረ ተቀርጤስ ገነ ታንትረሳኹ ዝም ጥፋትም ዝኽ ዳት ቤሰራብኹ።
44027022	ኧዃም አትስረፎ ባዀም ኧመኽርኹ፤ ዝኽ መርከባኹ ይትጐዳቴ ባንኸሬ ታኹ አታኹ አትሞት።
44027023	ትራማ ምሳረ የዀት የኸርዀ ኧሰድረ እግዘር መሌከታ ቢፍተኔ ቈመም ትዬም።
44027024	ዀትም 'ጳውሎስ እንሰነፍኸ፤ በቄሳር ይፍቴ ወም ነረብኸ። እግዘር ያኸ ቲብር ዝኽ ታኸ ጋᎀ ያነቦ ሰብ ተሞት አተነፈኖም' ባሬም።
44027025	ኧጋ አኹም እንሰነፍኹ፤ መሌክም ዮዴም ኸማ ይኸሬ ብእግዘር አምር።
44027026	ቢኸርም ንፋስ ብኻ ግብት ያነ የአት ገነ ᎀሬ ይወስድንደቴ" ባረም።
44027027	ባስረም አርበት ከረንዳ ምሳረ በሜድትራንያ ባር ᎈር በርፋስ ኽሜ ዝሜ ትምብነ፥ የመርከብ መሪ በግብት ምሳረ መርከብ ይነዶ ሰብ አፈር ያኖ መደር የሰኖ መሰረኖም።
44027028	የባር ቈጥራ ይሰᎋርᎌ ወደረ ኸኖም ቢሰፍሮ አርባ ሜትር ኸረም፤ አዳኽሬ ወሮም ቢሰፍሮ ሰላሳ ሜትር ኸረም።
44027029	መርከብዀታ እምር ቤደርኔ ሰነፎምታነ መርከብዀታ ይቈሜ ታንⷄ አርበት መልኽቅ የባርዀቴ አወንዶም፤ ተኽም አንⷀ፤ ድየም ጋ ይብር ኸማ ይእግዘር ይጨሶ ባነ።
44027030	የመርከብ ይነዶ ሰብ ተሜነነታ ጋᎀ ተመርከብ ወጦም ይሰኾዌ ሳቦም የረፐሬ ተመርከብዀታ ይፍቴ መኽልቅ ያድጎ ቃር መሰሮም ታነ ደኔ የረፐረ ጀልባ አወጦም በባር ᎈር ቃሰበዊም።
44027031	ኻ ጋᎀ ጳውሎስ የመቶ አለቃም የወታደርኽኖ ዝካ ባረኖም፤ "ዛዀና በዝ መርከብ ደን ስ ቤተቦ ባንቾነኖ አኹም አትተርፎ" ባረኖም።
44027032	የኽ የኸሬ ወታደርኽኖ ጄልባዀታ የጠወጠን ወደረ አንጦምታነ ያንዣንርኸማ ገፈረዊም።
44027033	ድየ ጋ ቲብር ጳውሎስ እንመዀና ሸረት ይበሮዌ ይጨስኖ ባነ፤ ዝክም ባረኖም፤ "ስርም ሸረት ታትበሮ ኧኳ አስረም አርበት ከራኹ፤
44027034	ኧዃ ሸረት ትበሮዌ ኧጨስኹ፤ ዝኸታ ደረግ ያብኹሸ፤ አኹም አትም ኤነት ዳት ኤሰራብኹ፤ አኹም ትትረፎሸ፤ አትም ቃር አትኸሮ።"
44027035	ዝኽ በባረ አንⷀ ሸረት ነሳም ብንመዀና ይፍቴ ይእግዘር ሽር ባረምታነ ፈነመም ብሮትም ቀነሰም።
44027036	በዝ እንም እንመዀና ተቋመሮምታ ሸረት በኖም።
44027037	በመርከብ ደን የረፐነ እንመንዳ ዄት በቅር ስባ ስድስት ባነነ።
44027038	በኖም በጠᎈቦ አንⷀ የጫሪ ስኔ በባር ᎈር በቃሶት የመርከብዀታ ንዥነረ ቀነሶለም።
44027039	ጋ ቲብር ያነቦᎌ መደር አንኻረዊ፤ ቢኸርም አሻዋ ያኖ የባር ᎀረ ትየኖም፤ በኸረሎ አኽር መርከበዀና ኽኼንየ ይገፌውዬ አሰቦም።
44027040	መርከብ ያጐጅᎌ ንቅ ብረት ወደረዀና አንጦም በባር ገፈሮዮም፤ ኽም ጋᎀ መሪ የኸረ እኻ ይደርግ ኧጨ ወደረታ ፈተዊም፤ የርፋስ የዝራከዊ ጨርቅ ተᎀሬ ከፍ አመነቦም የባር ᎀሬ ወሮት ቀነሶም።
44027041	ቢኸርም መርከብዀታ ተባረ አሸዋ ጋᎀ ተጃከመም ጥ ተባረ አሸዋ በፊሳራ ውየም፤ ታንⷀቴ ንፋስ ተባር ቲገᎋን ተስበበሮት ቀነሰም።
44027042	ወታደርኽኖም ቶኽኔ ተቸነቦ ሰብ አታተዀናም በዳራⷘ ቲፈኮዮ ይቀጥሮዮዌ አትባቶም።
44027043	መቶ አለቃም የጳውሎስ ያተርᎋኔ ቲብር ወታደር እንም ዝካ ቃር ቤያመሮዌ ኸናኖም፤ ዳራⷘ ይⷕሮኽኖ በተሮም ተመርከብዀታ በባር ᎈር በዝገሮት በዳራⷘ ተባር ውጤ ይወጦዌ አዘዘም።
44027044	ተኽኖም ናሰዀና በሳንቃ ᎈር ናሰዀና በመርከብ በትሰፐረ ኧጨ ᎈር ቾኖም ይወጦዌ አዘዘም፤ ዝካ ቦኼ ቃር እንመንዳ ተባር ወጣነም።
44028001	ያፈሬ ቦኼነት ሰናነም፤ የገፓኔᎌም ደሴት ሽም ማልታ ይውሪ ኸማ ኻነም።
44028002	የኽም ደሴት ሰብ ቦኼ ቃር አትማጠጦም ተⷀፐሮንደም፤ ዝራብ የዘነቤ አመዳርም የረፐሬ ይንመንዳ እሳት መⷈሮንደም።
44028003	ጳውሎስ ጭን ᎄረጣ ጥ አመነም ብሳት ቲኸራ ተᎄረጣ የገፓ አት የሰር ችረ ᎀቅነት በሳወም ወጣም በጳውሎስ ኧጅ ተጥማጠመወም።
44028004	የማልታ ሰብም ችረ በጳውሎስ ኧጅ ባንጥረጠሬ አሰቦምታነ ኽኖም ተኽኖም "ውረም ዝኽ ምስ ደመነ ቴኸር ኤችን ተባር ደን ተነፈም ቦኼ ቃር ቢወጣም ፍርድ ይⷕር እግዘረንዳ በያመታ ይረብሬ አናወን" ተቤበሮም።
44028005	ጳውሎስ ጭን ችረዀታ ብሳት ደን ጥወጠወንም ዀትም አትምቃር አንኸረ።
44028006	ሰብኽኖ ጭን "በኻኻጋ ገᎀጀታ ይረፏንቴ ዌም ኽመጋ ᎀተም ይወጥቅቴ" ባሮም ይቅረበዊ ባነ፤ ብዘ ጋᎀ ቢቅረበዊ በዀት አትም ዳት አንቸነወ፤ ኻ ጋᎀ "ዝሽ ምስ መሌኩ" ባሮም አሳበዀና ሽጋከሮም።
44028007	በዛ በረፐርኔᎌ ቀያ መዬ የደሴትዀታ ዳነ ፑፕልዮስ ይውሪ ምስ አፈር ባነ፤ ዀትም ባዘርነት ወኼ ቃር ተⷀፐረንደምታነ ሶስት ከረ ተጨራ አባዘረንደም።
44028008	በኽም የፑፕልዮስ አባታ ⷀᎀንም ተገተረም ባነ፤ ዀትም ገገታ ይመⷈርም ደንም ያወጣን ባነ፤ ጳውሎስ የዀትሜ ገፓም ጠሎት አᎀነረም፤ ኧጅመታ በᎈረታ አደገም አተነᎈንም።
44028009	ዀትም በተነፈ አንⷀ በኽም ገነ ያነቦ ባሸነ ቸነቦም ተባሸዀና ተነፎም።
44028010	ኽኖም በብዘ ቃር ተⷀፐሮም አባዘሮንደም፤ ናነሜ ትንትረሳነ ያትⷈሽንደ ቃር እንም በመርከብ ᎈር ጫሮንደም።
44028011	ሶስት በነ በማልታ ደሴት በከሰነ አንⷀ ዘር እንም በኽመደር በከሰ በእስክንድርያ መርከብ ተሳፈነም፤ መርከብዀታ ዲዮስቆሮስ ይውርዮ የለምቻ መሌክ መርኸት ባነው።
44028012	ስራኩስ ከተማ ቸነነም ሶስት ከረ ቾናነም።
44028013	ተኽሜ በመርከብ ትናነ ሬጊዮን ከተማ ሰናነም፤ በመረጋታ የራ ንፋስ ነፈሰም። በሳስት ፑቲዮሉስ ከተማ ቸነነም።
44028014	በኽሜ በክርስቶስ ያመሮ ጐፔቸ ነከብነምታነ ተኽኖም ሰባት ከረ ንቾናኔ ጨቈሶንደም፤ ተኻንⷀ ሮማ ከተማ ቸነነም።
44028015	በዝሜ በክርስቶስ ያመሮ ጐፔቸ ንቸነ ኸማ ሰሞምታነ አፍዩስ ገብያም "ሶስት ያድርᎌ" ይውሪ ቀያ ቸነቦም ተⷀፐሮንደም፤ ጳውሎስም ቢያዥኖ ይእግዘር ሽር ባረም ተቋመረም።
44028016	ሮማ ከተማ በገፓነ ግዝየ ጳውሎስም ይየን ወታደር አዊምታነ ይማተታ ይረብሬ ፍቃድ አዊም።
44028017	ተሶስት ከረ አንⷀ ጳውሎስ በሮም ይረብሮ የይኹዳ ንቅ ንቅ ሰብ የዀትኼ ይቸኖዌ ጠናኖም፤ ባት በትደመዶዌ ዝካ ባረኖም፤ "ጐፔቾ እያ የእስራኤል ሰብም ያባንዳ ⷅጫም ስርም አነገድዀ፤ የኽርምታነ በኢየሩሳሌም በታገድዄ በሮማ ሰብ ኧጅ አወጨም አⷀᎌንም።
44028018	ኽኖም ምረመሮንም የሞት ያሰራ ጥፋት አነፐረቢ የኸሬ ይገፍሮኔ ሳቦም ባነ።
44028019	የይኹዳ ሰብ ጭን ይገᎋኔ ቢኸሮ ቄሳር የፍርዴ ባዀም ባንኸሬ የገነና ሰብ ኧⷈስስወ ዘንጋ የረፐሬዬ አንኸረ።
44028020	በኽ የቸነ ዘንጋታ ኦጅትኩ ትⷕረውዬ ያኹ ጠናኩም፤ እያም እግዘር የእስራኤል ሰብ አሜንኹቴ በዋረን ተስፋ የቸነ በሰንሰለት አጐጅንም" ባረም።
44028021	ኽኖም "ያኸ ዘንጋ ዩድ ወረቀት ተየኹዳ ገነ አንቸነንደ፤ ዝሜ ተቸነቦ ጐፔቸንዳ ᎃጥጥ ዘንጋኸ አንሰማኔብከ።
44028022	ቢኸርም ዝኽ አኸ ታምርወ የኢየሱስ ኤማ ብንም መደር ሰብ እንም የጠነዊኸማ ንⷕነ። በኽ የቸነ አኸም ትብር ቃር ይና ንሰማኔኬ ንሸነ" ባረዊም።
44028023	ኽኖም ጐቸ ባደጎለ አንⷀ ብዘ ኸሮም ዀት ይረብርወ ቤት ቸነቦም፤ ዀትም ተቅረረ ቀነሰም ገፓት ዳር ይእግዘር መንግስት ቃር ኦደኖም፤ ተሙሴ ⷅጫም ተነቢ ትምርትም ባትመሮት የኢየሱስ አትርፎት ቃር ኦደኖም።
44028024	ዀትም ዮደኖ ቃር ናሰዀና ውረሙ ባሮም አመረዊም፤ ናሰዀና ጭን አናመረዊ።
44028025	ኽኖም ተኽኖም ዄተነ ኸሮም፤ ጳውሎስም ዝክም ባረኖም፤ "መንፈስ ቅዱስ የድረ አባኹ ቃር በነቢ ኢሳያስ ዮደ ቃር ውረሙ፤
44028026	'የዝኽ ሰቤ ወርም "ስሞትሽ ትስሞሸ ቢኸርም ጭን አትቤስሮ፤ ኧዞትሽ ትዞሸ አታጨጎ" በኖ።
44028027	ዝም የኸረወ የዝኽ ሰብ ⷕን ተፓም፤ ቤያዘዌ ኤነዀና ፈጠሞም፤ ቤሰሞዌ እንዝረዀና ተፈጠመም፤ ቤያጫምቶዌ ⷕነዀና ፈቀረም። እክሽ ታንኸረ፥ ቤነዀና ኧዥተቦ፥ ብንዝረዀና ሲመተቦ፥ በⷕነዀና በሲተቦ አሜምችተቦ ይዬንየ ተዘፔተቦ አትርፍኖ ባነ።'
44028028	"ኼታ ዝኽ እግዘር ያበ ይተርᎋᎌ ቃር ያረማዊ ሰብ የራዀኖ ኸማ አኹም ኻሮ። ኽኖም ዝኽ ቃር ይሰመዊቴ" ባረኖም። [
44028029	"ጳውሎስ ዝኽ ቃር በዝረⷈ አንⷀ አይኹድ ንቃር በትክራከሮት ተኼ ወጦም ወሮም።"]
44028030	ጳውሎስም ይረብርዌ በትራነን ቤት ዄት ዘበር ቾናም፤ የዀትሜ ይቸኖ ሰብ እንም ይትⷀፐኖ ባነ።
44028031	ዀትም ይእግዘር መንግስት ቃር ቦዶት የⷘታ ኢየሱስ ክርስቶስም አትርፎት ሟኒም ሰብ ቴዀራን በጨር ከፈተም ዩድ ባነ።
45001001	እያ ይእግዘር ናዀቸረነ ኸርዀም የኢየሱስ ክርስቶስ አⷘⷍር ጳውሎስንዀ፤ እያም የክርስቶስ ወንጌል ኦዴ እግዘር ሜጠረም ጠኔም።
45001002	ዝም ወንጌል እግዘር በነቢ ወኸት በቅዱስ መጣፍ በተረም ያወን የተስፋ ቃሩ።
45001003	ዀትም ይእግዘር ኧርች በበሰር ተዳዊት ዘር ወጠነታ ዩድ ቃሩ፤
45001004	የኽክም በመንፈስ ቅዱስ ወኸት ንቅ ደረግ ያነን ይእግዘር ኧርች ወኽረታ ተሞት በተሶተታ ተⷐረም፤ ዀትም ⷘታንዳ ኢየሱስ ክርስቶሱ።
45001005	በክርስቶስ ሽም ሰብ እንም ያምሬም ይታዘዞኸማ አሜዬ በዀት ወኸት የናዀቸርነት ፀጋ ተⷀፐርዀም።
45001006	አኹም የክርስቶስ ሰብ ትኸሮኸማ እግዘር ተሜጠረኖ ሰብንኹ።
45001007	ዝም የኸሬ እግዘር የረመደናኹ ዀትም ሰበታ ትኸሮዌ የሜጠረናኹ የሮማ ሰብ እንማኹ፦ ታባንዳ ቲእግዘር ተⷘታ ኢየሱስ ክርስቶስ ፀጋም ሽናትም ያኹ የኽር።
45001008	አኹ በክርስቶስ አመርኹም ትረብሮ ኸማ በአለም እንም የትⷐረ የኸሬ ትንም አበተርዀም በኢየሱስ ክርስቶስ ወኸት ይንማኹ የⷘታና ሽር ኧውን።
45001009	እንም ግዝየ በፀሎተና ኧዘግድኹኸማ የርቸታ ቃር ዩድ ወንጌል ትኑድ በውረምⷕነና አⷘⷍን እግዘር ይⷕኒ።
45001010	በቀጥወ ያኹኼንየ ኧቸኔ ይእግዘር ፍቃድ ኸረም ቤኤማና እንም ቈፋ ቤሰራብዬ እንም ጋᎀ ይእግዘር ኧጨስን።
45001011	እያም ያኹዌ ቸነዀም ያትቋምርኹ ይእግዘር ቃር ኡድኹዌው።
45001012	ዝም ወበረና እያ ባኹ እምነት አኹም ብያ እምነት ገግ ተገገንዳ ንትቋመኔዉ።
45001013	ጐፔቸም ኧተᎀቾ እያ ብእንጐድ በአረማዊ ሰብ ግብት ብዘ ሰብ አትመርዀም በክርስቶስ ያመሮ ሰብ የረከብዀኸማ የኽክም ባኹ ግብት አተሚትዀ ብዘ በክርስቶስ ያምሮ ሰብ ኧረኽቤ ኧሸ ባነ፤ የኽም ትምብር ብዘ ጋᎀ ያኹዌ ኧቸኔ ትንሸ ኧዃ ስን ያንትሳካኒኸማ ትⷕሮዌ ኧሸ።
45001014	እያም የትማሮም ያንትማሮ ሰብ ይቤስሮም ኤበስሮም ሰብ የክርስቶስ ወንጌል አትመሬ አደራ ነረቢ።
45001015	በኽ የቸነ በሮማ ያነኹ አኹ የክርስቶስ ወንጌል ኦድኹዌ ኧሸ።
45001016	እያ የክርስቶስ ወንጌል ትኑድ ኤያቅመጬ፥ ዝም የኸረወ የወንጌል ቃር ይፍትወረር የይኹዳ ሰብ፥ ተኽ አንⷄ የአረማዊ ሰብ፥ ያምሮ ሰብ እንም ያተርፍ ይእግዘር ደረጉ።
45001017	ፃዲቅ በእምነት ኧያም ይኸር ቧርም የጣᎉምኸማ ቲእግዘሬ ይረኽዊ ፅድቅ ቲፍትወረር የቀጥወ ስን በመሮት የኸረኸማ ይእግዘር ቃር ዩድ።
45001018	ሰብ በᎇሼነተዀና ውረም የኸረ ቃር ኤⷕሪኸማ ቲያመሮ በባጢርመዀና በᎇሼነትመዀና የቸነ ይእግዘር ማት ተሰሜ ይወርድቦቴ።
45001019	ይቀጣኖም ያነ ቢⷕሪ አኽር ቃር ገገታ ያትⷐረኖ የኸሬው፤ ኽኖም ኻሮም።
45001020	ኤትየ እግዘር አፈር ተሰሜ ተትፈጠረ ቀነሰም በᎈጠረን ቃር የትየ የኸሬ ሰብ ቢያጠፏን ጥፋት ያብረክስወ ቃር ኤነን።
45001021	ኽኖም ይእግዘር በኻረዊሜ በኻረዊ አኽር የዀታ ኽብጀም ሽርም አናበዊ፤ "ኻሪንደ" ቲብሮ ኽኖም አሳበዀና ብላሽ ኸረም፤ ይቤስሮᎌም ⷕነዀና ጠነማ ኸረም።
45001022	"ኻሪንደ" ቲብሮ ጋዋ ኸሮም፤
45001023	ዘላለም ይረብር እግዘር ኧመሮት ታቦምታነ ገነዘም ቢጠፋ በሰብ መርክ፥ በሰሜ ቢበሮ አንᎋ፥ በአርበት ኧግረዀና ቢያሮ ዋጋ፥ ታፈርም ቢትሸቦኽኖ የቾቺ ምስል ስግዶት ቀነሶም።
45001024	በኽ የቸነ ኽኖም ተኽኖ በገገዀና ያቅመጭ ቃር ይቾቶዌ በⷕነዀና የትሜነዊም የሰነኸ ቃር የሜናወ የᎃጥጥ ተመኛተዀና ይትገሶዌ ቸኖም።
45001025	ይእግዘር ውረም ቃር በፍጥር የሽጋከሮ የኸሬ በፈጠረዀታ ሟሬ የትፈጠረ ቃር የሰገዶሜ የትገሶለሜው፤ ዀት ጭን ዘላለም የትከበረው አሚን።
45001026	ዝም ሰብ የሜናዀናም ኸማ ቢያቅመጭ ተመኛተዀና ይትገሶዌ እግዘር ያቅመጭ ቃር ያመሮዌ አወጣም አⷀፐረኖም። እሽታመዀና ተምሰኽነማ ቴኸር ኽነማም ተኽነማ ዀጅር ደመደማም።
45001027	የኽክም ገምያም ትሽታዀና ቴኸር ኽኖም ተኽኖ በተመኛት ዛሶም፤ ገምያ ተገምያ ዀጅር ደመዶም ያቅመጭ ቃር ቾቶም፤ ውረም የኸረ ኤማ የገፈሮዌ በገገዀና ይሰራቦ ቅጣተዀና ተⷀፐሮም።
45001028	ሰብ ይእግዘር ይⷕረውዬ አንሳቦ የኸሬ ያቅመጭ ቃር ይቾቶ ኸማ እግዘር የᎃጥጥ ተመኛት አወጣም አⷀፐረኖም።
45001029	በኽ የቸነ ኽኖም በባጢር፥ በበደል፥ በᎃጥጥነት፥ በᎃጥጥ ተመኛት፥ በተንኰል፥ በምቀኝነት፥ የሰብ ደም በዃቦት፥ በመራክስ ባታሎት ደባ እንም ሜናቦም፤ የኽክም ኧሟተነኸሮም፥
45001030	የሰብ ያሞ፥ እግዘር ኤረምዶ፤ በቅኔመ ያትዋልዶ፤ ትቢተነ፥ ኸጣ፥ ᎃጥጥ ቃር ያመሮዌ ብላት ይሰቦ፤ ያብ ታዶተዀና ኤታዘዞ፤
45001031	በⷕነዀና ኤቤስሮ፥ በዝረከበዊ ኤቈሞ፥ ንማጀ ኤነኖ፥ ትወሎ።
45001032	"ዝኽ ያመሮ እንም ወᎃት ነረቦ" ይብር ይእግዘር ፍርድ ቲⷕሮም ዝኽ እንም ይቾቶ፤ ኽኖም ዝኽ ዘንጋ ይቾቶም ሰብ ዳር ያትፋድጎዮ።
45002001	ብንጐድ ሰብ ትፈርድ አኸ የገጋኸ ታብረክስወ ቃር ኤነናኸ፤ ብንጐድ ሰብ ትትፈርድ በገግማኸ ትፈርድ፤ አኸ በሰብ በፈንድኸወ ቃር የፈንድኸወ ምስ ያᎂን ᎃጥጥ አኸም ታሜ።
45002002	ዝካ ᎃጥጥ ቢቾት ሰብ ይእግዘር ፍርድ ⷅጥየ የኸረ ኸማ ንⷕነ።
45002003	ዝኽ ᎃጥጥ በቾቶ ሰብ ፈንድኸም ታነ አኸም የኽኖኸማ ትታጠፋ፥ ቲእግዘር ፍርድ ታመርጥ ቃር ይመስርኸዌ?
45002004	ዌሽ ይእግዘር ወኼነት ተባጢራኸ ተዘፐር የባረናኸ ኸማ አንኻርኸዌ? እግዘር ዮኼነተታም ያትማጠጠወም የፈነኸወም ንቅነተታ ትቀርጥዌ?
45002005	አኸ ንስኻ ባንግቦታኸም ትወ ⷕን በጥብጦታኸም ይእግዘር ማትም ⷅጥየ ፍርድም ቢቸንወ ከረ ቅጣታኸ ይበዛኸማ ታሜ።
45002006	ዀትም ያታተታ የሜናታ ኸማ ይውንቴ።
45002007	ቦኼ ሜና ተቋሚቶ በሞት ምስጋናም ክብርም የዘላለም ኧያም ይሰቦኽኖ እግዘር የዘላለም ኤያም ኸሮም ይረብሮ ኸማ ያሜኖ።
45002008	ያርዋዀና ጥቅም ይሰቦም በውረም ቃር ኤታዘዞ የᎃጥጥ ይትገሶኽኖ ይእግዘር ማትም ቅስፈትም ይቸንቦቴ።
45002009	ቢፍተወረር በአይኹድ ሰብ ተኽም አንⷄ በአረማዊ ሰብ ᎃጥጥ ቢቾቶ ሰብ እንም መከራም ጭንቅም ይቸንቦቴ።
45002010	ቢኸርም ወኼ ሜና ይቾቶ እንም ይእግዘር ምስጋና ክብር ሽናትም የኽኖቱ፤ ዝም ብዴተ የይኹዳ ሰብ ተኽም ይንጐድ ሰብ ይኽርሸ።
45002011	እግዘር የሰብ ይፍት ኧዥተ ኤያትበንጥ።
45002012	እግዘር በሙሴ ወኸት ያበኖ ⷅጫ ቴረብኖ ባጢር የቾቶ እንም ⷅጫ ቤረብኖም ይጠፎቴ፤ እግዘር በሙሴ ወኸት ያበኖ ⷅጫ ታነኖም ባጢር የቾቶ እንም ጭን በⷅጫዀታ ኤነት ይᎈርጅፖቴ።
45002013	ቢእግዘር ይፍቴ ይመጥሮኽኖ ⷅጫዀታ ሰሞም ይታዘዞኽኖው ባንኸሬ ⷅጫ ዀታ ሰሞምታነ በሜና ኤያወረዊኽኖ አንኸሮ።
45002014	አረማዊ ሰብ እግዘር በሙሴ ወኸትያበኖ ⷅጫ ቤረብኖም በⷕነዀና በⷅጫዀታ ይታዘዞም ይቾቶም በኸረ ገግመዀና የⷅጫ ሰብሮ።
45002015	ⷅጫ ያዝን እንም በⷕነዀና ያነኸማ ያትየሽ፤ ⷕንመዀና ይቀርጥኖ፤ ⷕነዀና አታት ግዝየ ይቀርጥኖ፤ አታት ግዝየም ያትቋምኖ።
45002016	ዝም ይኸር ያነ እያም ብኑድን ወንጌል ወኸት እግዘር በኢየሱስ ክርስቶስ ወኸት ሰብ ተሼመም በቾተን የሽᎃቸር ሜና ቢፈርድወ ከረው።
45002017	አኸ ጭን "አይኹድንዀ" ትብር፤ እግዘር በሙሴ ⷅጫ ትትሸመር፤ ይእግዘር በኽሮትማኸ ትትሸመር።
45002018	ይእግዘር ቃር ኻርዀም፥ ⷅጫመታ ተማርዀም፥ ፈተርዀም ይፈዝዀታ ቤሰርዀም አሸዀም ትብር።
45002019	"የᎋርጥ ኤማ አትየሽ፤ በጠነማ ያነቦ ጬትንዀ።
45002020	አንትማሮኽኖ ይⷕሮኸማ አሜኖ፤ የቅሲ ደንⷛም አትመኖ ⷅጫም ኻሪነትም ውረም ቃር እንም ነሬ" ትብር።
45002021	ኧጋ አኸ እንጐደታ ትታትመር የገጋኸ አታትመርዌ? አትስርቅ ባኸም ትቱድ ገግማኸ ትሰርቅዌ?
45002022	ተረከብኸ ሰብ ዀጅር አትድምድ ባኸምታነ አኸ ጭን ትደምድ፤ አኸ ቅሪነኽኖ ይጠግሮከ በገራራዀና ያነቦ ቃር ጭን ትትራታ።
45002023	ⷅጫ እንም ኧⷕር ባኸም ይእግዘር ⷅጫ ባንቀሮታኸ ይእግዘር ትቀርጥ።
45002024	"ባኹ በአይኹድ ሰብ የቸነ ይእግዘር ሽም ባረማዊ ግብት ይትሰተብ" ቧርም የጣᎋም ኸማ ኸረም።
45002025	ጤበር አውሮት ይጠቅም ያነ ⷅጫ ቲትቅየው፤ ⷅጫ ባንቅየኹ ጭን ጤበር ያወኔ ታናወኔ ⷅጥየው።
45002026	ሰብ ጤበር ቴያወሬም ⷅጫ እንም ቢቅየ ዀት ጤበር ቤያወሬም ታወኔ ⷅጥየ ኤትሜዘርዌ?
45002027	አኸም የⷅጫ መጣፍ ታነናኸም ጤበር ባወነከሜ ⷅጫ አንቅየኸ፤ ስርም ጤበር ያናወኔ ⷅጫ እንም ይቅየ ሰብ ባኸ ይፈርድብኸቴ።
45002028	ኧጋ የይኹዳ ሽም ያነን እንም የይኹዳ ሰብ አንኸረ፤ የኽክም ውረም ጤበር ወበር የገᎀጀ ወታረጥ አንኸረ።
45002029	ውረም አይኹድ የኸረ ሰብ ተደንመየታ አይኹድ በኸረው፤ ጤበርም ወበር በመንፈስ ቅዱስ የⷕን ጤበሩ ባንኸሬ በⷅጫ በትጣፈ ኤነት የገᎀጀ ወታረጥ አንኸረ፤ የዝካ ሰብ ምስጋና ይትⷀፐር ቲእግዘሩ ባንኸሬ ተሰብ አንኸረ።
45003001	ይኹዳ ሰብ ታረማዊ ሰብ ይርቅ በንቃሩ? ዌሽ የጤበር ጥቅም ምቃሩ?
45003002	ውረም አይኹድ ወኽር ብዘ ጥቅም ነረን፤ ዋና ᎇር ዘንጋ እግዘር ቃረታ የአይኹድ ሰብ አደራ አቦተታው።
45003003	ኧጋ ተአይኹድ ሰብ አታተዀና ቢእግዘር አንታመሮተዀና ይእግዘር ᎃርቴነት ያቄዌ?
45003004	ስርም ኤያቄ፤ "በቃራኸ የቸነ ᎃርቴ ትኸር፤ ባላጋራኸ በዘንጋ ትረርንሸ" ቧርም የጣᎉምኸማ ሰብ እንም አሰተነ ቢኸርም እግዘር የታመረው።
45003005	ቢኸርም ይና ባጢር ይእግዘር ፅድቅ ያትየሽ በኸረ ኼታ ምር ንበነሸ? እግዘር የባጢረንዳ ሟሬ ቢቀጣንዳ በⷅጥየ ኤፈርድ ወበሩዌ? ዝም ወበረና ሰብ ይብር ኸማው።
45003006	ቢኸርም እግዘር በⷅጥየ ኤፈርድ አምብነ፤ ዝካ ተኸረማ እግዘር በዝ አለም ሰብ መምር ይፍርድ ባነ?
45003007	ቢኸርም ይያ አሰተነ ኽሮት ይእግዘር ውረም ቃር ባተዞት የክብረታ ብዛት ያትየሽ በኸረ ኧጋ የባጢረተነ ኸማ ብያ ይፈርድቢ የንቃሩ?
45003008	አታት ሰብ "ወኼነት ንረኽብኔ ᎃጥጥ ንቶትነ" ባዀም አትመርኸማ አመነቦምታነ ይⷈስሶን፤ ኧጋ በኽኖም ⷅጥየ ፍርድ ይᎈርጅፖቴ።
45003009	ኧጋ ይእና የይኹዳ ሰብ ተአረማዊ ንርቅነ በሮቱዌ? አንኸረ፤ የይኹዳም ሰብ ኸሮም አረማዊም ሰብ እንም ባጢረተነ የኸሮኸማ በተርዀም ኦድኩም።
45003010	ዝክም ቧርም ጣᎋም፤ "እማትም ዳር ፃዲቅ ሰብ ኤነ፤
45003011	ይቤስርም ኤነ፤ ይእግዘርም ይሸን ኤነ።
45003012	እንም ይእግዘር ኤማ ገፈረም፤ ዛፐተም ወኼ ሜና ይቾት እማትም ዳር ኤነ፤
45003013	የሰብ ይጐዳ ᎃጥጥ ቃር ይዝረኮዊ አንᎈዀና የᎀገማኸማ የትከፈተው፤ በአነበተዀና ይቅማመሮም፤ ይዝረከዊ ዘንጋ የችረ መርዝኸማው፤
45003014	አምᎈዀና ᎃጥጥ ስዴበ ሜናም።
45003015	ኧግረዀና የሰብ ደም ይዀቦዌ ይትሮጦ፤
45003016	ቤማዀና ያነ ጥፋትም መከራሙ።
45003017	የሽናት ኤማ ኤⷕረዊ፤
45003018	በⷕነዀና ይእግዘር ስረፎት ኤነ።"
45003019	የⷅጫ ትዛዝ ያትየሽ ያነ ተⷅጫዀታ ቦስጥ ያነቦኽኖ የኸረኸማ ንⷕነ፤ በዝ የቸነ ሰብ ያብረክሶᎌ ቃር በከሮም አንᎈዀና ይጠብጦ፤ የአለም ሰብ እንም ቢእግዘር ፍርድ ደን ይኸሮቴ።
45003020	በኽ የቸነ የⷅጫ ሜና በቀሮት ሟኒም ሰብ ቢእግዘር ይፍቴ ፃዲቅ ኤኸር፤ ዝም ይእግዘር ⷅጫ ያትየሽ ያነ ሰብ እንም ባጢረተነ የኸረኸማው።
45003021	ኧዃ ጭን እግዘር የሰብ ያፀድቅወ ኤማ ተⷅጫ ውጤ የኸረኸማ ኻነም፤ በሙሴ ⷅጫም በነቢም ተምሰከረም።
45003022	እግዘር ስርም ቴያትበንጥ በኢየሱስ ክርስቶስ ያምሮ እንም ፅድቅ ይብኖ።
45003023	ዝም የኸረወ ሰብ እንም ባጢር ቾቶም፤ እግዘርም ያበኖ ክብር በከሮም።
45003024	ቢኸርም እክም ዋጋ ኤባር ቢእግዘር ፀጋ ተባጢረዀና ይመጥሮዌ ኢየሱስ ክርስቶስ ተዌጣኖም።
45003025	እግዘር ኢየሱስ ክርስቶስ ኽትም አመነም ያትⷀነወን፥ በዀት ያምሮ እንም ዀት በᎃቶተታ ባጢረዀና አᎋ ይወርዮኸማው፤ እግዘር ዝኸታ ያመነ ያነ በፋራⷕነተታ የድረ ባጢር አነፐረኸማ በመዝሮት የፅድቅ ኤማ ባተዞቱ።
45003026	በኧዃ ዘበር እግዘር ገግመታ ፃዲቅ ወኽረታ ያትየሽ ያነ በኢየሱስ ያምሮ እንም ባፅድቆቱ።
45003027	ኼታ ንትሸመኔᎌ ቃር ምር ነረ? ባትምቃር አንትሸመነ፤ አንትሸመኔᎌኽ ያነ የንቃሩ? ⷅጫ ንቅየ የኸሬውዌ? አንኸረ ክርስቶስ በመሮተንዳው።
45003028	ሰብ በሜና ⷅጫ ቴኸር ክርስቶስ በመሮት ይመጥር ኸማ ይና ንⷕነ።
45003029	እግዘር እማት የይኹዳ እግዘሩዌ? ያረማዊኽ ሰብ እግዘር አንኸረዌ? በውረም ያረማዊም ሰብ እግዘሩ፤
45003030	እግዘር እማቱ፤ አይኹድም ኸረም አረማዊ ክርስቶስ በመሮተዀና ያፀድቅኖ ያነ እማትዀቱ።
45003031	ኧጋ ክርስቶስ በመሮተንዳ የቸነ ⷅጫ ንሸነ በሮቱዌ? አንኸረ፤ አቸም ⷅጫዀታ አጠበቅነም ንጠብጥኔ።
45004001	የድረ አባንዳ አብርኻም ምር ነከበም?
45004002	አብርኻም ፃዲቅ የኸረ በሜናታ ተኸረ ይትሸመረወ ቃር ይምᎄን ባነ፤ ቢኸርም ቢእግዘር ይፍቴ ተሸመሮት ኤዀለ።
45004003	ዝም የኸረወ የዀት ቃር በመጣፍ ምር ባረም? "አብርኻም ቢእግዘር አመረም፤ እምነተታ ፅድቅ ኸረም ተᎂዘረለም" ቧርም ጣᎉም።
45004004	የቾተ ሰብ ጭን የቾተወ ከሰታ ይኰሺ ባንኸሬ ስጦታ አንኸረ።
45004005	ሰብ ወኼ ሜና ቤረውንም ዳር ባጢረተነ ቢያፀድቅ እግዘር ባመረ እምነተታ ፅድቅ ኸረም ይትᎂዘለ።
45004006	ዳዊት እግዘር ወኼ ሜና ኤባር ያፀድን ሰብ ምራኽር የትባረከኸማ ቲዩድ ዝካ ባረም።
45004007	"ጥፋተዀና አፍ የዋርዮም ባጢረዀናም የታውኖ ሰብ እግዘር የዳረኖው።
45004008	እግዘር ባጢረታ አሜዘረወ ሰብ የትዳረው።"
45004009	ኧጋ ዳዊት የዝረⷈን ዝኽ ደረት እማት የጤበረነውዌ? ዌሽ ጤበር ያናወኔም ሰቡ? የዄችመዀናው፤ "አብርኻም ቢእግዘር ያመሬ እምነተታ ፅድቅ ኸረም ተᎂዘረለም" ባነም።
45004010	አብርኻም እምነተታ ፅድቅ ኸረም የትᎂዘረለ መችራው? ጤበር ቴያወሬም ይፍቴው ዌሽ ባወኔ አንⷀው ጤበርቴያወሬሙ ባንኸሬ ባወኔ አንⷀ አንኸረ።
45004011	አብርኻም ጤበር ቴያወሬ ይፍቴ እምነትመታ ፅድቅ ኸረም የትᎂዘረለኸማ መርኸት ይዀሌ ጤበር አወኔም፤ ዀትም የጤበረነ መርኸት ተⷀፐረም በኽ የቸነ አብርኻም ጤበር ቴያወሬዮ ያምሮኽኖም እምነተዀና ፅድቅ ኸረም ይትሜዘርሎ እንም አቡ።
45004012	የኽክም አብርኻም ጤበር ያወነዮምኽኖ አቡ፤ ጤበር ያወኔዮኽኖ አብ የኸረወ ጤበር ያወኔዮዌ ቴኸርም ዀት ጤበር ቴያወሬም ይፍቴ የረፐረ እምነት በመሮተዀናው።
45004013	አብርኻምም ተዘርመታ፥ አለም እንም ይወርስኸማ እግዘር ተስፋ ያወን በመሮተታ የረከወን ፅድቁ ባንኸሬ ⷅጫ በቀሮተታ አንኸረ።
45004014	ተስፋ ይወርሶ ሰብ ⷅጫ የቅራቦኽኖ በኸሮማ እምነት ኤያⷘⷍር፤ ተስፋም ከንቱ ወኽረታው።
45004015	ⷅጫ ያቸን ያነ ይእግዘር ማቱ፤ ⷅጫ ቤነ ጭን ⷅጫ የጣሶት በደል ኤረብር።
45004016	ተስፋም የቈመ በእምነቱ፤ ዝም ተስፋ የአብርኻም ዘር እንም ቲእግዘር በፀጋ ያዊ የኸረኸማ በዝኸታ አጬጒም፤ ዝመታ እማት የሙሴ ⷅጫ ይትⷐተሮ ሰብ ቴኸር ያብረኻም ኸማ ያመሮኽኖ እንሙ፤ በዝ ኤነት አብርኻም ይእንመንዳ አባው።
45004017	ዝም የኸረወ የአብርኻም "አኸ የብዘ ሰብ አብ አመነከም" ቧርም ጣᎉም፤ ዝም ተስፋ የአብርኻም ያዊ፥ ዀት የᎀቶኽኖ ቢረሳዀታም ኤነቃር ይረብርኸማ ቢያሜ ⷘታ ያመረ የኸሬው።
45004018	አብርኻምም ዘራኸ ንቃር ይበዛቴ ቧርም ቦጂ ኤነት የብዘ ሰብ አብ ይኸሬ ያᎀነንም ተስፋም ያᎀነንም ስርም ተስፋቤያᎀርᎌ ቃር ባነ።
45004019	አብርኻም የበቅር ዘበር ባሪቅ የረፐረ የኸሬ ምሽትመታ ሳራ ዠገባ የረፐረቼ ትከ ታጨን ገነዘችም ባነ፤ ዀትም ዄችመዀና የገነዞ ኸማ ቢⷕርም በእምነተታ ተቋመረም።
45004020	ዀትም እግዘር የትኸበድ ባረም ዮደን ቃር ያሜዬ ይዀለ ኸማ በእምነተታ ተቋመረም ባንኸሬ ስርም አንትጥራጠረ።
45004021	ዝም የኸረወ እግዘር ያወን ተስፋ ያሜኸማ በᎃራ ⷕነታ ያመሬ ባነ።
45004022	በኽ የቸነ አብርኻም እምነተታ ፅድቅ ኸረም ተᎂዘረለም፥
45004023	የኽርምታነ "ፅድቅኸረም ተᎂዘረለም" የዋሪ ቃር እማት የዀት የአብርኻም ቴኸር፥
45004024	ዝኸታ ቲናም ጋᎀው፤ ⷘታንዳ ኢየሱስ ክርስቶስ ተሞት በረሳን ⷘታ ናምነ ይእና ኧመሮተንዳ ፅድቅ ኸረም ይትሜዘርንደ።
45004025	ዝኽ ⷘታንዳ ኢየሱስ ክርስቶስ የባጢረንዳ አወጨም አⷀᎌሪም፥ ቈጠሪም፥ ይናም ያፀድቄ ተሞት የትረሳው።
45005001	ኼታ ይና ፅድቅ የረከብነ በእምነት የኸሬ በⷘታንዳ በኢየሱስ ክርስቶስ ወኸት ቲእግዘር ጋᎀ ሽናት ነረንደ።
45005002	ዝኼንየ ኧዃ ተቋመነም ያነኔᎌ ፀጋ በኧመሮት የገፓነ በዀት የኸሬ በተስፋ ይእግዘር ክብር ንወርስነ የኸሬ በዀት በብንⷅት ንተሸመኔᎌ።
45005003	እማት በዝኽ ቴኸርም መከራ ፍናⷐ ይብንደኸማ ንⷕነ የኸሬ በመከራንዳ ይሽርንደ።
45005004	በፍረኾት ተቋመሮት፥ በትቋመሮት ተስፋ ይረኽዊ።
45005005	ባውንደ መንፈስ ቅዱስ ይእግዘር ንማጀ በⷕነንዳ የሜና የኸሬ፥ ኤያቅመጭንደ።
45005006	ⷀጨነ በኸኔ እግዘር በወሰነን ግዝየ ክርስቶስ የባጢረተነ ቲብር ᎀተም።
45005007	በፃዲቅ ሟሬ ኸረም ይሞት ሰብ ይረኽውዬ ንቃር ያጀግር፤ ቢኸርም ቦኼ ሰብ ሟሬ ይሞቴ ይደፍር አታት ሰብ ይምበርሸ ይኽርሸ።
45005008	ቢኸርም ይና ገና ባጢረተነ በኸኔ ክርስቶስ ይና ቲብር ᎀተም፤ ዝም እግዘር ቢና ያነን ንቅ ንማጀታ ያትየሽ።
45005009	ኧጋ የፀደቅነ በኢየሱስ ክርስቶስ ደም በኸረ ይርቅ በዀት ወኸት ቲእግዘር ማት ንተርፍነ።
45005010	ይና ይእግዘር ጠላት በኸነሜ በርቸታ በክርስቶስ ሞት ተሻከትነም፤ ኧዃ ተዀት ጋᎀ በትሻከትነ ይርቅ መታ ኧያም በኸረ ትከታ ወኸት ይና ንተርፍነ።
45005011	እማት ዝም አንኸረ፤ ኧዃ በⷘታንዳ በኢየሱስ ክርስቶስ ወኸት ሽከቸ ነከብነም፤ በኽ የቸነ ቢእግዘር ይሽርንደ።
45005012	ባት ሰብ የቸነ ባጢር በአለም ባነቦ ሰብ እንም ገፓም፤ ባጢርም ሞት አቸነም፤ እንመታ ባጢር የቾቴ ሞት ይንም ሰብ ሰናንም።
45005013	የሙሴ ⷅጫ ቲቸን ዳር ባጢር በሰብ ግብት ባነ፤ ቢኸርም ⷅጫ ቤነወ ግዝየ ባጢር ገግመታ የባጢርኸማ ኤትሜዘር።
45005014	ቢኸርም የአዳም ኸማ ⷅጫ በጣሶት ባጢር ባንቾተ ሰብ ዳር ተአዳም ቀነሰም የሙሴ ዘበር ዳር ሞት በሰብ እንም ᎈር ደረግ ነከበም፤ አዳም ተዀት አንⷀ የቸነ የክርስቶስ መርኸቱ።
45005015	ቢኸርም ይእግዘር ፀጋ ተሰብ ባጢር ይርቅ፤ ባት ሰብ ባጢር ብዘዀና የᎀቶምኸማ የኽክም ቢእግዘር ፀጋም ብማት በኢየሱስ ክርስቶስ ወኸት የረከዊ ስጦታ የብዘ ሰብ ሰናም።
45005016	አት ሰብ ተቾተን ባጢር በᎈር አኽር ቴኸር ይእግዘር ፀጋ ናቀም፤ ባት ባጢር የቸነ የᎈንጂ ፍርድ ቅጣት አቸነም፤ በብዘ ባጢር የቸነ ያዊ ፀጋ ፅድቅ አቸነም።
45005017	ባት ሰብ ባጢር የቸነ ሞት ብንመታ በቸነ የኽክም ባት በኢየሱስ ክርስቶስ ወኸት ይእግዘር ብዘ ፀጋ ተⷀፐሮም የፀደቆ እንም የሞት ⷀሞም ኧያም ኸሮም ዘላለም ይረብሮ።
45005018	ኧጋ ባት በአዳም ባጢር የቸነ የሞት ፍርድ በሰብ እንም የቸነኸማ፥ የኽክም ይእማት የኢየሱስ ክርስቶስ የፅድቅ ሜና ብዘመዀና ተቅጣት ነጣ አወጣም ኤያም ይብኖ።
45005019	በአዳም አንታዘዞት የቸነ ብዘ ሰብ ባጢረተነ ኸሮም፤ የኽክም በኢየሱስ ክርስቶስ ወታዘዝ የቸነ ብዘ ሰብ ተባጢረዀና ይመጥሮ።
45005020	ባጢር ይበዜ ⷅጫ ቸነም፤ ቢኸርም ባጢር በበሳወ አኽር ይእግዘር ፀጋ ንቃር ናቀም።
45005021	ዝም የኸረ በሞት የቸነ ባጢር የረገሰኸማ የኽክም በⷘታንዳ በኢየሱስ ክርስቶስ ወኸት የዘላለም ኤያም ይረኽዊኸማ ይእግዘር ፀጋ ፅድቅ ባቦት ይረግስቴ።
45006001	ኧጋ ምር ንበነ? ይእግዘር ፀጋ ይበዜ ባጢር ትንቾትነ ንምበነዌ?
45006002	እክሽ አንኸረ፤ ይና በሞት የትቤተሮት አኽር ተባጢር ተቤተነምታነ ዘፒትነ መምር በባጢር ንምበነ?
45006003	ተኢየሱስ ክርስቶስ ጋᎀ እማት ንኸኔ ብኻ የትጠመቅነ እንመንዳ በሞትመታ እማት ንኸኔ የትጠመቅነኸማ አትⷕሮዌ?
45006004	በጥምቀት ተዀት ጋᎀ በትቀፐነ ግዝየ የዀት ሞት ተሻድነም፤ የኽክም ክርስቶስ ባባታ ክብር ተሞት የትረሳም ኸማ ይናም ገደር ሰብ ኸነም ንረብኔዉ።
45006005	ተዀት እማት ኸነም የዀት ሞተታ በትሻድነ ዀትም ተሞት የትረሳም ኸማ ይናም ተዀት እማት ኸነም ተሞት ንትረሳነ ኸማ የትⷐረው።
45006006	ባጢረተነ ገᎀጀንዳ ይፈኬም የባጢር ባርያ ወኽረንዳ ይቄዬም ርዝ አመረንዳ ተክርስቶስ ጋᎀ የትሰቀረኸማ ንⷕነ።
45006007	የᎀተ ሰብ የባጢር ቤትገሴ ነጣው።
45006008	ቢኸርም ተክርስቶስ ጋᎀ በᎀትነ ተዀትም ጋᎀ ኧያም ኸነም ንረብነ ኸማ ናምነ።
45006009	ክርስቶስም ተሞት ተረሳም ዄተነ ኤሞት ኸማ ሞትም ኤጐዛን ኸማ ንⷕነ።
45006010	ዀት በᎀተ ግዝየ ባጢር በዀት ᎈር ደረግ ኤረውንኸማ አተጋ ᎀተም፤ ኧዃም ኧያም ኸረም ይእግዘር ክብር ይረብር።
45006011	ኼታ ባኹም ᎈር ባጢር ደረግ ኤነንምኸማ በኢየሱስ ክርስቶስ ወኸት ይእግዘር በኤያም ትረብሮኸማ ኻሮ።
45006012	የኽየኸሬ ባጢር ቢሞት ገᎀጃኹ ዳነት ይረውንኸማም የበሰራኹ ተመኛት ትትገሶኸማ ያሜኹዌ አትፍቅዶለ፤
45006013	የኽክም ገᎀጃኹ ᎃጥጥ ቃር ያመሮዌ የባጢር አታትገሶዮ ተሞት ተቤተርኹም ኧያም ኸርኹም ትረብሮዌ ገጋኹ ይእግዘር አትቀንቦ፤ ገᎀጃኹ እንም የፅድቅ ግብር አምሮም ይእግዘር አትገሶ።
45006014	ኧዃ አኹ ትረብሮ ተፀጋ ቦስጥ ባንኸሬ ተⷅጫ ቦስጥ አንኸረ የኸሬ ባጢር ይገዛኹዌ ኤዀለ።
45006015	ኧጋ ምር ንበነ? ተⷅጫ ቦስጥ ወኽረንዳ ታውምታ ተፀጋ ቦስጥ የኸኔ ባጢር ንቶትነዌ? ስርም አንቾትነ።
45006016	ያት ሰብ አገልጌ ኺትኹ ትታዘዞዌ ገጋኹ ትታትⷀንቦ የኽ ትታዘዞለ ምስ አገልጌ ወኽራኹ ትⷕሮ የኽክም የባጢር ትታዘዞ ሞት ያቸንብኹ ባጢር አገልጌ ትኸሮ፤ ይእግዘር በታዘዞት ጭን ፅድቅ ትረኽቦ።
45006017	ይፍቴ አኹ የባጢር ባርያ ባነኹ፤ ኧዃ ጭን የትማርኹዊ ትምርት ቢኸርም ዝም በጨር የታዘዝኹዌ ይእግዘር ሽር የኽር።
45006018	ተባጢር ባሪነት ነጣ ወጣኹምታነ የፅድቅ አገልጌ ኸርኹም።
45006019	እያ ዝካ የሰብ ቢገዋን ቋንቋ ኧዝረⷍ ያነ ተⷀጨነ አሳባኹ የቸነው፤ ይፍቴ ገᎀጃኹ እንም ይጠግር ሜናም የባጢርም አገልጌ አመነኹም ያትⷀነብኹዮኸማ የኽክም ኧዃ ገᎀዳኹ እንም ይትቀደሶኸማ የፅድቅ አገልጌ አምሮም አትቀንቦዮ።
45006020	አኹ የዝ ይፍቴ የባጢር ባርያ በኸርኹᎌ ግዝየ የፅድቅ ሜና ታመሮዌ አትሰቦ ባነ።
45006021	ኧጋ በኽ ግዝየ ምር ጥቅምነከብኹም? ኧዃ ቲያቅመጭኹ ቃር እንጐድ አትም ጥቅም አነከብኹ፤ የዝ ባጢር የቀጥወታ ሞቱ።
45006022	ኧዃ ጭን ተባጢር ባሪነት ነጣ ወጣኹም ይእግዘር አገልጌ በኽሮታኹ ቅዱስ ኸርኹም፤ ቅዱስም ኽሮት የቀጥወታ የዘላለም ኧያም ወኽርም ወምበሩ።
45006023	የባጢር ደሞዝ ሞቱ፤ ይእግዘር ስጦታ ጭን በⷘታንዳ በኢየሱስ በክርስቶስ ወኸት የዘላለም ኧያም ኽሮቱ።
45007001	ጐፔቸም ኧተᎀቾ ዝኸታ አትⷕሮዌ? ዝኸታ ኧዝረⷍን ያነ ⷅጫ ይⷕሮ ሰቡ፤ ⷅጫ በሰብ ᎈር ዳነት ያነን ሰብ በኤያም ታነው።
45007002	አት ያገፓች ምሽት ምሰⷕታ በያመታ ታነ ዳር ተምሰⷕታ ትረብሬ ልካ አጐጅናም፤ ምሰⷕታ ቢሞት ጭን እንጐድ ምስ ታገቤ ይኸላ።
45007003	በኽ የቸነ ምሰⷕታ ቴሞት እንጐድ ምስ ብታገባⷕት ተረከበች ሰብ ዀጅር የደመደቼ ባጢረተነንያ፤ ምሰⷕታ በᎀተ ጭን ያገፓቸወ ልካ ተፈታራም፤ እንጐድ ምስ ብታገባም ባጢር አንቾተች።
45007004	ጐፔቾ ያኹም ዘንጋ ዝክሙ፤ አኹ የክርስቶስ ገᎀጀ የኸርኹዌ በሞት የትቤተሮት አኽር ተᎃሴ ⷅጫ ተቤተርኹም፤ የኽየኸሬ ይእግዘር ሜና ናⷘⷍነኸማ ተሞት የትረሳ የክርስቶስ ደቦ ኸርኹም።
45007005	በᎃጥጥ አመረንዳ ታነነ በⷅጫ የቸነ ᎃጥጥ ተመኛት ጠበጠንደምታነ በገᎀጀንዳ ባጢር ያቾትም የሞት ያሰራንደ ባነ።
45007006	ኧዃ ጭን አገደም ተጠበጠንደ ባጢር የሞት አኽር ተቤተነም ተⷅጫ ተⷛፈነም፤ በኽ የቸነ ይና በትጣፈ በርዝ ⷅጫ ቴኸር መንፈስ ቅዱስ ባበንደ በገደር ኤማ ይእግዘር ንቾትኔ ንረብነ።
45007007	ኧጋ ምር ንበነ? ⷅጫ ባጢሩዌ? አንኸረ፤ ቢኸርም ⷅጫ ታነፐረ እያ ባጢርም ባንⷕር፤ ⷅጫ እንትሜነኸ ታምባረ ᎃጥጥም ተመኛት ያነ ኸማ ባንⷕር።
45007008	ባጢር ተመኛት እንም ቢያ ይትርሳሳኸማ ያመነ ተⷅጫ በቸነ ትዛዝ ኤማ በንኸቦተታው፤ ⷅጫ ቤነ ጭን ባጢር የᎀተው።
45007009	እያም ድረ ⷅጫ ታንⷕር ይፍቴ ኧያም ባነዀ፤ ⷅጫ ቲቸን ጭን ባጢር ኧያም ኸረም።
45007010	እያም ⷅጫ ባንቀሮተና በባጢረና ᎀትዀም፤ ተባጢረና መጠርዀም ኤያም ኧረኽብዌ ያውን ትዛዝ ይያ ሞት አቸነቢም
45007011	ባጢርም በⷅጫ ወኸት በንጤም፤ በትዛዝም ፈንደም ቀጠሬም።
45007012	የኽየኸሬ ⷅጫ ቅዱሱ፤ ትዛዝ ቅዱስም ውረምም ወኼምቃሩ።
45007013	ኧጋ ዝኽ ወኼ የኸረ ዘንጋ ይያ ሞት አቸነቢም ወበሩዌ? አንኸረ፤ ሞትሽ ያቸነቢ ባጠሩ፤ ምቃር ወኽረታ ያትⷐሬ ቦኼ ዘንጋ ወኸት ሞት አቸነቢም፤ የኽየኸሬ የባጢር ᎃጥጥነት ይትⷐር ያነ በⷅጫ ትዛዝ ወኸቱ።
45007014	ⷅጫ ቲእግዘሬ የኸረ ኸማ ንⷕነ፤ እያ ጭን የባጢር ባርያ ኧኸሬ ያስራውን ሰብንዀ።
45007015	እያም አሜ ቃር አንⷕር፥ ኧረᎃድንዀታ ቸዀም ኧጠራንዀታ አሜ።
45007016	እያ አነᎃድን ቃር አሜ በኸረ ⷅጫ ይብር ቃር ⷅጥየው ኧብር።
45007017	ዝኽ ኧቾትኔ አንሽን ቃር ያሜ ብያ ያነ ባጢሩ፤ ባንኸሬ እያ አንኸርዀ።
45007018	ብያ ወኼ ዘንጋ ኤነኸማ ኧⷕር፤ እያም ወኼ ዘንጋ አሜዬ ብንሸም ⷕነና ኤይቤ።
45007019	አነᎃድን ᎃጥጥ ዘንጋ አሜ፤ ኧረᎃድን ወኼ ዘንጋ አናᎂን።
45007020	አነᎃድን ᎃጥጥ ዘንጋ አሜ በኸረ ዝኽ ያሜ ያነ ብያ ይረብር ባጢሩ ባንኸሬ እያ አንኸርዀ በሮቱ።
45007021	ሰብ ⷕነታ ᎃጥጥ ዘንጋ ቲያትቾትን አዥ፤ ወኼ ዘንጋ አሜዬ ትንሸ ᎃጥጥ ዘንጋ አሜኸማ ያሜዬ።
45007022	በⷕነና ቢእግዘር ⷅጫ ይሽሬ።
45007023	ቢኸርም በⷕነና ታነ ቲእግዘር ⷅጫ ይትዋካ እንጐድ ⷅጫ በገᎀጀና አዥ፤ ዀትም ባጢር ያቾቴ አመረናው።
45007024	እያመ ምር ⷀጨነ ሰብንዀ? ተዝ ቲሞት ገᎀጀና ሟን ያተርፌቴ?
45007025	በⷘታንዳ በኢየሱስ ክርስቶስ ወኸት ያተነፌ ይእግዘር ሽር የስራን፤ እያ በቀልበና ይእግዘር ⷅጫ ትንትገሳ፥ በአመረና የባጢር ⷅጫ ኧትገሳቃር ኸርዀም።
45008001	ኼታ በኢየሱስ ክርስቶስ አመሮም ይረብሮኽኖ ኧዃ ነኔ ኤነቦ።
45008002	በኢየሱስ ክርስቶስ ያነ ኧያም ያሜ የመንፈስ ቅዱስ ⷅጫ ተባጢርም ተሞትም ⷅጫ ነጣ አወጤም።
45008003	ሰብ ተፍጥረትመታ ⷀጨነ የኸሬ ⷅጫ ያᎂኔ አንዀረለ ቃር እግዘር አᎀነንም፤ እግዘር የገገታ ትከ በባጢረተነ በሰር ኤነት ናኸም፤ የባጢር ኽትም ባᎀነን በዝኽ ትከታ በሰር የሰብ ባጢር በፍርድ አፈካም።
45008004	ዝመታ ያመነ በበሰር ፍቃድ ቴኸር መንፈስ ቅዱስ የባረንደ ኸማ ንረብነ ይና ውረም የኸረ የⷅጫ ትዛዝ ይኸሬው።
45008005	በበሰር ፍቃድ ይረብሮኽኖ ያመረዀና ቃር ይትሜኖ። መንፈስ ቅዱስ የባረኖ ኸማ ይረብሮኽኖ የመንፈስ ቅዱስ ቃር ይትሜኖ።
45008006	የᎃጥጥ አመር ተመኛት የሞት ያሰራ፤ የመንፈስ ቅዱስ ተመኛት ጭን ኧያምም ሽናትም ይብ።
45008007	የበሰር ተመኛት ያሜ ሰብ ይእግዘር ⷅጫ ኤትገሳ የኸሬ ቢእግዘር ይፍቴ መራክሱ፤ ወትገሳም አንዀረረ።
45008008	በበሰር ፍቃድ ይረብሮኽኖ ይእግዘር ይሽን ቃር ይቾቶዌ ኤኸሎ።
45008009	ይእግዘር መንፈስ ባኹ ቢረብር በመንፈስ ትረብሮ ባንኸሬ ᎃጥጥ አመር ኤገዛኹ፤ የክርስቶስ መንፈስ ኤነን በኸረ ዀት የክርስቶስ ሰብ አንኸረ።
45008010	ክርስቶስ ባኹ ቢረብር ገᎀጃኹ በባጢር የቸነ የᎀተ ቢኸርም፥ እግዘር ጄነት ያገፓናኹዌ መንፈሳኹ ኧያም ኸረም ይረብር።
45008011	የኢየሱስ ክርስቶስ ተሞት የረሳን ይእግዘር መንፈስ ባኹ ቢረብር የኢየሱስ ክርስቶስ ተሞት የረሳን እግዘር ባኹ ደን ቢረብር መንፈሰታ ወኸት ይሞት በሰራኹ ኧያም ያᎂን።
45008012	ኼታ ጐፔቸም ኧተᎀቾ በገገንዳ ከስ ነረብንደ፤ ቢኸርም ዝኽ ከሰንዳ የᎃጥጥ አመረንዳ ኸማ ንረብኔ አንኸረ።
45008013	የᎃጥጥ አመራኹ ኸማ ብትረብሮ ትሞቶቴ፤ ቢእግዘር መንፈስ ᎃጥጥ አመራኹ ብትቀጥሮ ኧያም ትኽሮም ትምበሮሸ።
45008014	ቢእግዘር መንፈስ የትመሮ እንም ይእግዘር ዴንⷛሮ።
45008015	ይናም አባ አባኖ ባነም ንጠራኔᎌ የዴንⷝነት መንፈስ ቲእግዘር ተⷀፐነም፤ ዄተነ ንሰርፍኔ የባርያ መንፈስ አንትⷀፐነ።
45008016	ይእግዘር ዴንⷛ የኸነ ኸማ ይእግዘር መንፈስ ገገታ ቲና መንፈስ ጋᎀ ኸረም ይምሰክር።
45008017	ይእግዘርም ዴንⷛ በኸነ፥ የዀትም ዋራሽንደ፤ ተክርስቶስም ጋᎀ ዋራሽንደ፤ ኧዃ የክርስቶስ መከራ ብንትⷀፐነ ያንⷀ የክብረታ ዋራሽ ንኸነ።
45008018	እግዘር ይና ይብንደ ክብር ታነብንደ ጭንቅ ጋᎀ ቢያትዋኔ የዃ ዘበር ጭንቅ ሟኒም ቃሩ ኧብር።
45008019	ፍጥረት እንም በርቅ ተመኛት ይእግዘር ዴንⷛ ይትረቦᎌ ከረ ይቅየ።
45008020	ፍጥረት እንም ኤያⷘⷍር ቃር ይኸሬ ተፈንደወም፤ ዝም በገገታ ፍቃድ ቴኸር በተስፋ ይቅየኸማ ባᎀነን ቢእግዘር ፍቃዱ።
45008021	ተስፋዀታም ፍጥረት ገገታ ተጥፋት ባሪነት ነጣ ወጣምታነ ቲእግዘር ዴንⷛ ጋᎀ ነጣነትም ክብርም ይረኽቦኤዉ።
45008022	ኧዃ ዳር ፍጥረት እንም እማቴ ቲንⷀስት በመጥ ያነ ኸማ ንⷕነ።
45008023	ቢኸርም ቲንⷀስት ያነ እማት ፍጥረት አንኸረ፤ ይፍትወረር ስጦታ በተነም የትⷀፐኔ መንፈስ ቅዱስ የትⷀፐነ ይናም ይእግዘር ዴንⷛ ንኸኔ እንም መደረንዳ ነጣ ይኸሬ በተስፋ ትንቅየነ በደኔ ሰብነተንዳ ንⷀስትነ።
45008024	ዝም የኸረው ይናም የተነፍነ በዝኽ ተስፋው፤ ቢኸርም ተስፋ ናሜኔቃር ቢትየ ተስፋ ወኽረታ ይቄ፤ ይትየዀታማ ሟን ተስፋ ያᎂን?
45008025	አናዥኔ ቃር ተስፋ ብናሜነ ጭን በፍረኾት ብኖራኔᎌ ንቅየነ።
45008026	የኽክም መምር ጠሎት አምሮት ያነብንደኸማ አንⷕነ የኸሬ መንፈስ ቅዱስ በⷅጭነረንዳ ይⷀፕርንደ፤ በቃር ዮጂዬ ኤኸር አኽር መንፈስ ቅዱስ ይጨስንደ።
45008027	የⷕን ቃር ያዥ እግዘር የመንፈስ ቅዱስ አሳብ ምር የኸረ ኸማ ይⷕር፤ መፈስ ቅዱስም ቢእግዘር ፍቃድ ይኸር ቃር ይእግዘር ሰብ ይጨስሮ።
45008028	ይእግዘር ይረምደዊኽኖ የፍቃደታም ኸማ የᎂጠርዮኽኖ እንም ቃር እግዘር ዮኼነት ያᎂን ኸማ ንⷕነ።
45008029	ዝም የኸረወ ይእግዘር ትከ በብዘ ጐፔቸ ግብት የበኽር ይኸሬ እግዘር በተረም የሸፐተኖ ኽኖ ኧርቸታ መርክ ይመስሮዌ የወሰኔው።
45008030	አወተራቸ ዮሰነኖ ሜጠረኖም፤ ዝም የሜጠረኖምኽኖ አፀደቀኖም፤ ዝም ያፀደቀኖ አከበረኖም።
45008031	የዝ ዘንጋ ቃር ምር ንበነ? እግዘር ቲና ጋᎀ በኸረ ሟን ይረግድንዴ ይዀለ?
45008032	እግዘር ይእማት ትከታ ዳር ደን ቴወርድን ይንመንዳ ቲብር አወጣም ባⷀᎌረንም ተትከታ ጋᎀ እንም ቃር ይብንዳኸማ ንⷕነ።
45008033	እግዘር የሸፐተኖ ሟኒም ይⷈስስኖዌ ኤዀለ፤ ያፀደቀኖ ዀት የኸሬ።
45008034	ኧጋ ይፈርድቦኽ ሟኑ? ሟኒም ኤነ፤ ኢየሱስ ክርስቶስ ይና ቲብር ᎀተም ተረሳም፤ ዀትም ቢእግዘር ከነ ቾናም ይና መሮ ኸረንደም።
45008035	ኧጋ ተክርስቶስ ንማጀ ይቤትርንደ ሟኑ? መከራው ጭንቁ፥ ወትሰደዱ፥ ጋጀው፥ እንጭም ወሮቱ፥ አደጋው፥ ዌሽ ሴፉ? ተክርስቶስ ንማጀ ሟኒም ቃር ኤቤትርንደ።
45008036	"ዝም ያኸ ንማጀ ትንብነ እንም ከረ ይቈጥርንደ፤ ያርጭዮ ጤ ኸማ ᎂዘርንደም" ቧርም የጣᎋም ኸማ ኸረም።
45008037	በዝኽ እንም ጭን በረመደንደ በክርስቶስ ዝኽ ዘንጋ እንም በⷀሞት፥ ደረግ ታነኖ እንም ንርቅነ፤
45008038	ኧጋ ሞትም ቢኸር፥ ንበሮትም ቢኸር፥ መሌካም ቢኸሮ፥ ዳነም ቢኸር፥ ኧዃ ያነዀታ ቢኸር፥ ያንⷀ ይቸንዀታ ቢኸርም ደረግ ያነኖ ኽኖም ቢኸሮ፥
45008039	ተሰሜ ቢኸር፥ ታፈር ቢኸር፥ እንጐድም ፍጥረት ቢኸር፥ በኢየሱስ በክርስቶስ በⷘታንዳ ታነንደ ቲእግዘር ንማጀ ሟኒም ቃር ኤቤትርንደ ኸማ ኻርዀም።
45009001	በክርስቶስ ኸርዀም ውረም ቃር ኧዝረⷍ ባንኸሬ አንፈጥር፤ ቀርበና በመንፈስ ቅዱስ ኸረም ውረም ቃር ኧዝረⷍ ኸማ ዩድኒ።
45009002	ንቅ አዘንም ኤገፍር ጭንቅም በⷕነና ነረ።
45009003	በበሰር ደወና የኸሮኽኖ ትምብር ተክርስቶስ ተቤቴትዀ ይእግዘር ስዴበ ተሰናቢ ይሳሬ ባነ፤
45009004	የእስራኤል ሰብ እግዘር የሸፐተኖሎ፤ እግዘር የኽኖ ዴንⷛታ አመነኖም፤ ክብረታ አትየሽኖም፤ ርዳ ገፓሮም፤ ይረብሮᎌ ⷅጫ አበኖም፤ መምር ይሰጅነ ኸማም አትየሸኖም፤ አሜንኹቴ የባረኖ ቃር እንም አመነሎም።
45009005	ኽኖ ተፍጥረተዀና ተእስራኤል ሰብ የትጨነቦሎ፤ ክርስቶስ በበሰር ተኽኖ ዘር ተጨነም፤ ዀትም ትንም በᎈር የኸረ የትከበረ እግዘሩ፤ የዘላለም ሽር የስራን አሚን።
45009006	ቢኸርም ይእግዘር ቃር አንሻሪ፤ ዝኽም የኸረወ የእስራኤል ዘር እንም የጠነሮ እስራኤል አንኸሮ።
45009007	የኽክም የአብርኻም ዘር እንም የአብርኻም ዴንⷛ አንኸሮ፤ ቢኸርም እግዘር "ዘራኸ በይሳቅ ዘር ይጠረዮቴ" የዋረን የኸሬው።
45009008	የኽየኸሬ እግዘር ዴንⷛታ ይኸሮዌ ቃር የገፓሮኽኖ የአብርኻም ዘር ይውርዮ፤ እንጐድ በበሰር የትጨነቦ የአብርኻም ዴንⷛ ጭን ይእግዘር ዴንⷛ አንኸሮ።
45009009	እግዘርም የአብርኻም ቃር የገፗረ "እያ የኧኳ ዘበር በዝ ግዝየ ኧቸንቴ፤ ምሽታኸ ሳራ ኧርች ትጨንቴ" ይብር ቃር ባነ።
45009010	እማት ዝም አንኸረ፤ ርብቃ ታባንዳ ተይሳቅ ለምቻ ዴንⷛ ዄት አርዋ በኸረቼ፥
45009011	ይእግዘር ሽᎌቸ በሜና ቴኸርም በርማጀ የሸᎌተንኸማ ያትየሼ ለምቻ ዴንⷛⷕታ ታትጨኖም ወኼተᎃጥጥ ተቤትሮተዀና ይፍቴ፥
45009012	እግዘር የርብቃ "ንቀታ የእርሰታ ይትገሳቴ" ባረናም።
45009013	ዝመታ "ያእቆብ ነመድዀንም፤ ኤሳው ጭን ጠናዀንም" ቧርም የጣᎋም ኸማ የያእቆብ እግዘር ሸᎌተንም።
45009014	ኧጋ ምር ንበነ? ይእግዘር አሳብ ⷅጥየ አንኸረ አምብነ፤ ⷅጥየው።
45009015	እግዘር የሙሴም የዋረን ኸማ "ምረት አᎂሌ ኧሸዀታ ኧᎀን፤ አትሟጥንዀታ አትሟጥጥን" ቧረንም።
45009016	ኧጋ ማሮት ቢእግዘር ሽፗቸው ባንኸሬ ማሮት በሳዊ ኸማ ዌም በሜና አንኸረ።
45009017	መጣፍ ይብር ኸማ እግዘር የግብፅ ገነ ንስ የፈርኦን "ደረገና ባኸ አትየሼ ሽመና የሰብ እንም ዩጅዬ አኸ አረገስከም" ቧረንም።
45009018	ኧጋ እግዘር ቢሸ ይመር ቢሸም እልኸኛ ያᎂን።
45009019	"ይእግዘር ፍቃድ ኤኸር ይብሬ አትም ሰብ ኤዀለ በኸረ ዀት የሰብ በᎃጥጥ ሜናዀና የንቃር ይወቅስኖ?" ይብር ሰብ ይምበርሸ ይኸርሸ።
45009020	ቢኸርም አኸ ቲእግዘር ታትⷃፕር ሟንኸተ? የሸኽራ ግብር ይቾትንዀታ "የምር ዝካ አመነኸም ቾትኼም?" ይውንዌ?
45009021	ዌም የሸኽርየ ታት ጭቃራ የክብርም የውርደትም ግብር ያረሼ መብት ኤነንዌ?
45009022	እግዘር ማተታም ደረገታም ያትየሼ ሸም፤ ቲሸ በተረም የጥፋት የትሽካከቶኽኖ ይማት ግብርኸኖ ንቃር ፈነኸሮም።
45009023	በተረም የክብር በሽካከተኖ ግብር የክብረታ ንቅነት አትየሸም ማረኖም።
45009024	የምረት ግብር የዋርንደ ይናትንደ፤ የይኹዳ ሰብ ብንኸነ ዌም አረማዊ ብንኸነ እግዘር ሸፐተም ጠናንደም።
45009025	ነቢ ኾሴ እግዘር ዝካ ይብር ባረም ባነ፤ "ዴንⷛና አንኸሮኽኖ 'ዴንⷛና' ባዀም ኧጠራኖቴ። በኽ ግዝየ አነᎀጂምዀታ 'የረᎀጂ' ኧውንቴ።
45009026	ኽኖም 'ዴንⷛና አንኸርኹ' በዋርዮ መደር በኽሜ 'ኧያም የኸረ ይእግዘር ዴንⷛ' ቧርም ይጠሬዮቴ" ባረም።
45009027	ኢሳያስም የእስራኤል ሰብ ቃረታ ከፈተም ኦደም፤ "የእስራኤል ዴንⷛ ᎃዝር የባር አሻዋ አኽር ቢበዛም እማት ቀሪየዀና ይተርፎቴ።
45009028	እግዘርም የዋረን ባፈር ይኸሬ አፈጠረም ፈንደም ይጀፕርቴ" ባረም።
45009029	ኢሳያስ በተረም ዝካ ባረም፤ "እንም ይዀለ እግዘር ይና የሰብ ዘር ታናተነፈንደ የሰዶምም የጎሞራ ሰብ ኸማ ዘረንዳ ቀነም ባነ" ባረም።
45009030	ኧጋ ምር ንበነ? ይመጥሮዌ አንሳቦ የአረማዊ ሰብ ክርስቶስ በመሮት ፅድቅ ነከቦም።
45009031	የእስራኤል ሰብ ጭን ⷅጫ በቀሮት ይመጥሮዌ ቢሰቦም አንኸረሮ።
45009032	-
45009033	የምር አንኸረሮ? በእምነት ቴኸርም በሜና ፅድቅ ይረኽቦዌ በሳቦተዀናው። "ዝመታ በኢየሩሳሌም ቈቶ ይቅረፋ እምር አቈምቴ፤ በዀት ይትመመር እንም ኤቅመጭ" ቧርም የጣᎉም ኸማ ዝኽ እምር የኽኖ ቈፋ ኸረቦም ተክታተፎም ወጠቆም።
45010001	ጐፔቸም ኧተᎀቾ እያም የⷕነና ንቅ ተመኛት ይእግዘርም ጭቋሸና የእስራኤል ሰብ ይተርፎዌዉ።
45010002	አምቤሰሮዌዉ ባንኸሬ እግዘር ያዘዘኖ ኸማ ይረብሮዌ ይሟኖ ኸማ እያም ኡድሮ።
45010003	እግዘር የሰብ ያፀድቅወ ኤማ ባንኻሮተዀና በገገዀና ኤማ ይፀድቆዌ ሳቦም፤ በኽ የቸነ ተባጢረዀና ይመጥሮዌ እግዘር ባትየሸኖ ኤማ አናነ ባሮም።
45010004	ሰብ እንም በመሮት ይፀድቄ ⷅጫ እንም በክርስቶስ ያርቅ።
45010005	ⷅጫ በትኸተሮት ይረኽዊ ፅድቅ ሙሴ የጣᎈን "ⷅጫ ይቅየ እንም ኧያም ኸረም ይረብር" ይብር ቃሩ።
45010006	በመሮት ይረኽዊ ፅድቅ ቃር ጭን ዝካ ቧርም ጣᎉም፤ "በⷕናኸ ሰሜ ሟን ይወጣቴ?" አትበር፤ ዀትም ክርስቶስ አውርዶቱ።
45010007	ዌም በⷕናኸ "የᎀተቦ ሰብ ያነቦᎌ ሲኦል ሟን ይዌቴ?" አትበር ክርስቶስ ተሞት ንሶቱ።
45010008	ዝካ ቧርም ጣᎉም "ይእግዘር ቃር በመያኼው፤ አቸም ባንᎋማኸም በⷕንማኸው፤" ዝም ይና ኑድኔ የእምነት ቃሩ።
45010009	ኢየሱስ ⷘታ የኸረ ኸማ ባንፏኸ ብቱድ፥ እግዘርም ተሞት የረሳን ኸማ በⷕናኸ ብታምር ትትረፍሸ።
45010010	ሰብ በⷕነታ አመረም ይፀድቅ፤ ባምᎈታም ኦዶም ይተርፍ።
45010011	መጣፍም ይብር ኸማ "በዀት ያምር እንም ኤቅመጭ።"
45010012	እማት እግዘር ይንመታ ⷘታ የኸሬ በይኹዳም ብንጐድ ሰብ ግብት ᎇችርነት ኤነ፤ ዀትም ይጨሰበዊ እንም በረከተታ አበሳም ይብ።
45010013	"የⷘታ ሽም ይጠራ እንም ይተርፍ" ቧርም ጣᎉም።
45010014	የኽርምታነ ቴያምረዊ መምር ይጠረዊ? የዀት ቃር ቴሰሞ መምርያምሮ? ዩድ ሰብ ቤነኽ መምር ይሰሞ?
45010015	ዩዶ ሰብ ባናዀዮኼኽ መምር ቃረታ ዩዶቴ? "ወኼ ወሬ ዩዶ ሰብ ቲቸኖ መምር ይሽር?" ቧርም የጣᎉኸማው።
45010016	ቢኸርም ኢሳያስ "ⷘታንዶ ዮድነ ቃር ሟን አመረም?" የባረም ኸማ ብዘመዀና ይተርᎋᎌ ወኼ ወሬ አናምነ ባሮም።
45010017	የኽየኸሬ እምነት ይረኽዊ ወንጌል ተስሞቱ፤ ዝም ወንጌል የክርስቶስ ቃር ዩድ ትምርቱ።
45010018	እንዴ ንትሳር፤ ቃረታ አንሰሞ በሮቱዌ? በመጣፍ፥ "ቃረዀና በሰብ እንም ተሰማም፤ ዮዶ ቃር አፈር ዳረታ ዳር ወረም" የዋሪም ኸማ በውረም ሰሞም።
45010019	የእስራኤል ሰብ ቃረታ አንኻሮ በሮቱዌ? እካማ ቤውርዬ አወተራቸ ሙሴ "በትቀንጦ ሰብ ትሟኖ ኸማ ቤቤስሮም ሰብ ትማቶ ኸማ አሜኹቴ" ባረም።
45010020	ኢሳይያስም "አንሳቦንኽኖ ተረከብኽሮም፤ 'እግዘር ኤቴው?' ባሮም አንትሳሮንኽኖ ትየኽኖም፤" በበሮት ደፈረም ዝረⷈም።
45010021	የእስራኤል ሰብም ቃር "ኤታዘዝም አደለጐም ሰብ ይዬንየ ይቸንኸማ ዋናም ምሳረም ኧጀና ዝራካዀም" ይብር።
45011001	እንዴ ንትሳር፦ እግዘር የገገታ ሰብ ቃሸኖምዌ? ስርም አንቃሸኖ፤ እያም ገገና የእስራኤል ሰብንዀ፤ የአብርኻም ዘር የብንያም ጥብንዀ።
45011002	እግዘርም በተረም የሸፐተኖ ሰበታ አንቃሸኖ፤ በመጣፍ የኤልያስ ቃር ምቃር የባረኸማ ኤትዘገድኹዌ? ኤልያስ የእስራኤል ሰብ ቢእግዘር ይፍቴ ምር ባረም የⷈሰሰኖ ኸማ አትⷕሮዌ?
45011003	በኽ ግዝየ ኤልያስ "እግዘረኖ ዝኽ የእስራኤል ሰብ ቃራኸ ዩዶ ነቢ ቀጠሮዮም፤ ያኸ ኽትም ናሜኔᎌ መደር ባነሮዮም፤ እማት እያ ተነፍዀም፤ ኽኖም ይቀጥሮኔ ይሰቦን" ባረም ባነ።
45011004	እግዘርም የኤልያስ ዝክም ቧረንም፤ "ባል ይውሪ ምስል አንሰገዶ ሰባት ዀም ሰብ እያ የገገና ቅየኽኖም" ቧረንም።
45011005	ዝክም በዃም ዘበር ቢኸር በፀጋ ተሸፐቶም የተነፎ ቀሪ የእስራኤል ሰብ ነረቦ።
45011006	ሽፗቸታ በፀጋ በኸረ ሰብ ቢቾትን ቃር አንኸረ፤ በሜና በኸረማ ፀጋ ኤያⷘⷍር ቃር ባነ በሮቱ።
45011007	ኧጋ ዘንጋታ መምር ኸረም? የእስራኤል ሰብ የሳቦ ቃር አነከቦ፤ የሸᎌችዮኽኖ ጭን የሳበዊ ቃር ነከቦም፤ እንጐደዀና አንሰማነ ባሮም።
45011008	ዝም "እግዘር ⷕነዀና አተፗንም፤ ዝም የኸሬ ቤነዀና ኤያዞ ብንዝርመዀና ኤሰሞ" ቧርም የጣᎉምኸማው።
45011009	ዳዊትም "ኽኖ ሸረተዀና ይጠብጥ ሽካም ይቃሽ ጐጀ የኽርም ምካት ያስራቦ፤ በጥፋተዀና የጠቆ፤ ቅጣተኽኖ የትቀፐሮ።
45011010	ኤነዀና ቤያዞዌ የፍረጦ፤ ⷝሸዀና እንም ጋᎀ በጅጓረ የትከባ" ባረም።
45011011	እንዴ ንኻብም ንትሳር፤ አይኹድ ዮጠቆ ዄተነ ኤትረሶኸማውዌ? አንኸረ፤ በአይኹድ ሰብ የቸነ አረማዊ ትረፎት ነከቦም፤ ዝም የኸረ ኽኖ በአረማዊ ይሟኖኸማው።
45011012	ዝም የይኹዳ ሰብ ጥፋተዀና የብዘ ሰብ በረካ ኸረም፤ የኽኖም አንታዘዞት የአረማዊ ሰብ በረካ ኸረሎም፤ አይኹድ ᎃራኸረቦም ተትረከቦ በረካታ መምር ንቃር ይኽር ባነ።
45011013	እያ ኧዃ ኧዝረⷍ ያኹ የአረማዊ ሰቡ፤ እያም የአረማዊ ናዀቸረነ የኸርዄ በአገክሮተና ንቃር ክብር ይትሰሜ።
45011014	ዝመታ አምሮተና ደቦወናም የኸረቦ አይኹድ ይሟኖኸማ አሜዬው በዝ ኤነት ዌም አቱ ተኽኖ አታተዀና አትርፍሽ ይኽርሸ።
45011015	የይኹዳ ሰብ እግዘር በቃሸኖ ግዝየ እንጐድ በአለም ያነቦ ሰብ ቲእግዘር ጋᎀ በትሻከቶ እግዘር የኽኖ ቲትⷀፐኖ ምር ይኸር ቃር ይመስርኹ? ዝኸታማ የᎀተ ኧያም የኸረ አኽር ይመስር።
45011016	ታት ኤነት ሊጥ ይፍትወረርዀታ የትቀደሰ በኸረ ሊጥዀታ እንም ይትቀደስ፤ የኽክም ያት ኧጨ ኧስረታ በትቀደሰ አቴበታም ይትቀደስ።
45011017	የጎነ የዌራ ኧጨ አቴበ የኸሮ አይኹድ ታንጠቦም ቢወጥቆ፥ የድብር የዌራ ኧጨ አቴበ የኸርኹ አረማዊ በኽኖ መደር ተሸከርኹምታነ የኽኖ ዱንያም በረካም ትትሸዶ ቃር ኸርኹም፥
45011018	የኽየኸሬ አኹ አረማዊ ሰብ ያቴበኸማ ታንጠቦም ቦጠቆ በአይኹድ ሰብ አትⷐጦፖ፤ አኹ አቴበ በኽሮታኹ ኧስረታ ያኹ ጮረም ይቈም ባንኸሬ አኹ ኧስረታ አትጮረዊ የኸሬ አትⷓጠቦ።
45011019	የኽርምታነ "አቴበኽኖ ተሰፐሮም ዮጦቆ አኹ በኽኖ መደር ንትሸከኔው" ትበሮሸ ይክርሸ።
45011020	ዝኽ ወበራኹ ውረሙ፤ ቢኸርም ኽኖ ጭን አንጭም የቋሽዮ ባንመሮተዀና የኸሬ አኹ ተቋመርኹም የቈምኹ በመሮታኹ የኸሬ ስረፎት ነረብኹ ባንኸሬ አትⷐጦ።
45011021	እግዘር ተፍጥረተዀና ይፍትወረር አቴበ የኸሮ የይኹዳ ሰብ ባናትማጠጠኖ ያኹም ኤያትማጥኹ።
45011022	ኼታ ይእግዘር ፋራⷕነትም ቱነት በስሮ፤ ቱነተታ ያትየሽ ቦጠቆኽኖ ቲኸር ፋራⷕነተታ ያትየሽ ያነ ያኹቱ፤ ዝመታ ያሜ ያነ ዀት በመሮት ተቋመርኹም ብትረብሮው፤ ተቋሜትኹ ባትረብሮ ጭን አኹም ታንጥኹም ትወጥቆቴ።
45011023	የይኹዳም ሰብ ባንመሮተዀና ቢቱዘከቦ ይትዘፐሮም ይግቦሸ፤ እግዘርም ዠፐረም ያገባኖዌ ይዀለ።
45011024	አኹ የአረማዊ ሰብ ፍጥረታኹ በድብር ዌራ አቴበ ባነኹ፤ ኧዃ ጭን አለመደራኹ በጎነዌራ ኧጨ ተቀበሮት በኸረንኹ፥ የጎነ ዌራ ኧጨ አቴበ የረፐሮ የአይኹድ ገነ ሰብ የድረ መደርዀና ተዘፒተቦ ይገቦዌ የምር ኤኸሎ?
45011025	ጐፔቸም ኧተᎀቾ "ኻሪንዳ" ቤትኹ አትⷛⷘዞ፤ ኦድኹ አት ሚስጥር ነረ፤ ዀትም የእስራኤል ገነ ሰብ ቤ በሮተዀና የቀጥወ ስን ቴኸርም አረማዊ ሰብ እንም ይእግዘሬ ቲቸነቦ ስኑ።
45011026	በዝ ኤነት የእስራኤል ገነ ሰብ እንም ይተርፎቴ፤ ዝም የኸሬ ዝካ ቧርም ጣᎈም፦ "ያተርፍዀታ ተኢየሩሳሌም ቈቶ ይቸንቴ፤ ተያእቆብ ዘር ᎃጥጥ እንም ያፈካቴ።
45011027	የኽኖም ባጢረዀና ትናፈካሮ ተኽኖ ጋᎀ ቃር የገፓኽሮ ዝኸታው"
45011028	የእስራኤል ገነ ሰብ ይእግዘር ቃር ባንትቀፐሮተዀና የአኹ የአረማዊ ሰብ ጥቅም ይእግዘር ጠላት ኸረቦም፤ ቢኸርም እግዘር ዘረዀና የሸᎌተኔ ባባዀና የቸነ እግዘር ነመደኖም።
45011029	እግዘር በሸፐተም ፀጋመታ ባበ አንⷀ ባᎀነን ዘንጋ ኤቱዘከብ።
45011030	አኹም የአረማዊ ሰብ ይፍትሜ ይእግዘር አትታዘዞ ቃር ባነኹ፤ ኧዃ ጭን የይኹዳ ሰብ ባንታዘዞተዀና የቸነ አኹ ይእግዘር ምረት ነከብኹም።
45011031	አኹ ምረት በረከብኹ ኤነት ኽኖም ምረት ይረኽቦዌ ይእግዘር ኤታዘዞ ቃር ኸሮም።
45011032	እግዘር ምረተታ የሰብ እንም ያትየሼ ቲብር ሰብ እንም ያንታዘዞት እስረነ አመነኖም።
45011033	ይእግዘር ደንገነት በስሮትም ኻሪነት መምር ንቅየው? ፍርደታ ኤትምረመር ኤማመታ ኤሰሬ።
45011034	"ይእግዘር አሳብ ይⷕር ሟኒም ኤነ? የዀት ያትዋታን ኤነ።
45011035	ይእግዘር አጅግ ይብም ያወንም አጅግ ይወስድ ሟኑ?"
45011036	እንም ቃር የትረከበ ተዀት፥ በዀትም የዀትሙ፤ የዘላለም ክብር የዀታ የኸር፤ አሚን።
45012001	ጐፔቸም ኧተᎀቾ እንም መደራኹ ይእግዘር ይሽንኸማ ያሜዬ ገጋኹ ቅዱስም ኤያምም የኸረ ኽትም አመነኹም ታትⷀንቦኸማ ቢእግዘር ምረት ኧጨስኹ፤ ዝም አትቀንቦት ያነብኹ ቦኼ ⷕን ይእግዘር አገክሮቱ።
45012002	ወኼ ይሽር ⷅጥ የባረ ይእግዘር ፍቃድ ምር የኸረ ኸማ ትⷕሮዌ ⷕናኹ በሰክቶት እግዘር ስረፎ ባንኸሬ የዝኽ አለም ሰብ አትምሰሮ።
45012003	ያታታኹ እግዘር ባበናኹ እምነት አኽር ⷘራ በኽሮት ኧስቦ ባንኸሬ ታቅማኹ በᎈር በⷅጡነት አትስቦ ባዀም እግዘር ባቤ ፀጋ ኧመኽርኹ።
45012004	ባት ሰብነተንዳ ያነ ᎇችር ᎇችር ኤነቱ፤ ሜናመታ ᎇችር ᎇችሩ፤ እንም ሜና እማት አንኸረ።
45012005	የኽክም ይና ብዘ ትንኸነ በክርስቶስ እማት ገᎀጀንደ፤ ይናም ቲና እማት የኸነየኸሬ ገግተገገንዳ ተግጣጠምነም፤
45012006	እግዘር በፀጋታ ያታተንዳ ያበንደ ᎇችር ᎇችር ስጦታ በሜና ናወኔ፤ ስጦታንዳ ይእግዘር ቃር ኦዶት በኸረ የእምነተንዳ አኽር ይእግዘር ቃር ኖድነ።
45012007	ያⷘⷍርም ቢኸር ባገሮተታ የትቋመር። ያትመርም ቢኸር ባትመሮተታ የትቋመር።
45012008	ስጦታንዳ ምኽሮት በኸረ ንምኽነ፤ ስጦታንዳ አቦት በኸረ ቲሽርንደ ናብነ፤ ስጦታንዳ የሰብ አተድሮት በኸረ ንገክነም ናተድነ፤ ስጦታንዳ ማሮት በኸረ ዝመታ ቲሽርንዳ ንማነ።
45012009	ኸጥነት ኤነወ ውረም የኸረ ንማጀ የምበርኹ፤ ᎃጥጥ ዘንጋ ጥሮ፤ ወኼ ዘንጋ ተኸተሮ።
45012010	በጐፔ ንማጀ አኹም ታኹም ተራመዶ፤ አኹም ታኹ ተኻበዶ።
45012011	አክቦት ታቦምታነ ጃድ በበሮትም በᎃራ ⷕንም የⷘታ ኢየሱስ አገክሮ።
45012012	ቢእግዘር ተስፋ የሳርኹ፤ በመከራ ፍረኾ፤ እንም ግዝየ ጠሎት አምሮ።
45012013	በክርስቶስ ያመሮ ሰብ ቢያትⷈሽኖ ቃር ኧግዞዮ፤ ባዘራ ተቀፐሮ።
45012014	ያጨንቆኩኽኖ ዳሮዮ፤ ዳሮ ባንኸሬ አትስድቦ።
45012015	ቲሽኖምኽኖ የሳርኹ፤ ቲበኾምኽኖ ብኾ።
45012016	አኹም ታኹም ባት አሳብ ተስማሞም ንበሮ፤ ተⷛⷘዞት ታቦምታነ ተዜጋ ጋᎀ እማቴ ንበሮ፤ አኹ ባንኸሬ ኻሪ ኤነ አትበሮ።
45012017	በሰብ እንም ይፍቴ ወኼ ዘንጋ አምሮ ባንኸሬ ሰብ ᎃጥጥ ቃር ቲያመሮብኩ አኹም ዘፒትኹ ᎃጥጥ ዘንጋ አታምሮፖ።
45012018	በኸረንኹ አኽር ተሰብ እንም በሽናት ንበሮ።
45012019	ናማጅየኖ ማት ይእግዘር ታቦነ ባንኸሬ ገጋኹ የᎃጥጥ አጅግ አትዘፕሮ፤ ዝም የኸረወ " 'የᎃጥጥ አጅግ ኧዠፕር እያትንዀ ይብር እግዘር' " ቧርም ጣᎉም።
45012020	የኽየኸሬ የᎃጥጥ አጅግ በካሶት ሟሬ ጠላታኸ ጭን ቢጐድን አውራን፤ ቢጠሟን አስጭን፤ ዝም ባምሮታኸ ጠላታኸ በጥፋተታ ይቅመጭ፤ በነርመታ ይሳት ፌም ታጮን።
45012021	ᎃጥጥ ዘንጋ ቦኼ ዘንጋ ⷅᎃን ባንኸሬ በᎃጥጥ ዘንጋ እንትⷀመኸ።
45013001	ሟኒም ዳነት ቲእግዘሬ የኸሬ ኧዃ ያነቦ ዳነ የትሾሞ ቢእግዘር የኸረሜ፥ ሰብ እንም የመንግስት ዳነ ወታዘዝ ነረወ።
45013002	በኽ የቸነ ተመንግስት ዳነ ይትራከስዀታ ቲእግዘር ትዛዝ ተራከሰም፤ ኤታዘዞምኽኖ በገገኽኖ ፍርድ ይቸኖ።
45013003	ዳነም ያትሸንፎ ያነ ᎃጥጥ ይቾቶ ሰቡ ባንኸሬ ወኼም ይቾቶኽኖ አንኸረ፤ የመንግስት ዳነ አትሰርፌ ትሸዌ? እክሸ በኸረ ወኼ ዘንጋ ቶት፥ ዀትም ባኸ ይሳንሸ።
45013004	የመንግስት ዳነ ያኸ ወኼ ቃር ይቾቴ የትሾመ ይእግዘር አገልጌው፤ የመንግስት ዳነ ሴፍ የታማንዶ እክም አንኸረ የኸሬ ᎃጥጥ ቃር ታሜ በኸረ የመንግስት ዳነ ስረፍ፥ ዀት ᎃጥጥ ያመሮኽኖ በቅጦትም ይእግዘር ማት ባተዞት ይእግዘር ያⷘⷍር።
45013005	የኽ የኸሬ የመንግስት ዳነ ወታዘዝ ነረብንደ፤ ወታዘዘንዳ እማት የማተታ ቴኸር ⷕነንዳ ይወቅስንደ የኸሬ ወታዘዝ ነረብንደ።
45013006	ⷝብርም ትከሶ የኹ፤ ዳነኽኖም ዝኽ ሜና ይቾቶ ያነ እግዘር ያⷘⷍሮዌው።
45013007	እክሽ በኸረ መንግስት ይሸብኹ ቃር እንም አምሮ ⷝብር ይዊዀታ ⷝብር፥ ቀረጥ ይኰሺዀታ ቀረጥ ካሶ፤ ይሰርᎉዀታ ስረፈዊ፤ ያከውሪዀታ ክብር አበዊ።
45013008	የሟኒም ሰብ ከስ ኤምበርብኹ፤ ያነብኹ ከስ አኹም ታኹም ተራመዶት የኽር፤ እንጐደታም ይረምድዀታ ⷅጫ እንም ቅየም።
45013009	"ተረከብኸ እሽታ ዀጅር አትድምድ፥ አትቅጥር፥ አትስርቅ፥ ይእንጐድ ሰብ የኸረቃር ሟኒም ቃር እንትሜነኸ" ይብሮ ትዛዝም እንጐድም ትዛዝ እንም "ሰብ የገጋኸኸማ አሚም ንመድ" ቢብር ባት ትዛዝ ደን ነረቦ።
45013010	የሰብ ይረምድ ሰብ በሰብ ᎃጥጥ ኤቾት፤ በኽ የቸነ ⷀጫ እንም በⷅጥየ ቅየም።
45013011	ቦሬታኹ ትትረሶᎌ ግዝየ ኧዃ የሰና ኸማ ዘበረታ ኻረዊ፤ ይፍቴ ታመኔᎌ ግዝየ ይርቅ ኧዃ ንተርፍኔᎌ ከረ ይኔንየ ተⷅራነበም።
45013012	ጠነማዀታ ወረም ጋ ይብሬ ጋᎀታ ተⷀነበም፤ ኼታ የጠነማ ሜና ኖጣነም ንቃሽነም የጬት የአርብም ግብር ንትኸደነ።
45013013	ጨርኤነን ፍⷅር፥ በስኸሮት፥ ተረከዊ ሰብ ዀጅር በድምዶትም በጭቅጭቅም በምቀኝነትም ቴኸር በዋና ጬት ይረብሮ ሰብኸማ አግዋወቃር በቶቶት ንበነ።
45013014	ቢኸርም ⷘታ ኢየሱስ ክርስቶስ ተኸደረዊ ባንኸሬ ᎃጥጥ ያቾትኹዌ ይሸ የበሰራኹ ተመኛት ትቾቶዌ እናሰብኹ።
45014001	ባኹ ግብት ባመረዊ ክርስቶስ አንትቋመሮኽኖ ቢረብሮ በርማጀ ተቀፐሮዮ ባንኸሬ ቢዝረከዊ ዘንጋ አትክራከሮዮ።
45014002	ባመረወ የትቋመረ ሰብ እንም ኤነትሸረት ይበሬ ይዀለ ኸማ ይⷕር፤ ባመረወ አንትቋመረ ሰብ ጭን በሰር አምበራ ይብር።
45014003	ይበራምዀታ ኤበራዀታ ኤርጥን፤ ኤበራምዀታ ቢበራዀታ ኤፍርድወ፤ ዀትም እግዘር ተⷀፐረንም።
45014004	ብንጐድ አገልጌ ትፈርድ አኸ ሟንኸተ? ዀት ቢቈም ቢወጥቅ ይፈርድወ ⷘታታው፤ አቸመታ ⷘታታ ያቈᎃኔ ይዀለ የኸሬ ተቋመረም ይቈም።
45014005	ዝኽ ምስ አት ከረ ትንጐድ ከረ ይርቅ የትከበረ ይᎀስን፤ እንደታ "ከረ እንም ⷅጥየ ክብር ነረኖ ባንኸሬ በከረ ግብት ᎇችነት ኤነ" ባረም ያስብ፤ በዝኽ ኤነት ሰብ እንም ገገታ በዌሰረን ኤነት ይዝረⷍ።
45014006	ከረ ያከብርዀታ ይእግዘር ባረም ያከብር፤ ይበራምዀታ ይእግዘር ሽር ባረም ይእግዘር ቲብር ይበራ፤ ኤበራምዀታ ይእግዘር ቲብር ኤበራ፤ ዀትም ይእግዘር ሽር ይውን።
45014007	ቲና እማት ሰብ ዳር የገገታ ይረብር ሰብ ኤነ፤ የገግመታ ቲብር ይሞት ሰብ ኤነ።
45014008	በያመንዳ ብነብነ የⷘታ ንረብነ፤ ብንሞትነም የⷘታ ንሞትነ፤ ኼታ በያመንዳ ብነብነ ዌም ብንሞትነ የⷘታንደው።
45014009	ክርስቶስ ᎀተም ተሞት የትረሳ የᎀቶምኽኖ በያምም ያነቦኽኖ ⷘታ ይኸሬው፤
45014010	ኧጋ አኸኽ በጐፔያኸ የምር ትፈርድወ? ዌሽ አኸ የጐፔያኸ የምር ትቈርጥን? እንመንዳ ቢእግዘር ይፍቴ የፍርድ ንቈምነቴ።
45014011	"ⷘታም 'እያ የውረመና ኧያምንዀ፤ ሰብ እንም በርበተታ ብያ ይፍቴ ስጁት ወካም ይሰግድኒቴ፤ በአነበትመታ እያ እግዘር የኸርዀኸማ ይምሰክርቴ' " ቧርም ጣᎉም።
45014012	የኽ የኸሬ ይናም ያታተንዳ የቾትኔ ሜናቃር ቢእግዘር ይፍቴ ተⷀነብነምታነ መልስ ኒብነቴ።
45014013	ኼታ ቲና አት ሰብ ብንጐ ሰብ ወፍርድ የቴ፤ ኧጋ ተዝ አንⷀ አተንዳ ባተንዳ አንፍርድነ፤ ይርቅመታ የጐፔያኹ ቈፋ ኸረም ባጢር ቤያትቾቴ የጤፕ።
45014014	አት ሰብ አት ዘንጋ የሰነኸው ባረም ቢያስብ የዀታ የሰነኸ ይኸርወ ባንኸሬ ሟኒም የሰነኸ ሸረት ኤነኸማ እያ በⷘታ ኢየሱስ አጬግዀም የኻርዄ ኦድኹ።
45014015	ኧጋ ጐፔያኸ በሸረት የቸነ ታትየⷅን በኸረ በርማጀ ትረብር ቃር አንኸርኸ፤ ንማጃኸ ጠፋም፤ ክርስቶስ የᎀተረ ጐፔያኸ ብትወራን ሸረት የቸነ አታቊን።
45014016	ኧጋ ያኹ ያነናኹ ወኼ ዘንጋ ብንጐድ ሰብ ኤትሰደብ።
45014017	ይእግዘር መንግስት በመንፈስ ቅዱስ ወኸት ይረኽዊ ፅድቅ፥ ሽናትም ሳሮትሙ ባንኸሬ በሸረትም ቢሰጪም ቃር አንኸረ።
45014018	በዝ ኤነት የክርስቶስ ያⷘⷍር ሰብ እግዘር ይሽን፤ ሰብም ይደን።
45014019	ኧጋ ሽናት ንረኽብኔᎌ ቃር ንቶትነ፤ የኽክም ይናም ቲናም በክርስቶስ ንትረቅኔᎌ ቃር ንቶትነ።
45014020	በሸረት የቸነ ይእግዘር ሜና አታጥፋ፤ ሸረት እንም ንጡኹ፤ ቢኸርም የጐፔያታ ቈፋ ይኸርወ ቃር ይበራ ሰብ የዀት ᎃጥጡ።
45014021	የጐፔያኸ ቈፋ ይኸር በኸረ በሰር ባትበራ ጠጅ ባትሰጭ ወኼዉ፤ የጐፔያኸ ቈፋ ይኸር ሟኒም ቃር አታሚ።
45014022	ዝኽ አኸ ታᎂንዀታ ባኸም ቢእግዘርማኸ ⷕን የቶራ፤ ዝም የኸረወ ወኼቃሩ ባረም ⷕነታ ያመረወቃር ያሜዬ ⷕነታ ኤቈርጥን ሰብ ቢእግዘር ይፍቴ የሳን።
45014023	ቴያምርወ ተጥራጠረም ይበራ በኸረ በዀት ይትፈንድወ፤ ቴያᎃሪ ይቾቺ እንም ባጢሩ።
45015001	በክርስቶስ የትቋመነ ይና በእምነት አንትቋመሮኽኖ ኧግዞት ነረብንደ ባንኸሬ እማት ይና ይሽርንደኸማ አምሮት ኤነብንደ።
45015002	ያታተንዳ እንጐድ ሰብ በእምነተታ ይትቋመርኸማ የዀት ይጠቅᎃንም ይሽንም ቃር ንቶትነ።
45015003	ክርስቶስ የገገታ ይሽን ቃር አንቾተ፤ አቸመታ "ያኸ የሰተቦከ ሰብ ይያም ሰተቦንም" ቧርም የጣᎋም ኸማ በክርስቶስ ኸረወም።
45015004	ተቅዱስ መጣፍ ብነኽብኔ ፍረኾትም ተቋመሮትም ተስፋ ይረብርንዴ አወተርም የጣᎉ እንም ትምርት ንረኽብኔᎎ ጣᎉም።
45015005	ያትፌንኽም ያትቋምር ⷘታ ኢየሱስ ክርስቶስ አኹም ታኹም ባት አሳብ ያሚኹ።
45015006	የኽክም የⷘታንዳ የኢየሱስ ክርስቶስ አባ የኸረ እግዘር ባትⷕንም ባት አሳብም ታኸብደዊኸማ ያሚኹ።
45015007	ክርስቶስ ይእግዘር ክብር ቲብር የትⷀፐረናኹም ኸማ የኽክም አኹም ታኹም ተⷅባበሮ።
45015008	ዝመታ ትንብር እግዘር የድረ ሰብ አብ የኸሮኽኖ ያበኖ ተስፋ ይኸሬ ይእግዘርም ᎃርቴነት ይትⷐሬ ክርስቶስ የአይኹድ አገልጌ ኸረም በሮተናው።
45015009	ክርስቶስ የአይኹድ ሰብ አገልጌ የኸረወ እንጐድ ቃር ቢረብር አረማዊ ሰብ ይእግዘር ዝመታ የምረተታ ሽር ይብረዊዬው። "ዝመታ በአረማዊ ሰብ ግብት ሽር ኧበርኸሸ፤ የሽማኸም ዝምራ አዝምንኸሸ" ቧርም የጣᎋም ኸማው።
45015010	"አኹ አረማዊ ሰብ እግዘር ተሸፐተኖ ሰብ ጋᎀ የሳርኹ" ቧርም ጣᎉም።
45015011	"አረማዊ ሰብ እንማኹ ይእግዘር ሽር በረዊ፤ ሰብ እንማኹ ሽመታም አኽብደዊ" ቧርም ጣᎉም።
45015012	ኢሳያስ የባረ "ተእሴይ ዘር ይትጨንቃር ይቸንቴ የአረማዊ ዳነ ይኸሬ ይትረገስቴ ኽኖም ተስፋዀና በዀት ያመሮቴ" ባረም።
45015013	ተስፋኹ በመንፈስ ቅዱስ ደረግ ቲትረቅ ያርኸማ የተስፋ ⷘታ በዀት በመሮታኹ ብንⷅትም ሽናትም የምራም ያብኹ።
45015014	ጐፔቸም ኧተᎀቾ በገጋኹ ወኼነት የሜናብኹ፥ በኻሮት የትራቅኹም ያታታኹ እንጐድ ሰብ ምኽሮት ይኸንኹኸማ ኧⷕር።
45015015	አታት ቃር አዘግድኹዌ ሽዀምታነ ዝኽ ናዀቸር እግዘር ባቤ ፀጋ በድፍረት ጣፍንኩም።
45015016	ዝም ፀጋ ያውን ይእግዘር ወኼ ወሬ የአረማዊ ሰብ ኦዴ የⷀስኸማ ኸርዀም ኢየሱስ ክርስቶስ አⷘⷍሬው፤ የኽ የኸሬ አረማዊ ሰብ በመንፈስ ቅዱስ የትቀደሰም እግዘር ያትሽር ኽትም ኸሮምታ ይትⷀነቦኸማ አⷘⷍር።
45015017	በዝም የቸነ በኢየሱስ ክርስቶስ ኸርዀም ይእግዘር አገክሮት የኸረንዬ ንቃር ሳሬም።
45015018	የአረማዊ ሰብ ይእግዘር ይታዘዞዌ ክርስቶስ በቃርም በሜና ብያ ወኸት የቾተን ቃር ባንኸሬ እንጐድ ቃር ኦዴ አንⷃጣ።
45015019	ክርስቶስ በመርኸትም በወግ ዘንጋም በመንፈስ ቅዱስ ደረግም ዝኽ እንም ቾተም፤ እያም ተኢየሩሳሌም ቀነስዀም እልዋሪቆን ዳር የክርስቶስ ወኼ ወሬ ጀፐርዀም ኦድዀም።
45015020	የⷕነና ተመኛት እንጐድ ሰብ በቈነሰን ሜና ኧገቤ አንሸ፤ በኽ የቸነ የክርስቶስ ቃር በቶደወ ቴኸር የክርስቶስ ሽም ባንዃርᎌ መደር የዀት አትርፎት ወኼ ወሬ ኦዴ አትባቀርዀም።
45015021	ዝም "የዀት ቃር አኖጅዮኽኖ ይዞሸ፤ አንሰሞምኽኖ ይበስሮሸ" ቧርም የጣᎋም ኸማው።
45015022	ኧዃ ስን ያኹዌንየ አንቸነዀ ያነ ይፍቴ ዩድኩኸማው፤
45015023	ኧዃ ጭን በዝኼንየ ባነቦ ገነ ሜናና የጀፐርዀ የኸሬም፥ ተብዘ ዘበር ቀነስዀም ያኹዌ ኧቸኔ ተመኛት ያኔዬ፥
45015024	እስፔን ገነ ትናር ብዴትዀ ቤማመና አዥኹዌ አሰብዀም፤ የቀሪ ግዝየ ታኹ ጋᎀ በከስዀ አንⷀ ዬማና ይኸር ቃር ትረዶኔ ተስፋ አሜ።
45015025	ኧዃ ጭን በክርስቶስ ያመሮ ሰብ ይውዮ ዋጋ ጠበጥዀም ኢየሩሳሌም አርቴ።
45015026	የመቄዶንያም የግሪክም ገነ ሰብ በኢየሩሳሌም ከተማ ያነቦ በክርስቶስ ያመሮ ዜጋ ዋጋ ይቦዮዌ ሳቦም።
45015027	ዝም ዋጋ ሳረኖም ያቦ ኽኖ የይኹዳ ሰብ አጅግ ያነቦ የኸሬው፤ አረማዊ ሰብ ተይኹዳ ሰብ ይእግዘር ቃር ተⷀፐሮም፤ ኽኖም ያጋዀና የይኹዳ ዜጋ ያትⷈሽኖ ቃር አቦት ነረቦ።
45015028	ኧጋ እያም ዝኽ ናዀቸረና ጀፐርዀም የራዀን ዋጋ የኢየሩሳሌም ሰብ ባሰናዀ አንⷀ ታኹዌ ወኸት እስፔን ትናር ኧዥኹሸ።
45015029	ያኹሜ ትንቸን የክርስቶስ በረካ ጠበጥንኩም ኧቸን ኸማ ኧⷕር።
45015030	ጐፔቸም ኧተᎀቾ ይያም እግዘር ጠሶኒ፤ ትያም ጋᎀ በጭቋሻኹ ታትባቅሮዌ በⷘታንዳ በኢየሱስ ክርስቶስም በመንፈስ ቅዱስ ንማጀ ኧጨስኹ።
45015031	ጠሎት ታመሮኒዀታም በይኹዳ ገነ ታነቦ በክርስቶስ ታናመሮ ሰብ ኧተርፌም፥ በኢየሩሳሌም ኧቾትን ሜናና ያመሮ ሰብ ይሽኖ ቃር ይኸሬ ይእግዘር ጠሶኒ።
45015032	እግዘር በባረ ቲሽሬ ያኹዌ ቸነዀም ታኹ ጋᎀ አᎊዬ ይእግዘር ጠሶኒ።
45015033	የሽናት እግዘር ትንማኹ ጋᎀ የኽር አሚን።
45016001	ፌቤ በክንክርያ ከተማ ባነ ቤተክርስቲያን ቦኼነት ታⷘⷍር ᎃርቴ ኧተᎀንዳ የኸረችኸማ ትⷕሮዌ ኦድኹ።
45016002	ⷕት እያም እንጐድም ብዘ ክርስቲያን ሰብ የረዳች የኸሬ የቤተክርስቲያን ሰብ ባዘራ ወትቀፐሮ ያነቦኸማ በⷘታ ሽም ተቃፐሮም ቢያትⷈሽና ቃር እንም ትረዶዬ አደራ አብርኹ።
45016003	የኢየሱስ ክርስቶስ ሜና ትያ ጋᎀ ይቾቶ የጵርስቅላም የአቂላም ወኼምንኹዌ በሮኒ።
45016004	ኽኖ ብያ ሟር ይሞቶዌ ዳር ተሽካከቶም ባነ፤ በዝም የቸነ እንም ግዝየ ኧደኖ የአረማዊ ቤተክርስቲያን ሰብ እንም ይደሮዮ ባንኸሬ እማት እያም አንኸርዀ።
45016005	በኽኖም በቤተዀና ይትደመዶ የቤተክርስቲያን ሰብ ወኼምንኹዌ በሮኒ። በእስያ ገነ ይፍትወረር በክርስቶስ ያመረ ኧረᎃድን የኤፓኔቶስ ወኼምንኸዌ በሮኒ።
45016006	ያኹም ንቃር የⷀጠቸንኹ የማርያም ወኼምንⷕዌ በሮኒ።
45016007	ትያም ቦኽኔ የታገዶ ቢእግዘር ናዀቸረነ ግብት ሽመዀና ንቃር የኸረ የይኹዳ ደቦወና የአንድሮኒቆስም የዩኒያስ2* ወኼምንኹዌ በሮኒ፤ ኽኖ ትያ በተሮም ክርስቶስ አመሮም።
45016008	በⷘታ ንማጀ ኧረᎃድን የአንጵልያጦስ ወኼምንኸዌ በሮኒ።
45016009	የክርስቶስ ሜና ቲና ይቾት የኡርባኖስም ኧረᎃድን የእስጣኩስም ወኼምንኹዌ በሮኒ።
45016010	በክርስቶስ የታመረ ኸማ ᎈተርም የዳሪ አጴሊስ ወኼምንኸዌ በሮኒ፤ የአርስጦቡሎስ አበሩስ ወኼምንኹዌ በሮኒ።
45016011	የይኹዳ ደቦወና የኼሮድዮን ወኼምንኸዌ በሮኒ፤ በⷘታ ያመሮ የናርኪሰስ አበሩስ ወኼምንኹዌ በሮኒ።
45016012	የⷘታ ባሮም ይⷀጦ የቱሩፋይናንም የትሪፎስም ወኼምንኹዌ በሮኒ፤ የⷘታ ንቃር የⷀጠቸረም በክርስቶስ ይረᎃጅያ የጲርሲስ ወኼምንⷕዌ በሮኒ።
45016013	ⷘታ ባገክሮተታ የትⷐረ የሩፎስም፥ እያም አዶተና ኧብና የዀትም አዶት ወኼምንኹዌ በሮኒ።
45016014	የአስንቂሪጦስ፥ የፍሌጐን፥ የኼርሜስ፥ የጳጥሮባስ፥ የኼርማስም ተኽኖም ጋᎀ ያነቦ ጐፔቸም ኧተᎀቸም የኽኖም ወኼምንኹዌ በሮኒ።
45016015	የፊሎሎጐስ፥ የዩልያ፥ ኔርያም፥ የተᎀታ፥ አትም የኦሉምጶስም ተኽኖም ጋᎀ ያነቦ ክርስትያን ጐፔቸም ኧተᎀቸም እንም የኽኖም ወኼምንኹዌ በሮኒ።
45016016	ቢእግዘር ንማጀ አኹም ታኹም ተሳሳሞም ተዛንጎ፤ የክርስቶስ ቤተክርስቲያን ሰብ እንም ወኼምንኹዌ በበሮት ወጌምት ያትⷀንቦንኩ።
45016017	ቢኸርም ጐፔቸም ኧተᎀቾ አኹ ተትማርኹዊ ትምርት ኤያትጋፖ፥ ሰብ ተሰብ ይቤትሮ በመሮታኹ ቈፋ ይኸሮ ሰብ ነረቦ፤ የኽኖም መርኬ ትብሮዮዌ ኧጨስኹ፤ ተኽኖም አረቆም ስኾ።
45016018	የዝካ ሰብ የገገዀና ተመኛት ባንኸሬ የⷘታንዳ የኢየሱስ ክርስቶስ ኤታዘዞ፤ ወኼ ቃር ይዝረኮ ይመስሮም የሜራ ሰብ ⷕን ያታልሎ።
45016019	ያኹም ወታዘዛኹ ብንም ሰብ የቶደ የኸሬ እያም ባኹ ይሽሬ፤ ቢኸርም ወኼ ተᎃጥጥ ምር የኸረኸማ ቤተርኹም ትⷕሮዌ ኧሸ።
45016020	ዝካ ብታመሮ የሽናት ⷘታ የሼጣን አፍጢተ ተግራኹ ቦስጥ ይጠጥንቴ፤ የⷘታንዳ ኢየሱስ ክርስቶስ ንማጀ ታኹ ጋᎀ የኽርም የቀየኹ።
45016021	ትያም ይቾት ጢሞትዮስ፥ የይኹዳ ደቦወና ሉቂዮስ ኢያሶንም ሶሲጳጥሮስ ወኼምንኹዌ ይብሮኩ።
45016022	ዝም ናዀቸር የጣፍዀ እያ ጤርጥዮስ በⷘታንዳ ሽም ወኼምንኹዌ ኧብርኹ።
45016023	ይያም በቤተታያነ የቤተክርስቲያን ሰብ እንም ያባዝር ጋዮስ ወኼምንኹዌ ይብርኹ፤ የከተማ እሳብ ይጠብጥ ኤራስጦስም ጐፔመንዳ ቋርጦስም ወኼምንኹዌ ይብሮኩ። [
45016024	የⷘታንዳ የኢየሱስ ክርስቶስ ፀጋ ትንማኹ ጋᎀ የኽር አሚን።]
45016025	ኼታ ይእግዘር ሽር የስራን፤ እያ ኦድረ ኢየሱስ ክርስቶስ ወኼ ወሬ ተዘላለም ዘበር ቀነሰም ቢእግዘሬ የትጠቀረ ውረም ቃር ኧዃ ሰቻ ወጣም፤ እግዘርም በዝ ወኼ ወሬ በዝ ባመርኹዊ ውረም ቃር ያትቋምርኹዌ ይዀለ።
45016026	ዝኽ ውረም ቃር ሰብ እንም አመረም ይታዘዜ የዘላለም ኧያም በኸረ ቢእግዘር ትዛዝ ኧዃ በነቢ መጣፍ አጬም ዃሪም።
45016027	ኧጋ ይማተታ ኻሮት ያነን እማት የኸረ እግዘር በኢየሱስ ክርስቶስ የዘላለም ዳር ዀት የትኸበድ አሚን።
46001001	ብእግዘር ፍቃድ የኢየሱስ ክርስቶስ ናዀቸረነ ይኸሬ ተሸᎌቺ ተጳውሎስም ተጐፔያንዳም ተሶስቴንስ፦
46001002	የኽኖም ይናም ⷘታ የኸረ ⷘታንዳ ኢየሱስ ክርስቶስ ቲረምዶኽኖ እንም፥ በኢየሱስ ክርስቶስ የትቀደሶም ቅዱሳንም ቧርም የጠኔዮ፥ በቆሮንቶስ ያነ ይእግዘር ቤተክርስቲያን ሰብ፦
46001003	ታባንዳ ትእግዘርም ተⷘታ ኢየሱስ ክርስቶስም ፀጋም ሽናትም ያኹ የኽር።
46001004	በኢየሱስ ክርስቶስ ወኸት ፀጋታ ያበናኹዌ ባኹ የቸነ እንም ጋᎀ ይእግዘር ሽር ኧውን።
46001005	አኹ ይእግዘር ቃር ቦዶትም ኸረ በውቀትም ብንም ቃር በክርስቶስ ደንገነ ኸርኹም።
46001006	የክርስቶስ ቃር ዮድኔኩ ምስክርነት በውረም ተⷀፐርኹም
46001007	የኽክም የⷘታንዳ የኢየሱስ ክርስቶስ ተኖት ቅየኹም ትትረብሮ ሟኒም ኤነት የመንፈስ ቅዱስ ስጦታ ኤቀብርብኹ፤
46001008	ⷘታንዳ ኢየሱስ ክርስቶስ ቢቸንወ ከረ አᎃር ኤባር ኸርኹም ትትረከቦዬ ዀት የቀጥወ ዳር ያትቋምርኹሸ።
46001009	ተትከታ ተⷘታንዳ ተኢየሱስ ክርስቶስ ጋᎀ እማቴ ትኸሮዌ የሸፐተናኹ እግዘር የታመረው።
46001010	ጐፔቸም ኧተᎀቾ በግብታኹ ወትሸሸድ ኤይምበር፤ እንማኹ ተስማሞም ባት አሳብም ባት ኤነት ተቋመሮም ንበሮ ባዀም በⷘታንዳ በኢየሱስ ክርስቶስ ሽም ኧጨስኹ።
46001011	ጐፔቸም ኧተᎀቾ በግብታኹ መራክስ ያነ ኸማ የቀሎዌ አበሩስ ኦዶንም።
46001012	አኹም ያታታኹ "እያ የጳውሎስንዀ"፥ "እያ የአጵሎስንዀ"፥ "እያ ጭን የጴጥሮስንዀ"፥ "እያሽ የክርስቶስንዀ" ባኹም ትትራከሶ ቧንም።
46001013	ኧጋ ክርስቶስ ተሻደምዌ? ጳውሎስኽ ያኹ ተሰቀረምዌ? ዌሽ በጳውሎስ ሽም ተጠመቅኹምዌ?
46001014	እያ ቀርስጶስም ጋይዮስም ባንኸሬ ታኹ እማት ሰብ ዳር አናጠመቅዄ እግዘር ሽር የስራን።
46001015	ዝም የኸሬ ብያ "በጳውሎስ ሽም ተጠመቅኹም" ባረም ይዝረⷍ ሰብ ኤነ።
46001016	ውረሙ፤ የእስጢፋኖስ አበሩስ አጠመቅኽኖም፤ ተዛዀና እንጐድ ሰብ ደፐርዀም ያጠመቅዀ ኸማ ኤትዘገዴ።
46001017	ክርስቶስ የራኼ የዀት ቃር ዩድ ወንጌል ኡዴው ባንኸሬ አጠምቄ አንኸረ፤ ክርስቶስ የትሰቀረወ መስቀር ከንቱ ኺተ ቤቄዬ ወንጌል ኡድ እያ ዘንጋ ኧⷕር ቤትዀ የገገና ቃር ድቢትዀ አንኸረ።
46001018	ክርስቶስ ተሰቀረም ᎀተም ወበር ኤያምሮ ኽኖ ጋውነት ይመስኖ፤ አመነም የተነፍነ ይና ጭን ይእግዘር ደረጉ።
46001019	"የኻሪ ሰብ ኻሮተታ፥ ይቤስር ሰብ በስሮተታ አጠፋቴ" ቧርም ጣᎉም።
46001020	ኧጋ ኻሪኽ ኤቴ ነረ? ⷅጫ ይⷕር ሰብኽ ኤቴ ነረ? የዝኽ ዘበር ይምረምር ሰብ ኤቴ ነረ? እግዘር የዝ አለም ኻሪነት ጋውነቱ አምባረዌ?
46001021	የዝ አለም ሰብ በገገዀና ኻሪነት እግዘር ሟን የኸረ ኸማ ይቤስሮዬ አንኸረሎዬ ጋውነት ቢመስር ይና ብኑድኔ ወንጌል ያምሮኽኖ ያተርፌ ይእግዘር ፍቃድ ኸረም።
46001022	ቢኸርም የይኹዳ ሰብ ወግቃር ያዞዬ ይሰቦ፤ የግሪክ ሰብም ኻሪነት ይትሜኖ።
46001023	ይና ጭን ክርስቶስ ይና ቲብር የትሰቀረ ኸማ ኑድነ፤ ዝም የይኹዳ ሰብ ቈፋ የአረማዊ ሰብም ጋውነቱ።
46001024	እግዘር የሸፐተኖ የይኹዳ ሰብ ቢኸሮ የአረማዊ ሰብ ቢኸሮ ዝኽ ኑድነ ክርስቶስ ይእግዘር ኻሪነትም ደረግሙ።
46001025	ይእግዘር ጋውነቱ ቧርም ያጫᎃቺ ዘንጋ ተሰብ ኻሪነት ይርቅ፤ ይእግዘር ⷅጭነሩ ቧርም ያጫᎃቺ ዘንጋም ተሰብ ደረግ ይርቅ።
46001026	ጐፔቸም ኧተᎀቾ እግዘር አኹ ሸፐተም ቲጠራኹ ምር ኤነት ሰብ የረፐርኹ ኸማ በስሮ፤ የሰብ አሳብ ኸማ ታኹ ግብት ብዘ ኻሪ ዌም ደረግ ያነኖ ዌም ንቅ ንቅ ሰብ አነፐሮ።
46001027	ቢኸርም እግዘር ኻሪሎ ይውርዮ ሰብ ያቅመጭኖዌ የዝ አለም ጋዋ ሰብ ሸፐተም፤ ንቅ ደረግ ነረኖ ይውርዮ ሰብ ያቅመጭኖዌ እግዘር የዝ አለም ⷀጨነ ሰብ ሸፐተም።
46001028	በሰብ ወኸት ንቅ የኸረ ዘንጋ ያጠፌ እግዘር የአለም ሟኒም ዘንጋ፥ የቈንጪ ዘንጋ፥ በሰብ ወኸት አንሰና ዘንጋ ሸፐተም።
46001029	ዝም ያመነ ሟኒም ሰብ ብእግዘር ይፍቴ ቤትⷛⷘዜው።
46001030	አኹ ጭን እግዘር ተኢየሱስ ክርስቶስ ጋᎀ እማት ትኸሮኸማ ኤፐም፤ በዝም የቸነ እግዘር ኢየሱስ ክርስቶስ ኻሪነተንዳ፥ ፅድቀንዳ፥ ቅድስናንዳ፥ መትወጫንዳ ይኸርኸማ ኤᎌንም።
46001031	ኼታ በመጣፍ "ይትሸመር ሰብ ብእግዘር የትሸመር" ቧርም ጣᎉም።
46002001	ጐፔቸም ኧተᎀቾ እያም ያኹዌንየ በቸነዄ ይእግዘር ቃር ዮድዀ አነበተና በሰክቶት የገገና ኻሪነት ባተዞት አንኸረ።
46002002	እያም ታኹ ትነብር ኢየሱስ ክርስቶስ በመስቀር ተሰቀረም የᎀተኸማ ባንኸሬ እንጐድ ሟኒም ዘንጋ ባንⷕሬ አንጥኽወም ባነ።
46002003	እያም ታኹ ታነዀ ⷀጨነ ኸርዀም ትንሰርፍም ንቃር ቲያረዴም ባነዀ።
46002004	-
46002005	አኹም ክርስቶስ ያመርኹ ብእግዘር ደረግ የቸነው ባንኸሬ በሰብ ኻሪነት የቸነ አንኸረ፤ እያም ወንጌል ኦዶተና ብእግዘር መንፈስ ደረግ ባነ ባንኸሬ ብያ ኻሪነትም አነበተና በሰክቶትም አነፐረ።
46002006	ይእግዘር ቃር ቢቤስሮ ሰብ ግብት በኻሪነት ንዝረⷍነ፤ ንዝረⷍኔም የዝ አለም ኻሪነት ዌም የቀጥወ ጥፋት ይኸር የዝ አለም ዳነ ኻሪነት አንኸረ።
46002007	ይና ጭን እግዘር ተዘበር ይፍቴ በተረም የክብረንዳ ወሰነም ያወናን ታንⷕኔ የቾና ኻሪነተታ አጬግነም ኑድነ።
46002008	ዝኽ አለም ቲገዞ ሰብ እማተዀና ዳር ዝኽ ይእግዘር ኻሪነት አምቤሰሮ፤ የቤሰሮ ተኸረ ይእግዘር ክብር ያነን ⷘታ ኢየሱስ ቤሰቅረዊ።
46002009	ቢኸርም "ኤን ያናሸን፥ እንዝር ያንሰሟን፥ በሰብ ⷕንም ያናጫᎀቺ ቃር እግዘር ይረምደዊኽኖ አወናሎም" ቧርም ጣᎉም።
46002010	ዝም ያወናን እግዘር በመንፈስ ቅዱስ ወኸት ይና አትⷐረንደም፤ መንፈስ ቅዱስ ይእግዘር አሳብ ዳር ቴተርፍ ምረመረም ያዥ።
46002011	ሰብ በገገታ ደን ያነ አሳብ የገገታ መንፈስ ባንኸሬ እንጐድ ይⷕር ሰብ ኤነ፤ የኽክም እግዘር ያነን አሳብ ይእግዘር መንፈስ ባንኸሬ እንጐድ ይⷕር ኤነ።
46002012	ይና ጭን እግዘር እክም ያበንደ እንም ንⷕኔ ተጔቴ የቸነ መንፈስ ቅዱስ ተⷀፐነም ባንኸሬ የዝ አለም መንፈስ አንትⷀፐነ።
46002013	መንፈስ ቅዱስ ቢዩድንደ ቃር የመንፈስ ቅዱስ አሳብ ኑድነ የሰብ ኻሪነት ቦደንደ ቃር ቴኸር መንፈስ ቅዱስ ቦደንደ ቃሩ።
46002014	ይእግዘር መንፈስ ኤነን ሰብ ይእግዘር መንፈስ ስጦታ ጋውነት ይᎀስን የኸሬ የመንፈስ ቅዱስ ስጦታ ኤትⷀፐር፤ የመንፈስ ቅዱስ ስጦታ በመንፈስ ይⷕሪ የኸሬ በገገታ ኻሪነት በስሮት ኤዀለ።
46002015	መንፈስ ቅዱስ ያነን ሰብ ጭን እንም ቃር ይቤስር፤ ዀት ገገታ ጭን ሟኒም ሰብ አሳበታ ኤⷕን።
46002016	ዝመታ፦ "ይእግዘር ⷕን ሟን ይⷕር? ይመዀኔ ሟን ይዀለ?" ቧርም የጣᎉኸማው። ይና ጭን የክርስቶስ ⷕን ነረንደ።
46003001	ጐፔቸም ኧተᎀቾ አቸም አናመሮ ሰብኸማንኹ፤ ክርስቶስ በመሮት አንትራቅኹ ትከንኹ፤ በኽ የቸነ አመሮም በመንፈስ ቅዱስ የትራቆ ሰብ ኸማ ኧዝረⷍኹዬ አንኸረኒ።
46003002	ገና ትወ ሸረት ትበሮዌ አንኸረንኹ የኸሬ ትከ ኸማ ኤብ ሰፈርኩም ባነ፤ ኧዃም ዳር ትወ ሸረት ብሮት አንኸረንኹ።
46003003	ኧዃም አናመሮ ሰብኸማንኹ፤ መራክስም ሽርም በግብታኹ ንበሮተታ በክርስቶስ አመሮም በመንፈስ ቅዱስ የትራቆ ሰብኸማ ቴኸር አናመሮ ሰብኸማ ወኽራኹ ያትየሽ።
46003004	አታታኹ "እያ የጳውሎስንዀ" አታታኹም "እያ የአጵሎስንዀ" ትብሮ፤ ዝም ወበራኹ በክርስቶስ አናመረ ሰብ ኸማ ትረብሮ ወበሩ።
46003005	ኧጋ አጵሎስ ሟኑ? ጳውሎስኽ ሟኑ? ኽኖ በኢየሱስ ሽም ያትየመሮኩ የⷘታ ኢየሱስ ናዀቸረነሎ፤ ኽኖም ያታተዀና ⷘታ ኢየሱስ የባረኖ ቃር ይቾቶ።
46003006	እያ ቀፐርዀም፥ አጵሎስም እኻ አሰጨም፤ ቢኸርም ያትረቀ እግዘሩ።
46003007	ያትረቅ እግዘር በኸረ ይቀብርምዀታ ዌም እኻ ያሰጭዀታ ሟኒም ቃሩ፤
46003008	ይቀብርምዀታ እኻም ያሰጭዀታ እማትሮ፤ ቢኸርም ያታተታ የⷀጠወ አኽር የገገታ ዋጋታ ይትⷀፐር።
46003009	አኹም ይእግዘር ቹቻም ይእግዘር ቤትምንኹ፤ ይናም ትእግዘር ጋᎀ እማቴ ንቾትነ ሰብንደ።
46003010	እግዘር ቶትወ ባረም ባቤ ደረግ አኽር የቤት እርሸ ይⷕር ከነ ኸማ እያ ዘንግር አቈምዀም፤ እንጐድመታ አትቋመረም ያረሽ፤ ቢኸርም ያታተታ ተዘንግረታ በᎈር መምር አትቋመረም ያረሽ ኸማ የትጤፕ።
46003011	ያቈᎁ ዘንግር ቸም እንጐድ ዘንግር ያቈሜ ሟኒም ሰብ ኤዀለ፤ ዝም ዘንግር ኢየሱስ ክርስቶሱ።
46003012	ሟኒም ሰብ በዝ ዘንግር ᎈር በወርቅ ዌም በብር ዌም በኑንድ እምር ዌም በጨ ዌም ባገዳ ዌም የሰር ቤት ያረሸ ሰብ ቢረብር፥
46003013	በፍርድ ከረ የሰብ ያታተታ ሜና ይትየቴ፤ ያታተታ ሜና መምር የረፐረ ኸማ ብሳት ይᎈትሪቴ።
46003014	ሟኒም ሰብ ያረሸን ባነደደወ ዋጋታ ይትⷀፐርቴ፤
46003015	የሟኒም ሰብ ሜናታ ቢረድድወ ዋጋታ ኤትⷀፐር፤ ዀት ገገታ ጭን ትሳት ደን ወጣም ይተርፍ ሰብኸማ ይተርፍቴ።
46003016	አኹም ይእግዘር ቤተመቅደስ የኸርኹ ኸማ ይእግዘር መንፈስ ባኹ ይረብር ኸማ አትⷕሮዌ?
46003017	ሟኒም ሰብ ይእግዘር ቤተመቅደስ ቢባንር እግዘር የገግመታ ይዋንንቴ፤ ይእግዘር ቤተመቅደስ ቅዱሱ፤ ዝም ይእግዘር ቤተመቅደስ አኹትንኹ።
46003018	ሟኒም ሰብ የገገታ ኤያታልል፤ ታኹ ሟኒም ሰብ በዝ ዘበር ኻሪነት ኻሪንዀ ይብር ሰብ ቢረብር ብእግዘር ይፍቴ ኻሪ ይኸሬ ጋዋ የኽር።
46003019	የዝ ዘበር ኻሪነት ብእግዘር ይፍቴ ጋውነቱ። "ኻሪ ሰብ በኻሪነተዀና ቢቾተዊ ᎃጥጥ እግዘርም ይጠብጥኖ"
46003020	አትም "ኻሪንደ ይብሮ ሰብ እግዘር አሳበዀና ከንቱ የኸረ ኸማ ይⷕር" ቧርም ጣᎉም ባነ።
46003021	የዝክም እንም ቃር ያኹ የኸሬ ሟኒማኹ በሰብ አትሸመሮ።
46003022	ጳውሎስም ቢኸር፥ አጵሎስም ቢኸር፥ ጴጥሮስም ቢኸር ዝኽ አለም ቢኸር ንበሮት ቢኸር ሞት ቢኸር ያነም ቃር ይቸንም ቃር እንም ያኹው።
46003023	አኹ ጭን የክርስቶስንኹ፤ ክርስቶስም ይእግዘሩ።
46004001	ኼታ ይና የክርስቶስ ሜነነ የኸነ ኸማ፥ ሰብ አᎆሰረን ይእግዘር ቃር አጬግነም ኑድኔ አደራ ያውንደ ሰብ የኸነ ኸማ እንመታ የኻር።
46004002	ዝም አደራ ያዊ ሰብ ብንም ቃር ᎃርቴ ሰብ ወኽር ነሮ።
46004003	ቢኸርም አኹ ዌም እንጐድ ሰብ ብያ ብትፈርዶፒ ኤጐዴ፤ እያም በገገና ዳር አንፈርድ።
46004004	እያ ብንⷕን አኽር ጥፋት ነረቢ አምብር፤ ቢኸርም ተባጢር መጠርዀም አምብር፤ ብያ ይፈርድ እማት ⷘታ ኢየሱሱ።
46004005	የዝ እንም ⷘታ ኢየሱስ ቸነም ይፈርዴ ግዝየታ ቴሰራ ባት ሰብ እንፈንድኹ፤ ዀትም ቲቸን በጠነማ ደን የትሼመ በጬት ያወጣቴ፤ በሰብ ⷕን ያነ የትሼመ አሳብ አወጣም ያትየሽቴ፤ ኽም ጋᎀ ያታተታ ትእግዘሬ አጅገታ ይረኽብቴ።
46004006	ጐፔቸም ኧተᎀቾ አኹ ኧጥቅምሸ ባዀም በዝ ዘንጋ እንም እያም አጵሎስም ዮማካ ኸማ ኤፐዀም ዝረⷈዀም፤ ዝክም ያመነዀ "ተጣᎉ ቃር አትድብርወ" ይብር ምኽር ቲና ትትመሮዬ ትምብሩ፤ በዝም የቸነ ባት ሰብ ወትሸመር እንጐድ ሰብ ጭን ቅርጦት ኤነብኹ።
46004007	አኸ ትንጐድ ሰብ በንቃር ትርቅ? ትንጐድኼ አንትⷀፐርዀን ቃር ምርነረ? ኧጋ፥ እንም ቃር የትⷀፐርኸ ትንጐዴ በኸረ አንትⷀፐረ ሰብ ኸማ የምር ትትⷛⷘዝ?
46004008	ኧዃማ ጠᎈኹም፤ ደንገነም ኸርኹም፤ ይናም ኤባር ተረገስኹም፤ ይናም ታኹ ጋᎀ ንትረገስኔ ብትረገሶ ይሳሬ ባነ።
46004009	ፍጥረት እንም መሌካም ሰብም እንም ዳቆፕንደም። እግዘር ይና ናዀቸረነታ ሞት የᎈንጅᎌ ሰብ ኸማ ትንም ያንⷄ ያመነንደ ይመስሬ።
46004010	ይና የክርስቶስ ባነም ጋዋ ኸነም፤ አኹ ጭን በክርስቶስ አዮ ኸርኹም፤ ይና ⷀጨነ ኸነም፤ አኹ ጭን ጦናማ ኸርኹም። አኹ ያኸውጅኩ፤ ይና ጭን ይቈርጭንደ።
46004011	ይናም ኧዃ ዳር ይገድንደ ይጠማንደ፤ ንትኸተነ ቃር ንበኽነ፤ ንደነግነ፤ ቤት በከነም ንዦነ።
46004012	በገገንዳ ኧጅ ቾትነም ንⷀጥነ፤ ቲቀርሞንደ ንደነ፤ ቲያጨንቆንደ ንፈርኽነ፤
46004013	ሽመንዳ ቲያጠፎንደ ቦኼ አመር ንዠፕነ፤ ኧዃ ዳር የዝ አለም ይቋሺ አረፋ ኸነም።
46004014	እያ ዝኸታ ኧጠፍንኹ ኧረምድኹ ደንⷛና አመነዀም ኧመኽርኹዌ ባንኸሬ አቅመጭኹዌ አንኸረ።
46004015	በክርስቶስ ያትረቆኩ ብዘ ሰብ ቢረብሮም ብዘ አብ ኤነናኹ፤ እያ የኢየሱስ ክርስቶስ ያተርፍ ቃረታ ቦዶተና አብ ኸርኩም።
46004016	ኼታ እያ ምሰሮም ንበሮ ባዀም ኧጨስኹ።
46004017	የዝ እንም ኧረᎃድን በⷘታ ኢየሱስ የታመረ ኧርቸና የኸረ ጢሞትዮስ ናዀም፤ እያም በመደር መደር በቤተክርስቲያን እንም ትናትመር በኢየሱስ ክርስቶስ ኧረውን ንብረት ዀት ዮድኹሸ።
46004018	ቢኸርም እያ አዥኹዬ ያኹዌ አንቸን ቃር የመሰረኖ አታት ትቢተነ ሰብ ነረቦ።
46004019	ቢኸርም እግዘር በባረ አፍጢትዀ ያኹዌ ኧተንሸ፤ ትቢተነኽኖ የዝረከበዊ ቃር ቴኸር አቅመዀና ኧⷕሬ ኧሸ።
46004020	ይእግዘር መንግስት ይትⷐር ብእግዘር ደረጉ ባንኸሬ እማት በቃር አንኸረ።
46004021	ምር ትሰቦ? ኧቀጣኹዌ እንጣር ንጥብጥም ንተንብኹ ዌሽ በርማጅነትም በሜርነትም መንፈስ ንተንንኹ?
46005001	እያ የሰማብኩ ቃር ኖድኹ፤ ባኹ ግብት የረከዊ ኸማ ዀጅር ድምዶት ያነ ኸማ ዩጂ፤ የዝ ኤነት ᎃጥጥ ሜና ባረማዊ ሰብ ዳር ኤነ ቃሩ፤ ባኹ ግብት ያባታ ምሽት ያገፓ ሰብ ነረ።
46005002	ኧጋ የዝ ኤነት ያቅመጭ ሜና በግብታኹ ታነ የምር ትትⷛⷘዞ፤ ይርቅ ብኾትም ቀምጦትም ባነብኹ፤ ዝም ሜና የቾተ ሰብ ታኹ ግብት አውጠዊ።
46005003	እያ ታኹ ጋᎀ እማቴ ባነብርም በመንፈስ ታኹ ጋᎀ ነርዀ፤ ታኹ ያነዀ ቃር ኸማ ዝኽ ᎃጥጥ ዘንጋ በቾተዀት በⷘታ በኢየሱስ ክርስቶስ ሽም ኧዃ ፈንድኽወም።
46005004	የፈንድኽወም አኹ ትትደመዶ ግዝየ እያም በⷘታንዳ በኢየሱስ ክርስቶስ ደረግ በግብታኹ በመንፈስ በትረኸቦቱ።
46005005	ⷘታ ኢየሱስ ቢቸንወ ከረ የዝካ ሰብ ነብሰታ ይተርፌ ኧዃ በሰረታ ይጠፋኸማ የሼጣን አውጦም አቀፕረዊ።
46005006	ኼታ ወትⷛⷘዛኹ ወኼቃር አንኸረ፤ ቀሪ እርሾ ሊጥ እንም ያᎄኳን ኸማ አትⷕሮዌ?
46005007	ኧዃ የኸርኹም ኸማ እርሾ ኤነወ ገደር ሊጥ ኸማ ትኸሮዌ ርዝ እርሾ አውጦም ቃሶ፤ የፋሲካ ጤየንዳ ክርስቶስ ታንጠንደም።
46005008	በኽም የቸነ እርሾ ᎇሼነትም አልነትም ባነወ በርዝ እርሾ ቴኸር እርሾ ቤነወ ጥርርነትም ውረምም የⷅጣ ባረንዳ ናክብነ።
46005009	የዝ ይፍቴ የረከቦኸማ ዀጅር ቲደምዶ ሰብ ጋᎀ አትደበሮ ባዀም ጣፍንኩም ባነ።
46005010	ዝም ወበረና ተዝ አለም የረከቦኸማ ዀጅር ቲደምዶ ሰብ ዌም ቲትድረነጎ ዌም ተኔባ ዌም የቅሪነ ቲሰግዶ ሰብ ጋᎀ ስርም አትምበሮ አምባዀ፤ አኹ ተኽኖ አትረብሮ የባዀ ተኸረ ተዝ አለም ውጦት ባነብኹ።
46005011	ኧዃ ጭን ክርስቲያን ተዋርዮ ጐፔቸ አተታ ቤ ባረም የረከበኸማ ዀጅር ቲደምድ ዌም ቲትድረነግ ዌም የቅሪነ ቲሰግድ ዌም የሰብ ሽም ቲያጠፋ ዌም ቲሰኽር ዌም ቲሰርቅ ሰብ ቢኸር ተዀት ጋᎀ አትደበሮ ባዀም ጣፍንኩም፤ ተዝካ ሰብ ጋᎀ ተቤተሮ ባንኸሬ ሸረት ዳር እማቴ እምበናኹ።
46005012	በክርስቶስ ባናመሮ ሰብ ኧፈርዴ ምር አገፔም? በክርስቶስ ባመሮ ሰብ አኹኽ አትፈርዶዌ?
46005013	በክርስቶስ አናመሮ ሰብ እግዘር ይፈርድቦ፤ መጣፍ ይብር ኸማ "ᎃጥጥ ሰብ ተግብታኹ አውጠዊ።"
46006001	ታኹ አት ሰብ ተክርስቲያን ጐፔያታ ቢትራከስ በክርስቲያን ጐፔቸ ይፍቴ ይትፋንዴ ባንኸሬ በክርስቶስ አናመሮ ሰቤ ያርዌ?
46006002	ክርስቲያን አት ከረ በአለም ሰብ ይፈርዶ ኸማ አትⷕሮዌ? ኧጋ በዝ አለምኽ ትፈርዶ አኹ በዝ ብርስየ ዘንጋ ትፈርዶዌ ኤኸንኹዌ?
46006003	በመሌካ ዳር ንፈርድነ ኸማ አትⷕሮዌ? ኧጋ በዝ አለም ዘንጋ መምር ፍርዶት ኤኸርንደ?
46006004	ኧጋ ገግ ተገጋኹ በትራከስኹ ባናመሮም በትቀንጦም ሰብ ይፍቴ ዘንጋኹ መምር ታትⷀንቦ?
46006005	ዝም የባኩ አቅመጭኹዌው፤ በግብታኹ ይሸክቴ ይዀለ ባሪቅ ኤረኽዊዌ?
46006006	ኧጋ አት ክርስቲያን ይንጐድ ክርስቲያን ⷈሰሰም አናመሮ ሰብ ፍርድ ቤት ውስዶት ነረወዌ?
46006007	ኧጋ አኹም ታኹም ሽር ዘንጎት ቀመጡ፤ ፍርድ ቤት ተወሮት የገᎈኩም ያታለልኩም ኤፈዝዌ?
46006008	ቢኸርም አኹ የክርስቲያን ጐፔያኹ ዳር ትገፎዮም ታታልሎዮም።
46006009	ዌሽ ᎇሼ ሰብ ይእግዘር መንግስት ኤገቦ ኸማ አትⷕሮዌ? እንትሻተናኹ ተጤፖ፤ ኤያታ የኸሮ ዌም የቅሪነ ይሰግዶ ዌም ተሰብ ምሽት ዀጅር ይደምዶ ዌም ምሽት ተምሽት ዌም ምስ ተምስ ዀጅር ይደምዶ፥
46006010	ዌም ኔባ ዌም ተድረረግ ዌም ሰካራም ዌም የሰብ ሽም ያጠፎ ዌም ይትራጠቆ ሰብ ይእግዘር መንግስት ኤገቦ።
46006011	ታኹም አታታኹ የዝክም ባነኹ፤ ቢኸርም ኧዃ በⷘታ በኢየሱስ ክርስቶስ ሽም ብእግዘረንዳ መንፈስ ተባጢራኹ ታጠብኹም፥ ይእግዘርም የትሸፐተ ቅዱስ ሰብ ኸርኹም፤ ፀደቅኹም።
46006012	"እንም ቃር ተፈቀደኒም፤" ቢኸርም እንመታ ኤጠቅም፤ እንም ቃር ቢትፈቀድኒም ያተታ ዳር ባርያ አንኸር።
46006013	"ሸረት የደኑ ደንም የሸረቱ" እግዘር ጭን ሸረትም ደንም ያጠፋኖቴ፤ ቢኸርም ⷘታ ኢየሱስ የሰብነተንዳው፥ ሰብነትመንዳ የⷘታው ባንኸሬ የረከዊኸማ ዀጅር የድምዶት አንኸረ።
46006014	እግዘርም የⷘታንዳ የኢየሱስ ተሞት ነሳንም፤ ይናም በዀት ደረግ ተሞት ይረሳንደቴ።
46006015	ሰብነታኹ የክርስቶስ አካላት የኸረ ኸማ አትⷕሮዌ? ኧጋ የክርስቶስ አካላት ንስድነም የረከበች ኸማ ዀጅር ትትደምድ ምሽት አካላት እማቴ ናሚኔዌ? ወኽር ኤኖ።
46006016	ዌሽ ተረከበች ሰብ ዀጅር ትትደምድ ምሽት ጋᎀ እማቴ ይኸሮ ሰብ እማት ገግ ይኸሮ ኸማ አትⷕሮዌ? "ዄችም እማት ገግ ይኸሮቴ" ቧርም ጣᎉም።
46006017	ተⷘታ ኢየሱስ ጋᎀ እማቴ ይኸር ሰብ ጭን ተዀት ጋᎀ በመንፈስ እማት ይኸር።
46006018	ኧጋ የረከዊኸማ ዀጅር ተድምዶት ስኾ፤ ሰብ ይቾትን ባጢር እንም ተሰብነት ውጤው፤ የረከበ ኸማ ዀጅር ይደምድ ሰብ ጭን በገገታ ሰብነት ባጢር ይቾት።
46006019	-
46006020	ሰብነታኹ የመንፈስ ቅዱስ ቤተመቅደስ የኸረ ኸማ አትⷕሮዌ? መንፈስ ቅዱስ እግዘር አበናኹም ባኹ ይረብር፤ አኹም በዋጋ ስሮኩም፥ የገጋኹ አንኸርኹ፤ በኽ የቸነ በሰብነታኹ ይእግዘር አኽብዶ።
46007001	ጣፍኹም በትሳርኹን ዘንጋ ምሽት አናግቦት ወኼ ባነ።
46007002	ቢኸርም የረከዊኸማ ዀጅር ቤደᎃጅዬ ምስ ምሽት ያግባ፤ ምሽትም ምስ ታግባ።
46007003	ምስ የምሽተታ ያትⷈሽና ቃር ያብና፤ ዝክም ምሽትም የምሰⷕታ ያትⷈሽን ቃር ታውን።
46007004	ምሽት በገገⷕታ ሰብነት መብት ኤነና፤ መብት የምሰⷕታው፤ ዝክም ምስ በገገታ ሰብነት መብት ኤነን፤ መብት የምሽተታው።
46007005	ዄችማኹ በጠሎት ትትቋመሮዌ በሸኹ ኧጊ ተቤሮም የግዝየታ ዀጅር አትድምዶ ባንኸሬ አኹም ታኹ ቤ አትቤበሮ፤ ገጋኹ ቀሮት ⷀመናኹም ሼጣን ቤፈትርኹዌ ተጠሎት አንⷀ እማቴ ኽሮ።
46007006	ዝም የባኩ ምኽረናው ባንኸሬ ትዛዝ አንኸረ።
46007007	ሰብ እንም ይያ ኸማ ቴያገባ ቢረብር ይሽሬ፤ ቢኸርም የሰብ ያታተታ እግዘር ብዘ ኤነት ስጦታ አወንም፤ ያተታ አት ኤነት ያተታም እንጐድ ኤነት ስጦታ ነረን።
46007008	ስርም አናገፓም፥ ምሰኽነማም የᎀቶፐማ እሽታም ያኔ ምኽር፥ ይያም ኸማ ቴያገቦ ቢረብሮ ወኼው።
46007009	ቢኸርም በተመኛት ተዛዞት አግቦት ይፈዝ፤ ቴያገቦ ንበሮት ባንኸረሮ ያግቦ።
46007010	-
46007011	ምሽት ተምሰⷕታ አታጋፈር፤ ብትⷛፈር ጭን እንጐድ ምስ ታታገባ ትምበር ዌም ተምሰⷕታ ትትሳከት፤ ምስም የምሽተታ ኤግፍና ባዀም ያገፖኽኖ አዝዝኖ፤ ዝም ይእግዘር ትዛዙ ባንኸሬ ይያ ትዛዝ አንኸረ።
46007012	ይንጐድመዀና ⷘታ ቴኸር እያ ኧብኖ ዝካው፤ ታመሮ ጐፔቸ አናመረች ምሽት ያነን ምስ ቢረብር ⷕትም ተዀት ጋᎀ ትረብሬ ብትሸ ኤግፍና።
46007013	በክርስቶስ አናመረ ምስ ያነና ምሽትም ብትረብር ዀትም ተⷕት ጋᎀ ይረብሬ ቢሸ ተዀት አትጋፈር።
46007014	አናመረ ምስ ባመረች ምሽተታ የቸነ ይእግዘር ሰብ ይኸር፤ አናመረችም ምሽት ባመረ ምሰⷕታ የቸነ ይእግዘር ሰብ ትኸር፤ ኽ ባንኸረ ደንⷛኹ ይእግዘር ሰብ ኤኸሮ፤ በዝ ኤነት በረፐርኹ ጭን ደንⷛኹ ይእግዘር ሰብ ይኸሮ።
46007015	ኤያምርዀታ ጭን ይትቤተሬ ቢሸ የትበተር፤ ያመሮ ጐፔቸ ዌም ኧተᎀች ተዝካ ሰብ የግርድ ንበሮት ኤነቦ፤ እግዘር በሽናት ንረብኔ ጠናንደም።
46007016	አⷕ ያመርⷕ ምሽቶ በክርስቶስ አናመረ ምሳⷕ ታተሪፊ በኸረ ምር ትⷒ? አኸ ያመርኸ ምስ በክርስቶስ አናመረች ምሽታኸ ታተርፍና በኸረ ምር ትⷕር?
46007017	ሰብ እንም እግዘር ባወን ስጦታም እግዘር የሸᎌተንም ግዝየ በረፐረወ ኤነት የምበር፤ እያም የቤተክርስቲያን እንም ዝካ ንበሮ ኧብር።
46007018	ሟኒም ሰብ ጤበር አወኔምታነ እግዘር የሸᎌተን በኸረ ተዘፔተ ጤበር አናወኔ ሰብ ኸማ እንኸረ፤ ሟኒም ሰብ ጤበር ቴያወሬ እግዘር በሸᎌተን ጤበር ኤያውሬ።
46007019	ይእግዘር ትዛዝ ቀሮቱ ባንኸሬ ጤበር ቢያወሬ ቤያወሬ አትም ኤያⷘⷍር።
46007020	ኧጋ ሰብ እንም እግዘር በሸᎌተንም ግዝየ በረፐረወ ኤነት የምበር።
46007021	ባርያ ታነኸ እግዘር በሸፐተናኸ ባርያንዀ ቤትኸ እንትጨነቅኸ፤ ነጣ ትወጤ በኸረንኸ ጭን ባርያ ተኸርኸወ ቃር ተጋፈር።
46007022	ባርያ ታነ ⷘታ የሸᎌተን በⷘታ ነጣ ወጣም፤ እክም ባርያ ቴኸር ⷘታ የሸᎌተን የክርስቶስ ባርያው።
46007023	ክርስቶስ በርቅ ዋጋ ስየናኹም፤ የሰብ ባርያ እንኸርኹ።
46007024	ኧጋ ጐፔቸም ኧተᎀቸም ሰብ እንም በትሸፐተ ግዝየ በረፐረወ ኤነት ትእግዘር ጋᎀ የምበር።
46007025	ⷘታ ኢየሱስ አናገፖ የዘየ ቶደያ ዘንጋ ኦድ የባሬ ቃር ኤነ፤ ቢኸርም ብእግዘር ምኽረት ያᎃን የኸሬ የገገና አሳብ ዝኸታው፤
46007026	ኧጋ ዝ ኧዃ ያነኔᎌ የጅጓረ ግዝየ የኸሬ ቴያገቦ ቢረብሮ ወኼ ይመስሬ።
46007027	ምሽት ያገፓኸ በኸረ ትገፍኔ አቴላ፤ ምሽት አናገፓኸ በኸረ ታገቤ አቴላ።
46007028	አኸም ብታገባ ባጢር አንኸረ፤ ዘየ ገረድም ብታገባ ባጢር አንኸረ፤ ቢኸርም ያገፖ ሰብ በገገዀና ብዘ ጅጓረ ይሰራቦ፤ ዝም ወበረና ተዝ ጅጓረ ትትረፎሸ ትምብሩ።
46007029	ጐፔቸም ኧተᎀቾ ቢኸርም እያ ኡድኹ ዘበረታ ቲያጥር ቸነም፤ ተዝ አንⷀ ምሽት ያነኖ ቴነኖ ሰብ የትመዘሮ።
46007030	ይትመጠጦኽኖ ኤትመጠጦ ቃር የምሰሮ፤ የሳረኖምኽኖ አንሳረኖ ቃር የምሰሮ፤ ግብር የስራቦምኽኖ ነሬ ኤበሮ።
46007031	በዝ አለም ዱንያ ይጠቀሞኽኖ በጥቅመዀና ኤትመመሮ፤ የዝ አለም ዘንጋ ይጠፋቃሩ።
46007032	ቢኸርም ባሳብ ባትወቀሶ ይሽሬ፤ አናገፓምዀታ የⷘታ ኢየሱስ ይሽን ቃር ይቾቴ ይሸ የኸሬ የⷘታ ቃር ያስብ፤
46007033	ያገፓዀታ ጭን ምሽተታ ይሽና ቃር ያሜዬ የዝ አለም ቃር ያስብ።
46007034	በዝ ኤነት ⷕነታ ዄቴ ይትሸድ ወበሩ፤ ምስ ታታገባ ትረብር ምሽት ዌም ዘየም ብትኸር በሰብነተⷕታም በነብሰⷕታም ይእግዘር የᎂጠርያ ትኸሬ የⷘታ ኢየሱስ ይሽን ቃር ታስብ፤ ያገፓችⷕታ ጭን ምሰⷕታ ምር ይሽን ባረችም የአለም ቃር ታስብ።
46007035	ዝም የገጋኹ ጥቅም ትምብሩ ባንኸሬ የግርድ አግቦ ዌም አታግቦ አምብርኹ፤ አኹም ብእግዘር ቃር ጨር ጠበጥኹም በᎃራ ⷕናኹ የⷘታ ኢየሱስ ታⷘⷍሮዌ ትምብሩ።
46007036	ቢኸርም አት ምስ የፈቸና ዘየ ገረድ ያገባኔ በሰናች፥ ዀትም ተመኛተታ ባጀጐረን አግቦትም ነረቢ በባረ ያግባና፤ ቢያገባናም ባጢር ኤኖ።
46007037	ቢኸርም ያገቤ ተመኛት ቤኖ፥ "ታናገባ ኧረብሬ ይኸኒቴ" ባረም በወሰነ የፈቸና ገረድ ቤያገባና ወኼው።
46007038	ምሽት ያገፓም ወኼ አመነም፤ ያናገፓም በኸረ ይርቅ ወኼ አመነም።
46007039	ምሽት ምሰⷕታ በያመታ ታነ ተዀት ንበሮት ነረባ፤ ምሰⷕታ ቢሞት ጭን በⷘታ ኢየሱስ ያመረ የረᎀደቸን ታገቤ ይኸራና ቃር ኤነ።
46007040	እያ ኧብር ቃር ጭን ⷕት ታታገባ ብትረብር ይርቅ የⷕት ወኼው፥ ቲሽና ትረብር፤ እያም ዝኽ ትምብር ይእግዘር መንፈስ ቅዱስ ብያ ያነ ይመስሬ።
46008001	ውረሙ የቅሪነ ያንጪ በሰር ቃር "እንመንዳ ቤሰነም ንⷕነ፤" ቢኸርም ውቀት ያⷛⷝዝ፥ ንማጀ ጭን ያትቋምር።
46008002	"ኧⷕር" ባረም ያስብ ሰብ ቢረብር ኻሮት ያነወ አኽር ገና አንኻረ።
46008003	ሟኒም ሰብ ይእግዘር ቢረምድ ዀት እግዘርም ዃረንም።
46008004	የቅሪነ ያንጪ በሰር ብሮት ቃር ብትሰሮን እግዘር ባንኸሬ እንጐድ ቅሪነ ብላሽ የኸረ ኸማ ንⷕነ፤ እማት እግዘርም ባንኸሬ እንጐድ እግዘር ኤነ ኸማ ንⷕነ።
46008005	ቢኸርም ብዘ ይሰጅኖም ብዘ ⷘታ የኸሮ በሰሜም ቢኸር ባፈር ነረቦ ቢውሪም፥
46008006	ይናሽ ንሰግድኔለ እንም ቃር የፈጠረ እማት ⷘታ አባንዳ እግዘር ነረንደ፤ ይናም የዀት ንረብነ፤ እማት ⷘታ ኢየሱስ ክርስቶስ ነረንደ፤ በዀት ወኸት ንረብነ፤ እንም ቃር በዀት ወኸት ተፈጠረም።
46008007	ቢኸርም ዝኽ ውቀት ብንም ሰብ ኤረኽዊ፤ አታተዀና ጭን የቅሪነ ስግዶት ኧዃ ዳር የርወሰቦዌ የቅሪነ ያንጪው ባሮም ይበሮ፤ ኽኖም በⷕነዀና ኤቤስሮ የኸሬ ይሰርኾ።
46008008	ሸረት ጭን ይእግዘሬ ኤያሰራንደ፤ ባምበራነም አትም ቃር ኤቀብርብንደ፤ ብምበራነም አትም ቃር ኤትደፐርንደ።
46008009	ቢኸርም ዝኽ መብታኹ በክርስቶስ አመሮም ያንትቋመሮ ሰብ ቈፋ ቤኸርቦዌ ተጤፖ።
46008010	"ኻርዀም" ባኸም በቅሪነ ቤት ትበሬ ትትቾና አት ሰብ ያዥኸ፤ በክርስቶስ አመረም አንትቋመረዀታ ቴቤስር ያኸም ኸማ የቅሪነ ያንጪ በሰር ኤበራዌ?
46008011	አኸ "ኻርዀም" ባኸም የበናኼ ዝኽ ባመረወ አንትቋመረ ክርስቶስ የᎀተለ ጐፔያኸ ታቌን።
46008012	የዝክም አኹም በክርስቶስ ያመሮ ጐፔቻኹ ትበድሎዮ፤ አምቤሰረ ⷕነዀና መዘነ አመነኹም የክርስቶስም ትበድለዊ።
46008013	ኧጋ ሸረት ያመረ ጐፔያና ቈፋ ይኸርወ በኸረ የጐፔያናም ቈፋ ባንኸርዌ ተዝ አንⷀ ስርም በሰር አምበራ።
46009001	እያ በክርስቶስ ነጣ አምᎇጣዀዌ? እያ የክርስቶስ ናዀቸረነ አንኸርዀዌ? ⷘታንዳ ኢየሱስ ክርስቶስ ቤነና አናሸዀንዌ? የአኹኽ የⷘታ ኢየሱስ ወንጌል ዮድኩ እያ አንኸርዀዌ?
46009002	የⷘታ ናዀቸረነ ወኽረና ይትጬግወ ማኽተም አኹትንኹ፤ ይንጐደዀና ናዀቸረነ ባንኸርም ያኹ ናዀቸረነንዀ።
46009003	"የናዀቸረነት መብት ኤነናኸ" ባሮም ይምረምሮኔ ይትሰሮን ሰብ መልሰና ዝመታው፤
46009004	ይናኽ ሸረትም ይሰጪም ቃር ንረኽብኔ መብት ኤነንደዌ?
46009005	ይንጐድ ናዀቸረነም የⷘታ ኢየሱስ ጐፔቸም የጴጥሮስም ኸማ ያመረች ምሽት አገፓነም ጠበጥነም ናኔ መብት ኤነንደዌ?
46009006	ዌሽ ተወንጌል ውጤ ገገንዳ ናትየትኔᎌ ሜና ንቾትኔ መብት ኤነንደ እማት እያም በርናባስንደዌ?
46009007	ታኹ እማት ሰብ በዋጋታ ሸረተታ ስየም ጋዘነ ይኸር ሟኑ? ዌሽ የዌን ኧጨ ቀፐረም ᎇስረታ ኤበራ ሟኑ? ዌሽ ኧሬ ይገዛ ምስ ተሬየታ ኤብ ኤሰጭ ሟኑ?
46009008	እያኽ እማት ሰብ የᎀሰረን ኸማ ባዀምዌ? ⷅጫኽ ዝካ ኤብርዌ?
46009009	"ቦድ ዝነ ይደርጎ ዋጋ አንቃዀና አትግድ" ቧርም በሙሴ ⷅጫ ጣᎉም፤ እግዘር ውረም የዋጋ አሰበም ዝረⷈምዌ?
46009010	እግዘር ዝኽ ወበረታ ይና ቲብር አንኸረዌ? ይቾትምዀታ በተስፋ ይቾቴ ዝነም ይደርግዀታ በተስፋ ደነገም ሟረታ ይትሸዴ ውረም ይና ቲውሪ ጣᎉም።
46009011	ይና ይእግዘር ቃር የዘናኔንኩ በኸረ አኹ ይና ያትⷈሽንደ ቃር ብቲቦንደ ንቅ ዘንጋዌ?
46009012	እንጐደዀና ባኹ ንብረት ይትሸዶዌ መብት ቢረብኖም ይናም ተኽኖ ይርቅ ንትሸድኔ መብት ነረንደ፤ ቢኸርም ቈፋ ባንኸኔ የክርስቶስ ወንጌል ኑድኔ ትምብነ ብንም ቃር ንፈርኽነ ባንኸሬ ይሰራንደ ቃር ናሞንደ አምባነ።
46009013	በቤተመቅደስ ያⷘⷍሮኽኖ ሸረተዀና ቤተመቅደስ ተገፓ ቃር ይበሮ ኸማ አትⷕሮዌ? በኽትም መደር ያⷘⷍሮኽኖ የኽትም በቸነ ቃር ይትሸዶ።
46009014	ዝክም የክርስቶስ ወንጌል ዩዶኽኖ ሸረተዀና ተዝ ሜና ይትⷀፐሮዌ ⷘታ ኢየሱስ ወሰነሮም።
46009015	እያ ጭን በዝ እንም ስርም አንትጠቀምዀ፤ ዝም ደብዳቤ ኧጠፍ እያም ተኽኖ ንጠቀም ቤትዀ አንኸረ፤ ሟኒም ሰብ ኧትሸመርወ ዘንጋ ብላሽ ቢያሜቢየታ ሞት ይፈዜ።
46009016	የክርስቶስ ወንጌል ብኑድም በገገና ኧትሸመርወ ቃር ኤኔ፤ ዝም ኦዶተና ግርድ ኸረቢምታነው፤ አቸም የክርስቶስ አትርፎት ወንጌል ባኑድ ግርደና።
46009017	ዝም ወንጌል በገገና ፍቃድ ብኑድ የⷅጭነረና ዋጋ ኧንኸብሸ፤ የገገና ፍቃድ ኤባር ኡድ በኸረ ጭን ታውን አደራ ይርቅ ቾትዀም አምብር።
46009018	ኧጋ የሜናና ዋጋ ምቃሩ? የክርስቶስ ወንጌል ትኑድ ዋጋ ኤባር እክም ብኑድ በጔቴ ዋጋ ነሬ፤ ዝም ቦዶተና ባኔ መብት የቾትኽወ ዋጋና ናᎃን አምብር።
46009019	እያም የሟኒም ሰብ ባንትገሴ ጥርር ወለባንዀ፤ ቢኸርም ብዘ ሰብ የክርስቶሴ አቸኖዌ ትምብር ይንመታ ባርያ ኸማ ኧትገሳ።
46009020	የይኹዳ ሰብ የክርስቶሴ አቸኖዌ ትምብር ተይኹዳ ሰብ ይኹዳ ኸርዀም፤ በⷅጫም ይረብሮ ሰብ የክርስቶሴ አቸኖዌ ትምብር ⷅጫዀና ቅየዀም፤ ቢኸርም ⷅጫዀና ቤገዜ።
46009021	ⷅጫም ኤነኖኽኖ የክርስቶሴ አቸኖዌ ትምብር ⷅጫ ኤባር ኸርዀም፤ ቢኸርም ይእግዘር ትዛዝ ታንገፍር በክርስቶስ ትዛዝ ኧረብር።
46009022	ባመሮᎌ አንትቋመሮኽኖ በክርስቶስ አትረቅኖዌ ትምብር እያም አንትቋመረ ሰብ ኸማ ኸርዀም፤ አታትመዀና በክርስቶስ ኧሜተቦ ይትረፎሸ ትምብር ብንም ቃር እንም ኸማ ኸርዀም።
46009023	እያ የወንጌል በረካ ኧትሸዴ ኧሸ የኸሬ ዝኽ እንም አሜ የወንጌል ትምብሩ።
46009024	ኑጫ ቢያትዋትርᎌ መደር ኑጫማኽኖ እንም ይሮጦ፤ ቢኸርም ተሮጦኽኖ አተታ ሽልማተታ ይትⷀፐር ኸማ አትⷕሮዌ? አኹም የኽክም የሮጥኹᎌ ሽልማታኹ ትረኽቦዌ ኖጦ።
46009025	ይሮጥኽኖ እንም ንቃር ⷀጦም ይርወሶ፤ ኽኖም ገገዀና አⷀጦም ይሮጦ ይጠፋ ሽልማት ይረኽቦዌው፤ ይና ጭን ገገንዳ አⷀጥነም ንሮጥነ ኤጠፋ የዘላለም ይረብር ሽልማት ንረኽብኔው።
46009026	ኧጋ እያ አሳብ ኤባር ይሮጥ ሰብ ኸማ እክም አኖጥ፤ ተርፋስ ይትጃከም ሰብ ኸማ እክም አንትጃከም።
46009027	ቢኸርም ይንጐድ ሰብ የክርስቶስ አትርፎት ወንጌል ቦድዀ አንⷀ እያ ገገና የቃሶን ባንኸሬ ሰብነተና ቀጣዀም አዝዝን።
46010001	ጐፔቸም ኧተᎀቾ ዝኸታ ትⷕሮዌ ይሽሬ፤ አባንዳ እንም ተዳበራ ቦስጥ ባነቦ፤ እንመዀና ተባኽር ግብት ተⷘኖም።
46010002	እንመዀና ተሙሴ ቤትቤተሮዌ በዝ ዳበራም በዝ ባኽርም ተጠመቆም።
46010003	እንመዀና ተጔቴ የቸነ እማት ኤነት ሸረት በኖም።
46010004	እንመዀና ተጔቴ የቸነ እማት ኤነት እኻ ሰጠቦም፤ ይትⷐተኖ ተረፐረ እምር ደን እኻ ሰጠቦም፤ ኽም እምር ክርስቶስ ባነ።
46010005	እግዘር ጭን ተኽኖ በብዘመዀና አንሳረን የኸሬ ኔሳዀና በበረኻ ወጠቀም።
46010006	ኽኖም ᎃጥጥ ዘንጋ የትሜነቦም ኸማ ይናም ᎃጥጥ ዘንጋ ባንትሜኔ ዝኽ ይና ያትጬፕንደቃር ኸረም።
46010007	"ሰብም ይበሮዌ ይሰጦዌ ቾኖም፤ ዌግ ይደርሶዌም ተረሶም" ቧርም የጣᎉምኸማ ተኽኖም አታተዀና የቾቶም ኸማ አኹም የቅሪነ እንሰገድኹ።
46010008	ተኽኖም አታተዀና ተሟኒም እሽታ ዀጅር በድምዶት ባጢር ብማት ከረ ዀያም ሶስት ዀም ሰብ ᎀቶም፤ ይናም የኽኖ ኸማ ባጢር አንቶትነ።
46010009	ተኽኖም አታተዀና ይእግዘር የፈተረውዬ በሰር ችረ መርዝ የቀጠረኖም ኸማ ይናም የክርስቶስ እንፈተኔ።
46010010	ተኽኖም አታተዀና የᎃጠጠቦዌ ቢያጠፋ መሌክ የጠፎም ኸማ ይናም ብእግዘር አንᎃጨጭነ።
46010011	ዝኽ በኽኖ የቸነቦ እንም ቢናም ቤቸኔ ያትጬፕንደቃር ኸረም፤ በቀጥወ ዘበር ያነነ ይናም ይመኽርንዴ ተጣፈም።
46010012	ኧጋ የቈመ ይᎀስን ሰብ ቤወጥቄ የትጤፕ።
46010013	የሰብ እንም ቲሰራወ ፈተና ይርቅ እንጐድ ፈተና ስርም አንሰናብኹ፤ ቢኸርም ታቅማኹ በᎈር ትትፈተሮዌ ኤፈቅድ እግዘር የታመረው፤ ፈተና ቲሰራብኹ ትፈርኾᎌ ደረግ ባቦት ተፈተና ትወጦᎌ ኤማ ይሰክትንኹሸ።
46010014	ናማጅየኖ ኼታ የቅሪነ ተስግዶት ስኾ።
46010015	እንማኹ ትቤስሮ ኸማ ኻርዀም ዝካ ኧብር፤ እንዴ እንማኹ ዝኸታ ፍርዶ።
46010016	ዝኽ ይእግዘር ሽር ባነም ንሰጭኔ የበረካ ጥዋት ተክርስቶስ ደም ጋᎀ እማትነት ያነን ኸማ ናትየሽኔ አንኸረዌ? ንበራኔኽ ዳቦ ተክርስቶስ ሰብነት ጋᎀ እማትነት ያነን ኸማ ናትየሽኔ አንኸረዌ?
46010017	ንበራኔ ዳቦ እማት የኸረም ይናም እንመንዳ ኽኽ እማት ዳቦ ንትሸድነ ኸማ ይናም ብዘ በኸነሜ በክርስቶስ እማት ገግንደ።
46010018	እንዴ የእስራኤል ሰብ ያመነቦ ቃር ኧዞ፤ ኽትምዀት የበኖኽኖ ኽትም ቲያትⷀንውᎌ መደር እማትነት አነፐረኖዌ?
46010019	ኧጋ ዝካ ትምብር የቅሪነ ያንጪ በሰር ይጠቅምቃሩ በሮተናዌ? ዌሽ ቅሪነ ይጠቅም ቃሩ በሮተናዌ?
46010020	አንኸረ፤ ቢኸርም አረማዊ ሰብ ኽትም ያትⷀንቦ የሲጣሩ ባንኸሬ ይእግዘር አንኸረ፤ ተቅሪነም ጋᎀ እማትነት ይረብርኹዬ አንሸ።
46010021	የⷘታ ኢየሱስ ጥዋት በሰጨኹ የሲጣር ጥዋት ስጠቦት ኤነብኹ፤ ተⷘታ ኢየሱስም ትበሮዌ በቾናኹ ተሲጣር ብሮት ኤነብኹ።
46010022	ዌሽ ይና የⷘታ ኢየሱስ ናትማችኔዌ? ይናኽ ተዀት ይርቅ ደረግ ነረንደዌ?
46010023	እንም ቃር ተፈቀደንደም፤ ቢኸርም እንመታ ይና ኤጠቅምንደ፤ እንም ቃር ተፈቀደንደም፤ ቢኸርም እንመታ ይና ኤያትቋምርንደ።
46010024	እንም ሰብ ይንጐደታ ይጠቅም ቃር ባንኸሬ እማት የገገታ ይጠቀሜ ኤትሜን።
46010025	በበሰር ገብያ ያስሬ እንም በⷕናኹ ታጥራጠሮም ታትሰሮም ብሮ።
46010026	"አፈርም ባፈር ያነ ᎃራመታ ይእግዘሩ።"
46010027	በክርስቶስ አናመረ ሰብ የዀትኼ ታሮዌ ቢጠራኹ አኹም ታሮዌ በሳረናኹ ወሮ፤ ታጥራጠሮም ታትሰሮም ትበሮዌ ያቦኩ ቃር እንም ብሮ።
46010028	ቢኸርም ሟኒም ሰብ "ዝኸታ የቅሪነ ያንጪ ቃሩ" ቢብርኹ ዝኸታ ቶደናኹ ምስም ተⷕንማኹ ተጥራጠሮት የቸነ እምበናኹ።
46010029	ምስዀት በⷕነታ ይጥራጠር የኸሬዉ ባንኸሬ ገጋኸ በⷕናኸ ተጥራጠርኸም አምብር። እንጐድ ሰብ ይጥራጠርወ ቃር እያ ነጣ ወጣኽወም፤ ኧጋ ብያ ይትፈንድቢ የንቃሩ?
46010030	እያም እግዘር ያቤ ቃር ሽራኸ ባዀም ብምበራ በዝኸታ ሰብ የምር ይወቅሴ?
46010031	ኧጋ ትበሮም በኸረ ዌም ትሰጦ በኸረ ዌም ሟኒም ዘንጋ ብታመሮ እንም ቃር ይእግዘር ክብር አምረዊ።
46010032	የይኹዳም የአረማዊ ሰብ ዌም ይእግዘር ቤተክርስቲያን ሰብ የሟኒመዀና ቈፋ አትኽሮ።
46010033	እያም እንመዀና ይተርፎዬ የገገዀና ጥቅም ትምብሩ ባንኸሬ የገገና ጥቅም አንሸ፤ ሰብ እንም ብንም ቃር ይሳኖሸ ባዀም ኧቾት።
46011001	እያ ክርስቶስ ኧመስር፤ አኹም እያ ምሰሮ።
46011002	ጐፔቾ ብንም ቃር የዘገድኹኔ እያም ያትመርኩ ትምርት ተጨራ የቅየኹዌ ሳሬም።
46011003	ቢኸርም የምስ እንም ነር ክርስቶስ፥ ይሽታ ነር ምስ፥ የክርስቶስም ነር እግዘር የኸረ ኸማ ትⷕሮዌ ኧሸ።
46011004	ነረታ ተሽፈፈረም ጠሎት ያሜ ዌም የጔታ ቃር ዩድ ምስ እንም የክርስቶስ ያትዋልድ።
46011005	ነረⷕታ ታትሸፍር ጠሎት ታሜ ዌም ትንቢት ትዝረⷍ ምሽት እንም ገገⷕታ ታትዋልድ፤ ነረⷕታ አንሸፈረቼ ተቀበበች ⷅጥየው።
46011006	ምሽትም ነረⷕታ ባትሸፈር ታተጥርም ትርጥ፤ የምሽት ነር አተጥሮት ዌም ቅብቦት ያቅመጭ በኸረ ነረⷕታ ትሰፍር።
46011007	ምስ ይእግዘር መሰሮም ክብርም የኸሬ ነረታ ወትሽፈፈር ኤኖ፤ ምሽት ጭን የምስ ክብርንያ።
46011008	የምሽት ፍጥረት ተምሱ ባንኸሬ ምስ ተምሽት አንትፈጠረ።
46011009	የኽክም ምሽት የምስ ተፈጠረችም ባንኸሬ ምስ የምሽት አንትፈጠረ።
46011010	በዝም በመሌካም በመሌካ የቸነ የⷕት ነር ምሰⷕታ የኸረ ኸማ ታትየሼ ወትሸፈር ነረባ።
46011011	ቢኸርም በⷘታ በኢየሱስ ኸነም ትነብነ ምሽት ምስ ኤባር ምስም ምሽት ኤባር ኤረብሮ።
46011012	የምሽት ፍጥረት ተምስ ቢኸርም ምስም በምሽት ይትጨን፤ የኽርምታነ እንመታ እግዘር ᎈጠረንም።
46011013	አኹም ገጋኹ ፍርዶ፤ ምሽት ነረⷕታ ታትሸፍር የጔቴ ጠሎት አምሮት ይሽርባዌ?
46011014	-
46011015	ምስ ነረታ ቢያገርፍ ቀመጥ ይኸርወ፤ ምሽትም ነረⷕታ ብታገርፍ ክብር ይኸላ፤ ዝመታ ፍጥረት ገገታ ዳር ኤያትመርኹዌ? የⷕትም ነር ይሸፍኔ አውያም።
46011016	ቢኸርም ሟኒም ሰብ በዝ ዘንጋ ይትክራከሬ ቢሸ ይና ዌም ይእግዘር ቤተክርስቲያን ሰብ ተዘታ ዮጣ ንᎀ ኤነንደ።
46011017	ትትደመዶ ግዝየ ትቾተዊ ᎃጥጥ ዘንጋ ባንኸሬ ወኼ ዘንጋ አንኸሬ በዘታ አናⷛግዝኹ።
46011018	ትንም ይፍቴ በማበር ትትደመዶ በግብታኹ ወትቤተር ያነ ኸማ ሰማዀም፤ የሰማዀንም አታተታ ውረም ወኽረታ አመርዀም።
46011019	ባኹ ግብት የታመሮኽኖ ᎂጠርም ያወጨዮዌ ወትሻድ ኤቄቃሩ።
46011020	አኹ እማቴ በትደመድኹዌ ትበረዊ የⷘታ ይዘጅᎌ ሸረት አንኸረ።
46011021	አተታ ያታተታ ቴቅየ እንመታ የገገታ ሸረት ይበራ፤ አተታ ይጐድን አተታ ጭን ይሰኽር።
46011022	ይማታኹ ትበሮ በኸረኽ ትበሮᎌ ትሰጦᎌ ቤት ኤነናኹዌ? ዌሽ ይእግዘር ቤተክርስቲያን ቀንጥኹም አት ዘንጋ ኤነኖ የዜጋ ታቅመጦዮዌ? ኧጋ ምር ንበርኹ? በዝ ዘንጋ ናⷛⷝዝኹዌ? ስርም አናⷛⷝዝኹ።
46011023	እያ ተⷘታ ኢየሱስ የትⷀፐርዀን ያኹ አትመርኩም፤ ዝም ⷘታ ኢየሱስ አወጨም ባⷀᎌርᎌ በኽም ምሳረ ኢየሱስ ዳቦ ነሳም፤
46011024	ይእግዘር ሽር ባረም ፈነመም "ዝኽ ያኹ ይሞት በሰረናው፤ ዝመታ እያ ትዘግዶኔ ብረዊ" ባረም።
46011025	ዝክም ተሸረት አንⷀ ኢየሱስ ጥዋ ነሳም "ዝኽ ጥዋ እግዘር ታኹ ገደር ቃር የገፓወ የርዳ ደመናው፤ በሰጨኹዊ ግዝየ እንም ዝኽ እያ ትዝግዶᎌሸ" ባረም።
46011026	ዝኽ ዳቦ ትትበሮም ዝም ጥዋ ትትሰጦ ግዝየ እንም ⷘታ ኢየሱስ ቲቸን ዳር ሞተታ ቶዶሸ።
46011027	ሟኒም ሰብ ቴትገቧን ዝኽ ⷘታ ይዘጅᎌ ዳቦ የበና ዌም ዝኽ ጥዋ የሰጨ እንም የⷘታ ኢየሱስ በሰርመታ ደመታ የቀንጤ ከስ ነሮ።
46011028	ሟኒም ሰብ ዝኽ ዳቦም ቴበራ ተጥዋም ቴሰጭ ይፍቴ የገገታ የዥ።
46011029	ሟኒም ሰብ የⷘታ ኢየሱስ በሰር በቀልበታ ቴያትያን ይበራም ይሰጭዀታ በገገታ ፍርድ ያቸን።
46011030	ባኹ ግብት ብዘዀና የⷀጠቦም የⷀመኖም ብዘመዀና የᎀቶ በዝ የቸነው።
46011031	በገገንዳ ተፈንድነ ጭን ቤትፈንድብንደ።
46011032	ቢኸርም ያንⷀ ተአለም ሰብ ጋᎀ ባንጠፋኔ ኧዃ ⷘታ ኢየሱስ ፈንደም ይቀጣንደ።
46011033	ኧጋ ጐፔቸም ኧተᎀቸም ⷘታ ኢየሱስ ይዘጅᎌ ሸረት ትበሮዌ በትደመድኹዌ እንም ቲቸን ዳር አኹም ታኹ ተቃሮ።
46011034	የፍርድ ባትደመዶዌ ሟኒም የጓደን ሰብ ቢረብር በቤተታ የብራ፤ የተነፈ ቃር ትንቸን ኦድኹሸ።
46012001	ጐፔቸም ኧተᎀቸም ኧዃም የመንፈስ ቅዱስ ስጦታ ቃር ትⷕሮዬ ኧሸ።
46012002	አረማዊ ታነኹ ባትⷕረዊ ዘንጋ ተጠበጥኹም ዘንጎት ኤኸሎ ዲዳ ቅሪኔ ዮሰጅኩ ኸማ ትⷕሮ።
46012003	ኧጋ እያም ኡድኹ ሟኒም ሰብ ብእግዘር መንፈስ ቲዝረⷍ "ኢየሱስ የሰተዊ የኽር" ይብር ኤነ፤ የኽክም በመንፈስ ቅዱስ በኸረ ባንኸሬ "ኢየሱስ ⷘታው" ይብሬ እማት ሰብ ዳር ኤዀለ።
46012004	የመንፈስ ቅዱስ ስጦታ ብዘ ኤነትሮ፤ መንፈስ ቅዱስ ጭን እማቱ።
46012005	የⷘታ አገክሮት ብዘ ኤነቱ፤ ⷘታም እማቱ።
46012006	ይቾቺ ሜና ብዘ ኤነቱ፤ ዝኽ እንም ሜና በሰብ ይትቾት ኸማ ያሜ እግዘር ጭን እማቱ።
46012007	ያታተንዳ መንፈስ ቅዱስ ያውንዳ ይርቅመታ ይንጐደዀና ናⷘⷍኔው።
46012008	ያተታ በመንፈስ በኻሪነት ይዝረⷌ ይዊ፤ ያተታም በኽም መንፈስ በውቀት ይዝረⷌ ይዊ።
46012009	ያተታም በኽም መንፈስ ንቅ እምነት ይዊ፤ ይንጐድመታ ተባሸ ያትርፎት ስጦታ ይዊ።
46012010	ያተታ ወግ ቃር የቶቶት ደረግ፥ ያተታ የትንቢት ቃር የዘንጎት ደረግ ያተታ ወኼ ተᎃጥጥ መንፈስ ወቤትር፥ ያተታም በᎇችር ᎇችር በገደር አምᎋ ዘንጎት፥ ያትመታ በገደር አምᎋ የዝረከዊ ቃር የፍቶት ስጦታ ይዊ።
46012011	ዝኽ እንም ያቾት ኽኽ እማት መንፈስ ቅዱሱ፤ ዀትም የፍቃደታ ኸማ ያታተታ ᎇችር ᎇችር ስጦታ ይብ።
46012012	እማት ገግ ብዘ አካላት ነረን፤ ቢኸርም አካላት እንም ብዘ ቢኸሮም እማት ገግሎ፤ ክርስቶስም የኽክሙ።
46012013	የይኹዳ ሰብ ብንኸነ የግሪክ ሰብም ብንኸነ፥ ባረያም ብንኸነ ወለባም ብንኸነ ይና እንመንዳ ባት መንፈስ ቅዱስ እማት ገግ ንኸኔ ተጠመቅነም፤ እንመንዳ እማት መንፈስ ተⷀፐነም።
46012014	የሰብ ገግ እማት አካላት ቴኸር ብዘ አካላት ነረን።
46012015	ኧግር "እያ ኧጅ አንኸርዀ፤ በኽ የቸነ ተገግም ሟር ኤኔ" ቢብር ተገግ አካላት አተታ ኽሮተታ ይቄቴዌ?
46012016	እንዝርም "እያ ኤን አንኸርዀ፤ በኽ የቸነ ተገግም ሟር ኤኔ" ቢብር ተገግ አካላት አተታ ኽሮተታ ይቄቴዌ?
46012017	ገገንዳ እንም ኤን ተኸረ መምር ንሰማኔ ባነ? ገገንዳ እንም እንዝር ተኸረ መምር ናሸታኔ ባነ?
46012018	ኧዃ ጭን እግዘር የሳረን ኸማ አካላት እንም ያታተዀና በመደር መደረዀና አመነኖም።
46012019	ገግ እንም አት ኤነት አካላት ተኸረ ዝኽ ገገንዳ ኤቴ ባነ?
46012020	ቢኸርም አካላተንዳ ብዘሮ ገገንዳ ጭን እማቱ።
46012021	ኤን "ኧጅ ኤያትⷈሼ" ይብሬ ኤዀለ ዌም ነርም "ኧግር ኤያትⷈሼ" ይብሬ ኤዀለ።
46012022	ⷀጨነ ይመስሮ የገግ አካላት ይርቅ ይሸዮ።
46012023	ተገግ አካላት አታት ክብር አናውዮ ይመስሮ ይርቅ ይበዛቦ ክብር ኒብኔዮ፤ ብንቅመጭኔፖ አካላት ይርቅ ክብር አብነም ንትጬፕኔሎ።
46012024	-
46012025	ክብር ያነኖ አካላተንዳ ዝኽ እንም ኤያትⷈሽኖ፤ ቢኸርም አካላት ኽኖም ተኽኖ በⷅጥየ ይትቅራቦዌ በገግ መራክስ ቤኸሬ ክብር የቀፐረወ አካላት እግዘር ይርቅ ክብር አወንም፤ አካላት እንም ባት ገግ ደᎀደንም።
46012026	አት አካላት ቢትጨነቅ አካላት እንም ተዀት ጋᎀ ይትጨነቆ፤ አት አካላትም ቢያከውሪ አካላት እንም ተዀት ጋᎀ ይሽኖ።
46012027	አኹም የክርስቶስ ገግንኹ፤ ያታታኹም የክርስቶስ አካላትንኹ።
46012028	እግዘርም በቤተክርስቲያን ይንመዀና ᎇችር ᎇችር ሜና ይረብኖኸማ አመነም ሾመኖም። በተረም ይእግዘር ናዀቸረነ ወኽር፥ ዄተነ ነቢ ወኽር፥ ሶስተነ አስተማሪ ወኽር፥ ተኻንⷀ ብእግዘር ሽም ወግ ወቶት፥ ተኻንⷀ ባሸነ አትርፎት፥ ወትርዳዳ፥ አላፊ ወኽር፥ በᎇችር ᎇችር በገደር አምᎋ ዘንጎትም አበኖም።
46012029	ኧጋ እንመዀና ይእግዘር ነቢሎዌ? እንመዀናኽ ይእግዘር ቃር ዩዶዌ? እንመዀናኽ አስተማሪሎዌ? እንመዀናኽ ብእግዘር ሽም ወግ ያትየሶዌ?
46012030	እንመዀናኽ ባሸነ ያተርፎዌ? እንመዀናኽ በብዘ ኤነት አምᎋ ይዝረኮዌ? እንመዀናኽ በገደር አምᎋ የዝረከዊ ቃር ይፈቶዌ?
46012031	ዝም የኸሬ ተዝ እንም ይርቆ ስጦታ ትረኽቦዬ በጨር ሳቦ። ኧዃም ትንም ይርቅ ኤማ አትየሽኹቴ።
46013001	በሰብም በመሌካ አምᎋ ብንዝረⷍ ንማጀ ጭን ቤኔ ያኸራ ዶነ ኸማ ዌም ኳሽኳሽ ይብር ፀናፅል ኸማ ኸርዀም።
46013002	ትንቢት ብንዝረⷍ፥ የትሼመ ዘንጋ እንም ብንⷕር፥ እንም ቃር ቤሰርዀም ብንⷕር፥ ቈቶ ኧደርስ አኽር እምነት ቢረብሬ፥ ንማጀ ጭን ቤኔ ከንቱንዀ።
46013003	ያኔ እንም የዜጋ ብንሸድ ሰብነተና ብሳት ይረድዴ ብናⷀፕር ንማጀ ጭን ቤኔ አትም ኤያሜኒ።
46013004	ንማጀ ይፈርኽ፥ ያትማጥጥ፤ ንማጀ ኤሟን፤ ንማጀ ኤትⷛⷘዝ፤ ንማጀ ትቢተነ ኤኸር።
46013005	ንማጀ ኤሽር ቃር ኤቾት፤ እንም ይያ የኽር ኤብር፤ ኤትናደድ፤ በⷕነታ ᎃጥጥ ዘንጋ ኤያወራ።
46013006	ንማጀ በውረም ቃር ይሽን ባንኸሬ በᎃጥጥ ቃር ኤሽን።
46013007	ንማጀ ብንም ቃር ይፈርኽ፥ እንመታ ያምር፥ ብንመታ ተስፋ ያወራ፤ ንማጀ በጠወጠን ይቈም።
46013008	ተከረ አት ከረ ትንቢት ዘንጎት ይቄቴ፥ በገደር አምᎋ ዘንጎት ይቺቴ፥ ውቀትም ይቄቴ፤ ንማጀ ጭን ስርም ኤወጥቅ።
46013009	ያነንደ ውቀትም ኸረ ንዝረⷍኔ ትንቢት ᎃራ አንኸረ።
46013010	ቢኸርም ᎃራ የኸረዀታ ቲቸን ጭን ቁራዀታ ይቄቴ።
46013011	ትከ ታነዀ የትከ ኸማ ኧዝረⷍ ባነ፤ የትከም ኸማ አስብ ባነ፤ ትከም ይብር ቃር ኧብር ባነ። በትራቅዀ አንⷀ ጭን የትክነት አመረና ቸዀም።
46013012	ኧዃሽ ቢያጭራንም መስቴወት ናዥነ ኸማንደ፤ በኽ ጋᎀ ጭን ይፍት ይፍት ናዥነቴ፤ ኧዃሽ ውቀተንዳ ᎃራ አንኸረ፤ በኽ ጋᎀ እያም እግዘር በኻሬ አኽር ኧⷕርቴ።
46013013	ኼታ ዝኽ ሶስተዀና፥ እምነት፥ ተስፋ፥ ንማጀ፥ ተቋመሮም ይረብሮቴ፤ ተዝመዀና ይርቀታ ንማጀው።
46014001	ኼታ ንማጀ ተኸተሮ፤ የመንፈስ ቅዱስ ስጦታም ይርቅመታ ትንቢት ዘንጎት በጨር ሳቦ።
46014002	ቤⷕሪ በገደር አምᎋ ዘንጎት ይእግዘሩ ባንኸሬ የሰብ አንኸረ፤ አንዃሪ ዘንጋ በመንፈስ ቅዱስ ደረግ ይዝረⷍ የኸሬ የባረ ቃር አትም ሰብ ኤገዋን።
46014003	ትንቢት ይዝረⷍ ሰብ ጭን ያትቋምርዌ፥ ያትፋድግዌ፥ ቀርቀር ያሜዬ የሰብ ዩድ።
46014004	ቤⷕሪ አምᎋ ይዝረⷍዀታ የገገታ ያትቋምር፤ ትንቢት ይዝረⷍዀታ ጭን ቃረታ ይሰሞዌ የትደመዶ ሰብ ያትቋምር።
46014005	እንማኹ ቤⷕሬ አምᎋ ብትዝረኮ ይሳሬ ባነ፤ ይርቅመታ ትንቢት ብትዝረኮ ተዝ ይርቅ ይሳሬ ባነ። ቤⷕሪ አምᎋ የዝረከዊ ይᎈታን ቤነ የትደመደ ሰብ ይትቋመርዌ ቢⷕሪ አምᎋ ትንቢት ይዝረⷍዀት ይርቅ።
46014006	ኼታ ጐፔቸም ኧተᎀቾ ኧዃ ያኹዌ ተንትዀ ቤⷕሪ አምᎋ ብኑድኹ ምር ይጠቅምኹቴ? ያኹ ይጠቅምኹ እግዘር ያትየሼ ዘንጋ ዌም ውቀት ዌም ትንቢት ዌም ትምርት ጥብጭትንኩ ብንቸኑ።
46014007	ቱንቲናም በድራም እንጐድም ነብስ ኤነኖ የዝምራ ግብር ዳር የትቤተረ ቃር ቤነኖ ያወጠዊ የዝምራ ቃር ምር የኸረኸማ መምር ይትⷐር?
46014008	ጥሩምባ ቃረታ ቤⷕሪ ኤነት በረᎊ ያርብ ሟን ይኻርም ይተሳሸ?
46014009	ዝክም አኹ ቢⷕሪ አምᎋ ባንዝረⷈኹ ትዝረከዊ ቃር ሟን ይዃንሸ? አኹም የንፋስ ትዝረኮ ቃር ትመስሮ።
46014010	በዝ አለም ሰብ ይዝረⷍወ ብዘ ኤነት የሰብ ቋንቋ ነረ፤ ተዝ እንም ቋንቋታ ኤⷕሪ ቃር ኤነ።
46014011	ኧጋ የዝረከዊ ምር ወበር የኸረ ኸማ ባንኻርዀ ይዝረⷍዀታ ባዘራ ኧኸርወ፤ ዀትም ይያ ባዘራ ይኸርቢ።
46014012	የኽክም አኹ መንፈስ ቅዱስ ይብኹ ስጦታ በጨር ትሰቦ የኸሬ ይርቅመታ ሳቦት ያነብኹ ቤተክርስቲያን ይትቋመርወ ይእግዘር ስጦታ ይበዛንኹዬው።
46014013	በኽ የቸነ ቤⷕሪ አምᎋ ይዝረⷍ ሰብ የዝረⷈን ይፈታወ ደረግ ይረኽቤ ይእግዘር የጠስ።
46014014	ቤⷕሪ አምᎋ ጠሎት ብናሜ መንፈሰና ጠሎት ያሜ ባንኸሬ እያ ኧብር ቃር ስርም አምቤስር።
46014015	ኧጋ ምር ናሚ? በመንፈሰና ጠሎት አሚሸ፤ እያም በⷕነና ቤሰርዀም ጠሎት አሚሸ፤ በመንፈሰና ይእግዘር ዝምራ አዝምርሸ፤ በⷕነና ቤሰርዀም ይእግዘር ዝምራ አዝምርሸ።
46014016	ዝክኽ ባንኸረ አኸ በመንፈስ ይእግዘር ሽርት ትታትⷀንብ፥ አኸ ትውን ቃር ኤⷕር ሰብ ይእግዘር ሽር ትትብር መምር ይኻርም "አሚን" ይበርሸ?
46014017	አኸሽ በዝ ኤነት ሽር በሮታኸ ወኼ ቃር ይኽርሸ፤ እንጐድ ሰብ ጭን ኤትቋመርወ።
46014018	እያ ትንማኹ ይርቅ ቤⷕሪ አምᎋ ኧዝረⷍ የኸሬ ይእግዘር ሽር ኧውን።
46014019	ቢኸርም ቤⷕሪ አምᎋ በብዘ ዀም ይትሜዘር ቃር ተዘንጎተና ይርቅ እንጐደዀና አትመሬ ትምብር በቤተክርስቲያን ቢⷕሪ ቃር ቤሰርዀም አምስት ቃር ብንዝረⷍ ይሽሬ።
46014020	ጐፔቸም ኧተᎀቾ የᎃጥጥ ዘንጋ ትከ ኽሮ ባንኸሬ በበስሮታኹ ትከ አትኽሮ፤ በበስሮት ተራቆ።
46014021	ዝመታ፦ " 'ቤⷕሪ አምᎋም በውጤ ገነ ሰብ አምᎋም የዝ ሰብ ኧዝረⷍቴ፤ ዝክም ቢኸርም ኤሰሞን' ይብር ⷘታ እግዘር" ቧርም በⷅጫ ጣᎉም።
46014022	ኧጋ ቤⷕሪ አምᎋ ዘንጎት ኤያምሮኽኖ መርኸቱ ባንኸሬ ያምሮኽኖ አንኸረ፤ ትንቢት ዘንጎት ጭን መርኸት ይኸር ያምሮኽኖው ባንኸሬ ኤያምሮኽኖ አንኸረ።
46014023	ኧጋ በክርስቶስ ያመሮ ሰብ እንም እማቴ ቲደመዶ እንመዀና ቤⷕሪ አምᎋ ቢዝረኮ አንኻሮ ዌም አናመሮ ሰብ ቢገቦ "ዛዀና ሽርሽር ባሮም" ኤብሮዌ?
46014024	ቢኸርም እንም ሰብ ትንቢት ቢዝረⷍ ጭን ኤያምር ዌም አንኻረ ሰብ ቢገባ በሰሟን ቃር እንም በባጢረታ ይትወቀስ በሰሟንምቃር ይትፈንድወ ኸማ ይቤስር።
46014025	የሰማምዀታ በⷕነታ የትሼመ ዘንጋ እንም ሰቻ ይወጣ፤ "ውረም እግዘር በግብታኹ ነረ" ይብር፤ ይፍት ይፍትም ተፌጠመም ይእግዘር ይሰግድ።
46014026	ጐፔቾ ምር አምሮት ያትⷈሽ? የጠሎት ባት በትደመድኹዌ አተታ ዝምራ ያዝምሮት፥ አተታ ያትመሮት፥ አተታ የትሼመ ዘንጋ ዮዶት፥ አተታ ቤⷕሪ አምᎋ የዘንጎት፥ አተታም ቤⷕሪ አምᎋ የዝረከዊ የፍቶት ስጦታ ነረን፤ ኧጋ ዝኽ እንም ስጦታ የጠሎት የትደመዶ ሰብ ያትቋምኖ ቃር የኽር።
46014027	ቤⷕሪ አምᎋ ይዝረⷍ ሰብ ቢረብር ዄት ዌም በበሳ ሶስት የኽሮም አጋጋ የዘንጎ፤ ኽኖ የዝረከበዊ እንጐድ ሰብ የᎋታን።
46014028	ቃረዀና ይፈታ ሰብ ቤነ ጭን በትደመዶ ሰብ ግብት ስ የበሮ፤ የገገዀናም ይእግዘርም በⷕነዀና የዘንጎ።
46014029	ትንቢት ይዝረኮ ሰብ ዄት ዌም ሶስት የኽሮም አጋጋ የዘንጎ፤ እንጐደዀና ጭን የዝረከዊዀት የስሞም ተጨራ የፍትረዊ።
46014030	በኽ ተትደመዶ ሰብ ይንጐድመታ መንፈስ ቅዱስ አት ዘንጋ ቢያትየን ይፍትወረር የዝረⷈዀት ያጋታ ስ የበር።
46014031	እንመታ ይትመሬም ይትቋመሬም እንማኹ ያጋጋኹ ይእግዘር ቃር ትዝረኮዌ ይኸንኹ።
46014032	ያት ነቢ የትንቢት መንፈስ ይንጐድ ነቢ ይታዘዝ።
46014033	ይእግዘር ሰብ ቢትደመዶᎌ ቤተክርስቲያን እንም ያᎀሪምኸማ እግዘር የሰላም ⷘታው ባንኸሬ የኽያት ⷘታ አንኸረ።
46014034	በቤተክርስቲያን እሽታ ስ የበረማ፤ የሙሴም ⷅጫ የባረ ኸማ ይታዘዝ አመር የምበነማ ባንኸሬ ይዝረከሜ አናውየማ።
46014035	በቤተክርስቲያን እሽታ ስ ቢብረማ ወኼቃሩ፤ ይትሰረማ ቃር ቢረብር በቤተኽነማ የምሰኽነማ የትሳረማ።
46014036	ምሩ? ይእግዘር ቃር የቸነ ታኹዉዌ? ዌሽ ይእግዘር ቃር እማት ያኹዌ ቸነምዌ?
46014037	ሟኒም ሰብ እያ ነቢንዀ ዌም የመንፈስ ቅዱስ ስጦታ ነሬ ይብር ሰብ ዝኽ የጣፍንኩ የⷘታ ኢየሱስ ትዛዝ የኸረ ኸማ የኻር።
46014038	ዝኸታ ኤⷕር ሰብ ቢረብር ዀትም ኤⷕሪ።
46014039	ኧጋ ጐፔቾ ትንቢት ትዝረኮዬ በጨር ሳቦ፤ ቤⷕሪ አምᎋ ዘንጎትም አትኽሮ።
46014040	ቢኸርም እንም ቃር ባግዋውም በጨርም የኽር።
46015001	ጐፔቸም ኧተᎀቾ የዝ ይፍቴ ያትመርኩ የወንጌል ቃር አዘግድኹዌ ኧሸ፤ ዝም የወንጌል ቃር አኹ የትⷀፐርኹዊም ተቋመርኹም የቈምኹᎌው።
46015002	እያም ዮድኩ የክርስቶስ ወንጌል አጠበቅኹም ብትጠብጦ ትትረፎሸ፤ ኻባንኸረ ኧመሮታኹ ከንቱው።
46015003	እያም አመርዀም የትⷀፐርዀን ትንም ይርቅዀታ ዝካ ትምብር አⷀፐርኩም፤ በመጣፍ ዮጂም ኸማ ክርስቶስ የባጢረንዳ ᎀተም፤
46015004	ᎀከዊም፤ በሶስተነ ከረ ኧያም ኸረም ተሞት ተረሳም፤ ዝም በቅዱስ መጣፍ የጣᎉም ኸማው።
46015005	ጴጥሮስም አሸንም፤ ተኻንⷀ አስረዄችም ተማሪየታ አሰበዊም።
46015006	ተኽም አንⷀ በዀት ያመሮ ታምስት በቅር ይርቆ ሰብ እማቴ አሰበዊም፤ ተኽኖም ብዘዀና ኧዃ ዳር ነረቦ፤ አታተዀና ጭን ᎀቶም።
46015007	ተኽም አንⷀ ያእቆብ አሸንም፤ ናዀቸረነታም እንም አሰበዊም።
46015008	ትንም የቀጥወ ግዝየታ ቴሰራ የትጨነ ትከ ኧመስር ይያም ትዬም።
46015009	ትእግዘር ናዀቸረነ እንም ያነስዀም ይእግዘር ቤተክርስቲያን ሰብም ያሳደድዀ እያትንዀ፤ ኽም የኸሬ እያ ይእግዘር ናዀቸረነ ቧርም ይጠረኔ አምበቃዀ ሰብንዀ።
46015010	ቢኸርም ብእግዘር ወኼነት የዀት ናዀቸረነ ኸርዀም፤ ይያ ያውን ፀጋ ከንቱ ኺተ አንቀነ፤ አቸም ትንመዀና ይርቅ ⷀጥዀም፤ ቢኸርም ዝኽ የቾተ ትያ ጋᎀ ያነ ይእግዘር ፀጋው ባንኸሬ እያ አንኸርዀ።
46015011	ኧጋ እያም ብንኸር ኽኖ ዝኽ ይእግዘር ቃር ኑድነ፤ አኹም ያመርኹዊ ዝመታው።
46015012	ይና ክርስቶስ ተሞት የትረሳ ኸማ ናትመነ በኸረ ኧጋ ታኹ አታተዀና "የᎀተ ኤትረሳ" መምር ይብሮ?
46015013	"የᎀተ ኤትረሳ" ትብሮ በኸረ "ክርስቶስ ተሞት አንትረሳ" በሮቱ፤
46015014	ኧጋ ክርስቶስ ተሞት ባንትረሳ ይና ያትመኔኩም አኹም ያመርኹዊ ከንቱው በሮቱ።
46015015	አትም እግዘር የክርስቶስ ተሞት ነሳንም ባነም ኦድነም፤ ኧጋ የᎀቶ ኤትረሶ ትብሮ በኸረ እግዘር የክርስቶስ ተሞት አነሳን ወበራኹው፤ ይናም እግዘር አምባረ ቃር ፈጠነም ኦድነም ወበሩ።
46015016	የᎀቶ ሰብ ኤትረሶ በኸረ ክርስቶስም ተሞት አንትረሳ በሮቱ።
46015017	ክርስቶስም ባንትረሳ ያመርኹዊ ከንቱው፤ አኹም ኧዃ ዳር ተባጢራኹ አንትⷛፈርኹ ወበሩ።
46015018	ኧጋ በክርስቶስም አመሮም የᎀቶ ሰብ ቀነቦም ወበሩ።
46015019	በክርስቶስ ያነንደ ተስፋ እማት በዝ አለም ትነብነ በኸረ ተሰብ እንም ይርቅ ናመጥጥነ ሰብንደ ወበሩ።
46015020	የኽርምታነ ውረም ክርስቶስ የᎀቶኽኖ በኽር ኸረም በተረም ተሞት ተረሳም።
46015021	ሞት በአዳም ወኸት የቸነም ኸማ ተሞትም ወተሳ በክርስቶስ ወኸት ኸረም።
46015022	እንም በአዳም ይሞት ኸማ የኽክም እንመታ በክርስቶስ ኧያም ይኸር።
46015023	ዝም ይኸረታ ባጋጋው፤ ክርስቶስ በኽር ኸረም ይፍትወረር ተሞት ተረሳም፤ ዄተነም ቲቸን የዀት የኸሮ ተሞት ይትረሶቴ።
46015024	ተኽም አንⷀ ዀት ግዛትም ዳነትም ደረግም እንም አጠፋም መንግስትም የአብ እግዘር አወጣም ቲይብ የቀጥወ ይኸርቴ።
46015025	እግዘር ጠላተታ እንም በክርስቶስ ኧግር ቦስጥ ቲያሜኖ ዳር ክርስቶስ ወትረገስ ነሮ።
46015026	ተⷀመም የቀጥወ ይጠፋ ጠላት ሞቱ።
46015027	"እግዘር እንም ቃር በክርስቶስ ኧግር ቦስጥ አትገሳም" ይብርቃር ጣᎉም፤ ቢኸርም እንም ተገሳም ቲብር እግዘር ኤባር እንም የክርስቶስ ተገሳም ወበረታው።
46015028	እንም ቃር በክርስቶስ ኧጅ በኸረ አንⷀ አብ እግዘር ብንም ቃር ዳነ ይኸሬ ክርስቶስ ገገታ እንም ቃር በጀታ ቤᎌለ በአብ እግዘር ዳነት ቦስጥ ይኸርቴ።
46015029	ኧጋ የᎀቶ ኤትረሶ በኸረ የᎀቶኽኖ ባሮም የምር ይጠመቆ? የᎀቶ ሰብ ቧርም ተጠመቆት ምር ያሜ?
46015030	ይናኽ እንም ጋᎀ ቢያትሸንፍ አደጋ ንብረት ንረብነ የንቃሩ?
46015031	ጐፔቸም ኧተᎀቾ እያ እንተመረጋ ሞት ያጃⷌ፤ ዝም ኦድኹ አኹ በⷘታንዳ በኢየሱስ ክርስቶስ እያ ኧትሸመርብኹ የኸሬው።
46015032	እያ በኤፌሶን ከተማ አዊኸማ ተኸሮ ሰብ ጋᎀ ተዋጎተና ምር ያሜኒቴ? የᎀቶ ኤትረሶ በኸረ "ነገ ንሞትነ የኸሬ ንብራነም ንስጤነ" የዋሪ ኸማውዌ?
46015033	እንትሻተናኹ፤ ᎃጥጥ አበጐዳ ወኼ አመር ያብላሽ።
46015034	ተዘፐሮ፥ በⷕናኹ ግቦ፤ ባጢርም አቶቶ፤ ያኹ አቅመጭኹዌ ዝኸታ ኖድኹ፤ ባኹ ግብት ኧዃ ዳር እግዘር ኤⷕሮ ሰብ ነረቦ።
46015035	"የᎀቶ ሰብ ይትረሶ መምሩ? ተሞት ቲትረሶ ይረብኖ ሰብነት ምር ኤነቱ?" ይብር ሰብ ይምበርሸ።
46015036	አኸ ጋዋ የዘናዀን ዝነ ባᎀቴ ኤረማ።
46015037	የዘናዀን ስኔ ቢኸር እንጐድ ዝነም ቢኸር ⷅንⷀ ባነ ባንኸሬ የዘናዀን ᎇቄ አነፐረ።
46015038	እግዘር ጭን የዘኔ ዝነ የሸ ኸማ መርክ ይውን፤ ተዘኔም ዝነ ያታተታ የገገታ ᎇቄ ይውን።
46015039	በሰር እንም እማት ኤነት አንኸረ፤ የሰብ በሰር አት ኤነቱ፤ የዋጋ በሰር አት ኤነቱ፤ ያንᎋ በሰር አት ኤነቱ፤ የአሳ በሰር አት ኤነቱ።
46015040	የሰሜ ፍጥረት መርክ ነረ፤ ያፈር ፍጥረት መርክ ነረ፤ ቢኸርም የሰሜ ፍጥረት መርክ ማረገታ አት ኤነቱ፤ ያፈርም ፍጥረት መርክ ማረገታ አት ኤነቱ።
46015041	የኤያት ማረግ አት ኤነቱ፤ የበነም ማረገታ እንጐድ ኤነቱ፤ የዀዀብም ማረገታ እንጐድ ኤነቱ፤ በማረገዀና አት ዀዀብ ታተታ ይርቅ።
46015042	የᎀቶ ቲትረሶ ዝክሙ፤ ይብሰብሴ የዘኔ ኤብሰብስ ቃር ኸማ ኧያም ኸረም ይትረሳ።
46015043	በውርደት የዘኔ በማረግ ይትረሳ፤ በⷅጭነር የዘኔ በርቅ ደረግ ይትረሳ።
46015044	የዝ አፈር ፍጥረት ሰብነት ያነን በሰር ቲብሰብስ መንፈስ ቅዱስ ይብ ሰብነት ይትረሳ። የዝ አፈር ፍጥረት ሰብነት በረፐረ መንፈስ ቅዱስ ይብ ሰብነትም ነረ።
46015045	ዝክም "ይፍትወረር ምስ አዳም ኧያም ፍጥረት ኸረም" ቧርም ጣᎉም፤ የቀጥወ አዳም ክርስቶስ ጭን ኧያም ያሜ መንፈስ ኸረም።
46015046	ቢኸርም የዝ አፈር ፍጥረት ሰብነት መንፈስ ቅዱስ ቲይብ ሰብነት በተረም ቸነም ባንኸሬ መንፈስ ቅዱስ ይብ ሰብነት አምበተረ።
46015047	ይፍትወረር ሰብ አዳም ታፈር የትፈጠረ ያፈር ሰቡ፤ የዄተነ አዳም ክርስቶስ የቸነ ተሰሜው።
46015048	ታፈር የትፈጠሮ ኽኖ ታፈር የትፈጠረ የአዳም ኸማሎ፤ ተሰሜ የኸሮኽኖ ተሰሜ የቸነ የክርስቶስ ኸማሎ።
46015049	ይናም የዝ አፈር ሰብ መርክ የመሰነም ኸማ ዝክም የሰሜ ሰብ መርክ ንመስነቴ።
46015050	ቢኸርም ጐፔቸም ኧተᎀቾ እያ ኖድኹ፤ ዝኽ ደም ተበሰረንዳ ይእግዘር መንግስት ዋራሽ ኤኸሮ፤ ዝኽ ይብሰብስ ሰብነተንዳ ኤብሰብስ ሰብነት ኤወርስ።
46015051	-
46015052	እያም አት የሽᎃቸር ቃር ኡድኹቴ፤ ይና እንመንዳ አሞትነ፤ ቢኸርም የቀጥወ ጥሩምባ ቲረᎊ እንመንዳ ጠነቃር ንትሽጋከነቴ፤ ጥሩምባም ይረᎊቴ፥ የᎀቶም ይትረሶቴ፤ ኽኖም ዄተነ ኤሞቶ፤ በያመንዳ ያነነ ይናም ብንጐድ መርክ ንትሽጋከነቴ፤
46015053	ዝኽ ይጠፋ ሰብነተንዳ ኤጠፋ ሰብነት ዝም ይሞትዀት ኤሞት ሰብነት ይትኸተርቴ።
46015054	ኧጋ ዝኽ ይጠፋዀት ኤጠፋ ይሞትምዀት ኤሞት ሰብነት ቲትኸተር "ሞት ተⷀመም" ቧርም የጣᎉም ኸማ ይኸርቴ።
46015055	የኽክም፥ "ሞት ⷅሞታኸ ኤቴ ነረ? ሞቶ ሰብ ትጐዳወ ደረጋኸ ኤነረ?" ቧሪም።
46015056	ሞት ይጐዳወ ደረግ ባጢሩ፤ የባጢርም ደረገታ ⷅጫው።
46015057	ቢኸርም በⷘታንዳ በኢየሱስ ክርስቶስ ወኸት የሞት ንⷀምነኸማ ዬፐንደ እግዘር ሽር የስራን።
46015058	ናማጂ ጐፔቾ ተቋመሮም ሞ፤ አትንቀርቅሮ፤ ⷅጭነራኹ በⷘታ ኢየሱስ ከንቱ አንኸረ ኸማ ኻሮም፥ እንም ጋᎀ ይእግዘር ሜና ትቾቶዬ ጃድ በሮ።
46016001	በክርስቶስ ያመሮ የዜጋ ሰብ ዋጋ አትዋጦት እያ የገላትያ ቤተክርስቲያን ሰብ ቦድኽኖ ኤነት አኹም የኽኖም ኸማ አትዋጦ።
46016002	ዋጋ ያትዋጬ እያ ብንቸንወ ከረ ቴኸር ታኹ ያታተታ ቲረኽውን ዋጋ በሳምት ሳምት ውርሰምበት ያትዋጣም የሟሬ ያውራ።
46016003	እያም ትንቸን ቲቦዌ ያትዋጣኹዊ የሩሳሌም ከተማ ያሰሮዌ ታምሮዮ ሰብ ደብዳቤ ኧጣፍም ኧራኽኖሸ።
46016004	ይያም ወሮት ቢያትⷈሽ ትያም ጋᎀ ይወሮሸ።
46016005	በመቄዶንያ ወኸት አሬ የሸዄ በኽ ትናር ቤማመና ያኹዌ ኧተንሸ።
46016006	ሟኒም መደር ትናር ዬማና ይኸሬ ቃር ትረዶኔ ዌም አቱ ባኽዌ ኧክስሸ፤ የዘር በነም ታኹ ጋᎀ ኧቾናቴ ይኽርሸ።
46016007	እግዘር በባረ ያኹዌ ተንትዀ ኧስረፕቴ ተስፋ አመነዀም የኸሬ ኧዃ ቤማመና ትናር አዥኹዬ አንሸ።
46016008	ቢኸርም በኤፌሶን ከተማ የይኹዳ የጐር ባር ከረ ዳር ኧስረፕትቴ።
46016009	ሜና የበሳወ ንቅ ወፈንቻ ተከፈተኒም፤ ይትራከሶን ሰብ ጭን ብዘሮ።
46016010	ጢሞትዮስ ያኹዌ የቸነ በኸረ ታኹ ቲረብር ቤሰርፌ ተጤፖነ፤ ዀትም ይያ ኸማ የⷘታ ኢየሱስ ሜና ይቾት።
46016011	ሟኒም ሰብ እንቈንጠን፤ ዀት ተጐፔቸ ጋᎀ ይያኼ ይቸኔ ዬማታ ያትⷈሽን ቃር አቦም ቦኼ ቃር ገክደዊ፤ እያም ተጐፔቸ ጋᎀ ኧቈየንሸ።
46016012	ጐፔቸንዳ አጵሎስም ተጐፔቸ ጋᎀ ያኹዌ ያሬ ንቃር ጨቈስዀንም ባነ፤ ዀትም ኧዃ ይቸኔ አንሸ፤ በትᎀቸን ጋᎀ ይተንሸ።
46016013	ተጤፖ፤ ባመርኹዊ ተቋመሮም ሞ፤ ተፋደጎ፤ ትቦ።
46016014	ሜናኹ እንም በርማጀ የኽር።
46016015	ጐፔቸም ኧተᎀቾ የእስጢፋኖስ አበሩስ በአካያ ገነ ይፍት ወረር ያመሮ ኸማ ትⷕሮ፤ ኽኖም በክርስቶስ ያመሮ ሰብ ያⷘⷍሮዌ ገገዀና ያቦ ኸማ ትⷕሮ።
46016016	የኽኖም ኸማ የኸሮ ሰብም ተኽኖም ጋᎀ በሜና ይⷀጦ ሰብ እንም አኹ ትታዘዞኖዌ ኧጨስኹ።
46016017	እስጢፋኖስም ፈርዶናጥስም አካይቆስም ይያኼ የቸነቦዌ ሳሬም፤ አኹም ትያ ባንምበሮታኹ ያኹ ሟሬ የቀፐረቢ ቃር እንም አቦንም።
46016018	ኽኖም ይያም ያኹም ⷕን አትፏነቦም፤ ኼታ ዝካ ወኼ ሰብ ኻሮዮ።
46016019	የእስያ ገነ ቤተክርስቲያን ሰብ ወኼምንኹዌ ይብሮኩ፤ አቂላም ጵርስቅላም በቤተዀና ታነ ቤተክርስቲያን ሰብ ጋᎀ በⷘታ ኢየሱስ ሽም አቸም ወኼምንኹዌ ይብሮኩ።
46016020	በዜ ያነቦ ጐፔቸም ኧተᎀቸም እንም ወኼምንኹዌ ይብሮኩ፤ በⷘታ ኢየሱስ ንማጀ አኹም ታኹ ተሳሳሞ።
46016021	ዝም ወጌምት እያ ጳውሎስ በገገና ኧጅ ጣፍንኩም።
46016022	ⷘታ ኢየሱስ ክርስቶስ ኤረምድ ሰብ ቢረብር የሰተዊ የኽር፤ ⷘታንዶ ኔኸ፤
46016023	የⷘታ ኢየሱስ ፀጋ ታኹ ጋᎀ የኽር።
46016024	ባኹ ያኔ ንማጀና በኢየሱስ ክርስቶስ ትንማኹ ጋᎀ የኽር፤ አሚን።
47001001	ብእግዘር ፍቃድ የኢየሱስ ክርስቶስ ናዀቸረነ ተኸረ ተጳውሎስም ተጐፔያንዳ ጢሞትዮስ፥ በቆሮንቶስ ያነ ብእግዘር ቤተክርስቲያን ሰብም በአካይያ ገነ ያነቦ በክርስቶስ ያመሮ ሰብ እንም፥
47001002	ታባንዳ ትእግዘርም፥ ተⷘታ ተኢየሱስ ክርስቶስ ፀጋም ሽናትም ያኹ የኽር።
47001003	የምኽረት አባም ወትቋመር እንም ይብ እግዘር የኽክም የⷘታንዳ የኢየሱስ ክርስቶስ አብ እግዘር ሽር የስራን።
47001004	ይና ትእግዘር ብነኽብኔ ወትቋመር በጅጓረ ያነቦ እንም አትቋምሮት ይኸርንዴ እግዘር ይና በጅጓረንዳ እንም ያትቋምርንደ።
47001005	ይና በክርስቶስ የሰናወ ጅጓረ ቢናም ንቃር ሰናብንደም፤ የኽክም በክርስቶስ ወኸት ወትቋመር ንቃር በሳንደም።
47001006	ይና ጅጓረ ቲሰራብንደ አኹ ተቋመሮትም ትረፎትም ትረኽቦ፤ ይና ትንትቋመነም አኹም ይና ይሰራብንደ ጅጓረ በፍናⷐ በትቀፐሮት ትትቋመሮ፤
47001007	ጅጓረመንዳ ብትሸዶ አኽር ተቋመሮትመንዳ ትትሸዶም ኸማ ንⷕነ የኸሬ ባኹ ያነንደ ተስፋ ንቃሩ።
47001008	ጐፔቸም ኧተᎀቸ በእስያ ገነ ታነነ የሰናብንደ ጅጓረ ብትⷕሮ ይሽርንደ፤ ንሞትነቴ ባነም ደን ትናርጥነ ስን ታቅመንዳ በᎈር ንቃር ናዘንደም ባነ።
47001009	አቸም ሞት የᎈንጅፕንደ አኽር በⷕነንዳ ይትሰማንደ ባነ፤ ዝም እንም የሰናብንደ ይና ንትሸመኔᎌ የᎀቶ ቢረሳ ብእግዘሩ ባንኸሬ በገገንዳ ደረግ አንኸረኸማ ንⷕኔው።
47001010	እግዘርም የሞት ቲያሰራ አደጋ አተነፈንደም፥ ያተርፍንደቴም፤ ተዝ አንⷀ ቢቸንብንደም ቃር ያተርፍንደ ኸማ ተስፋንዳ በዀቱ።
47001011	አኹም ይና በጠሎት ኧግዞንደ፤ ይናም በብዘመዀና ጠሎት ይእግዘር እገዠ ትነኽብነ ብዘ ሰብ ቢና የቸነ ይእግዘር ሽር ይብረዊ።
47001012	ንትሸመኔᎌ ዘንጋ ዝኸታው፤ ዝመታ ውረም ወኽረታ ⷕነንዳ ይⷕር፤ ትንጐድ ሰብም ይርቅ ታኹ ጋᎀ የረፐረንደ እማትነት ትእግዘር በረከብኔ ቅድስናም ⷘርነትም የትቋመረው፤ ዝም የኸረ ብእግዘር ፀጋ ባነ ባንኸሬ በሰብ ኻሪነት አነፐረ።
47001013	አነበብኹም ትቤስረዊ ቃር ባንኸሬ እንጐድ ቃር አንጠፍኔንኩ፤ እንመታ ትቤስረዊኸማ ተስፋ አሜ፤
47001014	ኧዃ ይናቃር ትⷕሮ ግብተታው፤ ያንⷀ ጭን እንመታ ትቤስረዊኸማ ተስፋ አሜ፤ በዝም የቸነ ⷘታ ኢየሱስ ቢቸንወ ከረ ይና ባኹ ንትሸመነ ኸማ አኹም ቢና ትትሸመሮሸ።
47001015	በዝም ዘንጋ የትጬገኒ ቃር የረፐሬ፥ ዄት ጋᎀ በተኖተና ትጠቀሞዌ ትምብር ብዴትዀ ያኹዌ ኧቸኔ አሰብዀም ባነ።
47001016	አዥኹዬ የሸዀ መቄዶንያ ገነ ትናርም ተኽሜ ትንትዠፐር ግዝየ ባነ፤ በዝም ኤነት ይኹዳ ገነ ትናር ትንዶንሸ ባዀም ባነ።
47001017	ዝመታ ትናስብ ጋᎀ አሜቃር አንⷕር ሰብ ኧመስርኹዌ? ዌሽ ዝኸታ በስቦተና እማት ግዝየ "የኽርም ኤኽርም" ባዀም ዄተነ ቃር በዘንጎት በሰብ አሳብ ዬፐዀን ይመስርኹዌ?
47001018	እግዘር ᎃርቴ የኸሬ ይናም ኑድኔኩ ቃረንዳ "የኽር ኤኸር" ይብር ዄት ኤነት ቃር አንኸረ።
47001019	እያም ሲላስም ጢሞትዮስም ይእግዘር ትከ የኢየሱስ ክርስቶስ ቃር ዮድኔኩ "የኽር" በበሮት ባንኸሬ፥ "የኽርም ኤኽርም" ቢብር ዄት ኤነት ቃር አነፐረ።
47001020	እግዘር ያበንደ ተስፋ እንም ይኸረታ በክርስቶሱ፤ በኽ የቸነው ይእግዘር ክብር በክርስቶስ "አሚን" ንብነ።
47001021	ይናም ታኹ ጋᎀ በክርስቶስ አትቋመረም የሜናታ የሾመንደም እግዘሩ።
47001022	የዀት የኸነኸማ መርኸት ይኸር ማተመታ ቢና ያተመም ተዝ አንⷄ ይና ይብንደ ዱንያ በⷕነንዳ መንፈስ ቅዱስ የⷃማኸማ ኤፐም ያበንደ ዀቱ።
47001023	እያም ቆሮንቶስ ከተማ ተዘፔትዀ ያንቸነዀ ባናትማችኹዬ ያኹ ባትማጥጦቱ፤ የዝመታ እግዘር ምስክረናው።
47001024	ይናም ይሽርኹዌ ታኹ ጋᎀ ንቾትነ ሰብንደ ባንኸሬ በእምነታኹ አናዝዝኔኩ፤ አኹም ባመርኹዊ ተቋመርኹም።
47002001	ኼታ ያኹ ባናትማችኹ ኸማ አዥኹዬ የዄተነ ያኹዌ ባንቸኔ አንጥኽወም።
47002002	እያ ብናትማችኹም ኧጋ ያትማቸኩም አኹ ባንኸሬ እያ ይሽሬኸማ ያሜ ሟኑ?
47002003	እያ ይሽሬ ቃር ወቶት ያነብኹዌ እያም በተኖተና ባኹ ባማቼ ዝኸታ ጣፍንኩም፤ ይያ ብንⷅት ይንማኹ ብንⷅቱ ባዀም ብንማኹ ተመመርዀም።
47002004	በርቅ ምጥጥም በትጠነቆትም ንቃር በብኾትም ጣፍንኩም ባነ፤ ዝም ባኹ ያኔ ንቅ ንማጀና ትⷕሮንዬ ባንኸሬ ትማቶዬ አነፐረ።
47002005	ሰብ ያትማቸ ሟኒም ሰብ ቢረብር ያትማቸ እማት እያ ቴኸር ጥፋተታ ንቃሩ በሮት ኤኽርቢ ባንኸሬ ብንጐድ ወኸት ታኹ ብዘዀና አትማቸም።
47002006	የዝካ ሰብ ታኹ ይርቅማኹ የቀጣኹዊ ቅጣት ይወጣሎ።
47002007	በኽም የቸነ ዝኽ ሰብ ንቃር ተመጠጠም ደን ቤያርጤ የዀትኼ ተዘፔትኹ አፍ በሮትም ኧጥሞት ነረብኹ።
47002008	አኹም የዀት ውረም ትረምደዊ ኸማ ኧዃም በሜናኹ አተዘዊ ባዀም ኧጨስኹ።
47002009	ዝኽ እንም የጣፍንኩ ብንም ቃር ትታዘዞ ሰብ የኸርኹ ኸማ ፈተርዀም ኧⷕሬ ትምብር ባነ።
47002010	አኹም አፍ የባኹዊ እያም አፍ ኧውን፤ እያም አፍ ኧውን ሰብ በረፐረ በክርስቶስ ይፍቴ አፍ ኧውን ያኹ ትምብሩ።
47002011	የሼጣንም ᎃጥጥ አሳበታ ኤትሸትንደ የኸሬ ሼጣን ቤያታልልንዴ ትምብሩ።
47002012	የክርስቶስ ቃር ዩድ ወኼ ወሬ ኦዴ ጢሮአዳ በቸነዄ እግዘር ቃረታ ኦዴ ኤማ ከፈተኒም ባነ።
47002013	ቢኸርም ጐፔያና ቲቶ አነከብዀኔ ⷕነና ᎈያት በከረም፤ በኽም የቸነ በጢሮአዳ የረፐሮ ክርስቲያን ተስራፐትዀም መቄዶንያ ወርዀም።
47002014	ቢኸርም ይና እንም ጋᎀ በክርስቶስ ወኸት ንⷀምነኸማ አመነም ይመራንደም፥ ወኼ ሽትነትም ያነን ሽቶ ኸማ የክርስቶስ ቃር ያነንደ ውቀት ብንም መደር ናሰራነኸማ ያሜንደ እግዘር ሽር የስራን።
47002015	ይና ይተርፎም ኽኖ ኸረ ይጠፎኽኖ ወኼ ሽትነት ያነን ሽቶኸማ በክርስቶስ ወኸት ይእግዘር የትⷀነብነ ሰብንደ።
47002016	ይጠፎኽኖ ሞት ያቸን የሞት ሽቶንደ፤ ይተርፎኽኖ ኧያም ይዀርᎌ ሽቶንደ፤ ኧጋ የዝ ሜና ይበቃ ሟኑ?
47002017	ይናም ይእግዘር ቃር የቄጥ ግብር ቅራቀሮም ያስረቦ አታት ሰብ ኸማ አንኸነ፤ በሰትት ⷕነንዳ ትእግዘሬ የራዀንዴ ብእግዘር ይፍቴ በክርስቶስ ኸነም ንዝረⷍነ።
47003001	ኻብነም ገገንዳ ናⷛⷝዝኔ ንቀርስነዌ? ዌሽ አታተዀና ያመረዊም ኸማ ያኹ ዌም ታኹ ባⷛⷝዞት ወረቀት ይጠᎋንዴ ያትⷈሽንደ ይኽርሸዌ?
47003002	ሰብ እንም ይⷕረዊም ያረብበዊ በⷕነንዳ የትጣፈ ወረቀተንዳ አኹትንኹ።
47003003	አኹሽ ይⷕርኩ ኧያም በኸረ ብእግዘር መንፈሱ ባንኸሬ በቀለም በጣᎉ ቃር አንኸረ፤ ክርስቶስ ቢና ወኸት የጣፈናኹ የክርስቶስ ናዀቸር አኹ የኸርኹ ኸማ ዃርኩም፤ ዝም ናዀቸር ብምር ቴኸር በገጋኹ ⷕን ተጣፈም።
47003004	ይናም ዝኽ የባነ በክርስቶስ ወኸት ብእግዘር የትመመኔው።
47003005	ይናም ብእግዘር ባንኸሬ በገገንዳ ደረግ አት ዘንጋ ዳር ይኸርንደቴ ንብኔ ገገንዳ አምበቃነ ሰብንደ።
47003006	የገደር ርዳ አገልጌ ንኸኔ ያበቃንደ በፊደል በጣᎉ ⷅጫ ቴኸር በመንፈሱ፤ በፊደል የጣᎉ ⷅጫ ሞት ያቸን፤ መንፈስ ቅዱስ ጭን ኧያም ያሜ።
47003007	ⷅጫ የጣᎉ ጠነውም በሸኰቺ እምር በፊደል ባነ፤ ⷅጫም ቲይዊ ግዝየ የረፐረ ብርኻን ቲጠፋ ያርቃር ቢኸርም የእስራኤል ሰብ የሙሴ ይፍት መርኬ ባሮም ያዘውዬ አንኸረሎ፤ ኼታ ሞት ያቸን ⷅጫ በዝ ኤነት ክብር በትየ፥
47003008	ኧጋ በመንፈስ ቅዱስ ይረኽዊ ሜና ንቃር ይርቅ ክብር ኤረውንዌ።
47003009	የሞት ፍርድ ያቸን ሜና ዛኽር ክብር በረᎌረን ሰብ ይፀድቆᎌ ሜና መምር ይርቅ ክብር ኤረውን?
47003010	የዃ ክብር ይርቅ ቃር በኽሮተታ የድረ ክብር ሟኒምቃር ኸማ ይትሜዘር።
47003011	ኽም ይጠፋ የረፐረ ዘንጋ ዛኽር ክብር በረᎌረን ዘላለም ይረብርዀታ መምር ንቃር ይርቅ ክብር ኤረውን?
47003012	የዝ ኤነት ተስፋ ያነንዴ ታንሰርፍነ በድፍረት ንዝረⷈነ።
47003013	ቲጠፋ ያር በሙሴ ይፍት የረፐረ ክብር የእስራኤል ሰብ መርኬ ባሮም ቤያዘውዬ ሙሴ ይፍተታ ይሸፍር ባነ፤ ይና ጭን የዀት ኸማ አንኸነ።
47003014	የኽኖ ⷕነዀና በውረም ድረዘዘም፤ ኧዃም ዳር የድረ ርዳ መጣፍ ቲያረቦ ⷕነዀና በኽም መዘኔት በትሸፈረምኸማ ነረ፤ ኽም መዘኔት ይፈካ እማት በክርስቶሱ።
47003015	ኧኳ ዳር የሙሴ መጣፍ ቲትረበቦ እንም ኽኽ መዘኔት ⷕነዀና አጨነመቦም።
47003016	ሰብ የⷘታ ኢየሱሴ ቲትዠፐር የትሸፈረወ መዘኔት ያፈኴ፥ ⷕነታም ይትከፈት።
47003017	ⷘታ ኢየሱስ መንፈሱ፤ የⷘታም መንፈስ ባነወ መደር ነፃነት ነረ።
47003018	ይናም እንመንዳ ባንትሸፈረ ይፍተንዳ የⷘታ ኢየሱስ ክብር መስቴወት ኸማ ናትየነ፤ ይናም መንፈስ የኸረ ይእግዘር መርክ ንመስኔ ንቅ ክብር ንረኽብነቴ፤ ዝም ክብር ትእግዘሬ ይቸንቃሩ።
47004001	እግዘር በምኽረተታ ዝኽ ንቅ ሜና ያበንዴ ደን አናርጥነ።
47004002	ቢኸርም ያቅመጭ የትሼመ ዘንጋ ቃሸነም፤ በሸር አነብነ፤ ይእግዘርም ቃር ቤነ ቃር አንቅራቅነ፤ ይናም ብእግዘር ይፍቴ ውረም ቃር ከፈትነም ቦዶተንዳ ገገንዳ የሰብ እንም ናትየሽነ።
47004003	ይና ኑድኔ የክርስቶስ ቃር ወኼ ወሬ ሽᎃቸር ቢኸርም ሽᎃቸር የኸረቦ ይጠፎኽኖው።
47004004	በክርስቶስ ያናመሮኽኖ የዝ አለም ንስ የኸረ ሼጣን የቀርብ ኤነዀና አፈንጠቦም። በኽ የቸነ ኽኖም ይእግዘር መርክ ያነን ክርስቶስ የክብረታ ቃር ዩድ ወኼ ወሬ ጬት ኤያዞ።
47004005	ኢየሱስ ክርስቶስ ⷘታ የኸረ ኸማ ኑድነ ባንኸሬ የገገንዳ ቃር አኑድነ፤ ይናም የኢየሱስ ትምብነ ገገንዳ ያኹ አገልጌ የኸነ ኸማ ኑድኔኩ።
47004006	እግዘር "ጠነማ ጬት የኽር" የባረም ኸማ ዝም በክርስቶስ ይፍት ይትየ ይእግዘር ክብር ንⷕኔ ብርኻን በⷕነንዳ ትየም።
47004007	ቢኸርም ዝኽ ንቅ ደረግ ይእግዘሩ ባንኸሬ ይናቃር አለወኽረታ ይትⷐሬ ዝኽ ንቅ ዘንጋ የሸኽራ ግብርኸማ ኸነም ጠበጥኔም።
47004008	ተዙርያንዳ ጅጓረ ይሰራብንደ፤ ቢኸርም አንትⷀምነ፤ ብዘ ጋᎀ መላ ንበኽነ፤ ቢኸርም ደን አናርጥነ፤
47004009	ጠላት ያሳድዶንደ፤ ቢኸርም ደወ አንበኽነ፤ ተደነግነም ንወጥቅነ፤ ቢኸርም አሞትነ፤
47004010	የኢየሱስ ኧያም ኸረም ተሞት ወተሳ ቢና ሰብነት ይትዬ እንም ጋᎀ የኢየሱስ ሞት በሰብነተንዳ ጮነም ንዦነ።
47004011	የዀትም ኧያም ወኽር ቢሞት ሰብነተንዳ ይትዬ ኧዃ በያመንዳ ያነነ ይና እንም ጋᎀ የኢየሱስ ባነም የሞት አወጨም ያⷀᎏርንደ።
47004012	በኽ የቸነ ይና የሞት ቢያሰራ ጅጓረ ትነብነ፥ አኹ ኧያም ኸርኹም ትረብሮ።
47004013	ቢኸርም "አመርዀም፤ በኽ የቸነ ዝረⷈዀም" ቧርም የጣᎉም ኸማ ይናም ኽም አት የእምነት መንፈስ ያነንዴ ናምነ፤ በኽም የቸነ ንዝረⷍነ።
47004014	ⷘታ ኢየሱስ ተሞት የረሳን ይእግዘርም ይናም ተኢየሱስ ጋᎀ ይረሳንደ ኸማ ታኹም ጋᎀ ቢፍተቴ ያትⷀንብንደ ኸማ ንⷕነ።
47004015	ዝኽ እንም ያኹ ጥቅም የኸረ ይእግዘርም ፀጋ በሳም የብዘ ሰብ በሰና አኽር ይእግዘር ክብር ይኸር ሽርት ይበዜው።
47004016	በዝ የቸነ ደን አናርጥነ፤ የውጤ ሰብነተንዳ ቢጠፋም የደኔ ሰብነተንዳ እንተመረጋ ገደር ይኸር።
47004017	በዝም ሟኒምቃርም የግዝየታ በኸረ ጅጓረንዳ ታሰብኔ በᎈር ንቃር ንቅ የኸረ የዘላለም ክብር ንረኽብነ ኸማ ያሜንደ።
47004018	ይና ንቅየኔ ዘንጋ ኤትየ ቃሩ ባንኸሬ ይትየ ቃር አንኸረ። ይትየ ቃር የቀሪ ግዝየ ይረብር፤ ኤትየ ቃር ጭን ዘላለም ይረብር ቃሩ።
47005001	ዝኽ ዱከም ኸማ የግዝየታ ይረብር ሰብነተንዳ ቲሞት ሰብ ቴኸር እግዘር የሸኰተን የዘላለም ይረብር ገደር ቤት በሰሜ ያነንደ ኸማ ንⷕነ።
47005002	የሰሜ ሰብነት ንትኸተኔ ንቃር ንትሜነ።
47005003	ኽኽ የሰሜ ሰብነት ትንትኸተነ እንጭመንዳ አንኸነ።
47005004	በዝ ዱከምኸማ በኸረ ሰብነተንዳ ደን ትነብነ ናዘንደም ናትባቅነ፤ ናትባቅነም እማት ተዝኽ አፈር ሰብነተንዳ ንትቤተኔ ሸነምታነ ቴኸር ይሞት ሰብነት ኧያም በኸረ በዘላለም ሰብነት ይትሽጋከሬ የሰሜ ሰብነተንዳ ንትኸተኔው።
47005005	ዝም ሰብነተንዳ ይትሽጋከሬ የሸከተንደ እግዘሩ፤ ያንⷀ ይብንደ ዘንጋ እንም ይብንደ ኸማ ንትመመኔ መንፈሰታ ያበንደ ዀትሙ።
47005006	በኽ የቸነ እንም ጋᎀ በዀት ተመመነም ንረብነ፤ በዝ ንረብኔᎌ ሰብነት ታነነ ዳር ተⷘታ ኢየሱስ ኧረቌ ኸነም ንረብነ ኸማ ንⷕነ።
47005007	ንረብነም እግዘር በትመመሮቱ ባንኸሬ የዀት በዞት አንኸረ።
47005008	ተዝ ሰብነተንዳ ተቤተነም ተⷘታ ኢየሱስ ጋᎀ ንረብኔ ንሸነ፤ በኽ የቸነ ብእግዘር ተመመነም ንረብነ።
47005009	በዝ ሰብነተንዳ ብነብነ ዌም ብሞትነ ተመኛተንዳ ⷘታ ይሽን ቃር ወቶቱ።
47005010	እንመታ ቤያመታ የቾተን ᎃጥጥ የኽር ወኼ ዘንጋ የሜናታ ኸማ አጅገታ ይትⷀፐሬ እንመንዳ በክርስቶስ የፍርድ ችሮት ይፍቴ ወትቀነብ ነረብንደ።
47005011	ይእግዘር ስረፎት ምቃር የኸረ ኸማ ንⷕነ የኸሬ የሰብ አጬግነም ኑድኔዮ፤ ይናም ምር ኤነት ሰብ የኸነ ኸማ እግዘር ይⷕር፤ አኹም ትⷕሮንደ ኸማ ተስፋ አመነዀም።
47005012	በⷕን ባነ ዘንጋ ቴኸር በውጤ ቢትየ ዘንጋ ይትመመሮኽኖ መልስ ቲቦዮዌ ቢና ትትሸመሮኸማ ኑድኔኩ፤ አኹም ቢና ባትቅመጦዌ የመልሰዀና ቃር ኑድኔኩ ባንኸሬ ዘፒትነ ይና ሟን የኸነ ኸማ ኑድኔኩዌ ገገንዳ አናⷛⷝዝነ።
47005013	ሽረነም ብንኸነ ይእግዘር ትንብነው፤ ብምቤስነም ያኹ ትንብነዉ።
47005014	አተጋ ክርስቶስ ይንም ሰብ ᎀተም፤ እንመታ የዀት ሞት የትሻደ ኸማ የኻኔ የክርስቶስ ንማጀ ዝኽ ሜናታ ያቾትንደ።
47005015	በያመዀና ያነቦ ሰብ እንም የኽኖ የᎀተም ተሞትም የትረሳ የዀት ይረብሮዬው ባንኸሬ ተዝ አንⷄ የገገዀና ቲብሮ ኤረብሮኸማ ክርስቶስ ይንም ሰብ ቲብር ᎀተም።
47005016	ኧጋ ተዝ አንⷀ ሟኒም ሰብ ቢኸር በዝ አለም መሰሮ አናዥኔ፤ የዝም ይፍቴ የክርስቶስ ያሸኔ በዝ አለም መሰሮዉ፤ ቢኸርም ተዝ አንⷀ በዝ ኤነት አናዥኔ።
47005017	ሟኒም ሰብ ተክርስቶስ ጋᎀ እማት ቢኸር ገደር ፍጥረቱ፤ ርዝ ዘንጋ ፈካም፤ በዀትም መደር ገደር ፍጥረት ተሸከረም።
47005018	ዝኽ እንም የኸረ ብእግዘሩ፤ ዀትም በክርስቶስ ወኸት ተገገታ አትሻከተንደም፤ ሰብም ትእግዘር ጋᎀ ናትሻክትኔᎌ ሜና አበንደም።
47005019	ዝም እግዘር በክርስቶስ ወኸት ሰብ እንም ተገገታ ጋᎀ አትሻከተም ወበሩ፤ ባጢረዀናም ኤሜዝርቦ፤ ይናም ሰብ ትእግዘር ናትሻክትኔᎌ ቃር አበንደም።
47005020	እግዘር ሰብ ቢና ወኸት ይጠራ የኸሬ ይና የክርስቶስ ናዀቸረነንደ፤ በኽም የቸነ "ትእግዘር ጋᎀ ተሳከቶ" ባነም በክርስቶስ ሽም ንጨስኔኩ።
47005021	አት ባጢር አንቾተ ክርስቶስ ይና ቲብር እግዘር ባጢረንዳ አጮረንም፤ ዝም የኸረወ ይና ተክርስቶስ ጋᎀ በኽሮት ገፓነም ይእግዘር ፅድቅ ንረኽብኔው።
47006001	ይና ትእግዘር ጋᎀ እማቴ ንቾትነ የኸሬ "የትⷀፐርኹዊ ፀጋ በብላሽ ቃር አትቃሰዊ" ባነም ንጨስኔኩ።
47006002	እግዘር "በሸፐትዀን ከረ ሰማከም ቢተርᎋᎌም ግዝየ ⷀፐርከም" ይብር የኸሬ፥ "የሸᎌቺ ከረ ኧዃው፤ ይተርᎋᎌም ግዝየ ኧዃው።"
47006003	የክርስቶስ ንቾትኔ ሜና ቤትቀንጥብንዴ በሟኒም ዘንጋ የሟኒም ሰብ ቈፋ አንኸነ።
47006004	ይርቅመታ በመከራም በጅጓረም በጭንቅም ትንፈርኽነ ይእግዘር አገልጌ የኸነ ኸማ ብንም ኤነት ናትየሽነ።
47006005	ቲገርᎋንደ፥ ቲያጅንደ፥ አድማ ቲያመሮፕንደ፥ በሜና ትንⷀጥነ፥ ወሬት ትምበኽነ፥ ቲገድንደ ይእግዘር አገልጌ የኸነ ኸማ ናትየሽነ።
47006006	የኽክም በቅድስና፥ በበስሮት፥ በፋራⷕነት፥ ቦኼነት፥ በመንፈስ ቅዱስም ኸጥነት ቤነወ ንማጀ፥
47006007	ውረም ቃር ቦዶትም ብእግዘር ደረግ ሜናንዳ ናትየሽነ፤ ንⷀምኔᎌም አጎወንዳ ፅድቁ።
47006008	ይና የክብር ዌም የውርደት፥ የስዴበ ዌም የደረት ንረብነ ሰብንደ፤ ውረም ቃር ትኑድነ አታሌ ይውርንደ።
47006009	አንዃሪ ቲውርንደ ዃርንደም፤ ᎀቶም ቲውርንደ ኧያም ኸነም ንረብነ፤ ቢደርንደም አሞትነ።
47006010	አዘን ጠበጠኖም ቲውርንደ ይና እንም ጋᎀ ይሽርንደ፤ ዜጋሮ ቲውርንደ የብዘ ሰብ ደንገነ ናሜነ፤ አትም ቃር ኤነንደ ትመስነ እንም ይናው።
47006011	አኹ በክርስቶስ ያመርኹ በቆሮንቶስ ከተማ ትረብሮ ሰብ፥ ይና አት ዘንጋ ታንሼምነ ኦድኔኩም፤ ⷕነንዳም አቤተትነም ከፈትኔንኩም።
47006012	አኹ ተጨራ አትርመዶንደ ባንኸሬ ይናሽ ንረምድኔኩ።
47006013	አብ የደንⷛታ ይዝረⷍኸማ ንዝረⷍኔ ይና ⷕነንዳ ከፈትነም ነመድኔኩም፤ የኽክም አኹም ⷕናኹ ክፍቶም ንማጃኹ አተዞንደ።
47006014	በክርስቶስ ቴያምሮ ሰብ ጋᎀ ቤትመች ኤነት እማት አትኽሮ። ፅድቅም ባጢርም እማት ይኸሮዌ ተምር ይኸሎ? ጬት ተጠነማ እማቴ ይረብሬ ተምር ይዀለ?
47006015	ክርስቶስ ተሼጣን ጋᎀ መምር ይትስማሜ ይዀለ? ያምር ቴያምርዀታ ምር እማትነት ነረን?
47006016	ይእግዘር ቤተመቅደስ ተቅሪነ ጋᎀ በንቃር ይትስማማ? እግዘርም "ቤተና በሰበና ግብት ይኸርቴ፤ ተኽኖም ጋᎀ ኧረብርቴ። የኽኖም ⷘታዀና ኧኸርቴ፤ ኽኖም ሰበና ይኸሮቴ" ባረም በዝረⷈን ኤነት ይናም ኧያም የኸረ ይእግዘር ቤተመቅደስንደ።
47006017	-
47006018	አትም ንቅ የኸረ እግዘር ዝካ ባረም፤ "ብያ ቴያምሮ ሰብ ግብት ተቤተሮም ውጦ፤ የሰነኸ ዘንጋ አትንግዶ፤ እያም ኧትቀፐርኹሸ። እያ አባኹ ኧኽርሸ፤ አኹም ደንⷛና ትኽሮሸ" ይብር።
47007001	ኼታ አበጐዳኖ ዝኽ እንም ተስፋ አውንደም፤ ኧጋ ሰብነተንዳም መንፈሰንዳም ባጢር ቲያቾትንደ ተሟኒም ዘንጋ ገገንዳ ናምጥነ፤ ይእግዘርም በስረፎት ቅድስናንዳ ᎃራ ይኸርኸማ ናሚነ።
47007002	በውረም ⷕናኹ ተቀፐሮንደ፤ ይና ያትም ሰብ አንገፋነ፤ ያትም ሰብ አንጐዳነ፤ ያትም ሰብ ያነን ዋጋ አምበናነ።
47007003	ዝም ወበረና ባኹ ኧፈርዴ አንኸረ፤ የዝም ይፍቴ ዮድኔኩም ኸማ ⷕነንዳ አቤተትነም ነመድኔኩም፤ በሞትም ቢኸር በንበሮት እንም ግዝየ ታኹ ጋᎀንደ።
47007004	እያ ያኹ ንቃር አምርኹ፤ እያ ባኹ ንቃር ኧትሸመር፥ ባኹም ኧትቋመር፤ በጅጓረንዳ እንም ንቃር ይሽሬ።
47007005	መቄዶንያ ገነ ትንሰራነ ተብዘ ወኸት ተጨነቅነም ባንኸሬ ስርም ᎈያት አነከብነ፤ በውጤ መራክስ በⷕነንዳም ጥንⷅት ባነብንደ።
47007006	ቢኸርም የትመጠጦኽኖ ያትቋምር ⷘታ ቲቶ ናኸም አትቋመረንደም።
47007007	ይናም የትቋመነ እማት በቲቶ ተኖት ቴኸር አኹም የዀት ያትቋመርኹዊ ኸማ የሰማኔው፤ ይያም ያነናኹ ንማጀም ምጥጥም ጭንቀትማኹ ቢዩድንደ ይርቅ ሳሬም።
47007008	የዝ ይፍቴ በጣፍንኩ ናዀቸር ቤሽርኹም እያ በጣፎተና አንቱዘከብ፤ ብንቱዘከብም ቢኸር የቱዘከብዀ በናዀቸረና የቀርየጋ አንሳረናኹዬው።
47007009	ኧዃ ጭን ሳሬም፤ የሳሬም እያ አዘን ያገፓብኩዌ ቴኸር በዘኖታኹ የቸነ ተባጢራኹ በትዘፐሮታኹዉ፤ ኧጋ አዘን የጠበጠናኹም ብእግዘር ፍቃድ የኸሬ ይና አምበደልኔኩ ወበሩ።
47007010	ብእግዘር ፍቃድ ይቸን አዘን ባጢር አወጨም ይተርᎋᎌ የኸሬ ኤያቱዘክብ፤ የዝ አለም አዘን ጭን ሞት ያቸን።
47007011	ዝኽ ብእግዘር ፍቃድ የቸነብኹ አዘን ተጬፐኹም ታስቦዌም ተባጢራኹ የመጠርኹ ኸማ ታጬጎዌ አመነናኹም፤ የኽክም በባጢር ትማቶዬ፥ ባጢርም ትሰርፍዌ፥ እያም ትረምዶኔ፥ ሟነኹም በⷅጥየ ትፈርዶዌ፥ ጥፋተነም ትቀጦዌ አትመረናኹም፤ አኹ ብንም ወኸት በዝ ዘንጋ የመጠርኹ ኸማ አትየሸኹም።
47007012	በኽም የቸነ ያኹ ብንጠፍም እያም የጣፍንኩ ይና ያነናኹ ወትጤፕ ብእግዘር ይፍቴ ያኹ ጪግ ይኸንኹዬ ትምብሩ ባንኸሬ በደል የቾተም በደል የቾችᎌም ሰብ ትምብር አንኸረ።
47007013	የትቋመነም በዝ የቸነው፥ ተትቋመሮተንዳም በᎈር ቲቶ የሳረኔ ይናም ይርቅ ሳረንደም፤ የሳረንደም ቲቶ ያትቋመርኹዬም የⷕነታ ᎈያት ያብኹዬው።
47007014	ባኹ የረፐሬ ወትሸመር የቲቶም ኦድዀንም ባነ፤ አኹም አናቅመጨኹን፤ ይናም እንም ጋᎀ ውረም ቃር ኑድኔኩ ባነ፤ ዝም የቲቶ ዮድኔ ባኹ ወትሸመረንዳ ውረም ኸረም ተረከበም።
47007015	እንማኹ የቲቶ ታዘዝኹም በርቅ ስረፎት የትⷀፐርኹዊ ኸማ ኤትረሳን፤ ዀትም ቲዘግድኹ ባኹ ያነን ንማጀ ንቃሩ።
47007016	እያም ብንም ወኸት ባኹ ኧታመሬ የኸረንዬ ይርቅ ሳሬም።
47008001	ጐፔቸም ኧተᎀቾ በመቄዶንያ ገነ ያነቦ ቤተክርስቲያን ሰብ እግዘር ያበኖ ፀጋ ትⷕሮዌ ንሸነ።
47008002	ኽኖ ብዘ ጅጓረ ሰናቦም፤ ቢኸርም ንቃር የሳረኖዌ ዜጋ ቢኸሮም ዳር ንቃር አቦም።
47008003	ኽኖም ቲይቦ እማት የኸረሎ አኽር ቴኸር ታቅመዀና በᎈር በገገዀና ፍቃድ ያቦ ኸማ እያ ኡድሎ፤
47008004	ዝም ሰብ "ይናም ናብነ" ባሮም ዋጋዀና በክርስቶስ ያመሮ የይኹዳ ገነ ሰብ ይቦዌ ንቃር ጨቈሶንደም፤
47008005	ኽኖም ያቦ ይና ታሰብኔ በᎈሩ፤ ትንም ይፍቴ ገገዀና ይእግዘር አቦም፤ ተኽማንⷀ ብእግዘር ፍቃድ ገገዀና ይና አቦም።
47008006	ዝም ሜና ባኹዌ በተረም የቈነሰን ቲቶ ባነ፤ ኧዃም ዝኽ አቦታኹ ስርም ቤቈሜ ያትቋምርኹዬ የገግመታ ጨቈስኔም።
47008007	አኹ በክርስቶስ በመሮት ቢኸር ቃረታ በኻሮትም በዘንጎት ቢኸር የሰብ ትረዶዬ ያነናኹ ተፋደጎት ቢኸር ይና ባነናኹ ንማጀም ቢኸር ብንም ንቃር ትርቆ፤ በዝም በዋቢነታኹ ሜና ድበያ ቃር አተዞ።
47008008	ኧጋ ዝም ትምብርኹ የግርድ አናዝዝኹ፤ ቢኸርም እንጐደዀና ቲይቦ ወትፋደገዀና ታኹ ወትፋደግ ሟን ይርቅ የባዀ ውረም የኸረ ንማጃኹ ኧⷕሬ ትምብሩ።
47008009	አኹ የⷘታንዳ የኢየሱስ ክርስቶስ ፀጋ ትⷕሮ፤ ዀት ደንገነ ቢኸርም በዀት ዜግነት አኹ ደንገነ ትኸሮዌ ያኹ ቲብር ዜጋ ኸረም።
47008010	በዝ ዘንጋ ያኹ ወኼ መሰረም ይትዬ ቃር ንምኽርኹ፤ ኤምራ እማት ቲቦዌ ቴኸር ይፍትወረር ዝኽ ዘንጋ ታመሮዌ የሸኹ አኹ ባነኹ።
47008011	ኧጋ ቲቦዌ ፍቃዳኹ በሜና አተዞም ኽኽ ያሰብኹዊ ያቅማኹ አኽር ኧዃ አቦ።
47008012	እግዘር ይትⷀᎌን ያነ ሰብ በᎃራ ⷕነታ ያቅመታ አኽር ቲይቡ ባንኸሬ ታቅመታ በᎈር ቲይብ አንኸረ።
47008013	ዝም ትምብር እንማኹ ⷅጥየ ትኸሮዌ ባንኸሬ አኹ ባቦት ትትጨነቆ እንጐደዀና ያᎋሮ ወበረና አንኸረ።
47008014	አኹ ቲያጀግርኹ የኽኖ ዋጋ ያኹ ጅጓረ ይኸሬ ኧዃ ያኹ ዋጋ የኽኖ ጅጓረ የኽር፤ በዝ ኤነት እንማኹ ⷅጥየ ትኽሮሸ።
47008015	የኽክም፥ "ንቃር የስበሰበ አንተነᎈን፤ ቀሪቃር የስበሰበም አንቀፐረወ" ቧርም የጣᎉ ኸማው።
47008016	እያ ያኹ አስብንኹ አኽር ቲቶም ያኹ ያስብንኹዌ ያመነ እግዘር ሽር የስራን።
47008017	ቲቶ ያኹዌ ይቸን በገገታ ፍቃድ ተርሳሳም ሳረንምታነው ባንኸሬ እማት ይና የጨቈስኔዬ አንኸረ።
47008018	ወንጌል ተጨራ ባትመሮተታ በቤተክርስቲያን እንም ዮጅለ ጐፔቸ ተቲቶ ጋᎀ ንራኽነሸ።
47008019	አትም ዝኽ ጐፔቸ ቲና ጋᎀ ወረም ዝኽ ወኼ ሜና ይቾቴ በቤተክርስቲያን ሸᎌቺም፤ ይናም ዝኽ ትንቾትነ የⷘታ ክብርም የትገገዞትም ያነንደ ንማጅነት ናትየሽነ።
47008020	ዝኽ በሰብ ዋቢነት የደᎀጂ ዋጋ ቢና ታነ አት ኤነት ᎀያት ቤሰራብንዴ ንትጬፕነ።
47008021	ተመኛተንዳ እማት በⷘታ ይፍቴ ቴኸር በሰብም ይፍቴ ወኼ ዘንጋ ወቶቱ።
47008022	ብዘ ጋᎀ በብዘ ኤነት የትፋደገ ኸማ ያጬግኔለ ጐፔቸንዳ ተቲቶም ታበጐዳመታ ጋᎀ ንረኽኔቴ፤ ዀት ባኹ ያነን ታመሮተታ ንቃር የኸሬ ኧዃም የዝ ሜና ተዝ ይፍቴ ይርቅ ይትፋደግቴ።
47008023	ቲቶ ይⷕሬ ይሸ ሰብ ቢረብር ዀት ያኹ ያግዜ ትያ ጋᎀ ይቾት የሜና አበጐዳናው፤ ተዀትም ጋᎀ ይቸኖ እንጐድ ጐፔቸ በኸረ ኽኖ የቤተክርስቲያን ናዀቸረነ የክርስቶስ ክብር የቈሞ ሰብሮ።
47008024	ኧጋ ንማጃኹ አተዞዮ፤ በዝ ኤነት ንማጀንዳም ይናም ባኹ ያነንደ ወትሸመር ከንቱ አንኸረ ኸማ የቤተክርስቲያን ሰብ እንም ታትየሶቴ።
47009001	በይኹዳ ገነ ያነቦ በክርስቶስ ያመሮ ሰብ ያትዋጬ ዋጋ ቃር ኧጠፍንኹዌ ኤያትⷈሽ፤
47009002	"የአካይያ ሰብ ቴምራ ቀነሶም ዋጋ ይቦዌ ጠበጦም ይቅረቦ" ባዀም የመቄዶንያ ሰብ ባኹ የትሸመርዀ ተፋደጎታኹ ኧⷕር የኸሬው፤ ያኹም ተፋደጎት እንጐደዀናም አትፋደገኖም።
47009003	በዝ ዘንጋ ባኹ ተሸመሮተንዳ ከንቱ ኺተ ቤቄዬ ዝኽ ጐፔቸ ያኹዌ ኧረኽኖቴ፤ እያም የዝ ይፍቴ ዮድዀም ኸማ አኹም ጥጥ በሮም ቀሮ።
47009004	የመቄዶንያ ሰብ ትያ ጋᎀ ያኹዌ ቲቸኖ አኹም ጥጥ ቤትኹም ባንቅየኹዮ በትሸመሮተንዳ ንቅመጭነቴ፤ አኹማ ንቃር ትቅመጦቴ።
47009005	በኽ የቸነ ቲቦዌ ቃር የገፓኹᎌ ብዴትኹ ጥጥ ታምሮሸ በበሮት ያዘግዶኩዬ ዝኽ ጐፔቸ ትያ ይፍቴ ያኹዌ ይቸኖኸማ አምሮት ያትⷈሽ መሰሬም፤ በዝ ኤነት እያ ትንቸን ዳር ቲቦ ቃር ጥጥ ታምሮሸ፤ ዝም ያኹም አቦት በግርድ ቴኸር በፍቃዳኹ የኸረ ኸማ ያትየሽ።
47009006	"ቀሪ ዘር የዘና ቀሪ ᎃርት ይስበስብ፤ ንቃር የዘና ንቅ ᎃርት ይስበስብ" ይብር ቃር በስሮ።
47009007	በኽም የቸነ ያታተታ ይቤ ያሰወን በገገታ ፍቃድ ቲሽን ያብ ባንኸሬ ቲቱዘከብ ዌም የግርድ ኤያብ፤ እግዘርም ይረᎃድን ቲሽን ይብዀታው።
47009008	እንም ጋᎀ ብንም ዘንጋ ይወጣንኹ ቃር ነከብኹም ወኼ ሜና እንም ትቾቶᎎ እግዘር በረካ አበሳም ይብኹዌ ይዀለ።
47009009	ዝም፦ "የዜጋ በዋቢነተታ አበም፤ ፅድቅመታ የዘላለም ይረብር" ቧርም የጣᎉም ኸማው።
47009010	ይዘራ ሰብ ዘር፥ ይበራም ሰብ ሸረት ይብ እግዘር ትዘረዊ ዘር ይድብርም ያብኹሸ፤ የዋቢነታኹም አጅግ ያብዛንኹሸ።
47009011	በዋቢነታኹ ቢና ወኸት ያብኹዮ ሰብ እንም ይእግዘር ሽር ይብረውዬ አኹም እንም ጋᎀ ቲቦዌ እግዘር ብንም ዘንጋ ደንገነ ያሚኹሸ።
47009012	ዝኽ ቲበዊም የዋቢነት ሜናኹ በክርስቶስ ያመሮ ሰብ ጅጓረዀና ታውጦትመታ በᎈር ሰብ ይእግዘር ንቅ ሽርት ያትⷀንቦለኸማ ያሜኖ።
47009013	ዝኽ የዋቢነታኹ ሜና አኹ የክርስቶስ ወንጌል ተⷀፐርኹም ᎃርቴ የኸርኹኸማም የኽኖም ይንጐድመዀና አቦታኹ ያትየሽ የኸሬ እንመዀና ይእግዘር ሽርት ይበዊ።
47009014	ያብኹዮም ሰብ እግዘር ያኹ ባበናኹ ንቅ በኸረ ፀጋ የቸነ ይረምዶኩ የኸሬ ጠሎት ያመሮንኩ።
47009015	በሰብ አምᎋ ዩጅኔ ኤሰሬ የርቅ ስጦታታ እግዘር ሽር የስራን።
47010001	እያ ጳውሎስ ባኹ ይፍቴ ታነዀ ይቅመጭ ቧንም፤ ታኹ ትንትቤተር ጭን ኤነጠረቅ ቧንም፤ እያም በክርስቶስ ፋራⷕነትም ⷘርነት ኧጨስኹ።
47010002	ኧጨስኹም ያኽዌንየ ትንቸን ደፈርዀም ኧዝረⷍኸማ ባታመሮኔው፤ የዝ አለም ሰብ አሳብኸማ ንረብነቃር ኤፐቦም ቢያዞንደ ባታት ሰብ ይፍቴ ጭን ደፈርዀም ኧዝረⷌ ይኸኒ።
47010003	ይናም በዝ አለም ብነብነም ንትዋካነ የዝ አለም ሰብ ኸማ አንኸረ።
47010004	ይና ንትዋካኔᎌም ግብረንዳ የዝ አለም ግብር ኸማ አንኸረ፤ ይና ግብረንዳ የሼጣን ወረ ባነሮም ይወጎዌ ይኸሎ ይእግዘር ደረግ ያነቦ ቃርሎ።
47010005	እግዘር ባኻሮት ᎈር ቈፋ ኸሮም ይትረሶ ሸርም ትቢትም ናጠፋነቴ፤ በሰብ ቀልብ ያነ አሳብ እንም ማነኽነም የክርስቶስ ይታዘዝ ኸማ ናሜነቴ።
47010006	አኹ በውረም ትታዘዞ ኸማ በኻነ ጋᎀ ሟኒም ኤታዘዝዀታ ንቀጣኔዬ ተረሳነም።
47010007	አኹ ታዞ ቦጤ ቢትየ ዘንጋው፤ ሟኒም ሰብ "እያ የክርስቶስንዀ" ባረም ቢያስብ ይናም የዀትም ኸማ የክርስቶስ ወኽረንዳ የኻር።
47010008	ⷘታ ኢየሱስ ባበንደ ዳነት ንቃር ብንትሸመርወም ኤያቅመጬ፤ ዝኽ ዳነት ያውንደ ያኹ ናትቋምኔኩዌው ባንኸሬ ንብራጭኔኩዌ አንኸረ።
47010009	ጣፍዀም በራኽንኩ ደብዳቤ አሽራንፍኹ ቃር ኤምሰርኹ።
47010010	አታተዀና "ጳውሎስ ጣፈም ይረኽኖ ቃር ይረዞም ትወ ዘንጋሎ፤ ቲና ጋᎀ ቲኸር ጭን ⷀጨነው፤ ቲዝረⷍም ይቈርጪ" ይብሮ ይኽርሸ።
47010011	ይና በረቌ ኸነም በጣፍኔም ታኹ ጋᎀ በርብ ኸነም ትንቾትኔ ቃር እማትም ᎇችርነት ኤነን ኸማ ኽኖ የኻሮ።
47010012	ቢኸርም ገገዀና ቲያⷛⷝዞ አታት ሰብ ጋᎀ ገገንዳ ናⷛⷝዝኔ ዌም ገገንዳ ናትዋናኔ አንደፍነ፤ ኽኖ ጭን ገግ ተገገዀና ⷃጦም ኽኖም ተኽኖም አትዋኖም ይፈርዶ የኸሬ ይቤስሮ ሰብ አንኸሮ።
47010013	ይና ጭን ያኹዌ ዳር ቸነነም ኑድኔኩዌ እግዘር ⷃጣም ባበንደ ሜናንዳ ንትሸመነ ባንኸሬ ታቅም በᎈር አንትሸመነ።
47010014	አኹም ያነኹ በሜናንዳ ደን የኸሬ የክርስቶስ ቃር ዩድ ወኼ ወሬ ኑድኔ ያኹዌ በቸነኔ ተኽ ውጤ አምᎄጣነ።
47010015	ዝም የኸሬ እግዘር ይና ⷃጣም ታበንደ መደር ወጣነም ብንጐድ ሰብ ሜና አንትሸመነ፤ ይርቅመታ አኹም ባመርኹᎌ ትትረቆዌ ይናም ሜናንዳ እግዘር ⷃጣም ባበንደ መደር ባኹ ግብት ይርቅ ይትረቄ ተስፋ ናሜነ።
47010016	ኼታ ብንጐድ ሰብ የሜና መደር ገፓነም አወተርም በቾቺ ሜና ታንትሸመነ ታኹ ገን በኸች ወነም የክርስቶስ ቃር ዩድ ወኼ ወሬ ኑድኔ ይኸርንደ።
47010017	ቢኸርም "ይትሸመር ሰብ ብእግዘር የትሸመር።"
47010018	ሰብ ያⷛⷝዥዬ ይሰራ እግዘር ቲያⷛⷝዝኑ ባንኸሬ ገግ በገገታ ቲያⷛⷝዝ አንኸረ።
47011001	እያ ኧሸ እርስየ ጋውነተና ትፈርኾንዬው፤ ኸዶሽ ፍረኾኒ።
47011002	አት ጨዋ ዜየ ገረድ ያት ምስ ይᎈጅያም ኸማ እያም አኹ የክርስቶስ የፈቸኩዬ ባኹ የቸነ ትእግዘሬ በቸነ ᎀያት ኧሟን።
47011003	የሰር ችረ የኼዋን በሸረታ ያሳሰተና ኸማ ያኹም አሳብ ተሽጋጌተ በክርስቶስ ያነናኹ ⷘራም ጥርርም የኸረ ᎃርቴነት ትተቦቴ ባኹም ኧሰርፍንኹ።
47011004	አት ሰብ ያኹዌ ቸነም ይና ዮድኔኩ ኢየሱስ ቴኸር እንጐድ ኢየሱስ ነረ ቢብርኹ ዌም የትⷀፐርኹዊ መንፈስ ቅዱስ ቴኸር እንጐድ መንፈስ ብትⷀፐሮ፥ ዌም የትⷀፐርኹዊ የክርስቶስ ቃር ዩድ ወንጌል ቴኸር እንጐድ ትምርት ብትⷀፐሮ፥ በዝ እንም ስ ባኹም ተⷀመኹም በሮቱ።
47011005	ቢኸርም እያ በሟኒም ዘንጋ ተዝ ንቅንቅ ናዀቸረነ ባትም ቃር አርስ አምብር።
47011006	ትንዝረⷍ ቃረና ቤሽርም ኻሮት ኤቀብርቢ፤ ዝም በብዘ ኤነት የᎃየም አትየሸኔኩም።
47011007	እያ የክርስቶስ ቃር ዩድ ወኼ ወሬ ደሞዝ ኤባር ያኹ ኦዶተና አኹ አከብርኹዌ ትምብር ገገና አተንሶተና ባጢር ኸረቢም ይኽርሸዌ?
47011008	ያኹ አⷘⷍሬ ትምብር ትንጐድ ቤተክርስቲያን ሰብ ኽኖ ያቦን ዋጋ በትቀፐሮተና የኽኖ ዘረፍኽኖም።
47011009	ታኹ ታነዀ ባገኔዬ ተመቄዶንያ ገነ የቸነቦ ጐፔቸ ያገኔ ዘንጋ እንም ያቦኔ ያትም ሰብ አናጀገርዀ፤ ኧዃም ዳር በሟኒም ዘንጋ ያኹ አናጀገርኩ፤ የዝም አንⷀ አናጀግርኹ።
47011010	የክርስቶስ ውረም ቃር ብያ ያኔ ኧትሸመሬ ይኸሬ በአካይያ ገነ እማትም ሰብ ኤነ።
47011011	ዝም ወበረና የንቃሩ? አነምድኹ የኸሬውዌ? ኧረምድኹም ኸማ እግዘር ይⷕር።
47011012	ኽኽ እንጐድ አሰተነ ናዀቸረነ "ይናም ነጳውሎስ ኸማ ንቾትነ" ባሮም ይትሸመሮᎌ ቃር ኧወስድቦዌ ኧዃ አᎂን ቃር የዝም አንⷀ አᎂንቴ።
47011013	የዝካ ሰብ የክርስቶስ ናዀቸረነ ይመስሮዌ ገገዀና ይሽጋክሮ አሰተነ ናዀቸረነም አታሌ ሜነነምሮ።
47011014	ዝም ወግ ይኸር ቃር አንኸረ፤ ሼጣንም ዳር ወኼ መሌክ ይመስሬ ገገታ ይሽጋክር።
47011015	በኽ የቸነም ዝኽ የሼጣን ሜነነ በኸሮሜ ወኼ ሜነነ ይመስሮዌ ገገዀና ቢሽጋክሮም ወግ ኤኸር፤ የቀጥወ የሜናዀና አጅግ ይረኽቦቴ።
47011016	"ሟኒም ሰብ እያ ጋዋ ሰብ እመሰርዀን" ትምብር ኧዃም ኦድኹ፤ ጋዋ ብመስርኹም ቀሪቃር ኧትሸመሬ የጋዋኸማ ኧዞን።
47011017	ዝክም በትሸመሮት ኧዝረⷍን ዘንጋ ይእግዘር ፍቃድ ኸማ ቴኸር የጋዋ ሰብ ኸማው።
47011018	ብዘመዀና በገገዀና ቃር ይትሸመሮ የኸሬ እያም ኧትሸመር።
47011019	አኹም ትቤስሮ ሰብ የኸርኹዌ ቲሽርኹ የጋዋም ትፈርኾኖ።
47011020	የኽክም ሟኒም ሰብ ባርያ ኸማ ቢገዛኹ፥ ያኹ የኸረ ቃር ቢወስድብኹ፥ ቢረጥቅኹ፥ ቢትⷛⷘዝብኹ፥ ወኸታኹ በቲፈ ቢተፋኹ ትፈርኾ።
47011021	ሟኒም አኽር ቢያቅመጬም ዝኽ ዘንጋ ናሜኔ ጃደነ አንኸነ ኸማ ኡድኹ። ቢኸርም ሟኒም ሰብ ይትሸመሬ ቢደፍር እያም የዀትም ኸማ ደፈርዀም ኧትሸመር፤ ዝም ትምብር ኧዃም የጋዋ ሰብ ኸማ ኸርዀምታነው።
47011022	ኽኖ የእብራዊ ሰብ በኸሮ እያም የእብራዊ ሰብንዀ፤ ኽኖ የእስራኤል ሰብ በኸሮ እያም የእስራኤል ሰብንዀ፤ ኽኖ የአብርኻም ዘር በኸሮ እያም የአብርኻም ዘርንዀ።
47011023	ኽኖ የክርስቶስ ይቾቶ በኸረ እያም ተኽኖ ይርቅ የክርስቶስ ኧቾት ሰብንዀ፤ ዝም ትምብር ሽረነ ኸማ ዘንጎተናው፤ ተኽኖ ይርቅ ብዘ ጋᎀ በሜና ንቃር ⷀጥዀም፤ ብዘ ጋᎀ አጐጅንም፤ ብዘ ጋᎀ ገረᎋንም፤ ብዘ ጋᎀ የሞት ያሰራ አደጋ ሰናቢም፤
47011024	በጠፍር ጮርቄ ሳሳም ዠጠ ሳሳም ዠጠ አምስት ጋᎀ የይኹዳ ሰብ ገረፎንም፤
47011025	ሶስት ግዝየ ብንጣር ደንንም፤ አት ግዝየ ብምር ወኰንም፤ ሶስት ግዝየ መርከብ ተሰፐረም አደጋ ሰናቢም፤ አት ከረ ዋናም ምሳረም በባኽር ᎈር በጨ ቾናዀም፤
47011026	ብዘ ጋᎀ ኤማ ትናር ሜናም በቸነ በደገም እኻ፥ በሽፍጣ አደጋ ሰናቢም፤ በአረማዊም ጥበና በኸሮ በይኹዳ ሰብ አደጋ ሰናቢም፤ በከተማ፥ በበረኻ፥ በባኽር አደጋ ሰናቢም፤ ዝክም ባናመሮሜ በክርስቶስ አመነም ቢብሮ ሰብ አደጋ ሰናቢም፤
47011027	በብዘ ሜናም ⷅጭነር ባነቢ፤ ብዘ ጋᎀ ወሬት በከርዀም፤ በጋጀም ብኻ ጥማት ተጨነቅዀም፤ ብዘ ጋᎀ ኧበራ ቃር በከርዀም፤ ዀጅር በከርዀም፥ ዠሼም።
47011028	እንጐድ የሰናቢ ዘንጋ እንም ታሜዝር በከረ ከረ የቤተክርስቲያን እንም ትናስብ ኧትጨነቅ ባነ።
47011029	አት ሰብ ቲⷀጥ እያም ተዀትም ኧⷀጥ፤ አት ሰብ በባጢር ቲወጥቅ እያም ንቃር ኧትናደድ።
47011030	ወትሸመር ያትⷈሽ ተኸረ እያ ኧትሸመርቦ ⷀጨነተና ቢያትየሶ ዘንጋው።
47011031	የዘላለም ክብር ያነን የⷘታንዳ የኢየሱስ ክርስቶስ አብ እግዘር አንፈጥር ኸማ ይⷕር።
47011032	እያ በደማስቆ ከተማ ታነዀ ተንስ አሬታስ ቦስጥ የኽ ገነ ይገዛ የረፐረ ምስ ይያ ይጠብጤዬ ቲሸ የከተማ ወፈንቻ እንም በቀራተነ ያትቅየ ባነ።
47011033	ቢኸርም ሰብ ትምር ግምብ ተስር መስኮት በቀርጫት አወንዶንምታነ ተጀታ አመንጥዀም።
47012001	ወትሸመር ጥቅም ቤረውንም ተሸመሮት ባትⷈሸ እግዘር ቦዴ ቃርም ራእይም ኧትሸመር።
47012002	አት ኧⷕን በክርስቶስ ያመረ ምስ ባነ፤ ዝኽ ምስ ታስራርበት ዘበር ይፍቴ ሶስተነ ሰሜ ዳር ወሰጂም፤ (ቲወስጂ ታነምኸማ የኽር ዌም ኤኽር እማት ነብሰታ የኽር እያ አንⷕር፤ እግዘር ይⷕር።)
47012003	ቢኸርም ዝኽ ምስ የጄነቴ ዮሰጂ ኸማ ኧⷕር፤ ታነምኸማ የኽር ኤኽር አንⷕር፥ እግዘር ይⷕር።
47012004	በኽሜ ዀት በሰብ አምᎋ ዩጅዬ ኤኸር፥ ሰብም ይዝረⷍኔ አናዊ ዘንጋ ሰማም።
47012005	በዝካ ሰብ ኧትሸመር፤ የገገና ቃር ጭን ተⷅጭናና ውጤ እንጐድ ኧትሸመርወ ቃር ኤነ።
47012006	ኧጋ እያ ወትሸመር ብንሸ ውረም ቃር ኧዝረⷍ የኸሬ ጋዋ አንኸር፤ ቢኸርም ሟኒም ሰብ ብያ ታሸን ተሰሟን በᎈር ቤያⷛⷝዜዬ ትምብር አንትሸመር።
47012007	ተዝ ተትራቦን ንቅ ዘንጋ የቸነ ባንትⷛⷘዜ የገገና ሶኽ ኸማ ይወጋ ምካት አውንም፤ ዝም የሼጣን ናዀቸረነ ኸረምታ ባንትⷛⷘዜ ያትጨንቄ።
47012008	ዝኽ ያጨንቄ ዘንጋ ትያ ይፈካንዬ ይእግዘር ሶስት ጋᎀ ጨቈስዀንም።
47012009	ቢኸርም እግዘር "ባኸ ⷅጭነር ይያ ደረግ ይረብር የኸሬ እያ ኤብኸ ፀጋ ይጣንኸሸ" ባሬም፤ በኽ የቸነ የክርስቶስ ደረግ ብያ ይረብሬ ባኔ በⷅጭነረና ሳሬም ኧትሸመር።
47012010	ደረግ ኧረኽብ ትንⷀጥ የኸሬ የክርስቶስ ባዀም ትንⷀጥ፥ ትንትቀነም፥ ቲያገዬ፥ ትንትሰደድ፥ ትንትላላ ይሽሬ።
47012011	እያ የጋዋ ሰብ ኸማ ዝረⷈዀም፤ ያዝራⷈኹንም አኹትንኹ፤ ይያ ኧግዞት የረፐረብኹ አኹ ባነኹ፤ የምር ብትብሮ እያ ሟኒም አንዃን ሰብም ብንኸር ገገዀና ንቅሮ ተዋርዮ ይእግዘር ናዀቸረነ ባትምቃር አናርስ።
47012012	እያ ውረም ይእግዘር ናዀቸረነ ወኽረና ምስክር ይኸሮ ዘንጋ ታኹ ታነዀ በፍረኾት የቾትኽኖ ሜናሮ፤ ሜናናም መርኸት አተዞትም፥ አሶም ኤⷕርዮ ወግ የኸሮ ዘንጋምሎ።
47012013	አኹ ትንጐድ ቤተክርስቲያን ሰብ ያትየነስኩ በንቃሩ? ያኹ ባናደግሮተና ጥፋተነንኸ በባኹን አፍ በሮን።
47012014	ያኹዌ ዄት ግዝየ ቸነዀም፤ የሶስተነም ኧቸኔ ኧዃ ተረሳዀም፤ እያም ያኹ አናጀግርኹ፤ እያ ኧሸ አኹው ባንኸሬ ዋጋኹ አንኸረ፤ የደንⷛዀና ባሮም ዋጋ ያወሮ አብ ታዶትሎ ባንኸሬ ደንⷛ ያብ ታዶተዀና ቤተቦ ዋጋ ኤያወሮ።
47012015	ያኹ ትምብር ዋጋናም ቢኸር ገገና ዳር ቢኸር አወጣዀም ብኒብ ይሽሬ፤ ኧጋ እያ ድበያ ቃር ትነምድኹ አኹም የምር ተጨራ አትረምዶን?
47012016	ቢኸርም እያ አናጀግርኹ፤ በሸርም ባታሎትም የጠበጥኩቃር ይመስርኹ።
47012017	ያኹዌ ተራኽኖ ሰብ ባተታ ወኸት ዳር ዋጋ በናኩምዌ?
47012018	ቲቶ ያኹዌ ይቸኔ ጨቈስዀንም፤ ኽም ጐፔቸንዳ ተዀት ጋᎀ ናኽንኩም፤ ኧጋ ቲቶኽ ዋጋ በናናኹምዌ? እያም ዀትም መንፈሰንዳ እማት ኤነት አነፐረዌ? ሜናንዳኽ እማት አነፐረዌ?
47012019	ኧዃ ዳር ባሳባኹ ይና ባኹ ይፍቴ የገገንዳ ሽር ንዝረⷍነ ሰብ አመነኹም ታዞንደዌ? ይና በክርስቶስ ኸነም ንዝረⷍነ ብእግዘር ይፍቴው፤ ናማጅየኖ ይና ዝኽ እንም ንዝረⷍነ ያኹ ናትቋምኔኩዌው።
47012020	እያ ኽሜ ትንቸን አቱ ያጫመትኩ ኸማ ታትኸሮ እያም ያጫመትኹን ኸማ ታንኸር ንትራከብነቴ ይኽርሸ ባዀም አትጣንቅ፤ ዝክም አቱ ባኹዌ መራክስ፥ ᎀያት፥ ማት፥ ገግ ንመዶት፥ የሰብ ሽም አጥፎት፥ ኧሟት፥ ትእቢት፥ ቃሽቃሽት ይምበሮሸ ባዀም አትጣንቅ።
47012021	አትም ያኹዌ ትንቸን እግዘር አቱ ባኹ ይፍቴ ያትዋልዴቴ ባዀም አትጣንቅ፤ የዝ ይፍቴ ባጢር ቾቶም፥ በዝም በቾተዊ ᎃጥጥ ሜና፥ የረከቦኸማ ዀጅር ድምዶትም የሳረኖኸማ በኽሮትም ቶዘⷘብተቦ ተባጢረዀና ባንትዠፐሮ ሰብ የቸነ እያም አዘን ይጠብጤቴ ባዀም አትጣንቅ።
47013001	እያ ያኹዌ ትንቸን ዝኽ ሶስተነናው፤ ቢኸርም ሟኒም ዘንጋ ያጬጒ በዄት ዌም በሶስት ምስክሩ።
47013002	የዄተነ በቸነዄ ታኹ ጋᎀ ታነዀ አጬፐዀም ኡድኩም ባነ፤ ኧዃም ቢኸር በረቌ ኸርዀም ተዝ ይፍቴ ባጢር የቾቶም ይንጐድመዀና እንም አጬፐዀም ኡድኖ፤ ኧዃ ተዘፔትዀ ያኹዌ ትንቸን አታኹ ተቅጣተና አታመርጦ፤
47013003	በዝ ኤነት ብያ ኸረም ይዝረⷍ ክርስቶስ የኸረ ኸማ ትኻሮሸ፤ ባኹ ግብት ቲቾት ያዢ የዀት ደረጉ ባንኸሬ ⷅጭነረታ አንኸረ።
47013004	ክርስቶስ ሰቈሪም የᎀተ በⷅጭነር ቢኸርም ኧዃ ብእግዘር ደረግ ኧያም ኸረም ይረብር፤ ይናም ተዀት ጋᎀ ⷀጨነ ኸነም፤ ታኹ ጋᎀ እማት የኸኔ ጭን ተክርስቶስ ጋᎀ ብእግዘር ደረግ ንረብነ።
47013005	አመርኹም የቈምኹ ኸማ ታጬጎዌ ገጋኹ ተጨራ ፍትረዊ፤ ኢየሱስ ክርስቶስ ባኹ ያነ ኸማ አምቤሰርኹዌ፤ ክርስቶስ ባኹ ቤነ በፈተና ወጠቅኹም ወበሩ፤
47013006	ይና በፈተና አምᎇጠቆተንዳ ትበስሮሸ ባነም ተስፋ ናሜነ።
47013007	አኹም ᎃጥጥ ዘንጋ ስርም ባትቾቶዌ ይእግዘር ንጨስኔ፤ ንጨስኔም አኹ እንም ጋᎀ ወኼ የኸረ ዘንጋ ትቾቶዌው ባንኸሬ ይና ወኼነት ናትየሽኔ አንኸረ፤ ይናም የበቃነ ሰብንደ ቤትነ ንተየነ አምብነ።
47013008	ይና ውረም ቃር ንቾትነ ባንኸሬ ተውረም ቃር ውጤ ሟኒም ዘንጋ አንቾትነ።
47013009	ይና ትንⷀጥነ አኹ ጭን ደረግ ብትደብሮ ይሽርንደ፤ ይና ጠሎተንዳ አኹ ᎃራ ትኸሮዬው።
47013010	በዝ የቸነ እያም ኧረቌ ታነዀ ዝኽ ናዀቸር ጣፍዀም ናኽንኩም፤ በዝ ኤነት ያኹዌ ትንቸን ⷘታ ኢየሱስ ባቤ ደረግ አናትጨንቅኹ፤ ዀትም ደረግ ያቤ ያኹ አትቋምርኹዌው ባንኸሬ ኧብራጭኹዌ አንኸረ።
47013011	ኼታ ጐፔቸም ኧተᎀቾ ቦኼ ቃር፤ ⷅጥ በሮም ንበሮ፤ ምኽረና ስሞ፤ አኹም ታኹ ተስማሞ፤ በሽናትም ንበሮ፤ የርማጀም የሽናትም እግዘር ታኹ ጋᎀ ይኽርሸ።
47013012	በጐፔችነት አኹም ታኹ ተሳሳሞም ተዛንጎ።
47013013	በክርስቶስ ያመሮ ሰብ እንም ወኼምንኹዌ ይብሮኩ።
47013014	የⷘታ የኢየሱስ ክርስቶስ ፀጋ፥ ይእግዘር ንማጀ፥ የመንፈስ ቅዱስ እማትነት ትንማኹ ጋᎀ የኽር።
48001001	በሰብ ዌም በሰብ ወኸት ቴኸር በኢየሱስ ክርስቶስም የዀትም ተሞት በረሳን በአብ እግዘር ናዀቸረነ ይኸሬ ተሸᎌቺ ተጳውሎስ፥
48001002	ተዀትም ታነቦ ጐፔቸ እንም የገላትያ ቤተክርስቲያን ሰብ የራዂ ናዀቸር።
48001003	ታባንዳ እግዘርም ተⷘታ ኢየሱስ ክርስቶስ ፀጋም ሽናትም ያኹ የኽር።
48001004	ⷘታ ኢየሱስ ክርስቶስ አባንዳ በኸረ በጔታ ፍቃድ ተዝ ተᎃጥጥ ዘበር ያተርፍንዴ ቲብር የባጢረንዳ ይሞቴ ገገታ አⷀፐረም።
48001005	የዘላለም ክብር ያባንዳ የጔታ የኽር፤ አሚን።
48001006	በክርስቶስ ፀጋ ተሸፐተናኹ ጔታ ዝካ አፈጠርኹም ተቤተርኹም ይንጐድ ወንጌሌ ወሮታኹ ወግ ይኸርቢ።
48001007	ዝም ወበረና ያኹ ያድዋኖኩም የክርስቶስ ወንጌል ይሽጋክሮዌ ይሰቦ አታት ሰብ ያነቦዌዉ ባንኸሬ ወንጌል ጠረረ እማቱ።
48001008	ቢኸርም ይናም ብንኸነ ዌም የሰሜ መሌክ ቢኸር ይና ዮድኔኩ ወንጌል ቸም እንጐድ ወንጌል ቢዩድኹ ዀት የሰተዊ የኽር።
48001009	የዝ ይፍቴ የባዀም ኸማ ኧዃም ዠፐርዀም ኧብርኹ፤ ሟኒም ሰብ አኹ ሰማኹም ተትⷀፐርኹዊ ወንጌል ውጤ ወንጌሉ ባረም እንጐድ ትምርት ቢያትመርኹ ዀት የሰተዊ የኽር።
48001010	ኧጋ፥ እያ ሰብ ያⷛⷝዜዬ ኧሸቃር ይመስርኹዌ? ዌሽ ጔታ ያⷛⷝዜዬ ዌሽ ሰብ ይሳኖሸ ባዀም ኧቾት ቃር ይመስርኹዌ? ሰብ ይሳኖሸ ባዀም ኧቾት ሰብ ተኸርዀ የክርስቶስም ባርያ ባንኸር።
48001011	ጐፔቾ እያ ዮድኩ ወንጌል የሰብ አሳብ አንኸረ ኸማ አጬግንኹ።
48001012	ዝም ወንጌል ይያ ያትⷐሬ ኢየሱስ ክርስቶሱ ባንኸሬ ተሟኒም ሰብ አንሰማዀ ዌም ሟኒም ሰብ አናትመሬ።
48001013	ይፍቴ የይኹዳ ሰብ ቢያምሮ ቃር ትናምር ምር ኤነት ሰብ የረፐርዀ ኸማ ሰማኹም፤ በክርስቶስ ያመሮ ክርስቲያን ሰብ ታንⷘትር አሳደድዀም አጠፋኖዌ አትባቅር ባነ።
48001014	የይኹዳ ሰብ ንᎀ በቀሮተና አቻና ተረፐሮ ደቦወና እንም ኧርቅ ባነ፤ ያባና የሜትየና ንᎀ ንቃር ተጬፐዀም ኧቅየ ባነ።
48001015	ቢኸርም ተትጠኖተና ይፍቴ ጔታ ሸፐቴም፤ በገገታ ፀጋም ጠኔም።
48001016	የርቸታ ወንጌል የአረማዊ ሰብ ኦዴ ጔታ በገገታ ፍቃድ ትከታ ኧⷕን ኸማ ቲያመዬ እያ ታትም ሰብ አናትባታዀ፤
48001017	ዌም ትያ ይፍቴ የጔታ ናዀቸረነ ተረፐሮ ሰብ ኧትራከቤ ኢየሩሳሌም ከተማ አምᎄርዀ፤ ቢኸርም በተርዀም አረብ ገነ ወርዀም፤ ኻብዀም ደማስቆ ከተማ ተዠፐርዀም።
48001018	ተሶስት ዘበር አንⷀ ተጴጥሮስ ኧትⷐⷐሬ ኢየሩሳሌም ከተማ ወርዀም፤ በኽሜ ተዀት ጋᎀ ዄት ሳምት ኧከስዀም።
48001019	የⷘታ ኢየሱስ ጐፔ የኸረ ያእቆብ አሸዀም ባንኸሬ እንጐድ ናዀቸረነ አትመዀና አናሸዀ።
48001020	እያም ዝኽ ኧጠፍንኹ ቃር ፍጥር ኤኖ ኸማ በጔታ ይፍቴ አጬግንኹ።
48001021	ተኽም አንⷀ ሶርያም ኪልቅያም ገነ ወርዀም።
48001022	በይኹዳ ገነ ያነቦ በክርስቶስ ያመሮ ሰብ ይፍት ይፍት አናሰቦን የኸሬ አንኻሮን ባነ።
48001023	ኽኖ ጭን "ይፍቴ ይና ያሳድድ የረፐረ ምስ ኽኽ ያጠፏኔ ይሸ የረፐረ ኧዃ ዀትም ኧመሮ ባረም ዩድ" ይውሪ ቃር ሰሞም ባነ።
48001024	ኽኖም ብያ የቸነ የጔታ ሽር ይብሮ ባነ።
48002001	ታስራርበት ዘበር አንⷀ ተበርናባስ ጋᎀ ኢየሩሳሌም ከተማ ተዠፐርዀም ወርዀም፤ ቲቶም ትያ ጋᎀ ወሰድዀንም ባነ።
48002002	ዮርዀም ጔታ ባትⷐሬ ኤነቱ፤ ተዝ ይፍቴ የቾትዀንም ኧዃም ኧቾትን እክም ⷅጭነር ቤኸርብዬ የአረማዊ ሰብ ኡድኖ ወንጌል ንቅ ንቅ የኸሮ ሰብ የሟረዀኔ አጬግዀም ኦድኽኖም።
48002003	ትያ ጋᎀ የረፐረ ቲቶ የግሪክ ገነ ሰብ ቢኸርም በግርድ ጤበር ያውረከ አምቧሪ።
48002004	ቢኸርም በግብተንዳ ተሼሞም የገፖ አታት አሰተነ ጐፔቸ ጤበር ያወሬዬ ሳቦም ባነ፤ ዝኽ ሰብ በግብተንዳ ተስረነጦም የገፖ በክርስቶስ ነጣ ዮጣነ ይና ባታሎት ባርያ ያመሮንዴ ሳቦምታነው።
48002005	ይና ጭን ውረም የኸረ ወንጌል ባኹዌ ቴትሽጋከር ይረብሬ የቀሪ ዳርም ቢኸር የኽኖ ኧጅ አናብኔዮ።
48002006	ኽም ዳነ መሰሮም ይትረቦኽኖ ጭን ጔታ የሰብ ይፍት ኧዥተ ኤያበርጥ የኸሬ የኽኖ ዳነት ኤያጨንቄ፤ ኽኖም እያ ትኑድን ወንጌል ይርቅ እንጐድ ገደር ወንጌል ድቢተቦ አኖዶ።
48002007	ጴጥሮስ የይኹዳ ሰብ ወንጌል ዩድኖዌ ጔታ የሸᎌተንምኸማ፥ የኽክም እያም የአረማዊ ሰብ ኡድኖዬ ጔታ የሸፐቴ ኸማ ኽኖም ኻሮም።
48002008	ጔታም የጴጥሮስ የይኹዳ ሰቤ ናኸም ያቾተንም ኸማ እያም የአረማዊ ሰቤ ናኸም አቾቴም።
48002009	ዋና የቤተክርስቲያን መሪሎ የዋርዮ ያእቆብም ጴጥሮስም ዮኻንስም ጔታ ዝኽ ሜና ያቤ ኸማ ኻሮም፤ ኽኖም ኽም ጋᎀ ይያም የበርናባስ ኧጀንዳ ጠበጦም "ይናም ታኹ ጋᎀንደ" ባሮንደም፤ ይናም የአረማዊ ሰቤ ናኔ ኽኖም የይኹዳ ሰቤ ያሮዌ እንመንዳ ተስማማነም።
48002010	ይናም በግብተዀና ያነቦ ዜጋ ንረዳኔ አደራ ባሮንደም፤ ዝመታ እያ አትባቀርዀም ኤፐዀንም።
48002011	ጴጥሮስ አንፆክያ ከተማ በቸኔ ውረም አጠፋም የኸሬ ይፍት ይፍት ማቸኽወም።
48002012	ያእቆብ የራኸኖ አታት ሰብ አንፆክያ ከተማ ቴቸኖ ይፍቴ ጴጥሮስ ተአረማዊ ሰብ ጋᎀ እማቴ ይበራ ባነ፤ ኽኖ በቸነቦ አንⷀ ጭን "የአረማዊም ሰብ ጤበር አውረዮ" ይብሮ የይኹዳም ሰብ በስረፎት ተአረማዊ ሰብ ተቤተረም።
48002013	አታት በክርስቶስ ያመሮ የይኹዳ ሰብ የጴጥሮስም ኸማ ተአረማዊ ሰብ ጋᎀ ቤበሮዌ ኸጥነት ጠበጠኖም፤ በርናባስም ዳር ተኽኖ ኸረም።
48002014	ኽኖም ይቾተዊ ዘንጋ ውረም ተኸረ ወንጌል ኤትስማማ ኸማ አሸዀም፤ የጴጥሮስም "አኸ የይኹዳ ሰብ በኸርኸሜ የይኹዳ ሰብ ቢረብሮᎌ ⷅጫ ቴኸር የአረማዊ ሰብ ኸማ ትረብር ባነ፤ ኧጋ አረማዊ ሰብ በይኹዳ ሰብ ⷅጫ ይረብሮዌ የምር በግርድ ትጠብጥኖ?" ባዀም ብንም ሰብ ይፍቴ ማቸኽወም።
48002015	በውረም ይና ተዘርመንዳ የይኹዳ ሰብንደ፤ ባጢረተነ አረማዊ አንኸነ።
48002016	ቢኸርም ሰብ ይፀድቀታ በኢየሱስ ክርስቶስ በመሮቱ ባንኸሬ ⷅጫ በቀሮት ኤፀድቊ ኸማ ንⷕነ፤ ይናም ⷅጫ በቀሮት ቴኸር በክርስቶስ በመሮት ንፀድቅኔ በኢየሱስ ክርስቶስ አመነም፤ ሟኒም ሰብ ⷅጫ በቀሮት ኤፀድቅ።
48002017	ተክርስቶስ ጋᎀ በረፐረንደ እማትነት ንፀድቅኔ ትንሸነ ይናም ገግመንዳ ባጢረተነ ኺትነ ብንትረከብነ ኧጋ ባጢር ንቾትኔ የርሳሳንደ ክርስቶሱ በሮቱዌ? ስርም አንኸረ።
48002018	ቢኸርም እያ አንቾትወ ባዀም የቸዀን ⷅጫ ዠፐርዀም ብንቾትወ እያ ገገና ⷅጫ ጣሶተና አትⷐርዀም ወበሩ።
48002019	እያ የጔታ ኧረብሬ ትምብር በⷅጫ ወኸት የⷅጫ ᎀትዀም።
48002020	እያ ተክርስቶስ ጋᎀ ተሰቀርዀም ᎀትዀም፤ ተዝ አንⷀ ብያ ይረብር ክርስቶሱ ባንኸሬ እያ በገገና ኧያም ኺትዀ አነብር፤ እያ ኧዃ ኧረውን ንብረት እያ ነመደም ገገታ ይያ ቲብር አወጣም ባⷀፐረ በጔታ ትከ በመሮተናው።
48002021	እያም የጔታ ፀጋ እክም አንቃሽ፤ ሰብ ይፀድቅ ⷅጫ በቀሮት ተኸረ ክርስቶስ እክም ᎀተም በሮት ባነ።
48003001	አኹ ጋዋ የገላትያ ሰብ፥ ባትቤስሮዌ የገነብኹ ሟኑ? ኢየሱስ ክርስቶስ በመስቀር ᎈር ተሰቀረም ይፍት ይፍት ተጨራ ይትየ ባነ።
48003002	እማት ዝኽ ዘንጋ ኧⷕሬ ኧሸ፤ አኹ መንፈስ ቅዱስ የትⷀፐርኹ ⷅጫ በቀሮታኹዌ? ዌሽ ወንጌል ሰማኹም በመሮታኹው?
48003003	አኹ በጔታ መንፈስ የቀነስኹዊ ዘንጋ በገጋኹ ደረግ ትጀፕሮዌ ታትባቅሮ፤ ነኰ ዝካ ጋዋንኹ?
48003004	በወንጌል የቸነ የሰናብኹ ጅጓረ እንም እክም ቀነም በሮቱዌ? ውረም እክም ቀነም በሮቱ?
48003005	ጔታ መንፈሰታ ይብኹ ባኹሜ ወግ ይቾት ⷅጫ በቀሮታኹ ቴኸር ወንጌል ሰማኹም በመሮታኹው።
48003006	ዝም "አብርኻም በጔታ አመረም፤ ኧመሮተታ ፅድቅ ኸረም ተᎂዘረለም" ቧርም የጣᎉም ኸማው።
48003007	ኼታ በጔታ ያምር እንም የአብርኻም ዘር የኸረ ኸማ ኻሮ።
48003008	የአረማዊም ሰብ በጔታ በመሮተዀና ጔታ ያፀድቅኖ ኸማ በመጣፍ በተረም ዝረⷈም፤ "ሰብ እንም ባኸ በረካ ይረኽቦቴ" ቲብር ጔታ በተረም የአብርኻም ወንጌል ኦደንም።
48003009	በዝም የቸነ በጔታ ያምሮ እንም ታመረ ተአብርኻም ጋᎀ በረካ ይረኽቦ።
48003010	"በⷅጫ መጣፍ የትጣፈ ትዛዝ እንም በᎃራ ቅየም ኤረብር እንም የሰተዊው" ቧርም የጣᎋዬ "ⷅጫ በቀሮት ንተርፍነቴ" ይብሮ እንም የሰተውዮሎ።
48003011	"ፃዲቅ ሰብ በመሮት ኧያም ይኸር" ቧርም የጣᎋዬ ⷅጫ በቀሮት ሟኒም ሰብ በጔታ ይፍቴ ኤፀድቅ ኸማ የትⷐረ ቃሩ።
48003012	ⷅጫ በመሮት ᎈር የቈመቃር አንኸረ፤ አቸም "ሰብ በⷅጫ ይረብሬ ይዀለ የⷅጫ ትዛዝ እንም ቲቅየው" ቧርም ጣᎉም።
48003013	"በጨ ተሰቀረም ይሞት እንም የሰተዊዉ" ቧርም የጣᎋዬ ክርስቶስ ይና ቲብር የሰተዊ ኸረም ተⷅጫ ስድብ ተዌጣንደም።
48003014	ዝም የኸረ ጔታ የአብርኻም ያወን በረካ በኢየሱስ ክርስቶስ ወኸት የአረማዊ ሰብ ይሰራኖዌም ጔታም ኤብኹቴ የባረ መንፈስ ቅዱስ በመሮት ንትⷀፐኔው።
48003015	ጐፔቾ እንዴ ዝኽ ዘንጋ በሰብ ወኸት ተርወሰዊ ዘንጋ አትዋረዊ፤ አት ሰብ ርዳ በገፓ አንⷀ ሟኒም ሰብ ርዳ ይጠሴ ዌም ይደብርዌ ኤዀለ።
48003016	ጔታም የአብርኻም የዘረታ ኤብኸቴ የዋረን ተስፋ በዝ ኤነቱ፤ ተስፋ ያዊ የብዘ ሰብ የኸረ ኸማ አሚቲ መጣፍ "የዘራኸ እንም" ኤብር፤ ቢኸርም ተስፋ ያዊ ያተታ የኸረ ኸማ ቲዩድ "የዘራኸ" ይብር፤ ዝኽ "ዘራኸ" የዋሪ ክርስቶሱ።
48003017	ኧጋ እያ ኧብር ዝኸታው፤ ታርበት በቅር ሳሳ ዘበር አንⷀ የቸነ ⷅጫ ጔታ በተረም ርዳ ገፓም ያወናም ተስፋ ይሸሬ ዌም ያጠፌ ኤዀለ።
48003018	አት ዘንጋ ይወርሺ በⷅጫ ወኸት ቢኸር ጔታ ባበ በተስፋ ቃር ወኸት ወኽረታ ይቂ ባነ፤ ቢኸርም ጔታ የአብርኻም ዋራሽ ያᎀነን ኤብኸቴ በዋረን በተስፋ ቃር የቸነው።
48003019	ኧጋ ⷅጫ ያዊ የምቃሩ? ⷅጫ ተስፋ ያዊ የአብርኻም ዘር ቲቸን ዳር ᎃጥጥ ሜና ምር የኸረ ኸማ ያትየሼው፤ ⷅጫ በሜና የዋረ መሌካ አቸነንምታነ ባት ሰብ ወኸቱ።
48003020	ቢኸርም ሶስተነ ሰብ ያትⷈሽ በዄት ሰብ ግብቱ ባንኸሬ ብማት ሰብ አንኸረ፤ ጔታ ጭን እማቱ።
48003021	ኧጋ ⷅጫ ጔታ ኤብቴ ተባረ ተስፋ ኤትስማማዌ? ስርም ይትስማማ። ኧያም ያሜዬ ይዀለ ⷅጫ ያውንደ ተኸረ ፅድቅ በⷅጫ ወኸት ይንኸዊ ባነ።
48003022	ቢኸርም የጔታ ቃር ሰብ እንም በባጢር የትጠበጠኸማ ዩድ፤ ዝም የባረወ በኢየሱስ ክርስቶስ ያምሮኽኖ እንም ጔታ ኤብቴ የዋረን ተስፋ ይቤው።
48003023	ይሬ ኧመሮት ይቸንወ ግዝየ ስን ዝኽ ኧመሮት ተተኖታ ይፍቴ የⷅጫ እስረነ ኸነም ታገድነም ባነ።
48003024	በዝ ኤነት በመሮት ንፀድቅኔ ክርስቶስ ቲቸን ዳር ⷅጫ የክርስቶሴ ያሰራንዴ ይቅየንደ ባነ።
48003025	ኧዃ ጭን በክርስቶስ በመሮተንዳ ተⷅጫ ነጣ ወጣነም።
48003026	በኢየሱስ ክርስቶስ በመሮታኹ እንማኹ የጔታ ደንⷛንኹ፤
48003027	በትጠመቆት ተክርስቶስ ጋᎀ እማት የኸርኹ እንም ክርስቶስ ተኸተርኹም።
48003028	እንማኹ በኢየሱስ ክርስቶስ እማት የኸርኹዌ በይኹዳም በአረማዊም ሰብ፥ በባርያም በአራባሪም፥ በርችም በገረድም ግብት ᎇችርነት ኤነ።
48003029	ኼታ የክርስቶስ በኸርኹ የአብርኻም ዘርንኹ፤ ጔታም ኤብቴ የባረም ኸማ አኹም የተስፋታ ዋራሽንኹ።
48004001	ኧዃም እያ ኧብር ዝኸታው፤ ያባታ ዋራሽ የኸረ ትከ የንብረት እንም ⷘታ ቢኸርም ትከ የኸሬ ቲትረቅ ዳር ተቤት ኧርች ባትም ቃር ᎇችርነት ኤነን።
48004002	ቢኸርም አባታ ዋራሽ ያᎂኔ የወሰነለ ከረ ዳር ባዌወትም ንብረት ቢቅረቦም ሰብ ኧጁ።
48004003	ይናም ትከ ታነነ የዝ አለም ንᎀ ተገሳነም ባርያታ ኸነም ባነ።
48004004	ቢኸርም ዮሰነን ዘበር ቲሰራ ጔታ ኧርቸታ ናኸንደም፤ ዀት ተምሽት ተጨነም፤ የⷅጫም ታዘዘም።
48004005	ዝም የቾተ ተⷅጫ ቦስጥ ያነነ ይና ይትዌጣንደሜ የጔታም ደንⷛ ያሜንዴው።
48004006	የጔታ ደንⷛ በኽሮተንዳ የጔታ "አባ" ባነም ንጠራኔᎌ የርቸታ መንፈስ በⷕነንዳ አገፓንደም።
48004007	በኽ የቸነ ተዝ አንⷀ የጔታ ኧርችንኸ ባንኸሬ ባርያ አንኸርኸ፤ የጔታ ኧርች በኸርኸም የጔታ ዋራሽንኸ።
48004008	የዝ ይፍቴ የጔታ አንኻርኹዬ ተፍጥረተዀና እግዘር አንኸሮ ኽኖ ባርያዀና ኸርኹም ትትገሶሮ ባነ።
48004009	ኧዃ ጭን የጔታ ኻርኹዊም፤ ይርቅመታ ጔታ ያኹ ኻረናኹም፤ ኧጋ ⷀጨነም ኤያⷘⷍሮም ንᎀ ትቅረቦዬ የምር ትትዠፐሮ? የምርኽ ዠፐርኹም የኽኖ ባርያ ትኸሮዌ ትሰቦ?
48004010	ከረም በነም፥ ወክትም ዘበርም ቤተርኹም የሟርሜ ክብር ቲቦዮ።
48004011	ያኹ ትምብር የⷀጥኽወ ዌም አቱ ብላሽ ኸረም ይቄቴ ትምብር ኧሰርፍንኹ።
48004012	ጐፔቾ እያ ያኹም ኸማ የኸርዄ አኹም ይያ ኸማ ኽሮ ባዀም ኧጨስኹ፤ አኹ ይያ ባትምቃር ᎇሼ አምቧርኹን።
48004013	ይፍትወረር ወንጌል ያኹ ኡዴ የትሳካኒ በⷀምናት በረፐርኽወ ግዝየ ወኽረታ ትⷕሮ።
48004014	ባሸናም ያኹ ፈተና ቢኸርብኹም ይያ አንቀንጥኹን ዌም አንግየኹን፤ አቸም የጔታ መሌክ ትትⷀፐሮ አኽር ተⷀፐርኹንም፤ ኢየሱስ ክርስቶስ ገገታ ትትⷀፐሮ ቃር አመነኹም ተⷀፐርኹንም።
48004015	የዝ ይፍቴ የረፐረናኹ ብንⷅት እንም ኤቴ ወረም? ይኸር ተኸረ ኤናኹ ዳር አወጣኹም ቲቦን ኸማ እያ ገገና ያኹ ኡድንኹ።
48004016	ኧጋ ኧዃ ውረም ቃር ዮድኩዌ እያ ጠላታኹ ኸርዀምዌ?
48004017	እንጐድ ሰብ ያኹ በትጠነቆት ያስቦ ይኽርሸ፤ ቢኸርም ዝኽ ይቾቶ ዮኼ ዘንጋ አንኸረ፤ ኽኖ ይሰቦ አኹ ቲና ይቤትሮኩዌም ⷕናኹም ተኽኖ ይኸሬዉ።
48004018	ሟኒም ጋᎀ ወኼ ዘንጋ ቶቶት ወኼቃሩ፤ ቢኸርም ዝኽ ወኼነታኹ እማት እያ ታኹ ባነኽወ ወክት ቴኸር ቤነኽወም ወክት የኽር።
48004019	ደንⷛኖ፥ የክርስቶስ ሜና ባኹ ቲትየ ዳር ኧዃም ያኹ ትምብር በርቅ ጭንቅ ነርዀ።
48004020	ተድረ የትቤተረ ቃር አትየሽኹዬ ኧዃ ታኹ ጋᎀ ተኸርዀ ባነ፤ ቢኸርም ምር ያᎀሪኸማ ባንኻሮተና ዱድቅ ባረቢም ተጨነቅዀም።
48004021	በⷅጫ ተገሳኹም ትረብሮዌ ትሰቦ አኹ እንዴ ኦዶን፤ ⷅጫ ይብር ቃር አትሰሞዌ?
48004022	"አብርኻም ዄት ደንⷛ ባነዊ፤ አተታ የትጨነ ተቤት ገረድ ባነ፤ አተታም የትጨነ ወለባ ተኸረች ምሽተታ ባነ" ቧርም በⷅጫ መጣፍ ጣᎉም።
48004023	የቤት ገረድⷕት ኧርች የትጨነ የሟኒም ሰብ ኸማ ባነ፤ ዮለባⷕት ኧርች ጭን የትጨነ ጔታ ኤብቴ በባረ ተስፋ ወኸት ባነ፤
48004024	ዝመታ ወማካ ባነ፤ ዝኽ ዄት እሽታ የዄት ርዳ ወማካ ባነማ፤ አተነ ርዳ ተሲና ቈቶ የኸረች አጋርንያ፤ ⷕት ባርያ የኸሮ ደንⷛ ትጨን ባነ።
48004025	አጋር በአረብ ገነ ያነ የሲና ቈቶ ወማካ ባነች፤ ⷕትም ተዃ ኢየሩሳሌም ከተማ ትትምሳሰር፤ ኢየሩሳሌምም ከተማ የአጋር ኸማ በኽ ታነቦ ሰበታ ጋᎀ ባርያ ኸረም ይረብር።
48004026	በᎈሬ በሰሜ ያነ ኢየሩሳሌም ተሳራ ጋᎀ ይትምሳሰር፤ ዀትም አዶተንዳኸማው።
48004027	"አⷕ ደንⷛ አትጨን ዠገባ ምሽት የሳርⷕ፤ ትጨኔ አመጭትⷕም አትⷒ ምሽት 'ይርር' ቤ፤ ምስ ታነና ምሽት ይርቅ ምሰⷕታ የቸና ምሽት ብዘ ደንⷛ ነረና" ቧርም ጣᎉም።
48004028	ጐፔቾ አኹም የይስኻቅ ኸማ ጔታ ባበ ተስፋ የጨኖኩ ደንⷛንኹ።
48004029	ቢኸርም ኽም ጋᎀ በመንፈስ ደረግ የትጨነዀት የሟኒም ሰብ ኸማ በትጨነዀት አሳጀጂም፤ ኧዃም የኽክሙ።
48004030	ቢኸርም መጣፍ ይብር ዝካው፤ "የቤት ገረድ የጨነቸን ኧርች ወለባ ተጨነቸን ኧርች ጋᎀ እማቴ ኤወርስ የኸሬ የቤት ገረድ ተርቸⷕታ ጋᎀ ኦጣም አታኽና" ይብር።
48004031	ኧጋ ጐፔቾ ይና ዮለባ ደንⷛንደ ባንኸሬ የቤት ገረድ ደንⷛ አንኸነ።
48005001	ክርስቶስ ነጣ ያወጣንደ በነጣ ንረብኔዉ። ኧጋ ተቋመሮም ሞ፤ ኼብትኹ በባሪነት አንገቼ አትጠመዶ።
48005002	እያ ጳውሎስ ኧብርኹ ዝካው፤ "ጤበር ያውረንደ" ባኹም ጤበር ቢያወረኩ ክርስቶስ ያኹ ስርም ኤጠቅምኹ፤
48005003	"ጤበር ያውረን" ባረም ጤበር ያወሬ ሰብ እንም "የግርድ ⷅጫ እንም ወቀየ ነረብኸ" ባዀም አጬᎏን።
48005004	"የⷅጫ ትዛዝ በቀሮት ንፀድቅነቴ" ትብሮ አኹ እንማኹ ተክርስቶስ ተቤተርኹም ተጔታ ፀጋ ወጣኹም።
48005005	ይና ጭን በጔታ መንፈስ የፅድቅ ተስፋ በመሮት ንቅየነ።
48005006	ተኢየሱስ ክርስቶስ ጋᎀ እማት በኸሮት በርማጀ ይትቋመር ወታመር ባንኸሬ ጤበር አውሮትም ኸረ አናውሮትም ስርም ኤጠቅም።
48005007	አኹ አመርኹም ወኼ ኑጫ ትሮጦ ባነ፤ ኧዃ በውረም ቃር ባታዘዞዌ የኸናናኹ ሟኑ?
48005008	ዝኽ ምኽር ተሸፐተናኹ ተጔቴ የቸነ ቃር አንኸረ።
48005009	ዝም "ቀሪ እርሾ ᎇኮ እንም ያᎄኳን" ይውሪም ኸማው።
48005010	እያ ያትመርኩ ትምርት ባንኸሬ እንጐድ ሰብ ያትመርኹ ትምርት አትⷀፐሮኸማ በⷘታ ኧትመመር፤ ያኹ ያድዋንኹ ሟኒም ሰብ ቢረብር ፍርደታ ይትቀፐርሸ።
48005011	ጐፔቾ፥ እያም ኧዃ ዳር "ይተርᎋዬ ጤበር ያትⷈሸ" ኧብር ተኸረ ኧዃ ዳር የምር ያሳጅጅን ባነ፤ እክኽ ተኸረ ክርስቶስ በጨ ተሰቀረም የᎀተኸማ አትመሮት ሟኒም ኤነት ጅጓረ ቤያቸን።
48005012	ኼታ ዝኽ ያኹ ያድዋኖኩ ሰብ እማት ጤበር አውሮት ቴኸር በሳረኖ የታረጦ።
48005013	ጐፔቾ አኹ ነጣ ትወጦዌ ጠነኩም፤ ቢኸርም አተታ ያተታ በርማጅነት ያገክር ባንኸሬ ነጣ ሰብ በኽሮታኹ የገጋኹ ተመኛት ትቾቶᎎ ኤኽር።
48005014	"ሰብ እንም የገጋኸ ኸማ ንመድ" ቢብር ባት ቃር ⷅጫ እንም ይትስማማ።
48005015	ቢኸርም አኹም ታኹ ብትራከሶም ብትባኖ አኹም ታኹ ታርቆ ኸማ ኻሮም ተጤፖ።
48005016	በመንፈስ ንበሮ፤ የገግ ተመኛት አቶቶ ኧብርኹ።
48005017	የገግ ተመኛት ተመንፈስ ተመኛት ጋᎀ ኤያቻፕሮ፤ የመንፈስ ተመኛት ተገግ ተመኛት ኤትስማማ፤ መንፈስም ገግም ኽኖም ተኽኖ ጠላትሮ። በኽ የቸነ አኹ የሸኹ ቃር ትቾቶዌ ኤኸንኹ፤
48005018	ቢኸርም በመንፈስ ታዘዝኹም ብትቾቶ ⷅጫ ኤገዛኹ።
48005019	የገግ ᎃጥጥ ሜና የትⷐሮሎ፤ ኽኖም የረከዊኸማ ዀጅር ድምዶት፥ ᎃጥጥ ወቶት፥ ምሰቶት፥
48005020	የቅሪነ ስግዶት፥ ግነ፥ መራክስ፥ ጫቅማር፥ ᎀያት፥ ማት፥ ገግ ንመዶት፥ ወትቤተር፥ አድማ አምሮት፥
48005021	መሶ ኽሮት፥ ስኸሮት፥ ዌጋማ ኽሮት ዛዀና የመሰሮሎ፤ እያ የዝ ይፍቴ ያጬፐኩም ኸማ ኧዃም አጬፕኹ፤ የዝካ ዘንጋ ይቾት ሰብ በጔታ መንግስት ሟር ኤነን።
48005022	መንፈስ ቅዱስ ጭን ይብንደ ንማጀ፥ ሳሮት፥ ሽናት፥ ፍረኾት፥ ተርዳዶት፥ ዋቢነት፥ ወታመር፥
48005023	ሜርነትም ገግ ተᎃጥጥ ቀሮትሙ፤ ተዛዀና ኤያቻፕር አትም ⷅጫ ኤነ፤
48005024	የኢየሱስ ክርስቶስ የኸሮ ሰብ ተᎃጥጥ ተመኛተታ ጋᎀ ገገዀና ሰቀሮም።
48005025	በመንፈስ ደረግ ኧያም ኸነም ንረብነ የኸሬ የመንፈስ ንታዘዝነ።
48005026	አተታ ያተታ የመራክስ በርሳሶት ትንትሟነ እክም አንትⷛⷘዝነ።
48006001	ጐፔቾ አት ሰብ ሟኒም ኤነት ባጢር ቢቾት የመንፈስ ታዘዝኹም ትረብሮ አኹ የዝካ ሰብ በሜርነት ገክረዊ፤ አኸም ባጢር ባትቾቴ የገጋኸ ተጤፕ።
48006002	አኹም ታኹ በትገገዞት ታኹ ያታተታ ይንጐድ ሰብ ጠውር የጠውር፤ በዝ ኤነት የክርስቶስ ⷅጫ ትቀረቦሸ።
48006003	ሟኒም ሰብ ትንጐድ ሰብ ይፈዝወ ቃር ቴረውን "እያ ትንጐደዀና ኧርቅ" ባረም ቢያስብ የገገታ ይቅማምር።
48006004	እንም ሰብ ያታተታ የገገታ ሜና የመርምር፤ ተዝ አንⷀ ገገታ ትንጐድ ሰብ ጋᎀ ቴያትዋና እማት ገገታ በቾተን ቃር ይትⷛⷘዜ ይዀለ።
48006005	ሰብ እንም የገገታ ጠውር ጠውሮት ነረወ።
48006006	የጔታ ቃር ይትመር ሰብ ታስተማሪየታ ጋᎀ ወኼ ዘንጋ እንም የትሻድ።
48006007	ገጋኹ አታታልሎ፤ ሰብ የዘናን ይፏጭ የኸሬ በጔታ አታⷈሶ።
48006008	የገገታ ተመኛት ይሽኔ ይዘራዀታ በገገታ ሞት ያቸን፤ የጔታ መንፈስ ይሽኔ ይዘራዀታ በመንፈስ የዘላለም ኧያም ኸረም ይረብር።
48006009	ተስፋ ታናርጥነ ፈነኽነም ብንዘራነ ቦክተታ ናድድነ የኸሬ ወኼ ሜና ንቾትኔ አንገየነ።
48006010	በኸረንደ ወክት የሰብ እንም ይርቅመታ በክርስቶስ ያመሮኽኖ ወኼ ዘንጋ ንቶትኔሎ።
48006011	በጀና የጣፍንኩ የፊደለታ ጌፍነት ኧዞ።
48006012	ሰብ ያዥሎዬ ቢቾተዊ ዘንጋ ይትⷛⷘዞ ሰብ አኹ የግርድ ጤበር ያወረኩዌ ያዝዞ፤ ኽኖም ዝኽ ይቾቶ በጨ ተሰቀረም የᎀተ ክርስቶስ ቃር ቦዶተዀና የቸነ ጅጓረ ይሰራብንደቴ ባሮምታነው።
48006013	ኽኖ አኹ ጤበር ባውሮት ይትⷛⷘዞዬ ባሮም ጤበር ያወረኩዌ ሳቦም ባንኸሬ ጤበር ያወነዮምኽኖ ⷅጫ ኤቅረቦ።
48006014	ⷘታንዳ ኢየሱስ ክርስቶስ በጨ ተሰቀረም በᎃቶተታ ባንኸሬ ብንጐድ ቃር ስርም አሟቅጥ፤ ክርስቶስም በትሰቀረወ አለም ይያ ተሰቀረም፥ እያም የአለም ተሰቀርዀም ᎀትዀም።
48006015	ጤበር ቢያወሬ ቤያወሬ ኤጠቅም፤ ጥቅም ያነን በክርስቶስ ገደር ፍጥረት ወኽሩ።
48006016	ዝኽ ኤማ ይትⷐተሮ ሰብ እንም የጔታ ደወም የኸሮ የእስራኤል ሰብ ሽናትም ምኽረትም የኽኖ የኽር።
48006017	በሰብነተና ያነ ቲገርᎋን ዮጠቀቢ አንዝ የኢየሱስ አገልጌ ወኽረና ያትየሽ የኸሬ ተዝ አንⷀ ሟኒም ሰብ ይያ ኤያደግሬ።
48006018	ጐፔቾ፥ የⷘታንዳ የኢየሱስ ክርስቶስ ፀጋ ተመንፈሳኹ ጋᎀ የኽር፤ አሚን።
49001001	ቢእግዘር ፍቃድ የክርስቶስ ኢየሱስ ናዀቸረነ ተኸረ ተጳውሎስ፥ በክርስቶስ ኢየሱስ የታመርኹ በኤፌሶን ከተማ ያነኹ እግዘር የቀደሰናኹ፤
49001002	የአባንዳ ይእግዘርም የⷘታ የኢየሱስ ክርስቶስ ፀጋም ሽናትም ታኹ ጋᎀ የኽር።
49001003	በሰሜ መንፈሳዊ በረካ እንም ባቦት በክርስቶስ የባረከንደ የⷘታንዳ ኢየሱስ ክርስቶስ አብ እግዘር ሽር የስራን ።
49001004	የትቀደስነም አትም አᎃር ኤነወ ሰብ ኸነም ቢፍተቴ ንትረከብኔ አፈር ተሰሜ ቴትፈጠር ይፍቴ ይና በክርስቶስ ሸፐተንደም።
49001005	በርማጀታም፥ እግዘር ወኼ ፍቃደታ ኸረምታነ በኢየሱስ ክርስቶስ ወኸት ዴንⷛታ ንኸኔ አወተራቸ ወሰነም።
49001006	ዝም ያመነ በትረመደ ኧርቸታ ወኸት እክም ያበንደ ክቡር ፀጋ ሽኩር ይውርዬው።
49001007	ቲእግዘር ንቅ ፀጋታ የቸነ በርቸታ ደም ተዌጨንደምታነ ባጢረንዳም አᎋ ቧርንደም።
49001008	ፀጋመታም በኻሪነትም አበሳም በውቀትም እንም አበሳም አበንደም።
49001009	እግዘር ቦኼነተታ በክርስቶስ ወኸት በተረም ባሰወን ኤነት የፍቃደታ ሽᎃቸር በውቀትም እንም ንⷕነኸማ አመነም።
49001010	ይእግዘር አሳብ በሜና ይወር ያነ ባፈር ያነ ዘንጋ እንም እማቴ ደመደም ይንም የበሌ በኸረ በክርስቶስ ኧጅ ይኸርወ ግዝየ ቲሰራው።
49001011	እንም ቃር በገገታ ፍቃድ ቢቾት ቢእግዘር አሳብኤነት ይፍትሜ ቦሰነን ኤነት፥ ኧዃም በክርስቶስ ወኸት ሸፐተንደም።
49001012	ዝም የኸረ አወተራቸ በክርስቶስ ባመነኔ ተስፋ ቢና ወኸት ክብርም ምስጋና ይእግዘር ይኸሬዉ።
49001013	አኹም የተነፍኹᎌ ወኼ ወሬ የኸረ ውረም የኸረ ቃር በሰማኹ ግዝየ በክርስቶስ አመርኹም፤ ዀት ይብኹዌ ተስፋ ባመነንኹ በመንፈስ ቅዱስ ታተምኹም።
49001014	ይእግዘር የክብረታ ምስጋና ይኸሬ እግዘር የገገታ የኸሮ እንም ይትዌጣኖዌ ዳር ዝኽ መንፈስ ቅዱስ የርስተንዳ ቀብዱ።
49001015	በኽም የቸነ በⷘታ ኢየሱስ ያነናኹ እምነትም የቅዱሳንም እንም ያነናኹ ንማጀ ሰማዀምታነ፥
49001016	እያም ተሰማዀ ከረ ቀነስዀም ባኹ የቸነ ይእግዘር ሽር አትቀንቦተና አንቸዀ።
49001017	ወትከበር ያነወ የⷘታንዳ የኢየሱስ ክርስቶስ አብ የኸረ ⷘታ ይርቅ ትⷕሮዌ የኻሪነትም የትጠቀረቃር ያትየሽ መንፈስ ያኹ ይብኹዌ ኧጨስንኹ።
49001018	የምር ኤነት ተስፋ የጠነኩኸማም ቅዱስ የኸሮኽኖ ይወርስዊ የትከበረ ርስት ምር ያኽር ብዘቃር የኸረኸማ ትⷕሮዌ የቀልባኹ ኤን ይትከፈቴ ጠሎት አሜ።
49001019	የኽክም ናምነ ይናም እግዘር ያነን ንቅ ደረግ ምር ያኽር የኸረ ኸማ ትⷕሮዌ ኧጨስንኹ።
49001020	ዝም ያመነ አብ እግዘር ተሞት ነሳም በሰሜ በከነታ ባወናን በክርስቶሱ።
49001021	ⷘታ እግዘር የክርስቶስ በሰሜ በከነታ ቲያወራን ተሟኒም ዳነ፥ ደረግ ታነኖ፥ ተጦናማ፥ ⷘታ ተኸሮ እንም በᎈር ሽም ታወነኖ እንም ከፍ ባምሮት የኽክም እማት በዝም ዘበር ቴኸር ቢቸንም ዘበር ትንም በᎈር ባምሮቱ።
49001022	እንም ዘንጋ ተግረታ ቦስጥ አመነም የዀት አትጐሳረም፤ በቤተክርስቲያንም ይንም ቃር በᎈር ይኸርኸማ አᎀነንም።
49001023	ቤተክርስቲያን የክርስቶስ ገᎀጀኸማው፤ ዀትም ብእንም ቃር ᎃራው።
49002001	አኹም በበደላኹም በባጢራኹ የቸነ ᎀትኹም ባነ፤
49002002	ኽም ጋᎀ የዝ አለም ᎃጥጥ ዘንጋ ተⷐተርኹም በባጢርም በበደልም ትረብሮ ባነ፤ የኽክም ተሰሜ ቦስጥ ባነ የጠነማ ደረግ ዳነ ትትⷐተሮ ባነ፤ ዀትም ኧዃ ይእግዘር ቤታዘዞ ሰብ ይቾት ሴጣሩ።
49002003	የዝ ይፍቴ ይናም እንመንዳ በኽኖ ግብት ትነብነ የገገንዳ ፍቃድም የⷕነንዳ ተመኛትም ንቾትነ ባነ፤ ይንጐደዀናም ኸማ በፍጥረተንዳ እግዘር የማቸብንደ ሰብ ባነነ።
49002004	ቢኸርም እግዘር ምረት ብዘ የኸሬ ዀት ይናም ያነን ንማጀ ንቃርተኽሮተታ የቸነ፥
49002005	ሟኒም ቢኸር በባጢረንዳ የᎀትነ ብንኸነም እግዘር ተክርስቶስ ጋᎀ ኧያም አመነንደም፤ አኹም የተነፍኹ ቢእግዘር ፀጋው።
49002006	ይናም ተክርስቶስ ጋᎀ አት አመነም ተዀትም ጋᎀ ተሞት ነሳም በሰሜ አወናንደም።
49002007	ዝም ያመነ ቢቸን ዘበር በኢየሱስ ክርስቶስ የፀጋታ ወብዛ በምረተታ ያትየሽንዴ ይና ሽምታነው።
49002008	አኹም የተነፍኹ በእምነት የቸነ በፀጋታው፤ ዝም ይእግዘር ስጦታው ባንኸሬ ባኹ ሜና የትረከበ ቃር አንኸረ።
49002009	ሟኒም ሰብ በገገታ እንትሸመረ፤ ዝኽ ትረፎት ይረኽዊ በሜና አንኸረ።
49002010	ይና ይእግዘር በተረም ያወናኖ ወኼ ሜና ንቾትነኸማ በኢየሱስ ክርስቶስ ኻብነም የትፈጠነ ይእግዘር ፍጥረትንደ።
49002011	የኽየኸሬ አኹ ይፍቴሜ የትጨነኹᎌ ተአረማዊ ሰብ የረፐርኹ፥ አይኹድ በሰብ ኧጅ ጤበር ያወኔዮዌ በገገዀና በትሸመሮት ያኹ "ጤበር ያናወነኩ" ባሮም ይቀርምኩ የረፐረኸማ ዝግዶ፤
49002012	ተእስራኤል ሰብ ደᎇነት ውጤ ኸርኹምታነ፥ እግዘር ይቤ ቃር የገፓወ ርዳ ባዘራ ባነኹ፤ በዝ አለም ተስፋ ኤባር ኸርኹም ቲእግዘር ተቤተርኹም ክርስቶስ ኤባር ትረብሮ ባነ።
49002013	ኧዃ ጭን አኹም የዝ ይፍቴ ቲእግዘር አረቅኹም የረፐርኹ በክርስቶስ ኢየሱስ ኸርኹም በዀት ደም ይእግዘሬ ተⷀነብኹም።
49002014	ቤተረንደም የረፐረ የመራክስ ዘንግር የባነረም ይኹዳም አረማዊ ሰብም አት ያመነ፥ ሽናተንዳ የኸረ ክርስቶሱ።
49002015	ክርስቶስ ዄችመዀና ተሻከቶም አት ይኸሮዌ በዀት ይረብሮ ገደር ሰብ ይፈጥሬ በግብተዀናም ሽናት ያቸኔ ቲብር፥ ⷅጫም ትዛዝም እንም በሞተታ ሻረም።
49002016	ዀትም ኧጅም ኧግረታ በምስማር ደነም በጨ ሰቈሪም ᎀተም፤ ዄችመዀና አት ገግ አመነም ቲእግዘር ጋᎀ አትሻከተኖም።
49002017	ዀትም ቸነም፥ ቲእግዘር አረቅኹም የረፐረ ያኹም ተⷀነቦም የረፐሮ የአይኹድም የሽናት ወኼ ወሬ ኦደም።
49002018	ይናም እንመንዳ በክርስቶስ ወኸት ባት መንፈስ የአብ ይእግዘሬ ንትⷀነብነም።
49002019	በኽም የቸነ አኹም ተቅዱሳን ጋᎀ የአት ገነ ሰብም ይእግዘርም አበሩስንኹ ባንኸሬ ተዝ አንⷀ ባዘራም ሳናጫትም አንኸርኹ።
49002020	የክርስቶስ ናዀቸረነም በነቢም ኽኖም ባቈመዊ እምር ᎈር ተረሸኹም፤ የቈመም ዋና እምር ነር ክርስቶስ ኢየሱሱ።
49002021	ቤትዀታም ᎃራመታ በዀት ተገጣጠመምታነ የⷘታ ቅዱስ ቤተመቅደስ ይኸሬ ይትረሽ።
49002022	አኹም እግዘር በመንፈሰታ ይረብርወ ቤት ትኸሮዌ በክርስቶስ እማቴ ተረሸኹም ትረብሮ።
49003001	በኽ የቸነ ያኹ የአረማዊ ሰብ ትምብር በኢየሱስ ክርስቶስ ሽም የታገድዀ እያ ጳውሎስ ቢእግዘር ይፍቴ ስጁት ወካዀም ይእግዘር ኧጨስንኹ።
49003002	እግዘር ያኹ አⷘⷍርወ ፀጋ ያቤ ኸማ በውረም ሰማኹም።
49003003	አወተራቸ አትየጠርዀም የጣፍንኩም ኸማ እግዘር ሽᎃቸር የኸረ ዘንጋ ከፈተም አትየሼም።
49003004	እያም የጣፍንኩ ብታረብቦ የክርስቶስ ሚስጢር እያ ያኔ አሳብ ትⷕሮዌ ይኽንኹሸ።
49003005	ዝም ሚስጢር ቢእግዘር መንፈስ ወኸት የትቀደሰ ናዀቸረነም የነቢመታ ኧዃ የትⷐረኸማ ቢፍቴ ዘበር የረፐሮ ሰብ አንትⷐረ ባነ።
49003006	ዝም ሚስጢር ወበር ወንጌል ሰሞም በትቀፐሮት አረማዊም ሰብ ተይኹዳ ሰብ ጋᎀ ይእግዘር ዋራሽሮ፤ እግዘር በኢየሱስ ክርስቶስ ወኸት ኤብኹቴ በባረ በተስፋ ቃር ሸድ ነረኖ ወበሩ።
49003007	እግዘር በደረገታ ባቤ ፀጋ ዝኽ ይእግዘር ወንጌል አትⷐሬ አደራ ተⷀፐርዀም አⷘⷍር።
49003008	እያ ተቅዱሳን ሰብ እንም ያነስዀ ብንኸርም በክርስቶስ ይረኽዊ ንቅ ደንገነት የአረማዊ ሰብ ኦዴ ቢእግዘር ፀጋ ዝኽ ወኼ ሜና ተⷀፐርዀም።
49003009	ቦሮ ዘበር እንም ዘንጋ በፈጠረ ቢእግዘር ተጠቀረም የረፐረ ምስጢር፥ ይእግዘር አሳብ መምር ይትቾት ኸማ ይንመታ አትⷐሬ ፀጋ አውንም።
49003010	ዝም የኸረ በዃ ዘበር በቤተክርስቲያን ወኸት በሰሜ ያነቦ አለቃም ዳነምኽኖ ይእግዘር ኻሪነት ቤነት ኤነተታ ይⷕሮዌዉ።
49003011	ዝም እግዘር በⷘታንዳ በኢየሱስ ክርስቶስ ዝኸታ ያመነ፥ የዘላለም ባሰወን ኤነቱ።
49003012	ይና በክርስቶስ በኽሮተንዳም በዀትም በመሮተንዳ ቢእግዘር ይፍቴ በድፍረትም በእምነትም ወትቀነብ ይኸርንደ።
49003013	ዝኽ ባኹ የቸነ ቢሰራቢ መከራ ያኹ ክብራኹ የኸሬ በመከራና የቸነ ተስፋ አትርጦ ባዀም ኧጨስኹ።
49003014	በዝ አንⷀ ቢእግዘር አብ ይፍቴ ስጁት ወካዀም ኧጨስንኹ በኽ የቸነው።
49003015	በሰሜም ባፈርም ያነ አበሩስ እንም ውረም የኸረ ሽመታ ይረኽውን ቲእግዘሬው።
49003016	የደኔ ገᎀጃኹ ያተባ ደረግ በመንፈሰታ ወኸት እግዘር ተክብረታ ደንገነት ይብኹዌ ኧጨስን።
49003017	የኽክም ታኹ ክርስቶስ በእምነት በⷕናኹ ይረብሬም ያኹ በርማጀ ኧስር ወሰድኹም ትትረቆዌ ይእግዘር ኧጨስን።
49003018	የክርስቶስ ንማጀ በትትነተታ፥ ጌፍነተታም ምር ያኽር ወኽረታ ተቅዱሳንኽኖ እንም ጋᎀ ትቤስሮዌ ይኸንኹ ኸማም፥
49003019	ቲⷕሪ በᎈር ንቅ የኸረ የክርስቶስ ንማጀ ትⷕሮዌ አትም ቢእግዘር አቸም ᎃራ ኸርኹም በᎃራ ገገታ ትትሜኖዌ ይእግዘር ኧጨስንኹ።
49003020	ዀትም ኧዃ ቢና ኸረም ቢቾት ደረግ ወኸት ትንጨስኔም ትናስብኔ እንም በᎈር ንቃር አበንጠም ይቾቴ ይዀለ እግዘሩ።
49003021	የዀታ በቤተክርስቲያንም በክርስቶስ ኢየሱስ በዘበር እንም የዘላለም ክብር የዀት የኽር፤ አሜን።
49004001	ኼታ የⷘታ ባገክሮተና የታገድዀ እያ፥ አኹም በሸᎌችኩ ዘንጋ በአግዋወ ንበሮ ባዀም ኧጨስኹ።
49004002	በርማጅ አኹም ታኹም በፍረኾት እንም ጋᎀ፥ ተⷃራሪም፥ ⷘራም ኽሮም ንበሮ።
49004003	በሽናት ተንቃቀፎም በመንፈስ ቅዱስ ይረኽዊ እማትነት ትቅሮዌ አትባቅሮ።
49004004	በጠነኩም ግዝየ ያት ተስፋ የጠነኩም ኸማ አት ገግም አት መንፈስም ነረ።
49004005	አት ⷘታ አት እምነት አትም ጥምቀት ነረ።
49004006	ትንም በᎈር የኸረ፥ ብንመታ ይቾት፥ ብንመታ ይረብር ይንመታ አብ የኸረ እማት ⷘታነረ።
49004007	ቢኸርም ክርስቶስ ይቤ በወሰነን ኤነት ያታተንዳ ፀጋ አውንደም።
49004008	ዝም "ᎈንየ ቦጤ ብዘ የማነዀዮ ሰብ ጠበጠም ወረም፤ የሰብም ስጦታ አበኖም" የዋሪምኸማው።
49004009	ኧጋ ዝኽ "ᎈንየ ወጣም" ይብር ቃር ታፈር ቦስጥ ዋቦት ባንኸረ እንጐድ ምር ወበረታው?
49004010	ዝም ወስጥንየ ዮየም ብንም መደሬ በትረከቦት እንም ይሜኔ ተሰሜ በᎈር ዮጣው።
49004011	ዀትም አታተዀና ናዀቸረነ፥ አታተዀና ነቢ፥ አታተዀና የወንጌል አስተማሪ፥ አታተዀና የሰበታ ዜማንቸም አስተማሪ ይኸሮዌ ስጦታ አበም።
49004012	ዝም ያመነ የክርስቶስ ገᎀጀ የኸረ ቤተክርስቲያን ይትቋመሬም ክርስቲያንኽኖ የሜናታ ይትሽካከቶዌዉ።
49004013	የኽክም ይናም ᎃራ ሰብ ንኸኔም ቢእግዘር ኧርች በመሮትም ዀትም በኻሮት እንመንዳ እማት ንኸኔዉ፥ አትም ክርስቶስ ስርም ኤቀብርወ ᎃራ የኸረም ኸማ ይናም ᎃራ ሰብ ንኸኔዉ።
49004014	ተዝ አንⷀ በስተት ትምርት አንታለልነ በትምርት ንፋስም ኽሜ ዝሜ ይወስጅዮ ትከኸማ አኸነ።
49004015	ይርቀታ ውረም ቃር በርማጀ በዘንጎት ይንም በᎈር የኸረ ክርስቶስ ንመስኔ ብንም ቃር ንትረቅነ።
49004016	ᎃራ ገᎀጀ ይትⷅጣጠር በክርስቶሱ፤ ገግ እንም ይትጥባበጥ በⷅጠረው፤ የኽ የኸሬ እንም የገግ ክፍል ያነን ሜና ቲቾት ገግ እንም ይትረቅ፤ በርማጀም ይትቋመር።
49004017	ኼታ ተዝ አንⷀ አሳበዀና ብላሽ የኸረ የአረማዊ ሰብ ኸማ አትምበሮ ባዀም በⷘታ ሽም አትጬፕኹ።
49004018	ⷕነዀና ጠነማ ኸረም፤ ባንኻሮተዀናም ቤ በበሮተዀና የቸነም ኧያም ቲያሜኖ ቲእግዘር ተቤተሮም።
49004019	ቀመጥ ቀነቦም ገገዀና የᎃጥጥ አመር አትገሶም፤ በኽ የቸነ ᎃጥጥ ዘንጋ እንም ጋᎀ ይቾቶዊ ይትሜኖ።
49004020	ቢኸርም አኹ ክርስቶስ በኻሮታኹ ተዀት የትማርኹዊ ዝካ አንኸረ።
49004021	በውረም የዀት ቃር ሰማኹም፤ የዀት በኽሮታኹ ዝኽ የሰማኹዊ በኸረም በኢየሱስ ያነ ውረም ቃር ተማርኹም፤
49004022	የኽ የኸሬ አታለለም የባጢሬ ቢወስድ ተመኛት የትብላሸ ተዝኽ ይፍቴ ትረብሮᎌ የረፐረ ርዝ ሰብነታኹ አውጦም ቃሶ።
49004023	በⷕናኹም በመንፈስ ገደር ኽሮ።
49004024	በውረም በኸረ ፅድቅም ቅድስናም እግዘር ይመስሬ የትፈጠረ ገደር ገᎀጀ ተኸደሮ።
49004025	የኽየኸሬ ፍጢትኹ አቶዶ፤ እንመንዳ አት ገᎀጀ የኸኔ ይናም ቲና ውረም ቃር ንዘንⷝነ።
49004026	ሟኒም አኽር ብትማቶ ባጢር አቶቶ፤ ማታኹም ቴፈካ ጬት ኤግባብኹ።
49004027	የሼጣን መደር አታበዊ።
49004028	ይሰርቅ የረፐረ ተዝ አንⷀ ኤስርቅ፤ ይርቅ ያገነኖኽኖ ይቤ ዋጋ ይረውኔ በገገታ ኧጅ ወኼ ሜና የቶት።
49004029	ᎃጥጥ ቃር ታንፏኹ ስርም ኤጣ፤ ቢኸርም ጭን ይሰመዊኽኖ ፀጋ ይብም ያትቋምርም ይጠቅምም ቃር ዘንጎ።
49004030	በክርስቶስ ትትዌጦᎌ ከረ መርኸት ይኸርኹዌ የታተምኹᎌ ቅዱስ ይእግዘር መንፈስ አታትማቶ።
49004031	ተᎃጥጥ ⷕን፥ ተንዴት፥ ተማት፥ ቶያት ተስዴበም ተሟኒም ᎃጥጥ ዘንጋ እንም ስኾ።
49004032	ይርቀታም አኹም ታኹ ሜራም ⷘራም ኽሮ፤ እግዘር በክርስቶስ አᎋ የባረናኹም ኸማ አኹም ታኹ አፍ ተበቤሮ።
49005001	ኼታ እግዘር ይረምድኹ ይእግዘር ዴንⷛ የኸርኹዌ ዀትም ምሰሮ።
49005002	ክርስቶስ የረመደንደምኸማም ይእግዘር ይሽንኸማ ያሜ ወኼ ሽትነት ያነን ስጦታ ኽትም አመነም ነብሰታ ይና ቲብር አወጣም ያበምኸማ አኹም በርማጀ ንበሮ።
49005003	የዝኽ ኤነት ቃር የቅዱሳን ሰብ ኤትስማማ የኸሬ ተረከዊ ሰብ ዀጅር ድምዶት ዌም ሟኒም ኤነት ᎃጥጥ ሜና ዌም ንᎋግ ወኽር ታበዊም ታነ ሽመታ ዳር አትጥሮ።
49005004	ይርቅመታ ይእግዘር ሸዀር በረሮ ባንኸሬ ያቅመጭ ዌም ጥቅም ኤነን ዌም ኤሽር ዘንጋ ወዘንⷝ ኤነብኹ፤ የዝ ኤነት ጮዳ ወትጮድም ኤያትⷈሽኹ።
49005005	ተረከበ ሰብ ዀጅር ይደምድ ሰብ ሟኒም ኤነት ᎃጥጥ ሜና ይቾት ሰብም ዌም ንᎋግ ቢኸር በክርስቶስም ቢእግዘር መንግስት ርስት ኤነን ኸማ በጨር አጪጎም ኻሮ፤ ንᎋግ ኽሮት የቅሪነ ስግዶት አኽሩ።
49005006	በዝ እንም ዘንጋ የቸነ ይእግዘር ማት ቤታዘዞ ሰብ ᎈር ይቸን የኸሬ ሟኒመታ በጋውነት ጮዳ ኤያታልልኹ።
49005007	የኽየኸሬ ተዝ ይእግዘር ኤታዘዞ ሰብ በᎃጥጥ ሜናዀና አትደበሮ።
49005008	አኹ የዝ ይፍቴ በጠነማ ዳነ ትረብሮ ባነ፤ ኧዃ ጭን ቢእግዘር ጬት ደን የኸርኹም ኼታ ጬት ኸረም ይረብር ሰብ ኸማ ንበሮ።
49005009	ዮኼነት እንም፥ የፅድቅም የውረም ወማ ይትረከብ ያነ ተጬቱ።
49005010	በኽ የቸነ ⷘታ ይሽን ምር የኸረ ኸማ አኹ መርምሮም ኻሮ።
49005011	ይርቅመታ የጠነማ ሜና ሰቻ አውጠዊ ባንኸሬ፤ ጥቅም ቴነን ተጠነማ ሜና አትደበሮ።
49005012	በሽᎃቸር ይቾቺ ዘንጋ ጮዳታ ዳር ያቅመጭ።
49005013	እንም ዘንጋ በጬት ሰቻ ቲወጣ ውረም የኸረ መርከታ ጪግ ኸረም ይትየ፤
49005014	ዝም የኸሬው የᎃየ ይትየ እንም ጬቱ፤ የኽየኸሬ ወሬት "ትንየ አኸ ቃንዠ በር፤ ተሞትም ተሳ፤ ክርስቶስም ያተየኸሸ" ቧሪም።
49005015	ኼታ መምር ትረብሮ ኸማ ተጨራ ቤስሮ፤ ተጤፖ፤ የኻሪ ኸማ ባንኸሬ የጋዋኽኖ ኸማ አትምበሮ።
49005016	ዝኽ ዘበር ᎃጥጥ የኸሬ በረከብኹዊ ግዝየ እንም ቶቶᎌ።
49005017	የⷘታ ፍቃድም ምር የኸረ ኸማ በስሮ ባንኸሬ ጋዋ አትኽሮ።
49005018	የጥፋት ኤሜ ይወስድ የኸሬ በጠጅ አትስኸሮ፤ ይርቅመታ በመንፈስ ቅዱስ ተመሮ።
49005019	በዝምራም በሽርትም በመንፈሳዊ ዝምራ ገግተገጋኹ ተዛንጎ፤ በሽርትም በዝምራም በⷕናኹ የⷘታ ሽር በረዊ።
49005020	እንም ጋᎀ የአብ እግዘር በⷘታንዳ በኢየሱስ ክርስቶስ ሽም ይንም ዘንጋ ሽር በረዊ።
49005021	የክርስቶስ ክብር ትትብሮ ታኹ ያታተታ ይንጐደታ የታዘዝ።
49005022	እሽቶ የⷘታ ኢየሱስ ትታዘዘማም ኸማ የምሳኽማ ታዘዘማ።
49005023	ክርስቶስ የቤተክርስቲያን የበሌ የኸረ ኸማ ምስም የምሽት የበሌው፤ አትም ክርስቶስ ገᎀጀታ የኸረ የቤተክርስቲያን ያተርፍ ዀትሙ።
49005024	ቤተክርስቲያን የክርስቶስ ይታዘዝም ኸማ የኽክም እሽታ ብንም ዘንጋ የምሰኽነማ የታዘዘማ።
49005025	ገምዮ ክርስቶስ ቤተክርስቲያን የረᎀደንም ኸማ ነብሰታ የቤተክርስቲያን ቲብር አወጣም ያⷀፐረም ኸማ አኹም እሽታኹ ንመዶ።
49005026	ክርስቶስ ዝኽ የቾተ የቤተክርስቲያን ይቈድስኔ ቲብሩ፤ የቈደሰንም በቃረታ ወኸት ብኻ አጠበምታነው።
49005027	በዝ ኤነት ᎃጥጥ ዌም ይፍት አጥፎት ዌም ዛዀና የመሰሮ እንጐድ ᎃጥጥ ዘንጋ ቴረኽውᎌ አᎃር ኤነው ጥርርም፥ ቅዱስም አመነም ቢፍተቴ ያትⷀንውኔዉ።
49005028	የኽክም ገምያ የገገዀና ገᎀጀ ይረምዶም ኸማ ምሽተዀናም ንመዶት ነረቦ፤ ምሽተታ ይረምድዀታ ገገታ ይረምድ።
49005029	የገገታ ገᎀጀ ይጠራ ሟኒም ሰብ ኤነ፤ ይርቅመታ ክርስቶስ የቤተክርስቲያን ቢያሜ ኤነት የገገታኸማ ይየን።
49005030	ይናም የክርስቶስ ገግንዳ፤
49005031	"በዝ የቸነ ሰብ አብ ታዶተታ ቸም ተምሽተታ ጋᎀ ይረብር፤ ዄችመዀና እማት በሰር ይኸሮ" ቧርም ጣᎋም።
49005032	ዝኽ ሚስጢር ንቅ ዘንጋው፤ ዝም ወበረና የክርስቶስም የቤተክርስቲያንም ቃር ወማካ አመነዀምታነው፤
49005033	የኽየኸሬ ምስ ምሽተታ የገገታ ኸማ የርመድ፤ ምሽትም የምሰⷕታ ታኽብድ።
49006001	ዴንⷘ የⷘታ ኢየሱስ የኸርኹዌ ያብ ታዶታኹ ታዘዞት ያትⷈሽኹ፤
49006002	"አብ ታዶታኸ አክብር" ይብር ትዛዝ ይእግዘር ተስፋ ቃር ያነወ ይፍትወረር ትዛዙ።
49006003	ዝካ ብታሜ "እንም ቃር ይትሳካንኸሸ" እድሜማኸ ይግረፍሸ።
49006004	አኹም አብ ታዶት የኸርኹ፥ ዴንⷛኹ በⷘታ ኢየሱስ ትምርትም ምኽርም አረቆዮ ባንኸሬ አታትማቶዮ።
49006005	አገልጌ የኸርኹ በዝ አፈር አራባሪያኹ የኸሮ ሰብ ባኽብዶትም በስረፎትም ታዘዞ፤ የክርስቶስ ትታዘዞ ምኸማ በሰትት ⷕናኹ ታዘዞ።
49006006	ትታዘዞም ይእግዘር ፍቃድ በᎃራ ⷕን ያመሮ የክርስቶስ አገልጌኸማ ኸርኹም ታነው ባንኸሬ ሰብ ይሽንቴ ቤትኹ ኤኽር።
49006007	የሰብ ቴኸር የⷘታ ኢየሱስ ታⷘⷍሮ ኸማ አምሮም በᎃራ ፍቃዳኹ አገክሮ።
49006008	ዝም የኸረወ አገልጌም ኸረም አራባሪ ያታተታ በቾተን ወኼ ሜና ተⷘታ ኢየሱስ አጅገታ ይትⷀፐር ኸማ ትⷕሮ።
49006009	አኹም አራባሪ የኸርኹ ሰብ የሰብ ይፍት ኧዥተ ኤያትበንጥ ያኹም የኽኖም ⷘታ የኸረ በሰሜ ያነ ኸማ ኻሮም ⷐጫኹ ታበዊምታነ የአገልጌያኹ ወኼ ቃር ቶቶሎ።
49006010	ጐፔቸም ኧትᎀቾ በቀጥወም ቢእግዘርም በዀትም ንቅ ደረገታ ተቋመሮ፤
49006011	የሲጣር የተንኰል ሜና ትⷀሞኸማ ይእግዘር የአርብ ግብር እንም ተኸደሮ።
49006012	ይና ንትዋካነ ተሰብ ቴኸር በዝ በጠነማ ዘበር ቲገዞ ደረግ ታነኖ፥ በሰሜ ዙርያ ታነቦ ተᎃጥጥ ተሼጣን ጋዘነ ጋᎀው።
49006013	የኽ የኸሬ በᎃጥጥ ከረ ቶኽ በንኸቦት የቀጥወ ስን ተቋመርኹም ትቈሞዌ ይእግዘር ᎃራ የአርብ ግብር ንሶም ጥብጦ።
49006014	-
49006015	ኼታ ብቋኹ በውረም የዝናርኸማ አማርዶምታነ፥ ፅድቅ የዳታ የብረት ዀጅርኸማ ተኸደሮም የሸናትም ወኼ ወሬ የጫማኸማ በኽሮት ተቋመሮም ሞ፤ የግራኹ ጫማ ትኸሮኸማ የሽናት ወንጌል ቱዶዌ ይኸንኹ እንም ቃር ባምሮት ተቋመሮም ሞ።
49006016	ተዝ እንም በᎈር እሳት ኸማ ⷝርⷝር ይብር የሼጣን ይሳት ፈንጢና እንም አጥፎት ይኸንኹዌ እምነት የአጐኸማ ንሶ።
49006017	የኽክም ትረፎት የብረት ቈብ ኸማ በነራኹ ድፎ፤ ይእግዘር ቃር የመንፈስ ቅዱስ ሴፍኸማ ጥብጦ።
49006018	እንም ጋᎀ በመንፈስ ቅዱስ ደረግ ጠሎትም ብንም ኤነት ጭቋሸም አትቀንቦ፤ በዝም ኤነት እግዘር የቀደሰኖ ሰብ አትባቅሮም ጠሎት አምሮሎ።
49006019	የወንጌል ሚስጢር ታንሰርፍ ኡዴ ይኸኒኸማ ትንዝረⷍ ግዝየ እግዘር ቃር ይቤዬ ይያም ጠሶኒ።
49006020	ዝኽ ወንጌል ቦዶተና በሰንሰለት የታገድዀ ይእግዘር ናዀቸረነንዀ፤ የኽየኸሬ ታንሰርፍም በጨር ኡዴ ይኸኒኸማ ይእግዘር ጠሶኒ።
49006021	ናማጂ ጐፔቸንዳም በⷘታ ኢየሱስ ሜና የታመረ ቲኪቆስ እያ ባነዀ ቃር ትⷕሮዌ እንም ዘንጋ ዮድኹሸ።
49006022	የኽ የኸሬ ይና በምር ያነነ ኸማ ትⷕሮዌም ዀትም ያትቋምርኹሸ በበሮት ያኹዌ ናኽንኩም።
49006023	ያብ እግዘርም የⷘታ ኢየሱስ ክርስቶስ ሽናትም ንማጀም ተእምነት ጋᎀ የጐፔቸ እንም የኽር።
49006024	ቤያርቅ ንማጀ ⷘታንዳ ኢየሱስ ክርስቶስ ቲረምደዊ ሰብ እንም ፀጋ የኽር።
50001001	የኢየሱስ ክርስቶስ አገልጌ ተኸሮ ተጳውሎስ ተጢሞትዮስም። በፊሊጶስ ከተማ ያነኹ በክርስቶስ ኢየሱስ አመርኹም ታነ የዀት የᎂጠርኩ ሰብ እንማኹ፥ የበተስⷋን አለቃም ተኽኖም ትቾቶ ሰብ፥ እንማኹ ወኼምንኹዌ?
50001002	ተአባንዳ እግዘርም ተⷘታ ኢየሱስ ክርስቶስ ፀጋም ሽናትም ያኹ የኽር።
50001003	አኹ ብንዘግድወ ግዝየ እንም የⷘታና ሽር አትⷀንብ፤
50001004	ይንማኹ ጠሎት ትናሚንኹ ይሽሬ።
50001005	የምር ብትብሮን ቲፍቴ ከረ ቀነስዀም ኧዃ ዳር ይእግዘር ቃር ወኼ ወሬ ትኑድ አኹ ትያ ጋᎀ የⷀጥኹ የኸሬ ይእግዘርና ሽር ኧውን።
50001006	ዝኽ ወኽ ሜና ባኹ የቀነስ ⷘታ ኢየሱስ ክርስቶስ ይፈርዴ ቲቸን ቾተም ይጀፕርኸማ አጬግዀም ኧⷕር።
50001007	ወኼ ወሬ ይቤትትኸማ ዝካ አሜዬም ዩኼወሬ ትንምብር ብንቸትወ ግዝየ የኽክም በታገዶተና እንማኹ ቲያ ጋᎀ የፀጋታ ሟር ትትሸዶ ቃር በኽሮታኹ በᎃራ ⷕነና ኧረምድኹ የኸሬ እያ ያኹ ዝካ ኧስቦተና ወኼቃሩ።
50001008	በክርስቶስ ኢየሱስ ንማጀ ኸርዀም እንማኹ ምራኽር ቃር ኧረምድኹኸማ እግዘር ምስክረናው።
50001009	ንማጃኹ ኻሪነትም በስሮትም የሜናወኸረምታነ ቲደብር ይቸንኸማ ጠሎት አሜንኹ።
50001010	ዀትም ይፈዝዀታ ቤሰርኹም ትⷕሮኸማም ክርስቶስ ቢቸንወ ከረ አᎃር ኤባር ኸርኹም ትቀሮኸማው።
50001011	በኢየሱስ ክርስቶስ አመርኹም በምጠሮታኹ ይእግዘር ይሽን ወኼ ዘንጋ እንም ይተየብኹሸ፤ ዝኽ እንም ቲኸር ይእግዘር ክብርም ምስጋና ይኽርሸ።
50001012	ጐፔቾ ብያ የሰናቢ ቃር እንም ወኼ ወኼ ቲፍቴ ይርቅ ቲቤትት ያርኸማ ያመነኸማ ኻሮት ነረብኹ።
50001013	ይያም ወታገድ የክርስቶስ የኸረ ኸማ የርቅ ንስ ወታደርም እንጐድ ሰብ እንም ኻሮኒም።
50001014	ብያ ወታገድ የቸነ በⷘታ ኢየሱስ ታመሮ ጐፔቸ ብዘመዀና ቲፍቴ ይርቅ ገገዀና አትቋመሮም፤ የኽየኸሬ ቴሰርፎም ቲፍቴ ይርቅ ይእግዘር ቃር ደፈሮም ዩድ።
50001015	አታተዀና ብያ ቲሟነቦም ይትራከሶኔ ቲብሮ የክርስቶስ ቃር ዩዶ፤ እንጐደዀና ጭን በሰትት ⷕነዀና ዩዶ።
50001016	ኽኖም ይእግዘር ቃር ወኼ ወሬ በⷘራⷕን ዩዶ ያነ ተርማጀ የቸነው፤ ኽኖም ዝካ ያመሮ ያነ እያ ወኼ ወሬ አትⷀምዌ አደራ ያውን ኸማ ኻሮም በርማጀ ዩዶ።
50001017	ኻዀና ጭን የክርስቶስ ቃር አጣመሞም ይሰብኮ ያነ በⷘርነት ቴኸርም የገገዀና ጥቅም ቲሰቦም እያ በታገዶተና መከራ ይቸንቢ ቃር መሰረኖም።
50001018	ሟኒም ቃር ቢኸር በዝኽ እንም ይሽሬ፤ ኽኖ በብዘ ቃር ቢያብረክሶም ዌም ናሰዀና በሰትት ⷕነዀና ቢኸር የክርስቶስ ቃር ዩጂ።
50001019	እንጐድም ይሽሬ ያነ በጠሎታኹም በኢየሱስ ክርስቶስ መንፈስ እገዠ ቶኽኔ ኧወጣ ኸማ ኧⷕር የኸሬው።
50001020	ቢኸርም እያ ብነብርም ብሞት ተመኛተናም ተስፋና ክርስቶስ አኽብዶቱ፤ ባት ዘንጋ ዳር እያ በገገና ይፍትሜ ኸማ ኧዃም ደፈርዀም ብንቾት ቃር እንም ክርስቶስ አኸብድ።
50001021	እያ ብነብር ክርስቶስ ይከብሬዉ፤ ብሞትም ጥቅመናው።
50001022	የኽርምታነ ታሞት ንበሮተና ጥቅም ያነን የክርስቶስ ይርቅ ሜና ኧቾቴዉ፥ ቢኸርም ምር ኧሸፕት ኸማ እያም ገገና አንⷕር።
50001023	ሞትም ንበሮትም ዄት ዘንጋ ጠበጤም ኧትጨነቅ፤ ᎃችትዀ ተክርስቶስ ጋᎀ ኧረብሬ ይሽሬ፤ የምር፥ ትንም ቃር ይርቅ ንቃር ይፈዝ ዀታው።
50001024	ቢኸርም ያኹ አⷘⷍርኹዌ ታሞት ንበሮተና ንቃር ያትⷈሽኹ።
50001025	እያም ዝመታ ኻርዀም ታሞት ኧረብር ኸማ ኧⷕር፤ ባመርኹᎌ ክርስቶስ ትትረቆዌም በመሮታኹ ሳረናኹም ትረብሮዌ እያም ቶኽኔ ወጣኹም ታኹ ጋᎀ ኧረብር ኸማ ኧⷕር።
50001026	እያም ያኹዌ ትንቸን ክርስቶስ ኢየሱስ ብያ የቾቴ ቲፍቴ ይርቅ የዀት ንቅነተታ ቶዶሸ፤ በዀትም ይሳርኹም ትሟቅጦሸ።
50001027	ትንም በᎈር አኹ ገጋኹ የክርስቶስ ወኼ ወሬ ሽኩር ታትⷀነቦ ቃር ኽሮ፤ ቢኽርም እያ ቸነዀም ብናዥኹም ባናዥኹም እማቴ ባት አሳብ ሞምታነ የክርስቶስ ቃር ወኼ ወሬ ትቱዶ እማቴ አትባቅሮ፤ የዝ እንም መምር ትረብሮ ኸማ ኧሰሜ ኧሸ።
50001028	በክርስቶስ አናመሮ ሰብ ቢትራከሶኩም ስርም እንጠነቀናኹ፤ ዝም ድፈሮታኹ የኽኖ የትⷀሞት ቲኸር ያኹ ጭን ቢእግዘር ደረግ የⷀሞት መርኸቱ።
50001029	አኹ የክርስቶስ ትትብሮ መከራ ትትⷀፐሮዌ ባንኸሬ እማት ታምሮዌ አንኸረ፤ ዝም ይሽር የክርስቶስ ሟር ያኹ አውኩም።
50001030	ኧዃ ዝኽ መከራ ትያም ጋᎀ ተቀፐሮት ነረብኹ፤ በዝም መከራ ይፍቴ እያ ትናትባቅር ያሸኹዊም ኸማ የሰማኹዊም ኸማ እያ ኧዃም ዳር በዝ መከራ ደን ነርዀ።
50002001	በክርስቶስ ደረግ ትንኸቦሸ፤ በርማጅነተታ ትትረፎሸ፤ ቢእግዘር መንፈስም እማት ትኸሮሸ፤ ገግተገጋኹ ወኼነት ታተዞሸ።
50002002	ኧጋ ብእማት አሳብ፥ በርማጀ በመንፈስም በትቋመሮትም ተስማሞምታነ ሳሮተና ᎃራ ይኸርኸማ አምሮ።
50002003	ቦኼ ⷕን ኽሮም እንጐድ ሰብ ታኹ ይፈዞኸማ አምሮም ኧዞባንኸሬ ደቦ በሜጥሮትም ገግ በርመዶትም ዌም "ይያኸማ ቃር ሟን ነረ" በበሮት ገጋኸ ከፍ ከፍ አታሚ።
50002004	ያታተታ ይኸር ቃር ባንኸሬ እማት የገጋኸ ጥቅም አትዥ።
50002005	ዝኽ ክርስቶስ ኢየሱስ የረᎌረን ተመኛት ባኹም የምበር።
50002006	ዀትም እግዘር በኽሮተታ ቢእግዘር መርክ ይረብር ባነ። የክርምታነ ቲእግዘር ጋᎀ ⷅጥየ ወኽረና አንገፍር አምባረ።
50002007	የገገታ ንቅነት ቸም የባርያኸማ ኸረም፤ የሰብኸማ ተጨነም፤ ሰብ ኸረም ቸነም።
50002008	በⷘርነት ገገታ አትየነሰም፤ ይሞቴዳር፥ ዀትም በሚስማር ደነም በኧጨ ሰቈሪም ይሞቴ ዳር ታዘዘም።
50002009	በኽ የቸነ እግዘር ንቃር ይርቅ ድበያ ቃር የክርስቶስ ከፍ ከፍ አᎀነንም። ተሽም እንም በᎈር የብርጫ ሽም አወናረም።
50002010	ዝም ባፈርም በሰሜ በዙርያዀና ያነቦ እንም ሽማኸ የትኸበድ ባሮም የኢየሱስ ይሰግዶቴ።
50002011	ቲሰግዶ ባንᎈዀና "ኢየሱስ ክርስቶስ ⷘታው" በበሮት የአብ እግዘር ክብር ይቦቴ።
50002012	ናማጅየኖ ታኹ ትነብር እንም ጋᎀ ትታዘዞኒ ኸማ፥ ኧዃም ታኹ በትቤተርዀም ቲፍቴ ይርቅ ትታዘዞኒዬ ኧጨስኹ፤ ይእግዘር በስረፎት ቲያረድኹ የዀት በታዘዞታኹ ትረፎታኹ ᎃራ የኽር።
50002013	የኽ እንም አኹ ይእግዘር የገገታ ፍቃድ ትሰቦዌም ታመሮዌ እግዘር ባኹ ቲቾት ነረ።
50002014	ሟኒም ኤነት ሜና ትታመሮ አትᎃጠጦ ዌም አትክራከሮ።
50002015	ዝካ በኸረ በዝኽ ባልም በጠማም ሰብ ግብት ትትረብሮ ኧⷋ ቴውርኩ ጥርር ይእግዘር ደንⷛ በኽሮት ጬትኸማ ትተረቦሸ።
50002016	ዝም ይኸር ያነ ኧያም ያነወ ቃር አጠበቅኹም ትጠብጦው፤ በዝኽ ኤነት ኑጫመና ኸረ ሜናመና ጠለል ኺተ ቤቄዬ ክርስቶስ ተዠፐረም ቲቸን ግዝየ ኧትሸመርወ ቃር ነረ በሮቱ።
50002017	ይእግዘር በእምነት ታትⷀንበዊ በኽትምም በአገልግሎትም ᎈር ይያም ኤያመና ኽትም ኸረም ቢትⷀነብ ስን ይሽሬ፤ አኹም ይያ የሳሬ ኸማ ይሳርኹሸ።
50002018	አኹም የኽክም የሳርኹ፤ ትያም ጋᎀ የሳርኹ።
50002019	እያም አኹ መምር ትረብሮ ኸማ ኧሰሜ ትምብር በⷘታ ኢየሱስ ፍቃድ ጢሞትዮስ አፍጢትዀ ኧረኽንኹዌ ተስፋ አመነዀም።
50002020	ትያ ጋᎀ ያኹ ቃር ተመጠጠም ይትጨነቅ ጢሞትዮስ ባንኸሬ እንጐድ ሰብ ኤኔ።
50002021	እንጐደዀና የገገዀና ጥቅም ይሰቦ ባንኸሬ የክርስቶስ ሜና ኤያትጨንቅኖ።
50002022	ቢኸርም ጢሞትዮስ በሜናታ የታመረ ኸማ ተፈተረም የትⷐረ ያⷘⷍር ሰብ ወኽርመታ ቲያ ጋᎀ የክርስቶስ ቃር ወኼ ወሬ ትኑድነ ኧርች ታባታ ያⷘⷍር ኸማ ዀት ትያ ጋᎀ የከሰኸማ አኹም ገግማኹ ትⷕሮ።
50002023	ኧጋ ኼታ በዝ ቦኽኔ ምር ያመሮን ኸማ በኻርዀ አንⷀ ዀት ኽመጋ ኧረኽንኹዌ ተስፋ አመነዀም።
50002024	እያም አፈጠርዀም ያኹዌንየ ኧቸን ኸማ ቢእግዘር ተመመርዀም።
50002025	ቢኸርም ይያ ይረዴዬ የራኹዊ አፍሮዲጦስ ያኹዌ ናኾት ያትⷈሽ ባዀም አንጥኽወም፤ ዀት ቲያ ጋᎀ የኢየሱስ ክርስቶስ ወታደር በኽሮት ጃድ በበሮት ቲያ ጋᎀ እማቴ ቴያⷘⷍር ኧከሰም።
50002026	ዀትም ያኹዌንየ ኧረዀን ያነ እንማኹ ያዥኹዌም አኹም የዀት የⷀምናተታ ወሬ ሰማኹም ቧሪም ዩጂ የኸሬ የኽ ተጨነቀም።
50002027	በውረም ንቃር ⷀᎀንም የሞት ዳር አሰናንም ባነ፤ ቢኸርም እግዘር ሟረንም፤ እግዘርም የሟረን ይያ ቲብር ባነ ባንኸሬ እማት የዀት አነፐረ፤ ዝም የኸረ ባዘን ᎈር አዘን ቤደፐርብዬዉ።
50002028	የኽየኸሬ አኹ የዀት ትታዘዊ ይሽርኹኸማም እያም የዀት ተጠነቆት አᎉሸ ትንብር ኧረኽንኹዌ ሸዀም።
50002029	አኹም ዀትም ቢእግዘር እማት የኸርኹዌ ንቃር ቲሽርኹ ተቀፐረዊ፤ የዀት ኸማ የክርስቶስ ይⷀጦ ሰብ አኽብዶዮ።
50002030	አፍሮዲጦስ ⷀምናተታ የሞት ቢያሰራንም የክርስቶስ ሜና ቲብር ሜናታ አንገፈረ፤ አኹ ትያ ኧረቌ የኸርኹዌ ያትⷈሼ ቃር እንም ትቾቶዌ አንኸረንኹ፤ ቢኸርም ባኹ ሟሬ ዀት ይቾትንዬ ቲብር በነብሰታ አንጠወም።
50003001	ኼታ ጐፔቸም ኧተᎀቾ ቢእግዘር የሳርኹ፤ ይፍቴ የጣፍንኩ ዘንጋ ዠፐርዀም ኧጠፍንኹዌ ኤያጀግሬ፤ አኹም ባትወጥቆዌ ያትቋምርኹ ቃሩ።
50003002	ግየኸማ ቲለክፎ ተᎃጥጥ አስተማሪ ተጤፓ፤ ጤበር ቲያወሮኽኖ ተጤፉ።
50003003	ይና ይእግዘር ንሰግድኔ ባንውንደ በመንፈስ ቅዱሱ፤ ንቅነተንዳ በክርስቶስ ኢየሱሱ፤ ይና በውረም ቃር ባንኸሬ በጤበር ዌም በሰብነተንዳ አንታመነ፤ ኧጋ በውረም ጤበር ያወነንደ ይናትንደ።
50003004	እያም ገገና በሰብነተና ኧታመርወ ቃር ባኔ፤ ሟኒም ሰብ ይታመርወ ሰብነት ያነን ቢᎀስንም እያ በሰብነተና ኧርን።
50003005	በትጨነዀ በስᎃት ከረ ጤበር አወነንም፤ ዘረና እስራኤሉ፤ ጥብነተና የብንያም ጥቡ፤ ጥርር እያ የይኹዳ ሰብንዀ፤ የሙሴ ⷅጫ ብትሰሮን ⷅጫ እንም ኧቅየ የፈሪሳ ሰብንዀ።
50003006	የሙሴ ⷅጫ መምር አትⷀምኸም ብትብሮን፥ በክርስቶስ ያመሮ ሰብ ወካዀም አሳድድ ሰብ ባነዀ፤ ⷅጫ እንም በቀሮተና አት ጥፋት ኤባር ባነዀ።
50003007	ቢኸርም ይያ ጥቅመና የረፐረ እንም የክርስቶስ ትምብር ንትጐዳ ባዀም።
50003008	ⷘታና ኢየሱስ ክርስቶስ ተኻሮት የⷘታና የክርስቶስ ይርቅቃር እንጐድቃር ኤነኸማ አምር የኸሬ እንም ቃር የኪሳራኸማ አዥን፤ የዀት ትምብር ንትጐዳ ባዀም እንም ቃር ቸዀም፤ ክርስቶስ አምሬ እንም ቃር የቤት ያሽሺ አረፋኸማ ኧᎂዝን።
50003009	ዝክም አሜ ያነ በⷅጫ የትቾተ የገገና ፅድቅ ቸምታነ ክርስቶስ በመሮት ይረኽዊ ይእግዘር ፅድቅ በክርስቶስ ወኸት ኧረክብሜም ተዀትም ጋᎀ ኧኸሬው።
50003010	ክርስቶስም ክርስቶስም ᎀተም የትረሳወ ደረግ ኧⷕሬ በሞትመታ ዀት ኧመስሬም መከራመታ ኧትሸዴው።
50003011	የኽክም ተᎀትዀ አንⷀ ተረሳዀም የዘላለም በኧያም አረብሬ ተሰፋ ባምሮቱ።
50003012	ዝኽ እንም ገና አነከብዀ፤ ኧዃ ተⷀፐርዀም፥ አትም ቃር አንቀፐረቢ አምብር፤ ቢኸርም የትⷀፐርዀን ኧጠብጤ ክርስቶስ ኢየሱስ የገገታ አመኔም፤ ኽኽ እንም ኧጠብጤ አትባቅር።
50003013	ጐፔቾ ገና እያ የጠበጥዀን ኤመስሬ፤ ቢኸርም አት ዘንጋ አሜ፤ ተዝ ይፍቴ የረፐሬዀታ ቸዀም ኧዃ ቢፍተኔ ያነዀታ ኧጠብጤ ኧትዠመድ።
50003014	ሰብ በጓረ ኑጫ ቲሮጦ የⷀመ ዋጋታ ይረኽብ እያም በክርስቶስ ኢየሱስ ባኔ ኑጫ ዋጋና ኧትⷀፐሬ ኧሸ፤ እያም ዋጋና ኧትⷀፐሬ እግዘር ክርስቶስ ናኸም የዀትኼ ጠኔም፤ ዝም ዋጋና ኧትⷀፐሬ መደረታ ዳር ኧሮጥ።
50003015	ኼታ በክርስቶስ አመነም የትራቅነ እንመንዳ ዝኸታ ንዝግድነ፤ እንጐድ አሳብ ቢረብርኹ እግዘር ዝመታ ዮድኹሸ።
50003016	ቢኸርም ኤማንዳ ኧዃ ያነኔᎌ ኑጫ ንቀየነም ንሮጥነ።
50003017	ጐፔቾ እያ ምሰሮም ንበሮ፤ ይናም መሰሮ ንኸኔንኩዌ ይና ይመስሮ ሰብ በⷅጥየ ቲረብሮ ኧዞ።
50003018	ብዘ ጋᎀ ዮድኩም ኸማ ኧዃም ቢኸር ያትበⷌ ቃር ኖድኹ። ብዘ ሰብ "ክርስቶስ ኧጅም ኧግረታ በምስማር ደነም በጨ ሰቈሪም ᎀተም" የዋርዬ ጠላት ኸሮም ይረብሮ።
50003019	የኽኖ ⷘታዀና ደነዀናው፤ ያቅመጭ ቃር የኽኖ ክብረዀናው፤
50003020	ይና ጭን የሰሜ መንግስት ሰብንደ፤ ተኽሜ ይቸን ያተርፍንደ ⷘታንዳ ኢየሱስ ክርስቶስ በትብራነቆት ንቅየነ።
50003021	ዀት በደረገታ እንም ቃር የገገታ ያሜዬ ይዀለ፤ ዝኽ የቈንጪ ሰብነተንዳ ክርስቶስ ሽጋከረም በዀት መሰሮ ክብር ያነን ሰብነት ያኸድርንደቴ።
50004001	ኧጋ ኧረምድኹም ንቃር ኧዘግድኹ የብንⷅትመና የሜናመና አክሊል የኸርኹ ጐፔቸም ኧተᎀቾ፥ ዮድኩም ኸማ በⷘታ ተቋመሮ።
50004002	ኤዎድያም ስንጢኪም ገግተገገኽነማ የⷘታ በረማም ባት አሳብ ተስማመማም ንበረማ ባዀም ኧጨስነማ።
50004003	አኸማ የታመርኸ ቤሻና ኽነማ ቲትስማመማ ቀፕነማ ባዀም ኧጨስኸ፤ ዝኽ እሽታ ተቀሌምንጦስም ሽመዀና ኧያም በኸረ ቤጠፋ መጣፍ ተጣፎም ትንጐድ የሜና ቤሻና ጋᎀ በኽሮት የክርስቶስ ወኼ ወሬ ቦዶት ንቃር ⷀጠማም።
50004004	እንም ግዝየ ቢእግዘር የሳርኹ፤ ኧዃም ኧብርኹ "የሳርኹ"።
50004005	ፋራⷕነታኹ የሰብ እንም የተየ፤ ⷘታ በርብ ከረ ይቸንቴ።
50004006	ብንም ቃር ይእግዘር ሽር በሮም ጠሰዊ ባንኸሬ ባትም ዘንጋ አትጠነቆ።
50004007	ያጨንቅኹ አሳብ እንም ያፈካ ትንም ይርቅ የⷕን ሽናት ⷕንማኹ ቀልብማኩ በኢየሱስ ክርስቶስ ይትቀየሸ።
50004008	ቀልባኹ እንም በዝኽ ትንም ቢርቆም ቢሽኖ ወኼ ዘንጋ የትሜና የኽር፤ በቀጥወም ጐፔቾ፥ ጨውነት የኸረ ቃር፥ ⷅጥየ የኸረ ቃር፥ ጥርር የኸረ ቃር፥ ንማጀ የኸረ ቃር፥ ሰብ ወኼዉ ይብር ቃር እንም አጫምቶ።
50004009	ትያ የትማርኹዊም የትⷀፐርኹዊ፥ የሰማኹዊም ያሸኹዊ ዛዀና እንም አምሮ፤ ሽናት ይብ እግዘር ታኹ ጋᎀ ይኽርሸ።
50004010	ተብዘ ግዝየ ኧከስኹም ኻብኹም ይያ ችግር ኧስቦት የቀነስኹ የኸሬ በⷘታ ኢየሱስ ንቃር ይሽሬ፤ አኹም ቤኸንኹዉ ባንኸሬ ትጤፖኒ ባነ።
50004011	ዝም ትምብርኹ አት ዘንጋ የቀፐረብዬ አንኸረ፤ "ባኔ ቃር ይጣኒሸ" በሮት ንወሸዀም።
50004012	የኽየኸሬ ብካናም ጠበጤም ነፐርዀም፤ ንቃርም ነከብዀም ነፐርዀም፤ ሟኒም ጋᎀ ብንም ቃር ጥፏም ጋጀ፥ ንቃር ንኸቦትም ብኸሮት ንወሸዀም።
50004013	ክርስቶስ ቢይቤ ደረግ እንም ቃር ይኸኒ።
50004014	ቢኸርም ጅጓሬተና የትሻድኹንዬ ወኼ አመነኹም።
50004015	ይፍትወረር የክርስቶስ ቃር ወኼ ወሬ ኦዴ እያ ተመቄዶንያ ወጣዀም፤ ኽ ጋᎀ አኹ የፊሊጵስዩስ ከተማ ሰብ ባንኸሬ ባቦትም በትቀፐሮትም እንጐድ በተስⷋን ሰብ ትያ ጋᎀ አንኸሮኸማ አኹም ገግማኹ ትⷕሮ።
50004016	እያም በተሰሎንቄም ታነዀ ባገኔዬ ያትⷈሼ ቃር ናኽኹኒም።
50004017	ትቲቦ አኹም ይርቅ ታተርፎ፤ ትርፍ ትረኽቦ ኸማ ባንኸሬ እማት ቲቦን ቃር አንሸ።
50004018	ያትⷈሼም ቲያትⷈሼም በᎈር የራኹኔ ስጦታ ተኤፓፍሮዲቶስ ኧጅ ተⷀፐርዀም፤ ዝም አኹ ያብኹን ስጦታ ቦኼ ሽትነት የትሜናኽትምኸማ እግዘር ሳረንም ይትⷀᎌን።
50004019	እግዘረና እግዘርም በርቅ ደንገነተታ ያትⷈሽኹ ቃር እንም በክርስቶስ ኢየሱስ ወኸት የምራም ያብኹሸ።
50004020	የአባንዳ እግዘር ክብር የዘላለም የኽር አሚን።
50004021	በክርስቶስ ኢየሱስ ያመሮ ሰብ እንም ወኼምንኹዌ በሮኒ፤ ትያም ያነቦ ጐፔቸ ወኼምንኹዌ ይብሮኩ።
50004022	በክርስቶስ ያመሮ እንም ይርቅም በርቅ ንስ ቄሳር ቤት ያነቦ ሰብ ወኼምንኹዌ ይብሮኩ።
50004023	የⷘታንዳ የኢየሱስ ክርስቶስ ፀጋ ታኹ ጋᎀ የኽር አሚን።
51001001	ቢእግዘር ፍቃድ የኢየሱስ የክርስቶስ ናዀቸረነ ተኽረ ተጳውሎስም ተጐፔቸንዳ ተጢሞትዮስም፥
51001002	በቆላስይስ ከተማ ይረብሮ፥ በክርስቶስ የትቀደሰም የታመሮም ጐፔቸም ኧተᎀቸም፥ ተአባንዳ እግዘር ፀጋም ሽናትም ታኹ ጋᎀ የኽር።
51001003	ያኹ ጠሎት ትናሜነ የⷘታንዳ የኢየሱስ ክርስቶስ አብ የኸረ እግዘር እንም ጋᎀ ሽራኸ ንብኔ።
51001004	አኹም በክርስቶስ ኢየሱስ ኧመሮታኹም በክርስቶስ ያመሮ ሰብ እንም ንመዶታኹ ሰማነም።
51001005	ውረም የኸረ ወንጌል ይፍትወረር ያኹዌ በሰኔ በዀት ያነ ተስፋ ሰማኹም፤ ኽም የኸሬ በክርስቶስ ኧመሮትማኹም ንማጃኹም ተስፋ ታመሮᎌ በሰሜ ተሸካከተም ቢቅየኹዀታው።
51001006	አኹም ዝኽ ወኼ ወሬ ተሰማኹᎌም ይእግዘር ፀጋም በውረም ኻርኹም ታጬግኹᎌ ከረ ቀነሰም ባኹ የትቾተ ኸማ የኽክም በአለም እንም ዝኽ ወኼ ወሬ ቲዩጂ፥ ሰብ ክርስቶስ በመሮት ቲደብርም ቲትረቅም ነረ።
51001007	ዝም ቢና ሟሬ የክርስቶስ ᎀርቴ አግልጌ የኸረም ቲናም ጋᎀ እማቴ ይቾት ናማጅየንዳ ኤጵፋራ ኦዳናኹም።
51001008	ቢእግዘር መንፈስ ገግ ተገጋኹ ያነናኹ ንማጀ ኦደንደም።
51001009	በኽ የቸነ ዝኽ ተሰማኔᎌ ከረ ቀነስነም አኹ ይእግዘር መንፈስ ቢይብ ኻሮትም በስሮትም እንም ይእግዘር ፍቃድ ትⷕሮᎌ ᎃራ ኻሪነት ይረብርኹዌ ይና ጠሎት አምሮትም ይእግዘር ተጠሶትም አንቸነ።
51001010	ዝም ጭቋሸንዳ አኹም የⷘታ ይሽን ቃር በቶቶት የዀት ፍቃድ ኸማ ትረብሮዌዉ፤ ቦኼ ሜና እንም ትደብሮዌም እግዘርም በጨር በኻሮታኹ ትትረቆዌዉ።
51001011	የኽክም ብንም ዘንጋ ትትቋመሮዌም ትፈርኾዌም ንቅ ክብር ያነን ይእግዘር ደረግ ተⷀፐርኹም ተፓኹም ትረብሮዌዉ።
51001012	አትም ጠነማ ቤኖ ጬት የኸረ መንግስተቴ ያገፓናኹ ተቅዱሳን ጋᎀ ርስት ትትሸዶዌ ያሰናናኹ አብ እግዘር ቲሽርኹ ሽራኸ ትበረዊሸ።
51001013	ዀትም ተጠነማ ግዛት አወጣንደምታነ ይረᎃድን የኧርቸታ መንግስቴ አገፓንደም።
51001014	በርቸታም ወኸት እግዘር ተዌጣንደምታነ ባጢረንዳም አᎋ ባረንደም።
51001015	ክርስቶስ ኤትየ ይእግዘር ውረም የኸረ መሰሮዉ፤ ዀትም የፍጥረት እንም በኽሩ፤
51001016	በሰሜም ባፈርም ያነ ይትየም ኤትየም ዘንጋ፥ በሰሜም ደረግ ያነኖ እንም፥ አለቃም ዳነ የትፈጠሮ በዀቱ። እንም ዘንጋ በዀትም የዀትም ተፈጠረም።
51001017	ዀት ትንም ዘንጋ ይፍቴ ባነ፤ እንም ዘንጋ በመደር መደረታ ተⷅጣጠረም የቈመበዀቱ።
51001018	ዀት ሰብነተታ የኸረ የቤተክርስቲያን ነሩ፤ ዀትም ተሞት በተሶተታ ይፍትወረርም በኽሩም፤ ዝም የኸረ ዀት ይንም ዘንጋ ይፍቴ ዋና ይኸሬዉ።
51001019	ዝም የኸረ ᎃራ በትከታ ይረብሬ የአብ እግዘር ፍቃደታ የኸሬው።
51001020	በዀትም ወኸት በሰሜም ኸረ ባፈር ያነ ዘንጋ እንም እግዘር ተገገታ ጋᎀ አትሻከተም፤ በመስቀር ᎈር በትዀ ደመታም ሽናት አቸነም።
51001021	ይፍቴ ቲእግዘር ተቤተርኹም ትረብሮ ባነ፤ ባሳባኹም በᎃጥጥ ሜናኹም ይእግዘር ጠላት ባነኹ።
51001022	ኧዃ ጭን ቅዱስም ጥርርም፥ አትም ᎃጥጥ ኤነብኹ ቃር አመነም ቢፍተቴ ያትⷀንብኹዌ ኧርቸታ ገገታ በᎃቶተታ የቸነ እግዘር ተገገታ ጋᎀ አትሻከተናኹም።
51001023	ዝም ይኸር አኹ ወኼ ወሬ በኸረ ቢእግዘር ቃር በረከዊ ተስፋ ታትጥረጥሮ በውረም በመሮት ተቋመርኹም ትትቈሞዉ፤ ዝም አኹ የሰማኹዊ ይእግዘር ወንጌል በአለም እንም ያነቦ ሰብ ዮጅዮ ቃሩ፤ እያም ጳውሎስ አገልጌ የኸርዀ የዝኽ ይእግዘር ቃር ወኼ ወሬ ኦዴዉ።
51001024	ኧዃ እያ ያኹ ትምብር መከራ ወትቀፐረና ይሽሬ፤ ሰብነተታ የኸረ የቤተክርስቲያንም ተክርስቶስ መከራ የተነፈዀታ በኤያመና ታነዀ መከራ በትቀፐሮት ᎃራ አᎂንቴ።
51001025	ይእግዘር ቃረታ እማትም ታናቀብር እንመታ ኦዴ እግዘር ባቤ አደራ የቤተክርስቲያን አⷘⷍሬ ᎂጠርንም።
51001026	እያም ኦድን ዝኽ ይእግዘር ቃር በድረ ዘበር ተሰብ ትከ ተሼመም የረፐረ ኧዃ ጭን እግዘር የቅዱስ ሰበታ እንም ሰቼ ያወጣን ዘንጋው።
51001027	እግዘር የሜጠረኖ ሰብ ያትየሽኖዌ ያነ የዝኽ ሚስጢር የክብር ንቅነት በአኹ በአረማዊ ሰብ ግብት ምራኽር ንቅ ወኽረታ የቅዱሳነታ አትⷐሮቱ፤ ዝም ሚስጥር በተስፋ ንቅየኔ ክብር ያነወ ክርስቶስ ባኹ ግብት ወክረታው።
51001028	ሰብ ያታተታ በክርስቶስ በመሮት ᎃራ ሰብ ይኸርኸማ የሰብ እንም ኻሪነት ባትመሮትም በምኽሮትም የክርስቶስ ቃር ኑድኔ።
51001029	እግዘር በኧርቅ ደረገታ ብያ ኸረም ቢቾትን ሜና፥ በዝኽ ደረግ ወኸት ዝኸታ ይትቾቴ አትባቅር።
51002001	ያኹም በሎዶቁያ ያነቦ ሰብም የኽክም የዝ ይፍቴ አናሰቦን ሰብ እንም ትምብር ምራኽር ቃር ጃድ ኧብር ኸማ ትⷕሮንዬ ኧሸ።
51002002	እያም ጃድ ኧብርያነ ኽኖም በⷕነዀና ተቋመሮም በርማጀ ተንⷃⷀፎም፥ ንቃር በቤስሮት ይእግዘር ሚስጢር የኸረ ክርስቶስ ይⷕሮዌው።
51002003	ኻሪነትም ውቀትም ተሼመም ያነ በክርስቶሱ፤
51002004	ዝም ኧብርኹ ያነ ሟኒም ሰብ በቅማምሮት ቤያታልልኹዌው።
51002005	እያ ታኹ ኧረቌ ብንኸርም በመንፈስ ታኹ ጋᎀ ነርዀ፤ አኹም እማቴ ቀጥ ባኹም ቈምኹም በክርስቶስ በመሮት ተቋመርኹም በዞተና ንቃር ይሽሬ።
51002006	ኢየሱስ ክርስቶስ ⷘታ የኸረ ኸማ ኻርኹም አመርኹም የትⷀፐርኹም ኸማ የኽክም በዀትም ንበሮ።
51002007	በዀትም ኧስር በስዶትም በቶቶትም፥ በትማርኹዊም ኤነት፥ በእምነታኹ ተቋመሮም ንበሮ፤ እንም ጋᎀ ይእግዘር ሽኩር በሮ።
51002008	ክርስቶስ ባትᎀረን ትምርት ቴኸርም ሰብ በቾተን ⷅጫም በዝ አለም በከንቱ ኻሪነትም በአታሎትም ሟኒም ሰብ ቤያታልልኹዌ ተጤፓ።
51002009	እግዘር ᎀራ ኸረም በክርስቶስ ይረብር።
51002010	ዝም ᎃራ ወኽር የረከብኹ የፍጥረት አለቃም የዳነ እንም በᎈር በኸረ በክርስቶሱ።
51002011	ተዀትም ጋᎀ እማቴ በኽሮታኹ ጤበር አወነኩም፤ ዝም ጤበር ያወነኩ ባጢረተነ ገᎀጀ ያፈኰዬ በክርስቶስ የትቾተ ጤበሩ ባንኸሬ በሰብ ኧጅ ያወኔ ጤበር አንኸረ።
51002012	ብኻ በጠመቆት ተክርስቶስ ጋᎀ ᎀትኹም ተᎀⷈኹም፤ ተክርስቶስ ጋᎀ ተሞት ተረሳኹም፤ ተሞት የትረሳኹም የክርስቶስ ተሞት በረሳን ቢእግዘር ደረግ በመሮታኹዉ።
51002013	በባጢርነታኹም ባጢረተነ ገᎀጃኹ በክርስቶስ ወኸት ጤበር አናወነኩዌ የᎀትኹ ሰብ ባነኹ፤ ኧዃ ጭን እግዘር ተክርስቶስ ጋᎃ ኧያም አመነናኹም፤ ባጢረንዳም እንም አᎋ ባረንደም።
51002014	ይናም ይⷈስስንደም ይትራከስንደ የረፐረ በⷅጫ የትጣፈ የክስስ ጥፈት እንም ፋቀም፤ ክርስቶስ በትሰቀረወ መስቀር ᎈር ሰቀረም ቲእና አፈኳንም።
51002015	አለቃም ዳነም ክርስቶስ በትሰቀሮተታ የቸነ ጥብጨዀና እንም ባትⷘፈረ አንⷀ ተማነኾምታነ በሰብ ይፍቴ አቈመኖም።
51002016	ኼታ ሟኒም ሰብ በሸረት ዌም በስጥና፥ የባር ከረ ዌም ከረ ይገባወ ዌም ሰንበት ባክብሮት ቢፈርዶብኩ አትቀፐሮ።
51002017	ዝኽ እንም የዝ አንⷀ ይቸኖ ዘንጋ መርኸት ባነቦ፤ ጪግ የኸረቃር ይትረከብጭን በክርስቶሱ።
51002018	ገገዀና ባል ሰትትነት የመሌካም በስግዶት ይትሸመሮ ሟኒም ሰብ ቢእግዘሬ ዋጋ ኤባር ቤያመሮኩዌ ተጤፖ፤ የዝካ ሰብ ቢያዘበዊ ራእይ በትⷛⷘዞት ብላሽ በኸረም ቢጠፋም ዘንጋዀና ይትሸመሮ።
51002019	የዝ ኤነት ሰብ ትንም በᎈር ተኸረ ተክርስቶስ ጋᎀ አትም ሟር ኤነን፤ ሰብነት እንም በⷅፋፈም በወተርም ይጠብጥዀቱ፤ እግዘርም የገᎀጀዀታ ᎃራ ተራቆት ይውን በዝ ኤነቱ።
51002020	ተክርስቶስ ጋᎀ ᎀትኹም ተዝ አለም ⷅጫ ተቤተርኹም በኸረ ኧጋ ተኽኖ አንትቤተርኹ ቃር መሰርኹም የምር የዝ ትዛዝኽኖ ትትገሶ?
51002021	ትዛዝኽኖም "አትጥብጥ፥ አትቅምስ፥ አትንግድ" ይብሮ ቃሎ።
51002022	ዛዀና እንም በሰብ ትዛዝም ትምርት የቈነሽዮ የኸሮዌ በቾችፓ አንⷀ ይጠፎዌ የትወስኖሎ።
51002023	ዝኽ ትዛዝ በገግ ፍቃድ የቸነ ስገጀም ባል ሰትትነትም የሰብነት ባትመኮት ኻሪነት ያነኖ ይመስር ይኽርሸ፤ ቢኸርም ተገግ ተመኛት ይጬᎏዬ ዛዀና እንም ጥቅም ኤነኖ።
51003001	ኼታ ተክርስቶስ ጋᎀ ተሞት በትረሳኹ ክርስቶስ ቢእግዘር ከነ ቾናም ባነወ መደሬ በᎈሬ በሰሜ ያነቦ ቃር በጨር ሳቦ።
51003002	እንም ጋᎀ በᎈሬ ያነቦ ቃር ተሜኖ ባንኸሬ በዝ ባፈር ያነቦ ዘንጋ አትሜኖ።
51003003	አኹም በሞት ትትቤተሮ አኽር ተዝ አለም ሜና ተቤተርኹም፤ ነብሳኹም ቢእግዘሬ ተክርስቶስ ጋᎀ ተጠቀረም።
51003004	ነብሳኹ የኸረ ክርስቶስ በክብር ቸነም ቢትየወ ከረ አኹም ተዀት ጋᎀ በክብር ትትረቦቴ።
51003005	ኧጋ ባኹ ያነ የዝ አለም ተመኛት እንም አውጦም ቃሶ፤ ኽኖም "ተሟኒም ሰብ ዀጅር ድምዶት፥ ስረኾት፥ በᎃጥጥ ተመኛት ዛሶት፥ የቅሪነ ስግዶትኸማ የኸረ ንᎋግነትምሎ።
51003006	በዛዀና የቸነ ቤታዘዞ ሰብ እንም ይእግዘር ማት ይወርድቴ።
51003007	የዝ ይፍቴ አኹም ገጋኹ ዝኽ ዘንጋ እንም በቶቶት ትረብሮ" ባነ።
51003008	ኧዃ ጭን ዛዀና እንም፥ ማት፥ ወትራደድ፥ መራክስ፥ የሰብ ሽም አጥፎት እንም ተገጋኹ አውጦ፤ ያቅመጭ ጮዳም ታምፏኹ ኤጣ።
51003009	ርዝ ሰብነታኹ ታመረታ ጋᎀ አወጣኹም ቃሸኹም የኸሬ አኹም ታኹም ፍጥር ቃር አትዘንጎ።
51003010	ይእግዘር ትⷕረውዬ ያሰራኹ ገደር ሰብነት ተኸተርኹም፤ ዝም ገደር ሰብነት የᎈጠረን እግዘር ይመስሬ እንም ጋᎀ ገደር ይኸርኸማ ያᎂን።
51003011	በዝ ኤነት አረማዊ ሰብ ዌም የይኹዳ ሰብ፥ ጤበር ያወኔ ዌም ጤበር ያናወኔ፥ የትማረም ዌም ያንትማረ፥ ባረያ ዌም ወለባ ይውሪ ቃር ኤነ፤ እንም ብንም የኸረ ክርስቶሱ።
51003012	ኼታ እግዘር የትሸፐትኹም ቅዱሳንም የትረመድኹም የኸሬ የረመደናኹዌ አትማጥጦት፥ ሰትትነት፥ ዋቢነት፥ ተⷃረሮት፥ ⷘርነት፥ ፋራⷕነት ተኸደሮ።
51003013	አኹም ታኹ ተፋረኾ፤ ታኹም አተታ ብንጐደታ ቢኳን አᎋ ተቤበሮ፤ እግዘር ያኹ አᎋ የባረም ኸማ አኹም አᎋ ተቤበሮ።
51003014	ተዝ እንም በᎈር እንመታ ባት ደመደም አት ያሜ ንማጀ ተኸደሮ።
51003015	ያት ሰብነት ገᎀጀ ኸርኹም የጠነኩ የዝ የሽናት የኸሬ ክርስቶስ ይብ ሽናት በⷕናኹ የትረገስ፤ ይእግዘርም ሽር በሮ።
51003016	የክርስቶስ ቃር ባኹ የምራም የምበር፤ አተታ ያተታ በᎃራ ኻሪነት ያትመርም የምዀን፤ በዝምራም ይእግዘር ባዝምሮት መንፈስ ቅዱስ ዩድኹ ኸማ ቃር ቦጦትም በᎃራ ⷕናኹ ሽርት ባትቀንቦት ይእግዘር ዝምራ አዝምሮ።
51003017	በቃርም ቢኸር በሜና ታመረዊ ቃር እንም ይእግዘር ሽኩር ትትብሮ በⷘታ ኢየሱስ ሽም አምረዊ።
51003018	እሽቶ የⷘታ ኢየሱስ የኸርኽሜ ወታዘዝ ያትⷈሽ የኸሬ የምሳኽማ ታዘዘማ።
51003019	ገምዮ እሽታኹ ንመዶ፤ ᎇሼ አትኽሮፐማ።
51003020	ዴንⷛ ዝኸታ ይእግዘር ይሽን የኸሬ ብንም ቃር ያብ ታዶታኹ ታዘዞ።
51003021	አብ የኸርኹም ተስፋ ቤያርጦዌ ዴንⷛኹ በማት አታትከቶዮ።
51003022	የቤት ዴንⷛ የኸርኹም አራባሪያኹ ⷘታኹ የኸሮ ሰብ ብንም ቃር ታዘዞኖ፤ ወታዘዛኹም ሰብ ሳረንም ያዥንኹዌ ቴኸር የⷘታ ኢየሱስ በስረፎትም በⷕናኹ ሰትትነት የኽር።
51003023	ታመረዊ ቃር እንም የሰብ ቴኸር የⷘታ ኢየሱስ ታመሮነ አኽር ኸማ ጃድ በሮም ቶቶ።
51003024	ⷘታ ኢየሱስ የሰሜ ርስት ዋጋ አመነም ይብኹኸማ ትⷕሮ፤ ትቾቶነም ⷘታ የኸረ የክርስቶሱ።
51003025	እግዘር እርሱ ንቁ ኤብር የኸሬ ᎃጥጥ ይቾት እንም የᎃጥጥ ሜናታ አጅግ ይትⷀፐርቴ።
51004001	ⷘታም የኸርኹ አኹም በሰሜ ⷘታ ያነናኹ ኸማ ኻሮምታነ ኧጋ የቤት ዴንⷛኹ ትታፌጥጦ በⷅጥየ አምብሮዮ።
51004002	ተፋደጎም ይእግዘር ሽርት ባትቀንቦት እንም ጋᎀ ጠሎት አምሮ።
51004003	እግዘር የቃረታ ኤማ ይከፍትንዴም በዀት የቸነ እያ የታገድኽወ የትሼመ የክርስቶስ ሚስጢር ኑድነኸማ ይናም ጠሎት አምሮንደ።
51004004	እያም ኦዶት ያነቢ አኽር ቃረታ የᎀየም ኦዴ ይያም ጠሶኒ።
51004005	በሟኒም ግዝየ የክርስቶስ ወንጌል ቦዶት ባናመሮ ሰብ ግብት ትትረብሮ በኻሪነት ተጤፖም ንበሮ።
51004006	ይንም ሰብ ያታተታ ቲበዊ መልስ ትⷕሮኸማ እንም ጋᎀ ትዝረከዊ ዘንጋ እንም ዘᎀ ያነንም ይገባም ቃር የኽር።
51004007	ይያም ቃር እንም ቲኪቆስ ዮድኹሸ፤ ዀት ንረምድኔ ጐፔቸንዳ በሜናታ የታመረ፥ ትያም ጋᎀ የⷘታ አገልጌው።
51004008	ዀት ያኹዌ የራኽንኩ ይና ያነኔᎌ ቃር ዩድኹዌም ያኹም ያትቋምርኹዌው።
51004009	ዀትም ተአናሲሞስ ጋᎀ ያኹዌ ይቸንቴ፤ አናሲሞስ የታመረ ናማጂ ጐፔያንዳ ያኹ ገነ ሰቡ፤ ኽኖም ቢናኼ ያነ ቃር እንም ያጮዶኩሸ።
51004010	ትያም ጋᎀ የታገደ አርስጥሮኮስ ወኼምንኹዌ ይብርኹ፤ ያኹዌንየ ቲቸን ተቀፐረዊ የባኩ የበርናባስ ደቦ ማርቆስ ወኼምንኹዌ ይብርኹ።
51004011	ኢዮስጦስ የዋሪ ኢያሱ ወኼምንኹዌ ይብርኹ፤ ይእግዘር መንግስት ቃር ትያ ጋᎀ ቲቾቶ ሰብ ግብት የይኹዳ ሰብ እማት ዛዀናሮ፤ ኽኖም ይያ አትቋመሮንም።
51004012	የገናኹ ሰብ የኸረ የኢየሱስ ክርስቶስ አገልጌ ኤጳፍራ ወኼምንኹዌ ይብርኹ፤ ዀትም ይእግዘር ፍቃድ በᎃራ በኻሮት ተቋመርኹም ትቈሞዌ እግዘር ቢብርኹ ቃር ᎃራ ትኸሮዌ እንም ጋᎀ በጠሎት ጃድ ይብር።
51004013	ያኹም በሎዶቅያም በኢያራ ከተማ ያነቦ ሰብ ቲብር ይትፋደግ ኸማ እያ ገገና ኦድረ።
51004014	የትረመደ አኪም ሉቃስም ዴማስም ወኼምንኹዌ ይብሮኩ።
51004015	በሎዶቅያ ያነቦ ጐፔቸም ኧተᎀቸም፥ የተᎀንዳ የንፉምዕዕዕ በቤተⷕታ የጠሎት የትደመዶ ሰብ ወኼምንኹዌ በሮኒ።
51004016	ዝም ናዀቸር ታረበብኹ አንⷀ በሎዶቅያ ባነ ቤተክርስቲያን ሰብ ይፍቴ ይትረበቤ አቦዮ፤ ተሎዶቅያ ያኹዌ ይረዀንኩ ናዀቸረናም አርብቦ።
51004017	የአርኪጶስም "የⷘታ ታⷘⷍሬ ያውከ ሜና ተጤፕም ደፕርም ቶት" በሮም ኦደዊ።
51004018	ዝኽ ወጌምት በገገና ኧጅ የጣፍንኩ እያ ጳውሎስንዀ፤ ወታገደናም ኤተሳኹ፤ ይእግዘር ፀጋ ታኹ ጋᎀ የኽር።
52001001	ይእግዘር አብም የⷘታ ኢየሱስ ክርስቶስ ደወ የኸሮ የተሰሎንቄ ቤተክርስቲያን፤ ተጳውሎስ ተሲላስም ተጢሞትዮስ የትራኸ ናዀቸር፤ ፀጋም ሽናትም ታኹ ጋᎀ የኽር።
52001002	-
52001003	ያኹ በክርስቶስ ኧመሮትማኹም የርማጀ ሜና የኽክም በⷘታ ኢየሱስ ክርስቶስ ባነናኹ ተስፋ መምር ትትቋመሮኸማ ትንዘግድነ እንም ግዝየ ሽማኹ ጠናነም ጠሎት ባምሮት በⷘታንዳም ባባመንዳ ይፍቴ እንም ግዝየ ይእግዘር ሽኩር ንብነ።
52001004	ቢእግዘር የትረመድኹ ጐፔቸም ኧተᎀቸም እግዘር የሸፐተናኹ ኸማ ይና ንⷕነ።
52001005	ይናም ዮድኔኩ ወንጌለንዳ እማት በቃር ቴኸር በኧርቅ ደረግም በመንፈስ ቅዱስ የወንጌል ውረም ቃር ኻርኹም ባጪጎቱ፤ ታኹ ጋᎀ በረፐኔ ያኹ ትምብነ መምር የረፐነ ኸማ አኹም ትⷕሮ።
52001006	ብዘ መከራ ቢሰራብኹም ዳር በመንፈስ ቅዱስ ቢረኽዊ ብንⷅት ዝኽ ቃር ተⷀፐርኹም፤ ይናም ⷘታ ኢየሱስም ትመሰሮ ሰብ ኸርኹም።
52001007	በኽ የቸነ በመቄዶንያም በአካያም ገነ ያነቦ በክርስቶስ ያመሮ ሰብ እንም ወኼ መሰሮ ኸርኹሎም።
52001008	ይእግዘር ቃር ታኹ ወጣም የትሰማ እማት በመቄዶንያም በአካያም ገነ ቴኸር ቢእግዘር ኧመሮታኹ ብንም ገነ ተⷐረም፤ በኽም የቸነ ይና የዝ ዘንጋ አትም ቃር ዘንጎት ኤያትⷈሽንደ።
52001009	ይና ያኹዌ በቸነኔ መምር የትⷀፐርኹንደ ኸማ ኧያምም ውረም የኸረ እግዘር ታⷘⷍሮዌ የቅሪነ ተስግዶት ይእግዘሬ መምር የትዠፐርኹ ኸማ ኽኖም ገገዀና ዩዶ።
52001010	የኽክም እግዘር ተሞት የረሳን፥ ቲቸን ማት ያተርፍንደ ኧርቸታ ኢየሱስ ተሰሜ ቲቸን ዳር መምር ትቅረዊኸማ ኽኖም ዩዶ።
52002001	ጐፔቸም ኧተᎀቾ ያኹዌ ተኖተንዳ ከንቱ አነፐረ ኸማ አኹም ትⷕሮ።
52002002	አኹም ትⷕሮ ኸማ የዝ ይፍቴ በፊሊጶስ ከተማ ታነነ መከራም ስዴበም ሰናብንደም ባነ፤ ቢኸርም ንቅ መራክስ ቢሰራብንደም ዳር ይእግዘር ወኼ ወሬ ኑድኔ እግዘረንዳ ድፍረት አበንደም።
52002003	ይና ያኹ የመከኔኩ በስተት ዌም በሰነኸ ዘንጋ ተመራነም ታነ አንኸረ፤ ያኹም ናታልልኔኩዌም አንሸነ።
52002004	ይርቅመታ እግዘር ወንጌለታ ይና ባደራ ያበንዳ ቢና ተመመረም የኸሬ ይናም የታመረ ሰብ ኸነም ንዝረⷍነ፤ የⷕነንዳ ቃር ይⷕር እግዘር ይሽኔ ባነም ታነው ባንኸሬ ሰብ ይሽኔ ባነም ታነ አንኸረ።
52002005	በቅማምሮት ዌም የዋጋ ንማጀ ንቤተንደ ዋጋ ንበራኔኩዌ ስርም አንዝረⷈነ ኸማ አኹም ገጋኹ ትⷕሮ፤ እግዘርም ምስክረንዳው።
52002006	ታኹም ኸረም ትንጐድም ተሟኒም ሰብ ክብር አንሽነ።
52002007	የክርስቶስ ናዀቸረነም በኸነሜ ባነንዳ ዳነት ንትጨርኔብኩዌ ይኸርንደ ባነ፤ ቢኸርም የዴንⷛⷕታ ትጬፕሮ አዶት ኸማ ያኹ ሜራ ኸነም።
52002008	የኽክም ንቃር የረመድኔኩዌ ተርቅ ንማጀንዳ የቸነ ያኹ እማት ይእግዘር ወንጌል ኦዶት ቴኸር ነብሰንዳ ኒብኔኩዌ ይሽርንደ ባነ።
52002009	ጐፔቸም ኧተᎀቾ፥ መምር የቾትነም የⷀጥነም ኸማ አኹም ትⷕሮ፤ ይእግዘር ወንጌል ያኹ ትኑድነ አትማኹ ባናጀግኔ ዋናም ምሳረ በሜና ንⷀጥነ ባነ።
52002010	ይናም ባኹ ክርስቶስ ባመርኹ ሰብ ግብት ታነነ በቅድስናም በፅድቅም ⷅጥየ ቃር በቶቶት አት ባጢር ኤባር የረፐነ ኸማ አኹም እግዘርም ምስክርንኹ።
52002011	አብ የዴንⷛታ ያሜሮም ኸማ ይናም ያኹ ያመነኔንኩ ኸማ አኹም ትⷕሮ።
52002012	እንም ጋᎀ ትመኽኔኩም ትናትቋምርኔኩም ይእግዘር መንግስትም ክብርም ትትሸዶዌ የጠናናኹ እግዘር ቢሽን ኤነት ትረብሮዌ አደራ የባኔኩ ኸማ ትⷕሮ።
52002013	አትም ያኹ ቃር እንም ጋᎀ ይእግዘር ሽኩር ንብኔᎌ ቃር ነረንደ፤ ቲና የሰማኹዊ ይእግዘር ቃር በትⷀፐርኹ ግዝየ ባኹ ክርስቶስ ባመርኹ ሰብ ይቾት ዝኽ ቃር የትⷀፐርኹዊ የሰብ ቃርኸማ ቴኸርም ይእግዘር ቃርኸማ አመነኹም ተⷀፐርኹም፤ ዝም ቃር ውረም ይእግዘር ቃሩ።
52002014	ጐፔቸም ኧተᎀቾ በይኹዳ ገነ ያነቦ በኢየሱስ ክርስቶስ ይእግዘር ቤተክርስቲያን የኸሮኽኖ መሰርኹም፤ ኽኖም በይኹዳ ሰብ መከራ የትⷀፐሮም ኸማ አኹም በገጋኹ ገነ ሰብ መከራ ተⷀፐርኹም።
52002015	የይኹዳ ሰብ የⷘታ ኢየሱስም የነቢም የቀጠሮ ይናም አሳደዶም ተገነ ያወጦንደኽኖሎ፤ ኽኖም እግዘር ያትማተቦ የሰብ እንም ይጠሮ ቃሎ።
52002016	አረማዊ ሰብ ተባጢረዀና ይተርፎᎌ ቃር ኑድኔዮዌ ዳር ይኸሮንዴ ያትባቅሮ፤ በዝ ኤነት በባጢር ᎈር ባጢር በድብሮት ይረብሮ፤ በኽ የቸነ ይእግዘር ማት በቀጥወ ቸነቦም።
52002017	ጐፔቸም ኧተᎀቾ የቀሪ ዳር ታኹ የትቤተኔ ያኹ ያነንደ ተመኛት ንቃር የኸሬ ተራከብነም ቤነንዳ ናዥኔኩዌ ሸነም።
52002018	ይናም ያኹዌ ንቸኔ ኤላነም ባነ፤ እያ ጳውሎስማ ያኹዌ ኧቸኔ ብዘ ጋᎀ ተረሳዀም ባነ፤ ቢኸርም ሼጣን ቈፋ ኸረብንደም።
52002019	ኧጋ ተስፋንዳም ብንⷅተንዳም ⷘታንዳ ኢየሱስ ክርስቶስ ቢቸንወ ከረ ቢፍተቴ ንሟቅጥኔᎌ የⷀሞት አክሊለንዳ አኹ ባንኸርኹ እንጐድ ሟኑ?
52002020	በውረም ክብረንዳም ብንⷅትመንዳ አኹትንኹ።
52003001	የኽየኸሬ በኽ የቸነ ተዝ አንⷀ ቀሮት አንኸረንዴ ይማተንዳ በአቴና ከተማ ኧክሶት ወኼ ቃር ኸረም ትየንደም።
52003002	ጐፔቸንዳ የኸረ የክርስቶስ ወኼ ወሬ ቦዶትም ቲና ጋᎀ ይእግዘር አገልጌም የኸረ ጢሞትዮስ ያኹዌ ናኽኔንኩም፤ የራኽኔም አኹ ባመርኹዊ እምነት ያትቋምርኹዌም ይመኽርኹሜዉ።
52003003	ዝም በሰናብኹ መከራ ያንⷄንየ ባትዠፐሮዌ ተቋመርኹም ትቈሞዌው፤ ይናም እንመንዳ ዝኽ መከራ ንትⷀፐኔ የትወሰነ ኸማ አኹም ገጋኹ ትⷕሮ።
52003004	ታኹም ጋᎀ በረፐኔ መከራ ብንመንዳ ይሰራብንደ ኸማ አወተራቸም ኑድኔኩ ባነ፤ ያሸኹም ኸማ ባኹም ቢናም መከራ ሰናብንደም።
52003005	በኽ የቸነ ተዝ አንⷀ ኧክሶት አንኸረንዬ የእምነታኹ ቃር ኧⷐሬ ሸዀምታነ፥ ጢሞትዮስም ያኹዌ ናኽንኩም፤ ዀትም የራዀን ያነ ዌም አቱ ሼጣን ፈተረናኹም ይኽርሸ ሜናንዳ ከንቱ ኸረም ቀነም በበሮት አጣነቅኹም ታነው።
52003006	ኧዃ ጭን ጢሞትዮስ ታኹዌ ይናኼ ቸነምታነ የመሮታኹም የርማጃኹም ይሽር ወሬ ኦደንደም፤ አኹም እንም ግዝየ ቲሽርኹ ትዘግዶንደ ኸማም ይናም ናዥኔኩዌ ንትሜነም አኽር አኹም ይና ታዞንዴ ትትሜኖ ኸማ ኦደንደም።
52003007	ኧጋ ጐፔቸም ኧተᎀቾም ይና ንረብነ በጅጓረም በምካትም ደን ቢኸርም በመሮታኹ የቸነ ባኹ ሰብር አመነነም።
52003008	ዝም የኸረወ ቢእግዘር ተመመርኹም ተቋመርኹም በምበሮታኹ የቸነ በውረም ኧያም ኸነም።
52003009	ባኹም የቸነ ቢእግዘርንዳ ይፍቴ ባነንደ ብንⷅት የዀት ንቃር ሽር ንብኔ።
52003010	ቤነንዳም ናዥኔኩዌም በመሮታኹም የቀፐረ ንመራኔ ይኸርንደ ኸማ ዋናም ምሳረ ይእግዘር ንቃር ንጨስኔ።
52003011	ኧዃም ያኹዌ ንቸኔ አባንዳ እግዘርም ⷘታንዳ ኢየሱስም ኤማንዳ የሰክትንደ።
52003012	ይና ያኹ ንረምድኔኩ አኽር አኹም ታኹ ያነናኹ ንማጀ ይንጐድመዀና ባነናኹ ንማጀ የኽክም ⷘታ የድብርም ያብዛንኹ።
52003013	በዝ ኤነት ⷘታንዳ ኢየሱስ ተቅዱሳነታ እንም ቢቸንወ ግዝየ አባንዳ በኸረ ቢእግዘረንዳ ይፍቴ ᎃጥጥ ኤነብኹም የትቀደስኹም ትኸሮዌ ⷘታ በእምነታኹ ያትቋምርኹ።
52004001	በቀጥወም ጐፔቸም ኧተᎀቾ እግዘር ይሽኔ መምር ንበሮት ያትⷈሽ ኸማ አትመኔኩም፤ ኧዃም የኽክሙ፤ በⷘታ ኢየሱስ ሽም ንጨስኔኩም ንመኽኔኩም ያነ የዝ ይፍቴ ታመነኹዊ ይርቅ ድበያ ታመሮዌው።
52004002	በⷘታ ኢየሱስ ሽም ምር ኤነት ትዛዝ ያብኔኩ ኸማ አኹም ትⷕሮ።
52004003	ይእግዘር ፍቃድ አኹ ትትቀደሰዌም ተረከብኹ ሰብ ዀጅር ባደምዶዌው።
52004004	ታኹ ያታተታ ምሽተታ በቅድስናም በክብርም ወቀየ ያነወኸማ የኻር።
52004005	እግዘር ኤⷕሮ አረማዊ ሰብ ኸማ ᎃጥጥ የገግ ተመኛት ኤምበርብኹ።
52004006	ሟኒም ሰብ በዝ ዘንጋ በክርስቶስ ያመሮ ሰብ ኤበድል ዌም ኤያታልል፤ የዝም ይፍቴ ኦድነም ያትጬፐኔኩም ኸማ ዛዀና ይቾቶ ሰብ እንም ⷘታ ይቀጣኖ።
52004007	እግዘር ይና የጠናንደ ተባጢር መጠነም ንረብኔዉ ባንኸሬ ሰነኽነም ንረብኔ አንኸረ።
52004008	ኧጋ ዝኽ ወባጀ የቀንጠ የገገታ መንፈስ ቅዱስ ይብኹ ይእግዘር ይቀርጥ ባንኸሬ የሰብ አንኸረ።
52004009	በክርስቶስ ያመሮ ጐፔቸም ኧተᎀቸም ተራመዶ ባረም ሟኒም ሰብ ይጠፍንኹዌ ኤያትⷈሽ፤ ዝም የኸረወ አኹም ታኹ ወትራመድ ያነበብኹኸማ ገጋኹ ቲእግዘሬ ተማርኹዊም።
52004010	በመቄዶንያ ገነ እንም ያነቦ ጐፔቻኹም ኧተᎀቻኹም ትረምዶ፤ ቢኸርም ጐፔቸም ኧተᎀቾ ኧዃ ንመኽኔኩ ይርቅ ትረምዶኸማም፥
52004011	በሽናት ትረብሮዌ ታትባቅሮኸማም የገጋኹ ቃር ታስቦዌ፥ የዝም ይፍቴ ያዘዝኔኩም ኸማ በገጋኹ ኧጅ ትቾቶኸማው።
52004012	በዝ ኤነት ቤያምሮ ሰብ ግብት ያኽውጅኩሸ፤ የሟኒም ሰብ ኧጅ ታታዞ ትምበሮሸ።
52004013	ጐፔቸም ኧተᎀቾ ተስፋ ኤነኖ ሰብ ያዝኖ ኸማ ባታዝኖዌ፥ የᎀቶ ሰብ ቃር ውረም ቃር ትⷕሮዌ ንሸነ።
52004014	ኢየሱስ የᎀተም ኸማ ተሞትም የትረሳ ኸማ ናምነ፤ የኽ የኸሬ በኢየሱስ አመሮም የᎀቶ እግዘር ተሞት ነሳም ተኢየሱስ ጋᎀ ያቸንኖቴ።
52004015	ይናም ተⷘታ በትⷀፐኔ ቃር ኤነት ኑድኔኩ ዝኸታው፤ ⷘታ ኢየሱስ ቲቸን ዳር በያመንዳ ያነነ ይና የᎀቶኽኖ አንበድኔዮ።
52004016	የትዛዝ ቃር፥ የመሌካ አለቃ ቃርም፥ ይእግዘር ጥሩምባም ይትሰማቴ፤ ⷘታ ገገታ ተሰሜ ይወርድቴ፤ በክርስቶስ አመሮም የᎀቶ አወተራቸ ይትረሶቴ።
52004017	ተኽም አንⷀ በያመንዳ ያነነ ተረሳነም ⷘታ ኢየሱስ በዳበራ ንትⷀፐኔ ተኽኖ ጋᎀ በዳበራ ᎈንየ ንወጣነቴ፤ ተዀትም ጋᎀ የዘላለም ንረብነቴ።
52004018	ኧጋ በዝ ቃር አኹም ታኹ ተቋመሮ።
52005001	ጐፔቸም ኧተᎀቾ ዝኽ ዘንጋ ይኸርወ ዘበርም ግዝየመታም ያኹ ንጠፍኔንኩዌ ኤያትⷈሽ።
52005002	እግዘር ይቸንወ ከረ፥ ኔባ ጠነቃር በምሳረ ይቸን ኸማ ወኽረታ አኹም ገጋኹ በጨር ትⷕሮ።
52005003	ሰብ "እንም ዘንጋ ሽናቱ፥ ያትሸንፍ ቃር ኤነ" ቲብሮ ዄት አርዋ ምሽት ጠነቃር መጥ ይጠብጥናም ኸማ ጥፋት የኽክም ይቸንቦቴ፤ ስርም ኤያመርጦ።
52005004	ቢኸርም አኹ ጐፔቸም ኧተᎀቾ በጠነማ ደን አንኸርኹ፤ በኽም የቸነ ኽም ከረ ኔባ ኸማ ኤያጠርቅኹ።
52005005	አኹም እንማኹ የጬትም የዋና ሰብንኹ፥ ይና የምሳረ ዌም የጠነማ ሰብ አንኸነ።
52005006	ኧጋ ቀርቀር ንበነ፤ ንትጬፕነም ገገንዳ ተᎃጥጥ ንቀየነም አቅመንዳ ንኻነም ንምበነ ባንኸሬ ይንጐደዀና ኸማ አኔየነ።
52005007	ይነቦ ሰብ በምሳረ ይነቦ፤ ይሰኽሮም ሰብ በምሳረ ይሰኽሮ።
52005008	ይና ጭን የዋና ሰብ የኸኔ ንጤፕነም ገገንዳ ተᎃጥጥ ንቀየነም ንምበነ፤ እምነትም ንማጀም የብረት አጐ ኸማ ንትኸደነ፤ የትረፎትም ተስፋ የነር ቈብ ኸማ ንድፋነ።
52005009	እግዘር የሸፐተንደ የማት ቴኸር በⷘታንዳ በኢየሱስ ክርስቶስ ወኸት ትረፎት ንረኽብኔው።
52005010	ክርስቶስ ይና ቲብር የᎀተ ይና በያመንዳ ብንኸነ ዌም ብሞትነ ተዀት ጋᎀ እማቴ ንረብኔዉ።
52005011	አኹም ኧዃ ብታመረዊ ኤነት አተታ ይንጐደታ ያትቋምር፤ አኹም ታኹ ተቋመሮ።
52005012	ጐፔቸም ኧተᎀቾ ባኹ ግብት በሜና ይⷀጦኽኖ በⷘታ ኢየሱስ አለቃኹም ይመኽሮኩኽኖ ታከብሮዮዌ ንጨስኔኩ።
52005013	በሜናዀና የቸነ ንቅ ክብርም ንማጀም አተዞዮ፤ አኹም ታኹ በሽናት ንበሮ።
52005014	ጐፔቸም ኧተᎀቾ ኧጀሱርኽኖ ማተቦፖ፤ "ጋገራኽኖ አትቋምሮዮ፤ ንመሱርኽኖ ንዶዮ፤ የሰብ እንም ፍረኾ" ባነም ንመኽኔኩ።
52005015	ሟኒማኹ በᎃጥጥ ሟሬ ᎃጥጥ ዘንጋ ባትዠፕሮዌ ተጤፖ፤ ይርቅ መታ አኹም ታኹ ወኼ ዘንጋ ትቾቶዌ ተፋደጎ፤ የኽክም ይንጐድም ሰብ እንም ወኼ ዘንጋ ትቾቶዌ ጃድበሮ።
52005016	እንም ጋᎀ የሳርኹ።
52005017	እንም ጋᎀ ይእግዘር ጠሶ።
52005018	ብንም ዘንጋ ይእግዘር ሽር በሮ፤ በኢየሱስ ክርስቶስ ኸርኹም በንበሮታኹ ኧያም የኸርኹዌ እግዘር ታኹ ይሸን ዝኸታው።
52005019	የመንፈስ ቅዱስ ሜና አታጅጋጅጎ።
52005020	የትንቢት ስጦታ አትቅርጦ።
52005021	እንም ዘንጋ ፍትሮም ወኼ የኸረ ዘንጋ ጥብጦ፤
52005022	ተሟኒም ᎃጥጥ ዘንጋ ስኾ።
52005023	ሽናት ይብ እግዘር ገገታ ᎃራ በᎃራ የቀድስኹ፤ ⷘታንዳ ኢየሱስ ክርስቶስ ቲቸን ዳር መንፈሳኹ፥ ነብሳኹ፥ ᎃራ ገጋኹ እግዘር ተᎃጥጥ የቀየኹ።
52005024	የሸፐተናኹ እግዘር የታመረ የኸሬ ዝኸታ ያᎂንሽ።
52005025	ጐፔቸም ኧተᎀቾ ይናም ይእግዘር ጠሶንደ።
52005026	በትቀደሰ ተሳሳሞት በክርስቶስ ያመሮ ሰብ እንም ወጌምት አትቀቦንደ።
52005027	ዝኽ ናዀቸር በክርስቶስ ያመሮ ሰብ እንም ይትረበቤ በⷘታ ሽም አደራ ኧብርኹ።
52005028	የⷘታንዳ የኢየሱስ ክርስቶስ ፀጋ ታኹ ጋᎀ የኽር።
53001001	አባንዳ በኸረ ቢእግዘር በⷘታንዳም በኢየሱስ ክርስቶስ የኸረ የተሰሎንቄ ቤተክርስቲያን፥ ተጳውሎስ ተሲላስም ተጢሞትዮስም የትራኸ ናዀቸሩ።
53001002	ቲእግዘር አብም ተⷘታ ተኢየሱስ ክርስቶስ ፀጋም ሽናትም የስራንኹ።
53001003	ጐፔቸም ኧተᎀቾ ባኹ የቸነ እንም ጋᎀ ይእግዘር ሽር ንብኔ፤ ሽር ወበርም ያትⷈሽንደ፤ ሽር ንብነም ያነ እምነታኹ የገግተገጋኹ ንማጀ ቲደብር የቸኔው።
53001004	ባኹ በሰናብኹ ወትሰደድም መከራም እንም በትቋመሮታኹ፥ በመሮታኹም ይእግዘር ቤተክርስቲያን በኸርኹ ባኹ ንሟቅጥነ።
53001005	ዝም ያትየሽንደ ይእግዘር ፍርድ ⷅጥየ ወኽረታው፤ የኽ የኸሬ መከራ ትትⷀፐሮᎌ ይእግዘር መንግስት ትበቆቃር ትኽሮሸ።
53001006	እግዘር ⷅጥየ ይፈርድ የኸሬ ባኹ መከራ ቢያቸኖብኩኽኖ መከራ ያቸንቦቴ።
53001007	ኧዃ መከራ ትትⷀፐሮ አኹ ቲና ጋᎀ ᎈያት ይብኹቴ፤ ዝም ይኸር ያነ ⷘታ ኢየሱስ ንቅ ደረግ ታነኖ ተብዘ መሌካታ ጋᎀ ተሰሜ ቢቸንወ ግዝየው።
53001008	ዀትም ተሰሜ ይትየ ብሳት ላባናው፤ በኽ ግዝየ እግዘር ኤⷕሮም የⷘታንዳ የኢየሱስ ክርስቶስ ወንጌል ኤታዘዞኽኖ ይፈርድቦቴ።
53001009	ኽኖም ተⷘታ ኢየሱስ ይፍቴ ንቅ ክብር ታነን ደረገታ ተቤተሮም በዘላለም ጥፋት ይትቀጦቴ።
53001010	ይትቀጦም ያነ በቅዱሳነታ ይከብሬ ቢያምሮ ኽኖም እንም ይናም ቦድኔ ምስክር ተⷀፐርኹም ባመርኹ ባኹም ይከብሬ ቢቸንወ ግዝየው።
53001011	ይናም ዝኸታ በስቦት እንም ጋᎀ ያኹ ቃር ታናቈምነም ጠሎት ናሜነ ያነ እግዘር የሽፗቸታ የበቃኹ ያሜኹዌም ወኼ ዘንጋ ትቾቶኔ ያነናኹ ፍቃድም የእምነት ሜናኹ እንም በገገታ ደረግ ያሜንኹዌው።
53001012	አትም የⷘታንዳ የኢየሱስ ሽም ባኹ ይከብርሜ አኹም ቢእግዘረንዳም በⷘታ በኢየሱስ ክርስቶስም ፀጋ ኤነት በዀት ክብር ትረኽቦዌ ንጨስነ።
53002001	ጐፔቸም ኧተᎀቾ የⷘታንዳ የኢየሱስ ክርስቶስ ተኖተታም ይናም ተዀት ጋᎀ ወትደመደንዳ ቃር ንጨስኔኩ ዝኸታው፤
53002002	በትንቢት ዌም በትምርት ዮጂም ኸማ ዌም ቢና ናዀቸር የትጣᎉም ኸማ አሚትኹ ⷘታ ይፈርድወ ከረ ሰናም በበሮት በⷕናኹ ኤያረድኹ ኤጥረቅኹ።
53002003	ሟኒም ሰብ በሟኒም ኤነት እናታለለናኹ፤ ዝም የከረ የቀጥወ ኽዶት ብዴተ ቴቸንም በአዛብ እሳት ይገባዀታ የአመፅ ምስ ቴቸን ይፍቴ ዝኽ የፍርድ ከረ ኤቸን።
53002004	ዝም የአመፅ ምስ ንቅሎ ቧርም ቲሰጅሎኽኖ ቃር እንም በᎈር ገገታ ከፍ ባምሮት እያ ንቅንዀ ይብር፤ ጔታንዀ በበሮት ቢእግዘር ቤተመቅደስም ዳር ይቾኔ ይደፍርቴ።
53002005	እያ ታኹ ታነዀ ዝኽ ዘንጋ ዮድኩ ኸማ ኤትዘገድኹዌ?
53002006	ዝኽ የአመፅ ምስ በትወሰነለ ወክት ቸነም ቲትየ ዳር ይክስቴ፤ ኧዃ ይቸኔ ይዀራን ምር የኸረ ኸማ አኹም ትⷕሮ።
53002007	የጥፋት ደረገታ ኧዃም በሽᎃቸር ይቾት፤ ዝም በሽᎃቸር ይቾት ኧዃ ይቸኔ ይዀራንዀታ መደር ቲገፍር ዳሩ።
53002008	ዝኽ ያመፅ ምስ በኽ ግዝየ ይቸንቴ፤ ቢኸርም በክብረታ ይቸን ⷘታ ኢየሱስ ባንፏተታ ይቈጥንቴ፤ አቸም የስያታ ያጠፏንቴ።
53002009	ዝም የጥፋት ምስ ይቸን በሼጣን ደረግ፥ ያሳስት ወግ፥ መርኸትም ፍንክ ዘንጋ እንም በቶቶቱ።
53002010	የኽክም ቢጠፎ ሰብ ᎇችር ᎇችር ᎃጥጥ አታሎት እንም ባምሮቱ፤ ዝም ሰብ ይጠፎ ያነ ተባጢረዀና ይተርፎዌ ውረም ቃር ንመዶት ባንሳቦተዀናው።
53002011	በዝ የቸነ ባሰት ቃር ያምሮዌ እግዘር የስተት ደረግ ይረኽቦቴ።
53002012	ዝም ይኸር በውረም ቃር አናምነ ባሮም ባጢር ይቾቶዌ ይሽኖ እንም ይትፈንድቦዌዉ።
53002013	ⷘታ ኢየሱስ ይረምድኹ ጐፔቸም ኧተᎀቾ ባኹ የቸነ እንም ጋᎀ ይእግዘር ሽር ወበር ነረብንደ፤ አኹ በመንፈስ ቅዱስ ወትቀደሳኹም በውረም ቃር በመሮት ትተርፎዌ እግዘር ትንም ይፍቴ አመነም ያኹ የሸፐተናኹዌው።
53002014	ይና ቦድኔኩ ወኼ ወሬ ወኸት እግዘር የዝ የጠናናኹ የⷘታንዳ የኢየሱስ ክርስቶስ ክብር ትትሸዶዌዉ።
53002015	ኧጋ ጐፔቸም ኧተᎀቾ ተቋመሮም ሞ፤ በቃርመንዳ ኸረም በናዀቸረንዳ ያብኔኩ ትምርት አትግፍሮ።
53002016	ገገታ ⷘታ ኢየሱስ ክርስቶስ የረመደንደ በፀጋታ የዘላለም ያትቋምር ወኼ ተስፋ ያበንደ አባንዳ እግዘር፥
53002017	ወኼ የኸረ ዘንጋ እንም ታመሮዌም ትዝረኮዌ ⷕናኹ ያትቋᎃን ደረግም ያብኹ።
53003001	ጐፔቸም ኧተᎀቾ የቀጥወ ይእግዘር ቃር ባኹሜ የኸረም ኸማ ብንጐድሜ ይቤትቴም ይከብሬ ይናም ጠሎት አምሮንደ።
53003002	የኽክም ቃረታ ሰሞም ያምሮ እንመዀና አንኸሮ የኸሬ ተᎃጥጥም ተᎇሼ ሰብ አደጋ ንተርፍኔ ይእግዘር ጠሶንደ።
53003003	ቢኸርም እግዘር የታመረው፤ ዀት ያትቋምርኹሸ፤ ተሲጣርም ይቀየኹሸ።
53003004	ናዝዝኔኩም እንም ኧዃም ቢኸር የዝ አንⷀ ትቾተዊ ኸማ በⷘታ ኸነም ንትመመኔኩ።
53003005	ⷘታ ⷕናኹ ይእግዘር ንማጄም የክርስቶስም ፍናⷔ ያስራኹ።
53003006	ጐፔቸም ኧተᎀቾ በክርስቶስ ቢያምሮም ሜና ቴቾቶ ሰብ፥ ቲናም በትⷀፐርኹዊ ትምርት ኤነት ቴረብሮ ክርስቲያን እንም ትትቤተሮዌ በⷘታንዳ በኢየሱስ ክርስቶስ ሽም ናዝዝኔኩ።
53003007	ይና መሰርኹም ንበሮት ያነብኹ ኸማ አኹም ገጋኹ ትⷕሮ፤ ይና ታኹ በረፐኔ ሜና ኤባር አንቾናነ።
53003008	የሟኒም ሰብ ሸረት እክም አንበናነ፤ ባኹ ባትማኹ አንትጨርኔብኩዌ ዋናም ምሳረ ⷀጥነም ጃድ ባነም ንቾትነ ባነ።
53003009	ዝም የቾትነ ይና ያኹ መሰሮ ንኽነሸ በበሮተንዳው ባንኸሬ አኹ የⷅጭነረንዳ ዋጋ ቲቦንዴ መብት አነፐረንዴ አንኸረ።
53003010	ታኹ በረፐኔ "ሜና ቶቶት ኤሽንዀታ ኤብራ" ይብር ትዛዝ አዘዝኔኩም ባነ።
53003011	ዝም የባኔᎌ አታት ሜና ኤቾቶ ሰብ በግብታኹ ያነቦ ኸማ ሰማነምታነው፤ ኽኖም ቤያገባኖ ዘንጋ ገፖም ይንጐድ ሰብ አደግሮት ባንኸሬ አት ዘንጋ ቴቾቶ ይረብሮ ሰብሎ።
53003012	የዝካ ኤነት ሰብ በጨር ይረብሮዌ ቾቶም ይበሮዌ በⷘታ በኢየሱስ ክርስቶስ ሽም ናዝዝነም ናጬፕኔዮ።
53003013	ጐፔቸም ኧተᎀቾ አኹም ⷀጥነም ቤትኹ ወኼ ዘንጋ ተቶቶት አታክቦ።
53003014	በዝ ናዀቸር የራኽኔንኩ ወባጀ ኤትⷀፐር ሰብ ቢረብር መርኬ በረዊ፤ ይቅመጭምኸማ ተዀት አትኽሮ።
53003015	ቢኸርም የጐፔ ኸማ ምኽረዊ ባንኸሬ ጠላት ኸማ አትዘዊ።
53003016	ሽናት ይብ ⷘታ ገገታ እንም ጋᎀ ብንም ዘንጋ ሽናት ያብኹ፤ ⷘታ ትንማኹ ጋᎀ የኽር።
53003017	ዝኽ ወጌምት በገገና ኧጅ የጣፍንኩ እያ ጳውሎስንዀ፤ ብያ ናዀቸር እንም ይረኽዊ መርኸት ዝኸታው። እያ ኧጠፍ ዝካው።
53003018	የⷘታንዳ የኢየሱስ ክርስቶስ ፀጋ ትንማኹ ጋᎀ የኽር።
54001001	ባተነፈንደ ቢእግዘርም ተስፋንዳ በኸረ በክርስቶስ ኢየሱስ ትዛዝ የኢየሱስ ክርስቶስ ናዀቸረነ ተኸረ ተጳውሎስ፥
54001002	በክርስቶስ በመሮታኸ ውረም ኧርቸና የኸርኸ ጢሞትዮስ፥ ታባንዳ ቲእግዘርም ተⷘታንዳ ተየኢየሱስ ክርስቶስ ፀጋም ምረትም ሽናትም የኽር።
54001003	መቄዶንያ ገነ ትናር አደራ የባከም ኸማ በኤፌሶን ከተማ ቶራ፤ በኽ ያነቦ አታት ሰብ ያሰት ትምርት ቤያትመሮ ኸማም፥
54001004	የኽንትሜም፥ ቀጥወ ኤነን የሰብ ዘር ᎃዝሬ ኤትዠፐሮኸማ ኧዝዝኖ፤ ዝካ ዘንጋ ሽር ያቸኖ ባንኸሬ በእምነት ይእግዘር ይቾቺ ሜና ያᎀሪዬ ኤጠቅም፤
54001005	የዝ ትዛዝ ᎇርዘንጋ ጭን ተመጠረ ⷕን፥ ቶኼ ቀርብ፥ ተውረም እምነት ይረኽዊ ንማጀው፤
54001006	አታት ሰብ ተዝ ዘንጋ እንም ተቤተሮም ኤያⷘⷍር ሽሬ ተዠፐሮም።
54001007	ዝኽ እንም ያመሮ የሙሴ የⷅጫ አስተማሪ ይኸሮዌ ሳቦም ታነው፤ ቢኸርም ይዝረከዊ ቃር ኤⷕሮዌም ጪጉ ይብረዊ ዘንጋ ኤቤስረዊ።
54001008	በⷅጥየ በቾችᎌ፥ ⷅጫ ወኼ ቃር ወኽረታ ንⷕነ፤
54001009	የኽክም ⷅጫ ዮጣ እማት ዮኼ ሰብ አንኸረኸማ ንⷕነ፤ ⷅጫ ዮጬ የᎇሼም ያጃጋሪ፥ ይእግዘር ይኸዶም የባጢረተነም፥ ቅድስና ኤነኖም መንፈሳዊ ዘንጋ ይቀርጦም፥ የአብ ታዶተዀና ይቀጥሮም የደመነም፥
54001010	የባለጌም ምስ ተምስ ዀጅር ይደምዶም፥ ሰብ ያስረቦ ቄጠነም ዮጃማም፥ ባሰት ይተሮም፥ ውረም የኸረ ትምርት ታቦምታነ አሰት የኸረ እንጐድ ዘንጋ ይቾቶ ሰብ እንሙ።
54001011	ዝኽ ውረም የኸረ ትምርት ጭን ይረኽዊ ያነ የትከበረ ይእግዘር ክብር ቲዩድ ወንጌሉ፤ ዝም ወንጌል ይያ አደራ አውንም።
54001012	እያ አገልጌ ኧኸሬ በሹሞት ᎃርቴ ኧኸርኸማ ያመኔ ደረግም ያቤ ⷘታንዳ የኢየሱስ ክርስቶስ ሽር የስራን።
54001013	ሟኒም ቢኸር የዝ ይፍቴ የክርስቶስ የሰተብዀም ያሳደድዀ፥ ያትዋለድዀንም ብንኸርም ዀት ምረት አመነኒም፤ ዀትም ዝኽ ምረት ያመነኒ እያ ዝኽ እንም ያመነዀ ባንኻሮትመናም ባንመሮትመና የረፐረየኸሬው፤
54001014	የⷘታንዳ ፀጋ ኢየሱስ ክርስቶስ ይናተኸረ እምነትም ንማጀ ጋᎀ አወሸም አውንም፤
54001015	"ኢየሱስ ክርስቶስ ባጢረተነ ያተርፌ ዝኽ አለም ቸነም" ይብር ቃር የታመረም ሰብ እንም ይትⷀᎌኔ ያትⷈሽ ቃሩ፤ ተባጢረተነ እንም ይርቅ ባጢረተነ እያትንዀ።
54001016	ቢኸርም ጭን ሟንም፤ የሟርንም ኢየሱስ ክርስቶስ ዳርኤነን ፍናⷐታ ተባጢረተነ እንም ይርቅ ባጢረተነ የኸርዀ ይያ ባተዞት፥ በዀትም ያምሮም የዘላለም ኧያም ይኸሮ ሰብ ትምርት ይኸሬዉ።
54001017	የኽ የኸሬ የዘላለም ንስ የኸረ፥ ኤሞትም ኤትየም እማት የኸረ እግዘር ክብርም ሽዀርም የዘላለም የዀት የኽር አሚን።
54001018	ኧርቸና ጢሞትዮስ የዝ ይፍቴ ያኸቃር በትንቢት ዮጅንከም ኸማ ዝኽ ትዛዝ አደራ ባዀም ኤብኸ፤ "አኸም በትንቢትዀታ ኤነት ተጨር ተዋጋ፤
54001019	እምነትም ር ቀርብም የንበርኸ፤" አታት ሰብ ቀርበዀና ቃሰቦምታነ ያመረዊ እግዘር ታቦም ዛፐቶም።
54001020	ተኽኖም ግብት ዄተዀና ኼሜንዮስም እስክንድርምሎ፤ ኽኖም የእግዘር ስድቦተዀና ይተቦዌ የሼጣን አⷀፐርዀም ያብኽኖሎ።
54002001	ትንም አወተራቸ ይእግዘሬንየ ጭቋሸ፥ ጠሎት፥ ምስጋናም የሰብ እንም ያᎀርዬ የሰብ እንም ኧመኽርኹ።
54002002	ይእግዘር ሰብ በኽሮት ቦኼ አመር ኸነም በሽናት ንረብኔ የንስም የዳነም እንም በሮም የእግዘር ጠሶ።
54002003	ዝም ባተነፈንደ ቢእግዘር ይፍቴ ወኼምም ይሽርም ቃሩ።
54002004	ይእግዘርም ፍቃድ ሰብ እንም ይተርፎዌም ውረም ቃርም ይⷕሮዌው።
54002005	እግዘርም እማቱ፤ በግብት ኸረምታነ እግዘርም ሰብም ያትሻክትምዀታ እማቱ፤ ዀትም ሰብ የኸረ ኢየሱስ ክርስቶሱ።
54002006	ሰብ እንም ተባጢረዀና ይትዌጣኖዌ ገገታ ኽትም አመነም ያበ ዀቱ፤ ዝም እግዘር የⷃጣን ከረ ቲሰራ እግዘር ይሸን ያትርፎት ⷅጫ ያትየሽ ምስክሩ።
54002007	እያም እምነትም ውረምም ቃር ኦዴ ናዀቸረነም አስተማሪም ኸርዀም የአረማዊዬ የትራኽዀ በዝኽ የቸነው፤ ዝም ትምብር ውረም ቃር ኦድ ባንኸሬ አንፈጥር።
54002008	በዝ አንⷀ በᎇችር ᎇችር መደር ያነቦ ገምያ ማትም መራክስም ቴተቦ የትቀደሰ ኧጀዀና በንሶት ጠሎት ያመሮዌ ኧሸ።
54002009	እሽታም ነረኽነማ በተርሶት ዌም በወርቅ ዌም በእንቁ ዌም ኑንድ በኸረ ዀጅር አጊጦት ቴኸር፥ በቀምጦትም ር ዀጅር የትኸደረማ።
54002010	ይእግዘር ንሰግድነ ይብረማ እሽታ መምር አጊጦት ያነበማ ኸማ የኻረማም ቦኼ ሜና ያጊጠማ።
54002011	ምሽት በታዘዞት ድግትበርም ትትማር፤
54002012	ምሽት የምስ ታትመሬም ዌም የምስ አለቃ ትኸሬ አንፈቅድ፤ ⷕት ስ ወበር ነረባ።
54002013	ይፍትወረር የትፈጠረ አዳሙ፤ ተኽም አንⷀ ኼዋን ተፈጠረችም።
54002014	የታለለችም ይእግዘር ⷅጫ የጣሰች ምሽትንያ ባንኸሬ የታለለ አዳም አንኸረ።
54002015	ቢኸርም ጭን ምሽት በእምነትም በርማጀም በቅድስናም ብትቋመር በሰትትነት ብትረብር ትከ በጠኖት ትትረፍሸ።
54003001	አት ሰብ "የቤተክርስቲያን መሪ ይኸሬ ቢሸ ወኼ ሜና ይትሜን" የዋሪ ውረም የኸረ ቃሩ።
54003002	ኧጋ የቤተክርስቲያን መሪ ዝካ ወኽር ነሮ፤ ቅነጨ ኤነወ፥ "እማት ምሽት ያገፓ፥ በልክ ይረብር፥ ቅነጨ ኤባር፥ ገገታ ተᎃጥጥ ይቅየ፥ ሜናታ በመገክር ይቾት፥ ባዘራ ይትⷀፐር፥ ያትመሬ ይዀለ፥
54003003	ኤሰኽር፥ ኤትራከሰ፥ ⷘራ፥ ሽናት ያነን፥ ዱንያ ኤረምድ፥
54003004	የገገታ አበሩስ በጨር ያረብር፥ ዴንⷛታ ባክበሮት ይታዘዞነም የትከበረም ወኽር ነሮ።"
54003005	የገገታ አበሩስ አምብሮት ኤዀለ ሰብ በኸረ፥ ይእግዘር ቤተክርስቲያን አተድሮት መምር ይዀለ?
54003006	በትቢት ተሜናም የትፈንደወ ሲጣርኸማ ቤትፈንድዌ ገደር ክርስቲያን የቤተክርስቲያን መሪ ኤኽር።
54003007	ቤትቀንጤም በሼጣን ሽካም ቤገቤ ክርስቶስ ባናመሮ ሰብ ይፍቴ ቦኼ ሽም ይትጠና ሰብ የኽር።
54003008	የኽክም ዲያቆን የትከበሮም፥ በቃረዀና የታመሮ፥ ብዘ የዌን ጠጅ ኤሰጦ፥ የዋጋ ኤድረነጎ ሰብ ወኽር ነረቦ።
54003009	የኽክም የእምነት ሚስጥር ቦኼ ቀርበዀና ይቅረቦ ሰብ ወኽር ነረቦ።
54003010	የኽኖም ይፍትወረር አመረዀና የዃሪ፤ ተኽም አንⷀ ᎃጥጥ ኤነቦ ሰብ በኸሮ በዲያቆንነት ያገክሮ።
54003011	የኽክም እሽታዀናም ወኼ አመር ያነነማ፥ የሰብ ኤያመማ፥ ተᎃጥጥ ተጬፐማም በልክ ይረብረማ፥ ብንም ቃር የታመረማ ወኽር ነረበማ።
54003012	ዲያቆናት ያታተዀና ያት ምሽት ምስ ወኽር ነረቦ፤ ዴንⷛዀናም አበሩሰዀናም በጨር አምብሮት ነረቦ።
54003013	ወኼ ሜና ይቾቶ ዲያቆን ንቅ ማረግ ይረኽቦ፤ በኢየሱስ ክርስቶስ ያነ እምነት ቃር ያትመሮት ድፍረት ይረብኖ።
54003014	ዝኽ ናዀቸር ትንጠፍንኸ ያኸኼ አፈጠርዀም ኧቸኔ ተስፋ አመነዀሙ፤
54003015	ብንክስም ቢእግዘር አበሩስ ግብት መምር ንበሮት ያነቦ ኸማ ትⷕሬ ያኸ ጣፍንከም፤ ዝም አበሩስ ውረም ኧችባም ይቈምወም ኧያም የኸረ እግዘር ቤተክርስቲያኑ።
54003016	የኻይማኖተንዳ ሚስጥር ያለጥርጥር ንቁ፤ ዀትም ክርስቶስ "ሰብ ኸረም የቸነ፤ ውረም የኸረኸማ በመንፈስ የትⷐረ፤ የመሌካ የትየ፤ የሰብ እንም የቶደ፤ ሰብ እንም ያመረወ፤ በክብር ሰሜንየ ዮጣ" ይብር ቃሩ።
54004001	መንፈስ ቅዱስ ጭን የᎃየም ዝካ ይብር፤ "በቀጥወ ዘበር አታት ሰብ በሲጣር ተታለሎም የሲጣር ትምርት ይትⷐተሮዌ ያመረዊ ክርስቶስ ይኸዶቴ" ይብር።
54004002	ዝኽ ኤነት ትምርት ይቸን በኸጥነት ኤነም ቃር ቲዝረኲ በጋረ ብረት ይተሺ አኽር ኸረምታነ ይድረዝዝ አኽር ቀርበዀና ድረዘዘም የኸሬ ኤወቅስኖ ሰብሮ።
54004003	የዝካ ሰብ ጋብቻ ይኸሮ፤ አመሮም ውረም ቃር የኻሮ ሰብ ይእግዘር ሽር ባሮም ይበሮዌ እግዘር የፈጠረሎ ሸረት "አትብሮ" ባሮም ይኸሮ።
54004004	እግዘር የᎈጠረን ቃር እንም ወኼ ቃሩ፤ ይእግዘር ሽር ቧርም በትⷀᎌሪ ይቋሺ ቃር አትም ቃር ኤነ።
54004005	ቢእግዘር ቃርም በጠሎት የትቀደሰ ይኸር።
54004006	ዝኽ ትምርት በክርስቶስ ያመሮ ሰብ ብቱድ፥ የእምነት ቃርም ወኼ ትምርትም ትትመር የትራቅኸ የኢየሱስ ክርስቶስ ወኼ አገልጌ ወኽራኸ ታትⷕርሸ።
54004007	የዝ አለም ይትመች ዘንጋም ተባሪቅ እሽታ ዠረርየ ተኸረ እንቊት ስⷕ፤ በመንፈሳዊ ዘንጋ ገጋኸ አትርዋሽ።
54004008	ገግ በዝ አለም ቢትየ ቃር አሮሶት ጥቅመታ ቀሪቃሩ፤ ገግ በመንፈሳዊ ዘንጋ አትርዋሶት ጭን ኧዃ በዝ አለም ትነብነም ተዝም አንⷀ ያነ ኧያም ተስፋ ያነኔ ይንምቃር ይጠቅም።
54004009	ዝም ቃር ሰብ እንም ወትቀፐር ያነወ ውረም ቃሩ፤
54004010	ይናም ጃድ ንብነም በሜናም ንⷀጥነ የዝመታው፤ ዝም የኸረወ ይናም ተስፋንዳ ያወናነ የሰብ እንም ይርቅመታ ያምሮኽኖ እንም ቢያተርፍ ኧያም በኸረ እግዘሩ።
54004011	አኸም ዝኽ ዘንጋ ኧዝዝ፤ አትመርም፤
54004012	ደንⷝነት ያነናኼ ሟኒም ሰብ ኤቅርጥኸ፤ ይርቅመታ ብትዝረⷍን ዘንጋ ብትረወን ንብረት፥ በርማጃኸ፥ በእምነትም፥ ተባጢር በምጠሮትም በክርስቶስ ያመሮ ሰብ ወኼ መሰሮ ኽሎ።
54004013	እያም ትንቸን ዳር ይእግዘር ቃር ዩዶ መጣፍ የሰብ ባርብቦት፥ በምኽሮት፥ ባትመሮት ተፋደግ።
54004014	ትንቢት ቦጅንከ ግዝየም የቤተክርስቲያን ባሪቅም ኧጀዀና ባወኖብከ ግዝየ ያውከ ባኸ ያነ መንፈሳዊ ስጦታ ኤተሳኸ።
54004015	ወትራቃኸ ሰብ እንም ያዞዌ በዝ ዘንጋ እንም ተፋደግም በᎃራ ደረጋኸ ቶትወ።
54004016	የገጋኸም ታትᎀን ትምርትም ቃር ተጤፕ፤ በዝ ዘንጋ እንም ተቋመር፤ ዝኽ እንም ብትቾት ገግማኸም ይሰማኸም ሰብ ታተርፍ።
54005001	አኸም የባሪቅ ሰብ ያባኸ ትመዀን ኸማ ምዀን ባንኸሬ አታጥራን፤ የወደያ ዴንⷛም የጐፔያኸ ትመኽር ኸማ ምኽኖ።
54005002	ባሪቅ እሽታም ያዶታኸ ትመኽር ኸማ ምኽነማ፤ ዝክም ዘየ ግሬድም የተሟኸ ትመኽር ኸማ በᎃራ ⷕናኸ ምኽነማ።
54005003	ምስ የᎀተበማ እሽታ አክብነማ።
54005004	ምስ የᎀተባ ምሽት ዴንⷛ ዌም መቸበያ ቢረብና ኽኖ አወተራቸ አበሩሰዀና የቀሮትም የአብታዶተዀናም የሜትየዀናም አጅግ የዘፕሮት አደራ ቢእግዘር ይፍቴ ያነቦ ኸማ የትማሮ፤ ዝመታ ይእግዘር ይሽን ቃሩ።
54005005	በውረም ምስ የᎀተባ ያገነና ይማተⷕታ ትረብር ምሽት ተስፋⷕታ ቢእግዘር ታወራም ዋናም ምሳረ ይእግዘር በጠሶትም በጠሎት ትረብር።
54005006	የዝ አለም ብንⷅት ይሽና ምሽት ጭን ታትሞትም የᎀተችንያ።
54005007	ጥፋት ኤባር ይረብሮኸማ ምኽኖ።
54005008	የገገታ ደቦ ይርቅመታ የቤተታ አበሩስ ኤቅየ ሰብ ያᎀረን እግዘር የኸዳ ሰቡ፤ አቸም ታናመረም ሰብ ይርቅ ᎇሼሰቡ።
54005009	ምስ የᎀተባ ምሽት በመዝገብ ትትጠፍ እድሜየⷕታ ተስርሳ ዘበር ቦስጥ ኤኽር፤ የኽክም እማት ምስ ያገፓት ምሽት ወኽር ነረባ።
54005010	ⷕትም ዴንⷛ በጨር ባረቆት፥ ባዘራ በትቀፐሮት፥ በክርስቶስ ያመሮ ሰብ ኧግር በጥቦት፥ ያገነኖ በንዶት፥ ሟኒም ወኼ ሜና እንም በቶቶት፥ ቦኼ ሜናⷕታ እንም ዩጅና ምሽት ወኽር ነረባ።
54005011	ያንገነዘማ እሽታ ቦቢት መዝገብ አትጣፍነማ፤ ኽነማ በገገኽነማ ተመኛት ተⷀመማም የክርስቶስ ያነነማ ንማጀነት ቲቀብር ምስ ያገበሜ ይትሜነማ።
54005012	ይፍትወረር የክርስቶስ የገፐሜ ቃር በታቦተኽነማ ይትፈንድበማ።
54005013	ተኽም በᎈር ሜና ግፍሮትም የሰብ ቤት ዞሮት ይርወሰማ፤ እማት ሜና ግፍሮት ቴኸር የሰብ ያመማ፥ በሰብ ዘንጋ ይገበማም ሰብ ኤዝረⷍን ቃር ይዝረከማ ቃር ይኸረማ።
54005014	በኽ የቸነ አንገነዘማ እሽታ ምስ ያገበሜ ዴንⷛ ይጨነሜ ቤተኽነማ በጨር ይቅረሜ ኧመኽነማ፤ በዝ ኤነት ጠላት ይትሳተብወ ዘንጋ ኤረኽብ።
54005015	የዝ ይፍቴ አታት ምስ የᎀተበማ እሽታ የሼጣን ይትⷐተረሜ ቲእግዘር ኤማ ወጠማም።
54005016	በክርስቶስ ያመረች ምሽት ምስ የᎀተበማ እሽታ በቤተⷕታ ቢረብረማ የቤተክርስቲያን ቤያጀግረሜ ⷕት ትንዳነማ፤ በዝ ኤነት ቤተክርስቲያን ስርም እገዠ ኤነነማ እሽታ ንዶት ይዀለ።
54005017	ቤተክርስቲያን በጨር ይቅረቦ፥ ይርቅመታ ይእግዘር ቃር ቦዶትም ባትመሮት ይⷀጦ የቤተክርስቲያን መሪ ንቃር ወትከበር ነረበ፤
54005018	ይእግዘር ቃር ዩድ መጣፍም ዝካ ይብር የኸሬዉ፤ "ቦድ ዝነ ይደርጎ ዋጋ አንቃዀና አትግድ" አትም "የሜነነም የቾተወ አዊ" ይብር።
54005019	ዄት ዌም ሶስት ምስክር ባኖዶዌ በቤተክርስቲያን ባሪቅ ይቸን ክስስ አትቀፐር።
54005020	እንጐደዀና ይትጬፖዌ ባጢር ይቾቶኽኖ በሰብ እንም ይፍቴ ጥፋተዀና ኦድኖ።
54005021	ብትቾትን ዘንጋ እንም አተታ ታተታ ታታበንጥ ዌም የሟኒም ሰብ ኦሻ ታትገባ ዝኽ ዘንጋ እንም ትቅዬ ቢእግዘርም በኢየሱስ ክርስቶስም በሸᎌችዮ መሌካ ይፍቴ አደራ ኧብርኸ።
54005022	ኧጃኸ በሰብ ᎈር ቦሮት የሟኒም ሰብ ትሾሜ አትድራከት፤ ትንጐድ ሰብ ጋᎀ ባጢር ባትቾቴ ተጤፕ፤ ገጋኸም ተᎃጥጥ ቃር ቀየ።
54005023	በደናኸ ያነ ባሸ ትትብር ቀሪ የዌን ጠጅ ስጤ ባንኸሬ ተዝ አንⷀ እማት እኻ አትስጤ።
54005024	ያታት ሰብ ባጢር ሰቼ ይወጣ የኸሬ በተረም የፍርዴ ያር፤ ይንጐደዀና ባጢር ጭን ይትየ ያነ ኧከሰሙ።
54005025	የኽክም ወኼ ሜና ሰቼወጣም ይትየ፤ ኤትየም በኸረ ይትሼሜ ኤዀለ።
54006001	ይእግዘር ሽምም ትምርትመታ ቤትሰተቤ አገልጌ የኸረ እንም የአራባሪየዀና ዋክብር ያነቦ ኸማ የኻሮ።
54006002	አራባሪየዀና በክርስቶስ ያመሮ በኸረ ጐፔያዀና የኸሮዌ ኤቅርጦዮ፤ ይርቅ መታ ያⷘⷍሮዮ ⷘታዀና በክርስቶስ ያመሮ ናማጂ ጐፔየዀና የኸሮዌ ቲፍቴ ይርቅ ያገክሮዮ፤ አኸም ወምኽርም ዋትመርም ያነብኸ ዝኸታው።
54006003	ውረም ተኸረ የኻይማኖት ትምርት ጋᎀ ይትሰማማ፥ ⷘታንዳ የኢየሱስ ክርስቶስ ውረም ቃር ቸም፥ የትቤተረ ትምርት ያትመር ሟኒም ሰብ ቢረብር፤
54006004	በትቢት የትሜናም አትም ቃር ኤⷕር ሰቡ፤ ቢኸርም ጭን ቢዝረኲ ቃር የትክራከሮትም፥ የትጭቃጨቆትም ᎃጥጥ ተመኛት ጠወጠንም፤ ዝም ያቸንን ᎀያት፥ መራክስ፥ ስዴበ፥ ተጥራጠሮት፥
54006005	ቀልበዀና በጠፋቦም ውረም ቃር በገፈሮ ሰብ ግብት ይትቾት ስርም ኤቈም ሽሩ፤ የዝካ ሰብ ኻይማኑት ዱንያ ይረኹᎌ ብላት ይመስኖ።
54006006	በውረም "ያኔ ይጣኒሸ" ይብር ሰብ ጭን ወኼ የኻይማኖት ሜና ጭን ንቅ ደንገነ ያሜ።
54006007	ይና ዝኽ አለም አትም ቃር ጥብጭትነ አንቸነነ፤ ተዝም አለም ትናነ ጠበጥነም ንወስድነ ቃር አትም ቃር ኤነንደ።
54006008	ንበራነም ንትኸተነም ቃር በረከበነ ይጣንደሸ።
54006009	ደንገነ ይኸሬ ይሸ ሰብ ጭን በፈተናም በሽካም ይገባ፤ የሰብ ቢያትብላሽም ቢያጠፋም እንጭም ቃር በኸረ ቢጐዳ በብዘ ተማኛት ይጠበጥ።
54006010	ዝም የኸረወ የዋጋ ንማጀ የባጢር እንም ኧስሩ፤ አታት ሰብ የዋጋ ተመኛት ᎀተተኖምታነ ያመረዊ ክርስቶስ ኸዶም፤ ⷕንመዀና በᎃጥጥ ጨዀ ወኮም።
54006011	ይእግዘር ሰቦ አኸ ጭን ተዝ እንም ስⷕ፤ የጽድቅ ሜና፥ ይእግዘር ሰብ ኽሮት፥ እምነት፥ ንማጀ፥ በፍናⷐ ተቋመሮትም፥ ኧመሮት፥ ⷘርነት ተኸተር።
54006012	በታመሮት ጃድ በርም ወኼ አርብ ተዋጋ፤ በብዘ ሰብ ይፍቴ ቦኼ በታመሮት ይእግዘር ቃር ቦዶት የትሽፐትኸወ የዘላለም ኧያም ጥብጥ።
54006013	እንም ዘንጋ ኧያም ቢያሜ ቢእግዘርም በጴንጤናዊ ጲላጦስ ይፍቴ ውረም ቃር ቦደ በክርስቶስ ኢየሱስ ይፍቴ አዝዝኸ።
54006014	ⷘታንዳ ኢየሱስ ክርስቶስ ተዠፐረም ቲቸን ዳር ጥፋትም ቅነጨም ኤባር ዝኽ ትዛዝ ቀየ።
54006015	የክርስቶስ ወተን የትባረከም ይማተታ ዳነ የኸረ፥ የርስ እንም ንስ የⷘታ እንም ⷘታ በዋረን ከረ ይኸርቴ፤
54006016	ኤሞት ቃር እማት ዀቱ፤ ሟኒም ሰብ ይትⷀነውኔ ቤዀለ በርቅ ጬት ይረብር፤ ሟኒም ሰብ ስርም አናሸን፤ ያዥንሜ ኤዀለ፤ ክብርም ደረግ የዘላለም የዀት የኽር አሚን።
54006017	የዝ አለም ደንገነ ሰብ በገገዀና ቤትሸመሮዌ ተስፋዀና ቢጠፋ ዱንያ ቤያወሮዌ ኧዝዝኖ፤ የኽክም ተስፋዀና ይና ይሽርንደኸማ እንም ቃር አበሳም ቢይብንዳ ቢእግዘር ይኸርኸማ ኧዝዝኖ።
54006018	ወኼ ሜና ይቾቶዌ፥ ቦኼ ሜናዀና ደንገነ ይኸሮዌ፥ ይቦዌም ያነኖም ይሸዶዌ ኧዝዝኖ።
54006019	በዝ ኤነት ውረም የኸረ ኧያም ይረኽቦዌ ኤማታ ስርም ኤንቅረቅር ዱንያ ቢቸን ዘበር የገገዀና ያወሮቴ።
54006020	ኧረ ጢሞትዮስ አደራ ያውከ ቀየ፤ ውቀት ቴኸር "ውቀት" ቲመስር ቃር ተከንቱ ቋዶትም ሽርም ስⷕ።
54006021	አታት ሰብ የዝ ኤነት ውቀት ነረንደ ባሮም ታመረዊ ተክርስቶስ ኤማ ወጦም፤ ይእግዘር ፀጋ ታኸ ጋᎀ የኽር።
55001001	በኢየሱስ ክርስቶስ ወኸት በትረከበ ኤያም በኸረ ተስፋ ኤነት ቢእግዘር ፍቃድ የክርስቶስ ኢየሱስ ናዀቸረነ ተኸረ ተጳውሎስ የትራኸ፥
55001002	ኧረምድኸ ኧርቸና ጢሞትዮስ፥ የአብ እግዘርም የⷘታንዳ የኢየሱስ ክርስቶስ ፀጋም ምረትም ሽናትም ያኸ የኽር።
55001003	ዋናም ምሳረ እንም ጋᎀ በጠሎት ትንዘግድኸ፥ የድረ አባና ኸማ ቦኼ ቀርበና ኧቾትረ እግዘር ሽር ኧውን።
55001004	እምባኸ ይትዘገዴ፤ የኽ የኸሬ ንቃር ይሽሬዬ አዥኼ ዋናም ምሳረም ኧትሜን።
55001005	ባኸም ያነ ውረም የኸረ እምነት ይትዘጋዴ፤ የዝ ኤነት እምነት ይፍትወረር በሜችወታኸ በሎይድም ባዶታኸ በኤውኒቄ የረፐረው፤ ዝም እምነት ባኸም ያነ ኸማ ኻርዀም።
55001006	በኽ የቸነ ኧጀና ባኸ ᎈር ባወናብከ ግዝየ እግዘር ያበናኸ ስጦታ የመንፈስ ቅዱስ እሳት ትርሳሳንኸማ አዘግድኸ።
55001007	እግዘር ይና ያበንደ የደረግም የርማጀም፥ ገገንዳም ተባጢር የቀሮት መንፈሱ ባንኸሬ የስረፎት መንፈስ አንኸረ።
55001008	ኼታ የⷘታንዳ ቃር ቱዴ አትቀምጭ፤ የዀትም ትምብር በታገድዀ ብያም አትቀምጭ፤ ቢኸርም እግዘር ቢይብኸ ደረግ ቃረታ ቱዴ ትያ ጋᎀ መከራ ተቀፐር።
55001009	ዀት ይና በቾትኔ ወኼ ሜና ቴኸር እግዘር በገገታ ፍቃድም በፀጋታ አተነፈንደም፤ ንትቀደስነሜ ጠናንደም፤ ዝም ፀጋ አፈር ተሰሜ ቴትፈጠሮ ይፍቴ በክርስቶስ ኢየሱስ ወኸት ይና አበንደም።
55001010	ዝም ፀጋ ያተነፈንደ ኢየሱስ ክርስቶስ በተኖተታ ኧዃ ትየም፤ ዀትም የሞት ደረግ ⷀመም በወንጌል ወኸት ሞት ኤነወ የዘላለም ኧያም ንኸኔ አትⷐረንደም።
55001011	እያም ዝኽ ቃር ኡዴ፥ ናዀቸረነም አስተማሪም ኸርዀም ተሾምዀም።
55001012	ዝም መከራ ይሰራቢ ያነ በዝም የቸነው፤ ቢኸርም አንቅመጭ፤ ያመርዀን ሟን የኸረ ኸማ ኧⷕር፤ ያቤም አደራ ዀት ቲቸን ዳር ቀሮት ያነቢኸማ ኻርዀም።
55001013	አኸ ትያ የትማርዀን ውረም የኸረ ይእግዘር ቃር መሰሮ የኽርኸ፤ በኢየሱስ ክርስቶስ ያነናኸ እምነትም ንማጀም አጥብቅም ጥብጥ።
55001014	ቢና ቢረብር በመንፈስ ቅዱስ ወኸት ያውከ አደራ ቀየ።
55001015	በእስያ ገነ ያነቦ እንም የኸዶን ኸማ አኸም ትⷕር፤ ተኽኖም ግብት ፋጌሎስም ኻርማጌኖስ ተኽም ነረቦ።
55001016	የኦንሲፎሩስ አበሩስ ⷘታ ምረት ያብኖ፤ ዀት ብዘ ጋᎀ አትቋመሬም፤ በታገዶተናም አንቅመጨ።
55001017	ዀትም ሮማ ከተማ በቸኔ በትፋደጎት ሸም ነከቤም።
55001018	በኤፌሶን ከተማ ምራኽር ቃር ያⷘⷈረ ኸማ አኸም ተጨራ ትⷕር፤ ክርስቶስ ቢቸንወ ከረ እግዘር ያትማጥጥም የቈየን።
55002001	ኧርቸና ጢሞትዮስ በኢየሱስ ክርስቶስ ወኸት ቢረኽዊ ፀጋ በርታ።
55002002	በብዘ ሰብ ይፍቴ ትያ የትማርዀን ትምርት ይንጐድ ሰብ አትመሮት ይኸሎም የታመሮም ሰብ አደራ አብኖ።
55002003	አኸም የኢየሱስ ክርስቶስ ወኼ ወታደር ኽር፤ በፍረኾትም መከራ ተቀፐር።
55002004	ወታደር የኸረ ሰብ አለቃታ ይሽኔ ያዘዘን ሜና ይቾት ባንኸሬ ተወታደር ሜና ውጤ እንጐድ ቃር ኤቾት።
55002005	የዝክም በሩጫ ያትባድሮ ሰብ የኑጫ ደምበታ ኻረም ባኖጠ ሽልማት ኤረኽብ።
55002006	ቸዋች በሜናታ ⷀጠም ተረከወን ወማ ሟረታ አወተራቸ ተቀፐሮት ነሮ።
55002007	ⷘታ ብንም ዘንጋ በስሮት ይብኸ የኸሬ እያ ኧብርኸ ቃር በⷕናኸ አጫᎃትን።
55002008	ተሞት የትረሳ፥ የዳዊት ዘር የኸረ ኢየሱስ ክርስቶስ ዝግድ፤ እያም ኦድን ወኼ ወሬ ዝኸታው።
55002009	በዝም ወኼ ወሬ የቸነ የጥፋተነ ኸማ ታገድዀም መከራ ኧትⷀፐር፤ ቢኸርም ይእግዘር ቃር ጭን ኤታገድ።
55002010	በኽ የቸነ በኢየሱስ ክርስቶስ ወኸት ይረኽዊ ትረፎትም የዘላለም ክብር ይረኽቦዌ፥ እግዘር የሸፐተኖ ሰብ ትምብር ብንም ዘንጋ ኧፈርኽ።
55002011	ዝካ ይብር ቃር ውረሙ፤ "ተዀት ጋᎀ በᎀትነ ተዀትም ጋᎀ ኧያም ንኽነም ንምበነሸ።
55002012	በፍረኾት ተቋመነም ብነብነ፥ ተዀትም ጋᎀ ንንገስነሸ። የዀት ብንኸዳኔ ዀትም ይኸዳንደ።
55002013	ይና እምነተንዳ ብንኸዳነ፥ ዀት ጭን የገገታ ይኸዴ ኤዀለ የኸሬ ታመረም" ይረብር፤
55002014	ዝኽ ዘንጋ በክርስቶስ ያመሮ ሰብ አዘግድኖ፤ በቃር ቤትክራከሮዌ ቢእግዘር ይፍቴ አጤፕኖ፤ ዝኽ የቃር ወትክራከር ይሰሞ ሰብ ያጠፋኖ ባንኸሬ ያትም ቃር ኤጠቅም።
55002015	አኸም ውረም የኸረ ይእግዘር ቃር በⷅጥየ ባትመሮት በሜናታ ኤቅመጭ ሜነነ ኽርም፥ በፈተና የትቋመረ ገጋኸ ቢእግዘር ይፍቴ ታትⷀንቤ አትባቅር።
55002016	ይእግዘር አኽብዶት ቴነወ ተከንቱ ለፍልፎት ስⷕ፤ ዝም የኸረወ የዝ ኤነት ለፍልፎት ሰብ ቲእግዘር ይሰⷐኸማ ያሜ።
55002017	የኽኖም ጮዳ ኤᎊ መዛ ኸማው፤ ተኽኖም ዄተዀና ኼሜኔዎስም ፊሊጦስምሮ።
55002018	ዝም ሰብ "ተሞት የተሶት ቃር ተዝ ይፍቴ ኸረም" ተዝ አንⷀ ተሞት ወተሳ ኤነ በበሮት ተውረም ኤማ ወጦም፤ አታት ሰብም ያመረዊ ክርስቶስ ይተቦዌ ያድዋኖዮ።
55002019	ቢኸርም "ⷘታ የገገታ የኸሮ ይⷕኖ፤" የኽክም "ይእግዘር ሽም ይጠራ እንም ተᎃጥጥ ቃር የስⷕ" ይብር ማተብ ያነወ ኤንቅረቅር ይእግዘር ቃር ተፓም ይረብር።
55002020	በርቅ ቤት ደን እማት ተወርቅም ተብርም የሸኰቺ ግብር ቴኸር ተጨም ተሸኽራ አፈርም የሸኰችዮ ግብር ነረቦ፤ ተኽኖም አታተዀና የትከበረ ቃር ያወረፖ፤ አታተዀናም የትዋለደ ቃር ያወረፖ።
55002021	ተዝ ᎃጥጥ ዘንጋ ተቤተረም መጠረም ይረብር ሰብ የክብር ሜና ያⷘⷍር ግብር ይኸር፤ ዝም የኸረወ የሟኒም ወኼ ሜና ተሸከተም የቾና፥ የⷘታታ የትቀደሰም ያⷘⷍርም ግብሩ።
55002022	ቶዴያነት ᎃጥጥ ተመኛት ስⷕ፤ በመጠረ ⷕን ቢእግዘር ቲያምሮ ሰብ ጋᎀ ኽርምታነ፥ ፅድቅ፥ እምነት፥ ንማጀም፥ ሽናትም ተኸተር።
55002023	መራክስ ያቸን ኸማ ኻርም ተጋውነትም ተከንቱ ሽር ስⷕ።
55002024	የⷘታ ኢየሱስ አገልጌ የኸረ ሰብ ብንም ቃር ⷘራ፥ መከረም ያትመሬ ይኸለ፥ ፋራⷕ ወኽር ነሮ ባንኸሬ ወትራከስ ኤኖ።
55002025	ዌምአቱ እግዘር ንስኻ ይገቦሜም ውረም ይⷕሮሜም እድል ይብኖ የኸሬ፥ ቢእግዘር ቃር ኤትሰማሞኽኖ በⷘነት ይሸክት ቃር ወኽር ነሮ።
55002026	በዝ ኤነት ኽኖም በⷕነዀና ይትዠፐሮም፥ ፍቃደታ ያመሮዌ ጠበጠም ታገደኖ ተሼጣን ሽካ ያምርጦም ይጦሸ።
55003001	በቀጥወ ከረ ያጨንቅ ዘበር ይቸን ኸማ ኻር፤
55003002	በኽ ከረ ሰብ ገገዀና ይረምዶ፥ የዋጋ ይድረነጎ፥ ተⷛⷛዥ፥ ትቢተነ፥ የሰብ ይቀርሞ፥ ያብ ታዶተዀና ኤታዘዞ፥ አኸዳ ኤባር፥ ቅድስና ኤነኖ፥
55003003	ንማጀ ኤረብኖ፥ ተሰብ ኤትሻከቶ፥ የሰብ ሽም ያጠፎ፥ ገገዀና ተᎃጥጥ ኤቅረቦ፥ ᎇሼ፥ ወኼ የኸረ ዘንጋ ኤረምዶ፥
55003004	ኽዳተነ፥ ኤትጬፖ፥ በትቢት የትሜነቦ፥ ይእግዘር ተርመዶት ይርቅ የገገዀና ተመኛት ይረምዶ ሰብ ይኸሮቴ።
55003005	ይእግዘር ያኸብዶ ሰብ ይመስሮ ቢኸርም ደረገታ ይኸዶ፤ አኸ ተዝ ኤነት ሰብ ስⷕ።
55003006	ዝመዀና በቤት ቤት በዞሮት ባጢረኽነማ በሳም በብዘ ተመኛት የᎀተተነማ ጋዋ የኸረማ እሽታ ቲእግዘር ውጤ በኸረ ትምርተዀና ያትሳስቶ ሰብሮ።
55003007	የዝካ እሽታ እንም ጋᎀ ይትመረማ፤ ቢኸርም ውረም የኸረ ቃር ጥብጦት ኤኸለማ።
55003008	ኢያኔስም ኢያምበሬስም የሙሴ በቾተ ቃር የትራከሰዊምኸማ፥ የኽክም ዝኽ ሰብ አሳበዀና እንም የትብላሸም በእምነትም ቃር የትራኮስ ሰብ ኸሮምታነ ውረም የኸረ ቃር ይተቦ።
55003009	የኢያኔስም የኢያምበሬስ ጋውነት የትⷐረም ኸማ የዝም ሰብ ጋውነት በሰብ እንም ይፍቴ ይትⷐር የኸሬ ኤትሳካሮ፥
55003010	አኸ ጭን ትምርተና፥ ሜናና፥ ተመኛተና፥ እምነተና፥ ፍረኾተና፥ ንማጀናም፥ ተቋመሮተና ተⷐተርኸም።
55003011	የኽክም ቲያሳጅንም መከራም ቲሰራቢ ቲያ ጋᎀ ኸርኸም፤ በአንፆክያ በኢቆንዮንም በልስጥራም የሰናቢ ዘንጋም በፍረኾተና የትⷀፐርዀን ወቀሳ አኸም ትⷕር፤ ቢኸርም ⷘታ ተኽ እንም አተነፌም።
55003012	በኢየሱስ ክርስቶስ ሽም አመረም ይእግዘር ሰብ ኸረም ይረብሬ ይሸ ሰብ እንም ዝኽ ወቀሳ ይሰራወ።
55003013	ቢኸርም ᎃጥጥም አታሌም ሰብ የሰብ ቲያሳስቶ ገግመዀና ይትሳሰቶ፤ በᎃጥጥ ዘንጋ ᎃጥጥ ቲደብሮ ይረብሮ።
55003014	አኸ ጭን የትማርዀን ተሟን የኸረኸማ ትⷕር የኸሬ በትማርዀንም አመርኸም በኻርዀን ውረም ቃር ም።
55003015	የዝክም ይእግዘር ቃር ዩዶ መጣፍ ተዴንⷝነታኸ ቀነስኸም ይብሮ ቃር ኻርኸም፤ ዝም ይእግዘር ቃር ዩዶ መጣፍ በኢየሱስ ክርስቶስ እምነት በመሮት ይረኽዊ ትረፎት ያኖ ኻሪነት ያትየሶኬ ይኸሎ።
55003016	ይእግዘር ቃር ዩዶ መጣፍ እንም ይእግዘር መንፈስ አትየሸምታነ ተጣፈም፤ ዝም መጣፍ ውረም የኸረ ቃር ያትᎀርዬ፥ የትሳሰቶ ይመዀርᎎ፥ ስተት ይⷕርᎎ፥ ዮኼ ንብረት፥ አመር ይፈዝ ቃር ይⷕርᎎ ያⷘⷍር።
55003017	ይእግዘር ሰብ ቢእግዘር ቃር ᎃራ ይኸሬም ሟኒም ወኼ ሜና ይቾቴ በⷅጥየ ይታማንዴ ይጠቅሞ።
55004001	ቢእግዘር ይፍቴ የኽክም ተዠፐረም ቢቸንም መንግስትመታ ቢያትቋምርወ ከረ ኤያምበኸሮም በᎀቶም ሰብ ቢፈርድ በኢየሱስ ክርስቶስ ይፍቴ አደራ ኧብርኸ።
55004002	ቃረታ ኦድ፤ በትመችም ባንትመችም በሟኒም ጋᎀ ጃድ በርም ይእግዘር አገክር፤ የጥፋተነ ጥፋተታ ትቱድ፥ ትትማችም፥ ትትመኽርም፥ በርቅ ፍረኾትም ባትመሮትም ተቋመር።
55004003	ዝም የኸረወ ሰብ ውረም የኸረ ትምርት ይሰሞዌ ኤሽኖ ወክት ይቸንቴ፤ ኽኖም ፍጥር ወሬ ሳረኖም ታነ የገገዀና ይሽኖ ኦጀ ዩድኖ ብዘ አስተማሪ ይስበስቦቴ።
55004004	ውረም ቃር ስሞት ታቦምታነ እንቊት ይሰሞዌ ይሽኖቴ።
55004005	አኸ ጭን ቢቸንብኸ ዘንጋ እንም ገጋኸ ቀየ፤ መከራ በትቀፐሮት ተቋመር፤ ወንጌል ባትመሮት ጃድበር፤ ይእግዘር አገልጌ የኸርኼ አምሮት ያነብኸሜና እንም አሚ።
55004006	እያ ጭን ኽትም ኧኸርወም ተዝም አለም ተቤተርዀም ኧፈካወም ኧሞትወም ወክት ሰናም።
55004007	አርብም ይሽርኸማ ተዋካዀም፤ ኑጫና የቀጥወ ዳር ኖጥዀም፤ ኻይማኖትመና ቅየዀም።
55004008	ተዝ አንⷀ የፅድቅ አክሊል ተሽካከተም ይቅዬ፤ ዝም አክሊል ⷅጥየ ይፈርድ ⷘታ በኽ ከረ ይቤቴ፤ ዝም እማት ይያ ቴኸር የዀት ተኖተታ ይረምዶ እንመዀና ይውዮቴ።
55004009	አፈጠርኸም ይዬ ትቸኔ አትባቅር፤
55004010	ዴማስ በዝ አለም ተᎀተተም ትያ ተቤተረም ተሰሎንቄ ከተማ ወረም፤ ቂርቄስ ገላትያ ገነ ቲቶም ድልማጥያ ገነ ወረም።
55004011	ትያ ጋᎀ ያነ እማት ሉቃሱ፤ ማርቆስ ባገክሮተታ ይረዴ የኸሬ ታኸ ጋᎀ የተን።
55004012	ቲኪቆስም ኤፌሶን ከተማ ያሬ ናዀንም፤
55004013	አኸም ትትቸን በጢሮአ ከተማ በካርፑስ ቤት የቸዀን ካባ ናመኒ፤ መጣፈና ይርቅመታ በብራና የጣᎉ መጣፍ ናመኒ።
55004014	ኧጅወርቅ እስክንድር ንቃር በደሌም፤ ⷘታ የሜናታ ይኳስንሸ።
55004015	ዀታ ይና የዝረⷈኔ ቃር ንቃር ያጥፋፋብንደ የኸሬ አኸም ተዀት ተጤፕ።
55004016	እያም በትⷈሰስኽወ ዘንጋ ይፍትወረር ቃረና ትናⷀፕር እንም ቼም ሰⷈም ባንኸሬ ትያ ጋᎀ ኸረም የረዴ አትም ሰብ አነፐረ፤ ዝም በደለዀና እግዘር ኤመዝርቦ።
55004017	ቢኸርም ይእግዘር ወኼ ወሬ ብያ ይቶዴ አረማዊ ሰብ እንም ይሰሞዌ ⷘታ ቲያ ጋᎀ ኸረምታነ ደረግ ደፐረኒም፤ ተዠፕም አንቃ አወጤም።
55004018	ⷘታ ተሟኒም ᎃጥጥ ዘንጋ ያተርፌቴ፤ በሰሜ ያነ የመንግስተታም ያበቄቴ፤ የዀት የዘላለም ክብር የኽር አሚን።
55004019	የጵርስቅላም የአቂላም፥ የኦንሲፎሩስም አበሩስ ወኼምንኹዌ በኖ።
55004020	ኤራስጦስ በቆሮንቶስ ከተማ ኧከሰም፤ ጥሮፊሞስም ⷀᎀንም በሚሊጢን ገነ ቸዀንም።
55004021	ዘር ቴቸን ይዬ ትቸኔ አትባቅር፤ አውቡሉስ፥ ጱዴስ፥ ሊኖስ፥ ቅላድያናም በክርስቶስ ያመሮ ሰብ እንም ወኼምንኸዌ ይብሮከ።
55004022	ⷘታ ታኸ ጋᎀ የኽር። ይእግዘር ፀጋ ታኸጋᎀ የኽር የቀየኸ።
56001001	ይእግዘር አገልጌም የኢየሱስ ክርስቶስ ናዀቸረነ ተኸረ ይእግዘር የትሸፐቶ በእምነት ኧረዳሜም ውረም የኸረ ኻይማኖት ይⷕሮዌ አሜዬ የትሾምዀ ጳውሎስንዀ።
56001002	ዝም ኻይማኖት ዘላለም ኤያም በኸረ ተስፋ የቈመው፤ ፍጥር ኤነወ እግዘር ዝኽ የዘላለም ኧያም ያሜዬ ተብዘ ዘበር ይፍቴ ቃር ገፓንደም።
56001003	ወክተታ በሰና ግዝየ እግዘር በቃረታ ኦደም፤ ዝም ቃር ይያ ባደራ ያውኔ ባተነፈንደ ቢእግዘር ትዛዝ ቃረታ ኡድ።
56001004	ይንመንዳ በኸረ እምነት ውረም ኧርቸና የኸረ ቲቶ ተአብ እግዘርም ይናም ታተነፈንደ ተኢየሱስ ክርስቶስ ፀጋም ሽናትም ያኸ የኽር።
56001005	አኸም በቀርጤስ ገነ የቸከ የቀፐረ በምሮት መደር መደር ታጠብጤም ባዘዝከ ኤነትም የቤተክርስቲያን አላፊ በከተማ እንም ትሾሜዉ።
56001006	የቤተክርስቲያን አላፊ አትምኤዮጅᎌ፥ ይማት ምሽት ምስ የኸረ፥ ዴንⷛታ አንቈጫት በኽሮት ዌም ባንታዘዞተዀና ኤያቅመጦ፥ በክርስቶስ ያመሮ ወኽር ነረወ።
56001007	የቤተክርስቲያን አላፊ ይእግዘር ሜና ባደራ የትⷀፐረ የኸሬ ጥፋት ኤነወ ወኽር ነሮ፤ የኽክም ኤትⷛⷘዝ እማት እያ ስሞን ኤብር፥ አፍጢተ ኤማች፥ ኤሰኽር፥ ኤትጭቃጨቅ፥ የዋጋ ኤትድረነግ ሰብ ወኽር ነሮ።
56001008	ይርቅመታ ባዘራ ይትⷀፐር፥ ወኼ የኸረ ዘንጋ ይረምድ፥ ይቤስር፥ በⷅጥየ፥ ይእግዘር ያⷘⷍሬ የትቤተረ፥ ያነን ንብረት ይጣኒሸ ይብር ሰብ የኽር።
56001009	ውረም የኸረ ትምርት ባትመሮት የምኽሮትም በዝ እምነት ይትራከሶ ሰብ አጬገም መልስ ይቤ ይዀለኸማ በትሟረን ትምርት ኤነት ቢያትየምር ቃር የትቋመርም የም።
56001010	ብዘ ሰብ፥ ይርቅመታ አይኹድ የኸሮ ኤታዘዞ፥ በከንቱ ይልፈልፎም ያታልሎም ሰብ ነረቦ።
56001011	ዝም ሰብ ስ አቴፖት ያትⷈሽ፤ ኽኖ ቢያቅመጭ ኤነት የዋጋ በድረነጎት ያሰት ትምርት ባትመሮት አበሩስ እንም ቋሽቋሽ ያመሮ።
56001012	ተኽኖም አተታ የገገዀና ነቢ የኸረ ምስ "የቀርጤስ ሰብ እንም ጋᎀ ኤነ ቃር ዩዶ፥ ጨኬአዊም ሜና ኤቾቶ ጐረራምም ሰብሮ" ባረም።
56001013	ዝም ዮጂ ዘንጋ ውረሙ፤ ኧጋ ኽኖ በእምነት አፍያ ይኸሮዌ፥
56001014	የይኹዳ ሰብ ዠረርየ የኸረ ቃር ቤሳሞዌ ውረም ቃር የቀንጦ ሰብ ምኽር ቤትⷐተሮዌ በጨር ውቅስም ምኽኖ።
56001015	የጥርር ሰብ እንም ዘንጋ ጥርሩ፤ የሰነኾም ኤያምሮም ሰብ ጭን ጥርር የኸረ አትም ዘንጋ ኤነ፤ አቸም ⷕነዀናም ቀርበዀና የሰነኸው።
56001016	"ይእግዘር ንⷕኔ" ይብሮ፤ በሜናዀና ጭን ይኸደዊ፤ ኽኖም ቀመጥ ኤባር፥ ኤታዘዞ ሟኒም ኤነት ወኼ ሜና ቶቶት ኤኸሎ ሰብሎ።
56002001	አኸ ጭን ተውረም ትምርት ይትስማማ ቃር አትመሮት ነረብኸ።
56002002	በእድሜየዀና አዳኽሬ የኸሮ ገምያ፥ ቅነጨ ኤባር ይረብሮ፥ ክብረዀና ይቅረቦ፥ ጭᎍበኽሮትም በርማጀም በፍረኾትም የትⷕሮ ሰብ ይኸሮዌ ምኽኖ።
56002003	የኽክም በእድሜየኽነማ አዳኽሬ የኸረማ እሽታ በእምነተኽነማ ፍዱግ ክብረኽነማ ይቅረማ፥ የሰብም ሽም ኤያጠፈማ ዌም ስጥና ኤያበዛማኸማ ምኽነማ።
56002004	ዴንⷝነት ያነነማ እሽታም የምሰኽነማም የዴንⷛኽነማም ይረምደሜ፥
56002005	ገገኽነማ ተᎃጥጥ ይቅረሜ ይትጬፐሜ፥ ንጡኽ ይኸረሜ፥ የትዳረኽነማ ያስበሜ፥ ዋቢ ይኸረሜ፥ የምሰኽነማ ይታዘዘሜ ያትመረማየማ፤ ዝካ ባመነማ ይእግዘር ቃር ኤትሰተብ።
56002006	የኽክም ዘርማም ገገዀና ተᎃጥጥ ይቅረቦዌ ምኽኖ።
56002007	አኸም ወኼ ዘንጋ በቶቶት ብንም ዘንጋ መሰሮ ኽር፤ ትታትመር ውረም ቃር፥ ም ዘንጋ፥
56002008	ቅነጨ ኤነወ ወኼ ዘንጋ ኦድኖ፤ በዝ ኤነት ይትራከሶንዴ ይሰቦ ሰብ ቢና ዩዶፕንደ ጥፋት ቲበኽሮፕንደ ይቀምጦሸ።
56002009	አገልጌም የአራባሪየዀና ይታዘዞዌ ብንም ዘንጋ ይሽኖ ቃር ይቾቶዌ ᎃጥጥ ቃር ቤዠፕሮኖዌ ምኽኖ።
56002010	ዋጋዀናም ቤሰርቆዮዌ ምኽኖ፤ ይርቅመታ ይና ያተነፈንደ ይእግዘር ትምርት ብንም ዘንጋ ያኸውጅዬ እንም ጋᎀ ስርም የታመሮ ሰብ የኽሮ።
56002011	እግዘር ሰብ እንም ያተርፍወ ፀጋታ አትየሸም።
56002012	ዝም ፀጋ ባጢረነትም የᎃጥጥ ተመኛትም ባንትገሳኔ ገገንዳ ተᎃጥጥ በቀሮት፥ ⷅጥየ ቃር በቶቶት፥ ይእግዘር ባኽብዶት በዝ ዘበር ንረብኔ ይናም ያትመርንደ።
56002013	በዝ ኤነት የትባረከ ተስፋንዳ ንቅየነ፤ ዝም ንቅየኔ ተስፋ የርቅ ⷘታንዳ፥ ይና ያተነፈንደ የኢየሱስ ክርስቶስ በክብር ወተዘፐርም ወተኑ።
56002014	ክርስቶስ ተᎃጥጥ እንም ያተርፍንዴ፥ ዮኼ ሜና ጃደነ ንኸኔ ተባጢረንዳ አመጠረም የገገታ ሰብ ያሜንዴ ይና ቲብር ገገታ አወጣም አⷀፐረም።
56002015	ኼታ ዝኽ ዘንጋ እንም አትመር፤ ቲእግዘር በትⷀፐርዀን ᎃራ ደረግ አትቋምርም ምኽር፤ ሟኒም ሰብ ኤቅርጥኸ።
56003001	እንም ሰብ የመንግስትም የዳነም ቦኼነት ይታዘዞዌ፥ ዮኼ ሜና እንም ይትረሶዌ፥
56003002	የሟኒም ሰብ ሽም ነሶም ᎃጥጥ ዘንጋ ቤዝረኮዌ አትጤፕኖ፤ አቸም ተሰብ ጋᎀ ቤትራከሶዌ ⷘራ ኸሮም የሰብ እንም በᎃራ ⷕነዀና ወትⷃረረዀና ያትየሶ ቃር የኽሮ።
56003003	ይናም የዝ ይፍቴ አንቤሰነም ጋዋ፥ አንታዘዝነ አጃጋሪ የታለልነ፥ የረከብነኸማ ዀጅር ንደምድነ የገንንዳ ᎃጥጥ ተመኛት የትገሳነ፥ በተንኮልም በምቀኛነትም ንረብነ ይናም ቲና ንትራከስነ ሰብ ባነነ።
56003004	ቢኸርም ያተነፈንደ ይእግዘር ወኼነትም ንማጀ በትየወ ከረ፥
56003005	ይና በቾትኔ ወኼ ሜና ቴኸር በምረተታ አተነፈንደም፤ ያተነፈንደም የዄተነ በጠኖት ወታጠብም በመንፈስ ቅዱስም ወኸት ገደር በኸሮቱ።
56003006	እግዘር ባተነፈንደ በኢየሱስ ክርስቶስ ወኸት መንፈሰታ ሜናም አበንደም።
56003007	ዝም ያመነ በዀት ፀጋ ፀደቅነም፥ በተስፋ ንቅየኔ የዘላለም ኧያም ኸነም ንረብኔᎌ ርስት ንወርስኔው።
56003008	ዝኽ ዮድከ ቃር የታመረው፤ ቢእግዘር ያመሮ ሰብ ዮኼ ሜና ጃደነ ይኸሮዌ ዝኽ እንም አትጬፐኸም ቱድኖዌ ኧሸ፤ ዝም ዘንጋ ወኼቃር ይንመታም ይጠቅም ቃሩ።
56003009	ቢኸርም ተጋዋ ሽር፥ ጥብነት ቲሜጥር፥ ተዘና፥ ተᎃሴ ⷅጫ የቸነ ቲትረሳ መራክስ ስⷕ፤ ዝኽ ዘንጋ እንም ኤጠቅሞም ብላሽ ቃሎ።
56003010	መራክስ ያቸን ሰብ አት ግዝየ ዄት ጋᎀ በመከርዀን አንⷀ ባንትዠፐረ ተዀት ስⷕ።
56003011	የዝካ ሰብ የትብላሸም ባጢርም በቶቶት በገገታ የፈንደ ኸማ ኻር።
56003012	አርጢማስ ዌም ቲኪቆስ ያኸኼ ትነኽንኸ አኸ የኒቆጵልዮኔ ከተማ ይያኼ ትቸኔ አትባቅር፤ እያ ዘር እንም በኽኼ ኧቾኔ አንጥኽወም።
56003013	ⷅጫ ይⷕር ዜማስም አጵሎስም ኤማዀና ያሮኸማ አሚኖ፤ ቢያትⷍሽኖ ቃር እንም ንዳኖ።
56003014	ይናሜ ሰብ ᎃርት ኤባር ቤኸሮዌ ያትⷈሽኖ ቃር ይረኽቦዌ ዮኼ ሜና ጃድ ወበር የትማሮ።
56003015	ትያ ጋᎀ ያነቦ እንም ወኼምንኸዌ ይብሮከ፤ በክርስቶስ በመሮት የቸነ ይረምዶንደ እንም ወኼምንኹዌ በርንደ። ይእግዘር ፀጋ ትንማኹ ጋᎀ የኽር
57001001	የኢየሱስ ክርስቶስ ቲብር የታገደ ተጳውሎስም ተጐፔየንዳ ተጢሞትዮስም፥ የትረመደ ጐፔየንዳም የሜና ቤሻንዳ የኸረ የፊልሞና፥
57001002	በቤታኸ ይትደመዶ በክርስቶስ ያመሮ ሰብ የተᎀንዳ የአፍያ፥ የኽክም ቲና ጋᎀ የክርስቶስ ወታደር የኸረ የአርኪፓስ፥
57001003	ታባንዳ እግዘርም፥ ተⷘታንዳ ተኢየሱስ ክርስቶስ ፀጋም ሽናትም ያኹ የኽር።
57001004	በጠሎተና ትንዘግድኸ እንም ጋᎀ ይእግዘረና ሽራኸ ኧውን፤
57001005	ዝም የኸረወ ቢእግዘር ያመሮዮ ሰብ እንም ምራኽር ቃር ትረምድ ኸማም አኸም በⷘታ በኢየሱስ ኧመሮታኸ ሰማዀም፤
57001006	የክርስቶስ የኸኔ ያነንደ ወኼ ዘንጋ እንም የᎃየም ይትⷐሬ እምነታኸ ይንጐደዀና ባትⷕሮት ጃድ ትብሬ ጠሎት አሜ።
57001007	ጐፔያኖ ቢእግዘር የᎂጠርዮ ሰብ ባኸ የሳረኖዌ እያም በርማጅነታኸ ንቃር ሳሬም አትቋመሬምም።
57001008	በኽ የቸነ እንመንዳ የክርስቶስ የኸኔ አኸ ወቶት ያነብኸ ቃር ትቾትኸማ አዝዝኼ ይኸኒ ባነ፤
57001009	እካታምሮተና የኢየሱስ ክርስቶስ ትንብር የታገድኹ እያ ባሪቅ ጳውሎስ በርማጀ ኧጨስኸ።
57001010	ኧጨስኸም ያነ ቦኽኔ ቤት ታነዀ በክርስቶስ አትየመርዀም በመንፈስ የጨነዀን ኧርቸና የአናሲሞስ ቃሩ።
57001011	አናሲሞስ የዝ ይፍቴ ያኸ ኤጠቅምኸ ባነ፤ ኧዃ ጭን ያኸም ቢኸር ይያ ይጠቅምቃሩ።
57001012	ዀትም ያኸኼ ዠፐርዀም ናዀንም፤ ትነኽንኸም ገገና ያኹዌ የቸነዀ አኽር ኧᎂዝን።
57001013	የጔታ ቃር ቦዶተና በዝ በታገድዄ ባኸ ሟሬ ይⷀፕሬዬ ትያ ጋᎀ ተኸረ ይሳሬ ባነ።
57001014	ቢኸርም ያኸ ወኼነት በግርድ ቴኸር ባመር የኽር ባዀም፥ አኸ ፍቃድ ታቲቤ አት ዘንጋ ኧቾቴ አንሸዀ።
57001015	አናሲሞስ የቀርየጋ ታኸ የትቤተረ ተዝ አንⷀ ተዠፐረም እንም ጋᎀ ታኸ ይረብሬ ይኽርሸ።
57001016	ተዝ አንⷀ ዀት ታኸ ጋᎀ ይረብር የቤት ኧርች ኸማ ቴኸር ተቤት ኧርች ይርቅ ይረᎃጂ ጐፔ ኸማው፤ ዀት ይያ ንቅ ናማጅየናው፤ ቢኸርም ዀት በአገክሮት ይጠቅምኸ የኸሬ በክርስቶስ ጐፔያኸ የኸረ ያኸ ይርቅ ናማጅያኸው።
57001017	ይያ የጐፔያኸ ኸማ ባሸኼ ይያ ትትⷀፐሬም ኸማ የአናሲሞስም ተቀᎌን።
57001018	ዀት በሟኒም ዘንጋ በበደለናኸ ዌም ከስ ቢረብርወ ብያ አውራ።
57001019	እያ ጳውሎስ "ከሰታ እያ ኧከስኸቴ" ባዀም በገገና ኧጅ ዝኸታ ጣፍዀም አጬግንኸ፤ ከስ አኸ የገጋኸ ነብስ የተነፌ ይያ ያነብኸ ኸማ አዘግድኼ አንሸ።
57001020	ጐፔቾ ዝኽወኼ ዘንጋ ታሜንዬ በⷘታ ኢየሱስ ኸርዀም ኧጨስኸ፤ በክርስቶስ ባነናኸ ንማጀ ⷕነና ባኸ የሳሬ።
57001021	አኸም ይያ ትታዘዝኒ ኸማ በትመመሮተና ዝኸታ የጣፍንከ፥ አቸም አሚኒ ትምብርኸ ቃር በᎈር ታሜኒ ኸማ ኧⷕር።
57001022	እግዘር ጠሎታኹ ሰማምታነ ያኹዌንየ ኧቸኔ ያሜዬኸማ ተስፋ ያኔ የኸሬ አᎊወ ቤት ሰክትም ቀዬ።
57001023	በኢየሱስ ክርስቶስ የቸነ ትያ ጋᎀ የታገደ ኤፓፍራ ወኼምንኸዌ ይብርኸ፤
57001024	የኽክም ትያ ጋᎀ ይቾቶ ማርቆስ፥ አርስጥሮኮስ፥ ዴማስ፥ ሉቃስ ወኼምንኸዌ ይብሮከ።
57001025	የⷘታ ኢየሱስ ክርስቶስ ፀጋ ታኹ ጋᎀ የኽር።
58001001	እግዘር በድረ ከረ በብዘ ኤነት፥ በነቢ ወኸት ያባንዳ ብዘ ከረ ዝረⷈም ባነ።
58001002	ኧዃ ጭን በዝ በቀጥወ ዘበር ይንም ቃር ዋራሽ ባᎀነን በርቸታ ወኸት ይናም ዝረⷈንደም፤ አለም እንም የትፈጠረ በዀቱ።
58001003	ዀትም ይእግዘር ክብር ያትየሽ ጬቱ፤ ዀት ብንም ቃር ቲእግዘር ጋᎀ ስርም ⷀጥየው፤ በኧርቅ ቃረታ አለም እንም ጠበጠም፤ ሰብ እንም ተባጢር ባመጠረ አንⷀ በሰሜ፥ በርቅነተታ ቢእግዘር ከነ ቾናም።
58001004	እግዘር ያዊ ሽም ተመሌካ ሽም እንም ይርቅኸማ ይእግዘር ኧርች ተመሌካ በᎈሩ።
58001005	እግዘር ተመሌካ ግብት፥ "አኸ ኧርቸናንኸ፥ እያ ኧኳ ጨነከም" ዌም "እያም አብ ኧዀንቴ፤ ዀትም ኧርቸና ይኸርቴ" የዋረን የሟኑ?
58001006	እግዘር የበኽር ኧርቸታ ዝኽ አለም ቲረኽ "ይእግዘር መሌካ እንም የዀት የስግዶ" ይብር።
58001007	የመሌካታም ቃር ጭን ቲዩድ "መሌካታ ንፋስ፥ አገልጌመታ ይእሳት ናባነ ያሜኖ" ይብር።
58001008	የኧርቸታ ቃር ጭን፥ "እግዘሮ! ዙፋናኸ እንተ ዘላለም ስን ይረብር፤ የመንግስታኸ ፍርድ ⷅጥየው።
58001009	ፅድቅ ነመድኸም፤ ባጢር ጠናኸም። በኽ የቸነ ⷘታ እግዘራኸ ሸፐተናኸም፤ ተቤሻኸ ይርቅ ብንⷅት የዘይትኸማ ዀንኸም" ባረም።
58001010	የኽክም "እግዘሮ አኸ ይፍትወረር አፈር ፈጠርኸም። ሰሜም የጃኸ ሜናው።
58001011	ኽኖም እንም ይጠፎቴ፤ አኸ ጭን የዘላለም ትረብርቴ፤ እንመዀና ዀጅር ኸማ ይገርዞቴ፤
58001012	ዀጅር ኸማ ትጥባንኖቴ፤ ኽኖም የዀጅርኸማ ይሸርዮቴ። አኸ ጭን እንም ግዝየ ዛም አኸምነኸ፤ ስርም አትገርዝ" ይብር።
58001013	እግዘር ተመሌካታ ግብት፥ "ጠላታኸ ነቀጥኸም ትገዜ ተግራኸ ቦስጥ ትናሜንኸ ዳር በከነና ቶራ" የዋረን የሟኑ?
58001014	ኧጋ፥ መሌካ ተሞት ይተርፎ ሰብ ያⷘⷍሮዌ ይትረኾ ይእግዘር አገልጌ የኸሮ መንፈስ አንኸሮዌ?
58002001	ይና ተዝ ተሰማኔ ዘንጋ ውጤ ባምᎄጣኔ የዀት አበንጥነም ወትጬፕ ነረብንደ።
58002002	በመሌካ ወኸት የቶደ ይእግዘር ቃር ኤትሸር፤ ዝኽ ቃር አንቅየም አንታዘዘም ሰብ እንም ⷅጥየ ፍርደታ ይትⷀፐርቴ፤
58002003	ኧጋ ይናኽ ዛኽር ንቅ ትረፎት ብንቀርጥነ ቲእግዘር ማት መምር ናምርጥነሸ? ዝም ንቅ ትረፎት ይፍትወረር በⷘታ ኢየሱስ ቶደም። ዀትም ቲዩድ የሰሞም ሰብ ይና አጬጎም ኦዶንደም።
58002004	እግዘር ገገታ መርኸትም ንቅ ዘንጋም ብዘ ኤነት ወግ በቶቶት፥ አትም በፍቃደታ ያበ የመንፈስ ቅዱስ ስጦታ ወኸት ምስክር ወኽረዀና አጬገንደም።
58002005	ይና ኑድኔረ ዝኽ ይቸን ይእግዘር መንግስት ያትጐሳረ የኧርቸታዉ ባንኸሬ የመሌካ አንኸረ፤
58002006	ይእግዘር ቃር ቢዩድ መጣፍ ባት መደር ዝካ ቧርም ጣᎉም፤ "አኸ የዀት ታስቤ ሰብ ምቃሩ? የዀትኽ ትትጬᎏሌ የሰብ ኧርች ምቃሩ?
58002007	የቀሪ ግዝየ ተመሌካ አትየነስዀንም። ንቅ ክብርም ንቅ ማረግ አብኸም አረገስዀንም፤ (በጃኸም ሜና ᎈር እንም ሾምዀንም።)
58002008	ፍጥረት እንም ተግረታ ቦስጥ አትገሳዀረም" እግዘር ፍጥረት እንም ተዀት ቦስጥ ቲያሜ አንትጐሳረ ቃር ስርም ኤነ። ቢኸርም ኧዃ ዳር ፍጥረት እንም በዀት ዳነት ቦስጥ ወኽረታ ገና አናሸነ።
58002009	ኧዃ ጭን ተመሌካ የቀሪ ግዝየ አነሰም የረፐረ፥ የሞት ስቄ በትቀፐሮተታ የቸነ የክብርም የሽርትም ዘውድ የደፋ ኢየሱስ ናዥኔ፥ ዀት ቢእግዘር ፀጋ የሰብ እንም ቲብር ᎀተም።
58002010	እንም ቃር ቢእግዘር የትፈጠረው፤ ብዘ ሰብ ዴንⷛታ አመነም የክብረቴ አቸነኖም። ቲያቸኖም የትረፎተንዳ መሪ ኢየሱስ በመከራ ᎃራ በᎃራ ⷀመም ይቈምኸማ ኸረም።
58002011	የሰብ ተባጢር ይትቀደሶኸማ ያሜም በዀትም ቅዱስ የኸሮ ሰብ እንም አባዀና እማቱ፤ በኽ የቸነ ኢየሱስ የኽኖ "ጐፔየና" ባረም ይጠራኖዌ ኤያቅᎀጭን።
58002012	የኽየኸሬ በቅዱስ መጣፍ "ሽማኸ የጐፔቸና ኦድኖቴ፤ ኽኖም ያኸ ይሰግዶዌ በትደመዶᎌ መደር በዝምራ ሽር ኧብርኸ" ይብር።
58002013	የኽክም "እያ ቢእግዘር ኧትመመር" ይብር፤ "እያም ይእግዘር ያቤ ዴንⷛም ዝምንደ" ይብር።
58002014	ኼታ ዴንⷛኽኖ ሰብ የኸሮዌ ኢየሱስም የኽክም ሰብ ኸረም፤ ዝም ያመነ በᎃቶተታ የቸነ በሞት ᎈር ዳነት ያነን ሲጣር ይሸሬው።
58002015	የኽክም ሞት በስረፎተዀና የቸነ ቢረብሮᎌ ዘበር እንም በባሪነት ይትገሶ እንም ያተርፌው።
58002016	የኢየሱስ አሳብ መሌካ ይረዴ ቴኸርም የአብርኻም ዘር ይረዴ አሰበምታነዉ።
58002017	የኽየኸሬ ብንም ቃር ጐፔየታ የመሰረ የኹ፤ በዝ ኤነት የሰብ ባጢር ይፈቄ ቲብር እግዘር ያⷘⷍሬ ᎃርቴም ምረት ያሜም ዋና ⷀስ ኸረም።
58002018	ዀትም ገገታ በትፈተረ ግዝየ መከራ የትⷀፐረ የኸሬ፥ ይትፈተሮኽኖ እንም ይረዴ ይዀለ።
58003001	እግዘር ሜጠረም የሰሜ ቤተታ የጠናናኹ በክርስቶስ ያመርኹ ሰብ፥ ይና ባመኔ ቃር እንም ናዀቸረነም ዋና ⷀስ የኸረ ኢየሱስ አጫምተዊ።
58003002	ሙሴ ቢእግዘር ቤት የታመረም ኸማ የኽክም ኢየሱስ የሾᎀን ይእግዘር የታመረ ባነ።
58003003	ቤት ያረሽ ሰብ ተቤተታ ይርቅ ክብር ያነን ኸማ ኢየሱስም ተሙሴ ይርቅ ክብር ይትገቧን ቃር ኸረም።
58003004	በውረም ቤት እንም በᎇች ᎇችር ሰብ ተረሸም፤ ቢኸርም ጭን እንም ቃር የትረሸ ቢእግዘሩ።
58003005	የዝ አንⷄ ወኽር ያነወ ቃር እንም ምስክር ይኸሬ ሙሴ ቢእግዘር ቤት እንም ያገልጌኸማ ᎃርቴ ባነ።
58003006	ክርስቶስ ጭን ቢእግዘር ቤት ᎃርቴ የኸረ የኧርችኸማው፤ ቤትመታ ይናትንደ፤ ቤትመታ ንኸነ ያነ ንትመመኔᎌ ዘንጋም ንትሸመኔᎌም ተስፋ የቀጥወ ዳር ተቋመነም ብንጠብጥነው።
58003007	የኽየኸሬ መንፈስ ቅዱስ ይብርኸማ፥ "ኧኳ ቃረታ ትትሰሞ፥
58003008	በበረኻ በትፍታተርኹን ግዝየ ቤየባኹምኸማ ⷕናኹ ትወ አታምሮ፤
58003009	በኽ አባኹ ተፍታተሮንም፥ ጓረ ጠበጦንም፤ አርባ ዘበር ያመነዀን አሰቦም" ይብር እግዘር።
58003010	"በኽ የቸነ ዛኽ አባኹ ማቸኽቦም። 'ኽኖ እንም ጋᎀ ጓረ ጠበጠኖም ሳቶም፤ ኤማመና አምቤሰሮ' ባዀም።
58003011	'እያ ኤብኖ የᎈያት መደር ስርም ኤገቦ' ባዀም በማተና ተነዀም" ይብር።
58003012	ደወኖ ኧያም ተኸረ እግዘር ይቤትርኹ ᎃጥጥም ኤያምር ⷕን ያታኹ ዳር ቤረብርኹዌ ተጤፖ።
58003013	አታኹ ዳር በባጢር በታለሎት ጓረ እንጠበጠናኹ፤ "ኧኳ" የዋሪ ግዝየ ታነዳር እንም ከረ በትማኸሮት ተቋመሮ።
58003014	ይናም ይፍት ወረር የረፐረንደ ፍጹግ እምነት የቀጥወ ዳር ጠበጥነም ብንቈምነ ብንም ቃር ተክርስቶስ ጋᎀ ወራሽ ንኽነሸ።
58003015	"ኧኳ ቃረታ ብትሰሞ ይፍትሜ አባኹ ኸማ ትትራከሶኔ ትወ ⷕን ኤጥብጥኹ" የባረ ይእግዘር ቃር ዝግዶ።
58003016	ይእግዘር ቃር ሰሞም የትራከሰዊ ሟን ባነቦ? ሙሴ ቲመራኖ ተግብፅ ገነ ዮጦ እንም አንኸሮዌ?
58003017	ያርባ ዘበር ዳር እግዘር የማቸቦ ሟን ባነቦ? በኼ ባጢር የቾቶዌ በበረኻ የᎀቶም ኔሳዀና በበረኻ ወጠቀም የቀኖ ኽኖ አንኸሮዌ?
58003018	የኽክም ኽኽ አንታዘዞኽኖ ባንኸሬ "እያ ኤብኖ የᎈያት መደር ኤገቦ" ባረም እግዘር የተነቦ የሟን ባነ?
58003019	ኽኖም ባንመሮተዀና የቸነ ይገቦዌ አንኸረሮ ኸማ ንⷕነ።
58004001	ዀታ ይብንደ የᎈያት መደር ንገባኔ የትⷀፐኔ ተስፋ የትቋመረ የኸሬ፥ ቲና ሟኒም ሰብ ዝኼ የᎈያቴ ቴገባ ቤቄዬ በስረፎት ንጤፕነ።
58004002	በበረኻ የᎀቶ አባንዳ ይእግዘር ወኼ ወሬ ዮጅዮም ኸማ ይናም ኦጅንደም፤ ቢኸርም ኽኖ የሰመዊ ይእግዘር ቃር አመሮም ባንትቀፐሮተዀና የኽኖ አናⷘⷈረኖ።
58004003	እግዘር "እያ ኤብኖ የᎈያት መደሬ ስርም ኤገቦ ባዀም በማተና ተነዀም" የባረምኸማ ይና ያመነ ኽኼ ይእግዘር ይብንደ የᎈያት መደሬ ንገባነቴ፤ ሟኒም ዘንጋ አለም ተትፈጠረወ ከረ ቈነሽም የትሽካከትወ፤
58004004	የሰባተነ ከረ ቃር ባት መደር "እግዘር ተሜናታ እንም በሰባተነ ከረ አᎈነም" ቧርም ጣᎉም።
58004005	የኽክም በኽም መጣፍ ዠፐረም "እያ ኤብኖ የᎈያት ገነ ስርም ኤገቦ" ባረም።
58004006	ይፍትወረር ወኼ ወሬ ኦጅዮም የሰሞምኽኖ ባንታዘዞተዀና የቸነ እግዘር ይብኖ የᎈያት መደሬ አንገፓ፤ ቢኸርም ኽኼንየ ይገቦዌ ያውዮ አታተዀና ባነቦ።
58004007	በኽ የቸነ ይፍቴ የባነም ኸማ፤ "ኧኳ ቃረታ ትትሰሞ ⷕናኹ ጓረተነ አታምሮ" ቲብር እግዘር ተብዘ ዘበር አንⷀ በዳዊት ወኸት የዝረⷈን ቃር "ኧኳ" ቧርም የጠኔ ከረ የወሰነኔ ተⷐረም።
58004008	ኢያሱ ይእግዘር የᎈያት መደሬ ያበኖ ቃር ተኸረ እግዘር ኼብተ "ኧኳ" በበሮት ዘፒተ ይንጐድ ከረ ቃር ቤዝረⷍ።
58004009	በዝ አንⷀ ይእግዘር ሰብ የሰንበት ᎈያት የመሰረ ቃር ገና ይተርᎋን፤
58004010	እግዘር ተሜናታ ያᎈነም ኸማ የኽክም እግዘር ይብኖ የᎈያቴ ይገቦ ሰብ ተሜናዀና ያᎈሮ።
58004011	የኽርምታነ ሟኒም ሰብ የኽ ሰብኸማ ባንታዘዞት እክም ኤቄኸማ ይእግዘር የᎈያቴ ንገባኔ ናትባቅነ።
58004012	ይእግዘር ቃር ኧያምም ይቾትም ቃሩ፤ ዄት ስን ታነን ሴፍ ይርቅ ⷀⷃው፤ ነፍስም፥ መንፈስም፥ ወተርም አንጠም ባጥም ይገባ አጥምም ይቤትር ስን ይረንጥቃሩ፤ በⷕን ደን የትሼመ አሳብም ተመኛትም ምረመረም ይፈርድ።
58004013	ቲእግዘር ይፍቴ ይትሼም አትም ፍጥረት ኤነ፤ እንም ዘንጋ ቴትሼም እንጭመታ በዀት ኤን ሰቺ ወጣም ይትየ፤ ይናም በቾትኔ ቃር መልስ አቦት ያነብንደ የዀቱ።
58004014	ኼታ የጔቴ ሰሜንየ ዮጣ ንቅ የኸረ ዋና ⷀስ ያነንደ የኸሬ እምነተንዳ ናጥብቅነም ንጥብንጥነ፤ ዀትም ይእግዘር ኧርች ኢየሱሱ።
58004015	ይና ያነንደ ዋና ⷀስ በⷅጭነረንዳ ያትማጥጥንዴ ይዀለ ዀቱ፤ ዀት ብንም ቃር ይናምኸማ ፈተና እንም ሰናወም፤ ቢኸርም አትም ባጢር ዳር አንቾተ።
58004016	ምረት ንትⷀፐነኸማም እገዠ ቢያትⷈሽንደ ግዝየ የረዳንደ ፀጋ ንረኽብኔ፥ ፀጋ ይረኽውᎌ ይእግዘሬንየ ዙፋኔ በትመመሮት ንትቀነብነ።
58005001	ዋና ⷀስ ይኸር ሰብ እንም ተሰብ ግብት ሸᎌችም ባጢር አᎋ ይውርᎌ መባም ኽትምም ያትⷀንቤ ቢእግዘር ይፍቴ ይቈሜ የሰብ ወኪል ኸረም ይትሾም።
58005002	ዋና ⷀስ ገግመታ የሟኒም ሰብ ኸማ ባጢር ይቾት የኸሬ በኽ የቸነ ኤቤስሮም ይሰትኖም ሰብ ያትማጥጥኖዌ ይዀለ።
58005003	ዀትም እማት ይንጐድ ሰብ ባጢር አᎋ ይውርᎌ ኽትም ይእግዘር አትቀንቦት ቴኸር የገግመታ ባጢር አፍ ይብርᎌ ኽትም ይእግዘር አቦት ነሮ።
58005004	የአሮን ኸማ ቲእግዘሬ የትሸፐተ በኸረ ባንኸሬ ሟኒም ሰብ እግዘር ቴሸᎏትን ዝኽ ክብር ያነን ሽም በገገታ ፍቃድ ኤወስድ።
58005005	የኽክም ክርስቶስ ዋና ⷀስ ንኽር ቤተ ገገታ ከፍ ከፍ አናመነ፤ ቢኸርም ክርስቶስ ዋና ⷀስ የኽሮት ክብር የረከበ "አኸ ኧርቸናንኸ፤ እያ ኧኳ ጨነከም" ተዋረን ቲእግዘሬው።
58005006	ዝክም በመጣፍ ባት መደር እግዘር የክርስቶስ "የመልከፀዴቅ ኸማ የⷀስነት ሹመት ኸማ አኸም የዘላለም ⷀስ ትኸሬ ሾምከም" ቧረንም።
58005007	ኢየሱስ በዝ አፈር ᎈር ሰብ ኸረም በረፐረወ ዘበር ተሞት ያተርᎋኔ ይዀለ ⷘቴ ቃረታ ከፈተም በርቅ እምባ ጠሎትም ጭቋሸም ይእግዘሬ አትⷀነበም፤ ዀትም በⷘርነት የታዘዜ ይእግዘር ጭቋሽታ ሰሟንም፤
58005008	ኢየሱስ ይእግዘር ኧርች ቢኸርም በትⷀᎌረን መከራ ወታዘዝ ተማረም።
58005009	ኢየሱስም ብንም ቃር ታዘዘም ᎃራ ኸረም በትረከበ አንⷀ ይታዘዞ እንም ዘላለም ኧያም ኸሮም ይረብሮዌ የትረፎተዀና መንሸ ኸረም።
58005010	እግዘርም በመልከፀዴቅ የⷀስነት ሹመት ኤነት ዋና ⷀስ አመነም ሾᎀንም።
58005011	የዝ ዘንጋ ቃር ብዘ ንጮድኔ ቃር ነረ፤ ቢኸርም ተጨራ አትቤስሮ የኸሬ መምር ዩጅኩ ኸማ ያጀግር።
58005012	ኧዃ ዳር በከስኹᎌ ግዝየ አስተማሪ ወኽር ባነብኹ፤ ቢኸርም የትማርኹዊ ይእግዘር ቃር ቲፍትወረር ቀነስኹም የዄተነም እንጐድ ሰብ ያትመርኹዌ አትⷈሸም፤ ያኹ ገና ያትⷈሽኹ ኤቡ ባንኸሬ ትወ ሸረት አንኸረ።
58005013	ኤብ ይሰᎋሪ እንም ትከ የኸሬ ወኼ ተᎃጥጥ ምቃር የኸረኸማ ቲእግዘር ቃር አንትርዋሸ።
58005014	ትወ ሸረት ያትⷈሽኖ ጭን ወኼ ተᎃጥጥ ወቤትር የትርዋሰቦ ንቅ ንቅ ሰብሮ።
58006001	ኼታ ይፍትወረር ያውንደ የክርስቶስ ትምርት ጀፐነም፥ ተኽ ይርቅ ያጬግንደ የክርስቶስ ትምርት በᎃራ ንትመኔ ቃረታ ንትኸተነ። ብላሽ ሜና ቸነም ባጢር አወጣነም የዄተነም ቢእግዘር ንመነ አምብነ፤
58006002	የኽክም የጥምቀት፥ በሰብ ኧጅ ወጫር፥ ተሞት ወተሳ፥ የዘላለም ፍርድ ዩድ ትምርት ዄተነ ወትማር ኤያትⷈሽንደ።
58006003	አቸም ይፍቴንየ ንወነ፤ እግዘር ቢፈቅድ ዝኸታ ናሚነሸ።
58006004	ክርስቶስ አመሮም የኸዶኽኖኽ ባጢረዀና ባዉጦት ይእግዘር ወዘፕር መምር ይኸር? ኽኖም የዝ ይፍቴ ጬት ወጣሎም ባነ፤ ተሰሜም ስጦታም መንፈስ ቅዱስም ተⷀፐሮም ባነ፤
58006005	ይእግዘር ወኼየ ቃርም ክርስቶስ ቢቸንወ ዘበር ያነ ደረግ ቀመሶም ባነ።
58006006	ተዝ እንም አንⷀ ክርስቶስ በኸደዊ ዄተነ የኽኖ ንስኻ ይገቦኸማ ባምሮት ይእግዘሬ ወዘፕር ኤኸር፤ ዝም የኸረወ የገገዀና ይጐዶዌ ይእግዘር ኧርች የዄተነ ይሰቅረዊዬ በሰብም ይፍቴ ያትዋልደዊ የኸሬዉ።
58006007	ብዘ ግዝየ ዝራብ የጠፎ አፈር፥ ዘናም የቀፐረወ ሰብ ይጠቅም ᎃርት ይብ የኸሬ እግዘር ይደን።
58006008	ዝም አፈር እንመጋ ሶኽም ወትራ ቢያረማ ጭን ጥቅም ኤነን፤ የሰተዊ ኺተ የቀጥወታ ብሳት ወንደዱ።
58006009	አበጐዶ ይና ዝክም ባነም ብንዝረⷍነም አኹ የሰተዊ አፈር ኸማ ቴኸር ይደሪ አፈር ኸማ ኸርኹም ትረብሮ፥ በትረፎታኹ ተቋመርኹም በረካ ትረኽቦኸማ ይና ኻነም።
58006010	እግዘር በⷅጥየ ይፈርድ ቃሩ ይፍትሜ ቢኸር ኧዃም በክርስቶስ ያመሮ ሰብ በቀፕሮታኹ የሽመታ ትትብሮ ያትየሸኹዊ ንማጀ ኤትረሳን።
58006011	ይናም ተመኛት እንማኹ በተስፋ ትቅረዊ ዘንጋ ትጠብጦዌ የቀጥወ ዳር በዝ እንም ጃደነ ትኸሮዌዉ።
58006012	ዝም ተመኛተንዳ አኹ በእምነት፥ በፍረኾትም ተቋመሮም በተስፋ ያውዮ ቃር ይወርሶ ሰብ ትመስሮዌዉ ባንኸሬ ያንⷄ ትቀሮዌ አንኸረ።
58006013	እግዘር የአብርኻም ተስፋ ቲውን ግዝየ፥ ይቴወ ቃር ተገገታ እንጐድ ይርቅቃር ኤነ የኸሬ ዝካ ቲብር በገገታ ተነም፥
58006014	"እያ የውረመና ኧደርኸቴ፤ ዘራኸም አበዛንኸቴ" ቧረንም።
58006015	ዝም አብርኻም ተጨማም በፍረኾት የየኔ እግዘር ኤብኸቴ የዋረን ተስፋ ውረም ኸረም ነከበም።
58006016	ሰብ ተየ ቲተሮ ተኽኖ ቢርቅ ቃር ይተሮ፤ ዘንጋዀናም በተየ አጬጎም በግብተዀና ያነ መራክስ እንም ያፈኮ።
58006017	በዝ ኤነት እግዘር ኤብኹቴ ባረም ተስፋ ያበኖ ሰብ ይብኖዌ የወሰነን ቃር ኤትሽጋከር ኸማ ዩዴ ሸምታነ የሰብ ያበኖ ተስፋ በተየ አጬገሮም።
58006018	ዝኽ እግዘር ኤብቴ ባረም ያበ ተስፋም የተነወ ዘንጋ ኤትሽጋከሮም ኤፈጥርቦም ዄት ዘንጋሎ፦ ተስፋም ተየም አበንደም፤ በዝ በዄት ዘንጋ ወኸት ቢፍተንዴ ያነተስፋ በጨር ንጠብጥኔዬ ይእግዘሬ ሰⷈነም ንገባነ፤
58006019	ዝኽ ተስፋ ኤቅረቅር መርከብ ያቈም መልኽቅኸማዉ፤ ዝም ተስፋ መዜነትዀታ አለፈም የመቅደሴ ይገባ።
58006020	የዝኽ መቅደሴ ኢየሱስ የመልከፀዴቅ ኸማ በⷀስነት ሹመት የዘላለም ዋና ⷀስ ኸረም ተሾመምታነ ይና ቲብር በተረም የደኔ መዘኔት ከፈተም ቲና ይፍቴ ገፓም።
58007001	መልከፀዴቅ የሳሌም ንስም የርቀኸረ እግዘር ⷀሱ፤ ዝኽ መልከጼዲቅ አብርኻም ንስኽኖ ⷀመም ቲቸን ቤማ ተራከወንምታነ ዳረንም።
58007002	አብርኻም ታነን ቃር እንም ታስር አት አወጣም የመልከፀዴቅ አወንም። መልከፀዴቅ ወበር "የፅድቅ ንስ" እንጐድም "የሳሌም ንጐስ" ዌም "የሽናት ንጐስ" በሮቱ።
58007003	መልከፀዴቅ አብ ታዶት ዌም የትጨነወ ዘር በጡፍ የትⷐረ ቃር ኤነ፤ የትጨነወ ዘበርም የᎀተወ ዘበር ኤትⷐር፤ ዝኽ መልከፅዴቅ ይእግዘር ኧርች ኸማ የዘላለም ⷀስ ኸረም ይረብር።
58007004	የዝ የመልከፀዴቅ ንቅነት ኧዞ፤ አብርኻም የእስራኤል ሰብ እንም አብ በኸረሜ ዳር ማነኸም ታቸነን ቃር እንም ታስር አት አወጣም የመልከፀዴቅ አወንም።
58007005	ኽኽ በⷀስነት ሜና ያነቦ የሌዊ ጥብ ተሰብ ተአስር አት ይትⷀፐሮዌ በሙሴ ⷅጫ ታዘዞም ኧጋ ዝኽ ሰብ የአብርኻም ዘርም የኽኖም ጐፔሎ።
58007006	ሟኒም ቢኸር መልከፀዴቅ የሌዊ ጥብ ቤኸርም ተአብርኻም ዋጋ ዳር ታስር አት ተⷀፐረም፤ የተስፋ ቃር ያዊ ተስፋ የአብርኻም መልከፀዴቅ ዳረንም።
58007007	ይደር ሰብ ቲደሪ ሰብ ይርቅ ኸማ ሟኒም ሰብ ኤትሸትን።
58007008	በዝ ኤነት ታስር አት ተሰብ ይትⷀፐሮ የሌዊ ሰብ ይሞቶ ሰብሮ። ብንጐድ ወኸት ጭን ታስር አት ተሰብ ይትⷀፐር መልከፀዴቅ ቴሞት ኧያም ኸረም ይረብር ኸማ ቶደረም።
58007009	-
58007010	መልከ ጼዴቅ የአብርኻም በትራከወን ግዝየ ሌዊ ታባታ ተአብርኻም አንትጨነ የኸሬ ተአስር አት ወትቀፐር ያነወ ሌዊ ገገታ በአብርኻም ወኸት ተአስር አት አበም በሮቱ።
58007011	የእስራኤል ሰብ ያውዮ ⷅጫ በሌዊ ⷀስነት ኤነት፥ የኸሮም ኸማው፤ የኽኖ ⷀስ ወኽር ᎃራ ተኸረ በሌዊ ዘር የአሮን የⷀስ ሹምነት ቴኸርም የመልከፀዴቅ ኸማ የⷅስ ሹምነት ያነን እንጐድ ⷀስ ይቸኔ ባናትⷈሸ ባነ።
58007012	ዝም የኸረወ የⷀስ ሹምነት ቲትሽጋከር ⷅጫም ወትሽጋከር ያነዌው።
58007013	ዝኽ እንም ዮጅለ ⷀስ እንጐድ ጥቡ፤ ተዝም ጥብ ይእግዘር ኽትም መደር ተⷀነበም ያⷘⷈረም እማትም ሰብ ኤነ።
58007014	ⷘታንዳ ኢየሱስ የይኹዳ ጥብ የኸረ ኸማ የትⷐረው፤ ቢኸርም ሙሴ የⷀስ ቃር ቲዩድ የይኹዳ ጥብ ነሳም ዮደ ቃር ስርም ኤነ።
58007015	ዝኽ ዘንጋ ቲፍቴ ይርቅ ጪግ ኸረም ይረኽዊ የመልከፀዴቅ ኸማ ⷀስ የኸረ እንጐድ ⷀስ ቲቸኑ።
58007016	ዀት ⷀስ የኸረ የሰብነት ⷅጫ ኤነት ቴኸር የቀጥወ ቤነን ቤትሸር በኸረ ደረጉ።
58007017	"መልከፀዴቅ የትሾመም ኸማ አኸ የዘላለም ⷀስንኸ" ቧርም ኦጅነም።
58007018	ይፍትወረር ትዛዝ ሟኒም ኤጠቅም ቃር የኸሬ ተሻረም።
58007019	ዝም የኸረወ በሙሴ ⷅጫ ሟኒም ዘንጋ ᎃራ ይኸሬ አንዀረረ፤ ኧዃ ጭን የጔቴ ንትⷀነብኔᎌ ይፈዝ ተስፋ ቸነንደም።
58007020	ተዝም በᎈር ዝኽ ⷀስ ወኽር ተየ ኤባር የኸረ ቃር አንኸረ፤ የዝ ይፍቴ ⷀስ የኸሮኽኖ ተየ ኤባር ባነ።
58007021	ⷘታንዳ ኢየሱስ ጭን ⷀስ የኸረ በተየው። "ⷘታ አኸ የዘላለም ⷀስንኸነ ባረም እግዘር ተነም፤ ዀትም በተየታ ኤቱዘከብ" ቧርም ኦጅነም።
58007022	በዝም ተየ የቸነ ኢየሱስ ቢፈዝ ርዳ ⷃማ ኸረም።
58007023	በሞት የቸነ አት ⷀስ ቴትሽጋከር የዘላለም በሜናታ ይረብሬ ኤዀለ የኸሬ በኽ የቸነ ይፍቴ ⷀስ ᎃዝረዀና ብዘ ባነ።
58007024	ኢየሱስ ጭን ዘላለም ይረብር የኸሬ ⷀስነተታ ኤትሸገር።
58007025	በኽ የቸነ የኽኖ አማላጅ ይኸሬ የዘላለም ኤያም ኸረም ይረብር የኸሬ በዀት ወኸት ይእግዘሬ ይቸኖ እንም ስርም ያተርፍኖዌ ይዀለ።
58007026	ያትⷈሽንዳ ቃር ያሜንደ ዋና ⷀስንዳ ኢየሱሱ፤ ዀት ቅዱስ የኸረ፥ አትም ኤዮጅᎌ፥ ጥርር የኸረ፥ ተባጢረተነ የትቤተረ ተሰሜ በᎈር ከፍ የባረው።
58007027	ዀት ይንጐድ የዋና ⷀስ ኸማ አወተራቸ የገገታ ባጢር ኽትም፥ ተኽም አንⷀ ኢየሰብ ባጢር ኽትም፥ እንም ከረ አትቀንቦት ኤያትⷈሽን፤ ዄተነ ዝኽ ኽትም ቤያᎀርዬ ኢየሱስ ገገታ ኽትም ኸረም፥ ገገታ ባትቀንቦተታ ዝኽ ዘንጋ እንም ቾተም።
58007028	በሙሴ ⷅጫ ዋና ⷀስ ኸሮም የትሾሞ የሟኒም ሰብ ኸማ ባጢር ይቾቶ፤ ተⷅጫ አንⷀ የቸነ የተየቃር ጭን የዘላለም ᎃራ የኸረ ይእግዘር ትከ ሾᎀንም።
58008001	ኼታ ይና ትንጮድኔ ጮዳ ዋና ዘንጋ ዝኹ፤ በሰሜ በኧርቅ ቢእግዘር ዙፋን በከነ የቾና ዝካ ዋና ⷀስ ነረንደ።
58008002	ዀት ያⷘⷍር ያነ ውረም ዱከም በኸረ መቅደሱ፤ ዝኽ ዱከም ያቈᎁ በሰብ ኧጅ ቴኸር ያቈመ እግዘሩ።
58008003	ዋና ⷀስ እንም ይትሾም መባም፥ ኽትምም ያትⷀንቤዉ፤ በኽ የቸነ ዝም ዋና ⷀስ የኸረ አት ዘንጋ ይእግዘር ያትⷀንቤ ያትⷈሸ።
58008004	ዀትም በዝ አፈር ይረብር ተኸረ ⷀስ ቤኸር፤ ዝም የኸረወ ኤነት መባ ያትⷀንቦ ⷀስ ያነቦ የኸሬዉ።
58008005	ኽኖ ያⷘⷍሮ በሰሜ ባነ ቃር መሰሮም ጥራር በኸሮ ዘንጋው፤ ዝም የኸረ ሙሴ ዱከምዀታ ቲቾትን ግዝየ እግዘር "ያኸ በቈቶ ᎈር በትየናኸ መሰሮ እንም ተጤፕም ቶት" በዋረን ኤነቱ።
58008006	ኧዃ ጭን ⷘታ በኢየሱስ ወኸት ያበ ርዳ ቲፍትወረር ርዳ ይርቅም ይፈዝ ይእግዘር ተስፋ ያነወቃር የኸሬ የዀት ያዊ አገክሮት ይርቅቃሩ።
58008007	ይፍትወረር ርዳ አᎃር ኤኖ ተኸረ የዄተነ ርዳ ባናትⷈሸ።
58008008	እግዘር በሰብ ጥፋት ያነ ኸማ ቲዩድ ዝካ ባረም፤ "ዝሙ፥ ተእስራኤል ሰብም ተይኹዳም ሰብ በገደር ርዳ ቃር ኧገባሮ ግዝየ ይቸንቴ።
58008009	ዝም ርዳ የኽኖ ተግብፅ አወጣኖዌ ኧጀዀና በጠበጥኽኖ ግዝየ ታባዀና የገፓዀን ርዳ ኸማ አንኸረ ይብር እግዘር። ኽኖም በርዳና አንቈሞ የኸሬ ችላ ባኽኖም።
58008010	ተዝ አንⷀ ተእስራኤል ሰብ ጋᎀ ኧገዋን ርዳ ዝኸታው፤ እያ ⷅጫና በቀልበዀና አወራቴ፤ በⷕነዀና ኧጠᎋንቴ። እያም ⷘታዀና ኧኸርቴ፤ ኽኖም ሰበና ይኸሮቴ።
58008011	'ይእግዘር ኻር' ባረም የገነታም ሰብ ቢኸር ጐፔያታም ያትመር ሟኒም ሰብ ኤረብር። እርስም ንቅመታ እንም ይⷕሬ የኸሬ፥
58008012	ጥፋተዀናም አᎋ ኧብኖቴ ተዝ አንⷀም ባጢረዀና አሜዝርቦ።"
58008013	ኼታ "ገደር ርዳ" ቲብር ይፍትወረር ርዳ ርዝ አመነም ወበሩ፤ የኽየኸሬ የቾችᎌ ርዝ ቃር እንም ይጠፋወ ግዝየ ተⷀነበም።
58009001	ይፍትወረር ርዳ ይእግዘር ያⷘⷍርᎌ ⷅጫም ሰብ ባፈር ያረሰዊ መቅደስ ቧነን።
58009002	ዄት ክፍል ያነን ዱከም አረሰዊም ባነ፤ መቅረዝ፥ ጠረጴዛ፥ የኽትም ያትⷀንዊ ዳቦ የረፐረወ ይፍትወረር ክፍል "ቅዱስ" ይውሪ ባነ።
58009003	ተዄተነ መዜነት በኸች ያነ ክፍል "ቅድስተ ቅዱሳን" ይውሪ ባነ።
58009004	በዝም በደኔ ክፍል እጣን ይተሽᎌ የወርቅ ግብርም፥ እንም መደረታ በወርቅ የሸᎈሪ የርዳ ታቦት ባነወ፤ በዝም በርዳ ታቦት ደን መና ይውሪ ሸረት ያኖ የወርቅ ሰፍ፥ ያምፍረፈረ የአሮን እንጣር፥ ይእግዘር ርዳ የጣᎋᎌ የፅላት እምር ባነቦ።
58009005	በታቦትዀታ ᎈር ባጢር ይትፈቅወ ዀታ እᎈት በቋርሳዀና ይዠንሮ የክብር ኪሩቤል ባነቦ፤ ቢኸርም የዝ ዘንጋ ቃር እንም አት ባት ዩጅዬ ኧዃ ኤኸር።
58009006	እንም ቃር በዝ ኤነት በሸኰቺ አንⷀ ⷀስ ይእግዘር ሜና ይቾቶዌ እንም ጋᎀ በዱከምዀታ ይፍቴ ክፍል ይገቦ።
58009007	የዄተነ ክፍል ደኔንየ ያነ ዀታ ጭን እማት ዋና ⷀሱ፤ ዝም ዋና ⷀስ በኽርም እማት ጋᎀ ይገባ፤ ዀትም የዀትም የገገታ ባጢር፥ ሰብም ቴⷕሮም የቾተዊ ባጢር ይትፈቄ ያትⷀንውን ደም ቴጠብጥ ኤገባ።
58009008	ይፍትወረር ዱከም ታነስን የቅድስተ ቅዱሳኔ ይወስድ ኤማ ገና ያንትⷐረ ኸማ በዝ ኤነት መንፈስ ቅዱስ ያትየሽ።
58009009	ዝም የዃ ዘበር ያትየሽ ቃሩ፤ በዝ ኤነት ይእግዘር ባረም መባም ኽትምም ይብ ሰብ ባቦተታ ቀርበታ ይመጥሬ ኤዀለ።
58009010	ዝኽ ዘንጋ እንም ቃር ገደር ይኸርወ ዘበር ቲቸን ዳር በሜና የዋሮ የሰብ ⷅጫሮ፤ ዝመዀና እማት የሸረትም ይሰጪምቃር በብዘ ኤነት ወታጠብ የትቾቶ ⷅጫሎ።
58009011	ቢኸርም ክርስቶስ ኧዃ ይኸሮ ያነ ወኼ ዘንጋ ዋና ⷀስ ኸረም ቸነም፤ ዀትም የገፓወ ዱከም ትንም ይርቅም ᎃራም ቃሩ፤ ዝም ዱከም በሰብ ኧጅ አንቾተ፤ ተዝ አፈርም አንኸረ።
58009012	ዀትም የቅድስተ ቅዱሳኔ አት ግዝየ የገገታ ደም ጠበጠም ገፓም ባንኸሬ የፌቅ ተውር ደም ጥብጭተ አንገፓ፤ በዝ ኤነት የዘላለም ትረፎት አበንደም።
58009013	የፌቅም የውርም ደምም፥ የኽትም የᎀⷈሪ አንዥ አመድ በሰነኸቦ ሰብ ቲᎋረቼ ተበሰር ስረኾት አመጠረም ይቀድስኖ በኸረ፥
58009014	በዘላለም መንፈስ ወኸት ገገታ አᎃር ኤነወ ኽትም አመነም ይእግዘር ያትⷀነወን የክርስቶስ ደምኽ ኤያም የኸረ እግዘር ናⷘⷍኔ ⷕነንዳ ተሞት ሜና ይርቅ አትቤንጠም ያመጥር?
58009015	የሸፐተኖኽኖ እግዘር በተስፋ ያበኖ የዘላለም ርስት ይወርሶዌ ክርስቶስ የገደር ርዳ ዋና ኸረም። ዝም የኸረወ ሰብኽኖ ቲፍትወረር ርዳ ቦስጥ ኸሮም ተቾተዊ ባጢር ይትዌጣኖዌ ክርስቶስ በᎃቶተታዉ።
58009016	ንዜት ቲረብር የትራዘዘ ሰብ የᎀተ ኸማ አጪጎት ያትⷈሽ።
58009017	ዝም ይኸርወ የንዜት ቃር ይኸር ያነ የትራዘዘ ሰብ ተᎀተ አንⷀው፤ የትራዘዘ ሰብ በያመታ በረፐረ ጭን የንዜት ቃር ዋጋ ኤነን።
58009018	በኽ የቸነ ይፍትወረርም ርዳ ደም ኤባር ዋጋ ኤነን።
58009019	ሙሴ ይፍትወረር የⷅጫ ትዛዝ እንም የሰብ እንም ኦደም፤ ተኽም አንⷀ በኺሶጵም በደምየት የጤ ድገርም ዮፌር ተፌቅ ደም ትኻ ቅራቀረም በⷅጫ መጣፍም በሰብ እንም ፍረታም።
58009020	ሙሴ የፍረታ "እግዘር ያዘዘን የርዳ ደም ዝኹ" ባረም ታነው።
58009021	የኽክም ሙሴ በዱከምም ቢያⷘⷍሮ ግብርም እንም ደም ፍረታቦም።
58009022	በውረም በሙሴ ⷅጫ ኤነት አታተዀና ባንኸሬ እንም ቃር በደም ይመጥር፤ ደም ቴትዀ ባጢር ኤትፈቅ።
58009023	ኧጋ ዝኽ የሰሜ ቃር መሰሮ የኸሮኽኖ በዝ ኤነት ምጠሮት ያትⷈሽኖ ባነ፤ ቢኸርም የሰሜ ቃር ተዛዀና ቢርቅ ኽትም ምጠሮት ያትⷈሽኖ ባነ።
58009024	ዝም የኸረወ ክርስቶስ ውረም "ቅዱስ" የኸረ መሰሮ የኸረም በሰብ ኧጅ በትረሸ ቅድስተ ቅዱሳኔ አንገፓ፤ ዀትም ይና ቲብር ኧዃ ቢእግዘር ይፍቴ ይትዬ በሰሜ ገፓም።
58009025	የይኹዳ ዋና ⷀስ የኽርም ኽርም የቅድስተ ቅዱሳኔ ቲገባ የገገታ ደም ቴኸር ዮፌር ተፌቅ ደም ጠበጠም ይገባ ባነ፤ ክርስቶስ ጭን ብዘ ጋᎀ ገገታ ኽትም አመነም ያትⷀንቤ አነፐረ።
58009026	እክኽ ተኸረ አፈር ተሰሜ ተትፈጠሮ ቈነሽም ኧዃ ዳር ክርስቶስ ብዘ ጋᎀ መከራ ወትቀፐር ባኖ፤ ኧዃ ጭን ክርስቶስ በቀጥወ ዘበር ባጢር ይፈቄ ዄተነ ኽትም ቤያትⷈሼ ገገታ አተጋ ኽትም ኸረም።
58009027	ሰብ አተጋ ይሞቴ ተᎀተም አንⷀ የፍርድ ይትⷀነቤ ተወሰነም።
58009028	ክርስቶስም የብዘዀና ባጢር ይፈቄ አተጋ ኽትም ኸረም፤ አትም ዀትም ባጢር ይጮሬ ቴኸረ የዀት ተኖተታ ይቅረቦ ሰብ ያተርፍኖዌ የዄተነ ይቸንቴ።
58010001	የሙሴ ⷅጫ የዝ አንⷀ ይቸን ወኼ ዘንጋ መሰሮ ባነ ባንኸሬ ጪግ የኸረ በገገታ የቈመ አነፐረ። በኽ የቸነ የሙሴ ⷅጫ እንም ጋᎀ የኽርም ኽርም ያርጪ ኽትም ጠበጦም ይእግዘሬ ያትⷀንቦ ሰብ ተባጢረዀና እንም አመጠረም ᎃራ ያሜኖዌ ኤዀለ።
58010002	የሙሴ ⷅጫ ተባጢረዀና እንም ያመጥኖ ተኸረ ይእግዘር ይሰግዶዌ ይትⷀነቦ ሰብ ስርም ተባጢር የመጦሮ ዌም ባጢርም ኤነቦኸማ በቀልበዀና ይⷕሮ የኸሬ ኽኖ ኽትም አትቀንቦት ይታቦ ባነ፤
58010003	ዝኽ ኽትም ጭን በኽርም ኽርም ባጢረዀና ያትየሽኖ ቃር ባነቦ።
58010004	ዝም የኸረወ የውር ተፌቅ ደም ባጢር ይፈቄ ስርም ኤዀለ።
58010005	በኽ የቸነ ክርስቶስ ዝኽ አለም ቲቸን ዝካ ባረም፤ "አኸ ኽትምም እንጐድ ስጦታ አንሸኸ፤ በሰር ጭን ሽካከትኸኒም።
58010006	ሰብ ቢረድድ ኽትምም ባጢር አᎋ ይውርᎎ ቢያትⷀንዊ ኽትም አንሳረናኸ።
58010007	በኽም ግዝየ 'በመጣፍ ይያ ቃር የጣᎋም ኸማ ጔቶ የፍቃዳኸ ቃር ኧቾቴ ቸነዀም' ባከም" ባረም።
58010008	ይፍትወረር ኽኽ በⷅጫዀታ ኤነት ዩጂ ቃር ቢኸርም "ኽትምም መባም፥ የረደደ ኽትምም ባጢር አᎋ ይውርᎌ ያንጪ ኽትም አንሸኸም፤ በዀትም አንሳረናኸ" ባረም።
58010009	ዠፐረም "እያ የፍቃዳኸ ቃር ኧቾቴ ቸነዀም" ባረም። በዝ ኤነት የዄተነ ኽትም በመደረታ ይሸክሬ ይፍትወረር ኽትም ሻረንም።
58010010	በዝም "ፍቃድ" ቢብር ቃር ኤነት ኢየሱስ ክርስቶስ በበሰር አት ግዝየ ኽትም ኸረም በትቀንቦተታ የቸነ ተቀደስነም።
58010011	ⷀስ ያታተዀና ባጢር አፍኮት ኤኸሎ፤ ኽኽ ኽትምኽኖ እንም ጋᎀ ቲያትⷀንብ እንም ከረ ቈመም ያⷘⷍር።
58010012	ክርስቶስ ጭን የዘላለም ይኸር እማት ኽትም ባትⷀነበ አንⷀ ቢእግዘር ከነ ቾናም።
58010013	ተዝ አንⷀ እግዘር ጠላተታ ተግረታ ቦስጥ ቲያᎂለ ዳር ይቅየ።
58010014	ዝም ይኸር ያነ ዝካ የትቀደሶኽኖ ባት ኽትም ወኸት የዘላለም ᎃራያሜኖ የኸሬዉ።
58010015	በዝ ዘንጋ መንፈስ ቅዱስም ምስክረንዳው።
58010016	"እግዘር 'ተኽም ከረኽኖ አንⷀ ተኽኖ ጋᎀ ኧትጣበጥ ርዳ ዝኹ፤ ⷅጫና በቀልበዀና አወራቴ፥ በⷕነዀና ኧጠፍቴ' ይብር"
58010017	ዠፐረም "ተዝ አንⷀ ᎃጥጥ ሜናመዀና ባጢረዀናም አንዘግድ" ባረም።
58010018	በኽ የቸነ ባጢር እንም እግዘር አᎋ በባረአንⷀ፥ ኼታ ተዝ አንⷀ በባጢር የቸነ ይትⷀነብ ኽትም ኤረብር።
58010019	ኼታ ጐፔቾ በኢየሱስ ደም ወኸት የቅድስተ ቅዱሳኔ ንገባኔ ይኸርንደኸማ ንትመመኔᎌ ቃር ነከብነም።
58010020	ንገባነ ያነ በመዘኔት ዝምበሮት በገᎀጀታ ወኸት በከፈተንዳ በገደርም ኧያምም በኸረ ኤማው።
58010021	ቢእግዘር ቤት ንቅ ሹመት ያነን ንቅ ⷀስ ነረንደ።
58010022	በኽ የቸነ በቀርበንዳ ቲወቅስንደ ተᎃጥጥ ዘንጋ ንመጥኔ ⷕነንዳ ንጥብነም፥ ገገንዳ በጠረረ እኻ ንታጠብነም፥ ሰትት ⷕንም ውረም የኸረ እምነት ንጥብጥነም ይእግዘሬ ንትቀነብነ።
58010023	ኤብኹቴ ባረም ቃር የገፓንደ እግዘር የታመረ የኸሬ የትመመኔᎌ ተስፋ ታንጥራጠነ ናጥብቅነም ንጥብጥነ።
58010024	በርማጀም ቦኼ ሜና ተቋመነም ንረብኔ አተታ ያተታ ያትፋድግ።
58010025	ይናም እንም ጋᎀ ንትራኸብነም ይናም ቲና ንትምኻኸነ ባንኸሬ አታተዀና ወትደመድ የታቦምኸማ ይናም ወትደመደንዳ አንቴነ፤ ይርቅ ⷘታ ኢየሱስ ይቸንወ ከረ የሰና ኸማ ዝግዶም ዝኽ ዘንጋ በጨር ቀረዊ።
58010026	ውረም ቃር በኻነ አንⷀ ደፈነም ባጢር ብንቾትነ ተዝ አንⷀ የባጢረንዳ ይኸር እንጐድ ኽትም ስርም አነኽብነ፤
58010027	ኧዃ ይሬ የቀጥወ ይቸን ያትሸንፍ ፍርድም ቲእግዘር ይትራከሶኽኖ ይመⷍኖ ያትሸንፍ እሳቱ።
58010028	የሙሴ ⷅጫ የጣሰ ዄት ዌም ሶስት ሰብ ቦደወ ቴᎀሪ በሞት ይቈጬ።
58010029	ኧጋ ይእግዘር ትከ የቀንጠ፥ የትቀደሰ የርዳ ደም ያሰነኸ፥ የፀጋ መንፈስ የሰተበ ምራኽር የባሰ ቅጣት ወትቀጣ ያትⷈሽ ይመስርኹ?
58010030	ዝም የኸረወ "የᎃጥጥ አጅገታ ኧዠፕር እያትንዀ" የባረ ሟን የኸረ ኸማ ንⷕነ፤ የኽክም "እግዘር በሰበታ ይፈርድ" ይብር።
58010031	ኧጋ ኧያም በኸረ ቢእግዘር ኧጅ ውጠቆት ያትሸንፍ ቃሩ።
58010032	አኹም ተጠነማ የጬቴ ቦጣኹ አንⷀ በብዘ መከራ ተⷀፐርኹም የፈነኹᎌ ዛኽ የድረ ከረ ዀታ ዝግዶ።
58010033	አታት ጋᎀ በሰብ ይፍቴ ሰተውኩም ተላላኹም፤ አታት ጋᎀ የዝም ኤነት መከራ በሰብ ቲሰራቦ ተኽኖም እማቴ መከራ ተⷀፐርኹም።
58010034	አኹ ይፈዝም እንም ግዝየ ይረብር ዱንያ በሰሜ ያነናኹ ኸማ የኻርኹዌ ያጐጅዮ ሰብ አትማጠጥኹዮም፤ ዱንያማኹ ቲወስጅብኩ ፈነኹም ታነ ሳረናኹም ተⷀፐርኹዊም።
58010035	ትትመመሮᎌዀታ ንቅ ዋጋ ትረኽቦᎌ የኸሬ አትቃሰዊ።
58010036	ይእግዘር ፍቃድ ሜናኹም በቶቶት እግዘር ቃር የገፓንኹ ዘንጋ ትረኽቦዌ ተቋመሮት ነረብኹ።
58010037	ዝክም ቧርም ጣᎋም፤ "ወተን ያነወዀታ ተቀሪ ግዝየ አንⷀ ይቸንቴ፥ ኤያቴር።
58010038	ፃዲቅ ሰብ ጭን በእምነት ኧያም ኸረም ይረብር፤ ያንⷅንየ ቢያር ጭን በዀት ኤሽሬ" ይብር።
58010039	ይእና ጭን አመረም ቲተርፍ ሰብ ወኸትንደ ባንኸሬ ያንⷅንየ ወረም ዘላለም ቲጠፎ ሰብ ወኸት አንኸነ።
58011001	እምነት ወበር በተስፋ ንቅየኔዮ ዘንጋ ንረኽብነ ኸማ ያሜም፥ አናዥኔ ዘንጋ ጪግ ያነ ኸማ ያትየሽቃሩ።
58011002	የድረም ሰብ በመሮተዀና የቸነዉ።
58011003	ፍጥረት እንም ቢእግዘር ቃር የትፈጠሮ ኸማ ንⷕነ በእምነት የቸነዉ፤ የኽየኸሬ ይትየ ዘንጋ እንም የትቾተ ቴትየ ዘንጋ የኸረ ኸማ ንⷕነም በመሮቱ።
58011004	አቤል ተጐፔያታ ተቃየል ይፈዝ ኽትም ይእግዘር ያትⷀነበ በእምነቱ፤ እግዘር የአቤል ኽትም ሳረንም በትⷀፐረ ግዝየ አቤልም በእምነተታ ፃዲቅ የኸረኸማ ተምሰኰረረም፤ አቤል ተᎀተ አንⷀም ኧዃም ቢኸር በእምነታ የቸነ ኧዃም ቲዝረⷍነረ፤
58011005	ኼኖክ ቤሞቴ ሰሜንየ ዮሰጂ በእምነቱ፤ እግዘር ዮሰደኔ አነከዊ፤ ኼኖክም ቴወስጂ ይፍቴ እግዘር በዀት የሳረን ኸማ ኦጅነም።
58011006	እምነት ኤባር ይእግዘር ይሽን ቃር ይቾችዬ ኤኸር፤ ይእግዘሬ ይቸኖ ሰብ እግዘር ያነ ኸማም ዀታ ይሰበዊኽኖ ዋጋዀና ይብኖ ኸማ ኧመሮት ነረቦ።
58011007	እግዘር ገና ቤትየ ዘንጋ በተረም የኖኽ አትጬፐም ቦደን ግዝየ ኖኽም ይእግዘር በስረፎት አበሩሰታ ያተርፌ ቢእግዘር አመረም በባር ᎈር ያር መርከብ የሸከተ በመሮተታው፤ በኖኽ እምነት በአለም ያነ እንም ባጢረተነ የኸረኸማ ተⷐረምታነ ተፈንደወም፤ ኖኽም በመሮት ይረኽዊ ፅድቅ ዋራሽ ኸረም።
58011008	አብርኻም ርስት ኸረም ይትⷀᎌን መደር ያሬ በጠኔ አንⷀ ኤቴ ያርኸማ ቤⷕርም ያሬ ኧጊ ባረም የታዘዘ በእምነቱ።
58011009	የዀትኸማ ዋራሽ ተኸሮ ተይሳቅም ተያቆብም ጋᎀ እግዘር ኤብኸቴ በዋረን ገነ ሳናጫት ኸረም ቢእግዘር ተመመረም በዱከም ነፐረም።
58011010	ዝም እግዘር በብላት ያረሸን ኤትባነር ከተማ ይገቤ ይቈየን ባነ።
58011011	ሳራም ተስፋ ያበና እግዘር ᎃርቴ የኸረኸማ የኻረቼ፥ ጠኖት ኤኸላ ባሪቅ ብትኸርም በደን ትከ ይቾናቤ ደረግ የረከበች በእምነቱ።
58011012	የኽየኸሬ የᎀተ ሰብ ኸማ ተትሜዘረ ተአብርኻም የሰሜ ዀዀብኸማ የበሳም የባር አሸዋኸማም ኤትሜዘር ዘር ነከዊም።
58011013	ዝኽ እንመዀና የᎀተቦ አመሮምታነው፤ እግዘር ይብኖዌ ርዳ የገፓሎ ቃር አነከቦ፤ ቢኸርም ተረቌ አሰቦምታነ የረከቦኸማ ሳረኖም፤ በዝም በአፈር ባዘራም ሳናጫትንደ ባሮም ዝረከቦም።
58011014	የኽክም ይዝረኮ ሰብ የገገዀና ገነ ይትጨሞ ኸማ ያትየሰቦ።
58011015	ዮጦᎌ ገነ ይዘግዶ ተኸረ ኽም ገነ ይትዠፐሮዌ ይኽሎ ባነ።
58011016	ኧዃ ጭን ተኽ ቶጦᎌ ገን ይርቅ በሰሜ ያነ ገን ይትሜኖ፤ የኽየኸሬ እግዘር ይረብሮᎌ ከተማ ያወናሎዌ "ⷘታንዳ" ባሮም ቢጠረዊ ኤያቅᎀጭን።
58011017	አብርኻም በᎈተሪ ግዝየ ይሳቅኽትም አመነም ያትⷀነወን በእምነቱ፤ የተስፋ ቃር የትⷀፐረ አብርኻም እማት ኧርቸታ ኽትም ያᎂኔ ባነ፤
58011018	ኧጋ እግዘር የአብርኻም "ዘራኸ በይሳቅ ወኸት ይጠናንኸቴ" ቧረንም ባነ።
58011019	እግዘር የᎀተ ኧያም ያሜዬ ይዀለ ኸማ አብርኻም አመረም ኧርቸታ ይሳቅ ተሞት የትረሳ አኽር አሸንም።
58011020	ይሳቅም የዝ አንⷀ ይኸር ዘንጋ አሰበም የዴንⷛታ የያቆብም የኤሳውም የዳረኖ በእምነቱ።
58011021	ያቆብም ይሞትወ ግዝየ ቲሰራ የዮሴፍ ዴንⷛ አት ባት ዳረኖም፤ ብንጣረታ ተሻመኸም ይእግዘር ሰገደም።
58011022	ዮሴፍም ይሞትወ ግዝየ ቲሰራ የእስራኤል ሰብ ተግብፅ ገነ ይወጦ ኸማ አመረም ዝረⷈም፤ የዀትም አጥምቃር ምር አምሮት ያነቦኸማ ያዘዘኖ በእምነቱ።
58011023	ሙሴ ቲትጨን መርካም የኸረ ኸማ አብ ታዶተታ አሰቦምታነ የርስ ትዛዝ ቴሰርፎ የሶስት በነ የጠቀረዊ በእምነቱ።
58011024	ሙሴ በትራቀ አንⷀ "የፈርኦን መቸበያ" ቧርም ይጠሬዬ አንሸ የባረ በእምነቱ።
58011025	የግዝየታ ባጢር ቾችም ቲረኽዊ ብንⷅት ይርቅ ሙሴ ቲእግዘር ሰብ ጋᎀ መከራ ወትቀፐር ሸፐተም።
58011026	ዀትም የዝ አንⷀ ይረኽውን ዋጋ ሽልማት የኻረየኸሬ፥ ተግብፅ ገነ ዱንያ ይርቅ የክርስቶስ ቤቶ ወትዋለድ ይርቅ ዱንያ የኸረኸማ አሰበም ኻረም።
58011027	የርስ ማት ቴሰርፍ ተግብፅ ገነ ዮጣ በእምነቱ፤ ኤትየ እግዘር ያሸን አኽር አመነም ባመረወ ዘንጋ ተቋመረም።
58011028	የበኽር ዴንⷛ ይቀጥሬ የታዘዘ መሌክም የእስራኤል የበኽር ዴንⷛ ቤቀጥኖዌ የፋሲካም የደም ፈንቶት ⷅጫ ያመነ በእምነቱ።
58011029	የእስራኤል ሰብ በጠረቅ አፈር ይትⷘና ሰብኸማ ኸሮም የኤርትራ ባር የትⷘኖ በእምነቱ፤ በግብፅ ሰብ ዝክም ይትⷘኖዌ በባር ግብት ቢገቦ እንመዀና ባር ዋጠኖም።
58011030	የእስራኤል ሰብ በኢያሪኮ ከተማ ዙርያ ያጠሪ ግምብ ሰባት ከረ በዦሮ አንⷀ የከተማ ዀታ የግምብ ኧጭር የትዳሰ በእምነቱ።
58011031	ተረከበች ሰብ ዀጅር ትደምድ የረፐረች ራብ ይውርያ ምሽት ከተማ ያታውሮዌ ቶጤ የቸነቦ የእስራኤል ሰብ ወኼቃር የትⷀፐረቸኖዌ የጔታ ቴታዘዞኽኖ ጋᎀ ባትሞቴ በእምነት ተነፈችም።
58011032	ኧጋ እንጐድ ቃር ምር ንበር? የጌዴዮን፥ የባርቅ፥ የሳምሶን፥ የዮፍታኼ፥ የዳዊት፥ የሳሙኤል፥ የነቢም ወገዀና እንም ኦድኹዌ ግዝየ ያርሴ።
58011033	ኽኖ ቢእግዘር በትመመሮተዀና የብዘ ገን ንስ ⷀመቦም፤ በⷅጥየ አንቅ አትየተሮም፤ ኽኖም የቅራበዊ ተስፋ ነከቦም፤ የዠፕ አንቃ ዘጎም።
58011034	ይሳት ደረግ አጠፎም፤ ተⷀⷃ ሴፍ አመንጦም፤ ⷀጨነ የረፐሮ ያትሽንፎ ቃር ኸሮም፤ የጠላት ጋዘነ አሳደዶም ⷀመቦም።
58011035	እሽታም ቢእግዘር የትመመረሜ የᎀቶ ደቦወኽነማ ተሞት ተረሶም ነከበማዮም፤ እንጐደዀናም "ይርቅ ኧያም ኸርዀም የዘላለም ኧረብሬ ትምብር ኧዃ ተሞት ንትረፍ አምብር" ባሮም ቲሞቶ ዳር ተደነጎም፤ ተታገዶᎌም ይትፈቶዌ አንሳቦ።
58011036	እንጐደዀናም አⷈሽፖም፤ ገረᎋዮም፤ እንጐደዀና በግር ብረት አጐጅዮምታነ ቦኽኔ ቤት አገᎌም ቃሶዮም።
58011037	ብምር ወኰዮም፤ በመጋዝ ትረተርዮም፤ በሴፍ ወኰዮም፤ እንጐድመዀና ዜጋ ኸሮም፥ የጤ ተፌቅ ንማድ ተኸተሮም፥ ተፌጠጦም ተላሎም።
58011038	የአለም ሰብ ተኽኖ ጋᎀ ይረብሬ አምበቃ፤ ኽኖ በኸብር፥ በቈቶ፥ ባፈር ወረ ደንም፥ በጉነ ጐጀም ነፐሮም፤ በዝ ኤነት አለም የኽኖ ይሽር ቃር ኺተ አነከበዊ።
58011039	ዛዀና እንም በእምነተዀና ቢያⷛⷝዥዮም እግዘር ይብኖዌ ተስፋ ያበኖ ዘንጋ ዳር አነከቦ።
58011040	እግዘር ይና ይፈዝ ዘንጋ አወናንደም የኸሬ ኽኖ ቲና ጋᎀ ባንኸሬ ይማተዀና ᎃራ ኽሮት ኤኸሎ።
58012001	የዳበራ ኸማ በዙርያንዳ የኸበቦንደ ዝኽ ሰብ እንም ምስክር ያነንዳ የኸሬ ቢና ᎈር የቾና፥ ጠውር የኸረብንደ ዘንጋ እንም፥ ያገደንደም ባጢረንዳ ንቃሽነም ቢፍተንዴ ያነ ኑጫ ጃድ ንበነም በፍረኾት ንሮጥነ።
58012002	ንሮጥነም ያነ የእምነተንዳ አወተራቸም ያርቅወም የኸረ ኢየሱስ በዞተንዳው፤ ኢየሱስ የዝ አንⷀ ቢኸሮ ብንⷅት የቸነ በመስቀር ተዋለጅም ይሞቺ ቃር ታትምቃር ቴᎂዝን የመስቀር መከራም ሞትም ፈነኸም ጮረም፤ ቢእግዘር ዙፋን ከነም ቾናም።
58012003	ኧጋ አኹም ችላ ታትብሮ ትቾቶኸማም ተስፋ አታርጦኸማ፥ ዝኽ እንም የባጢረተነ መራክስ ዝካ የፈነኸ ኢየሱስ ዝግዶ።
58012004	አኹም በባጢር በማቶት የሞት ያስራ አኽር አንትዋካኹ።
58012005	እግዘር የትከታኸማ አመነም ዝካ ቲብርኹ የመከረናኹ ቃር ተረሳናኹም። "ትከኖ ይእግዘር ቅጣት አትቅርጥ፤ በቀጣናኸ ግዝየም ተስፋ አትርጥ፤
58012006	እግዘር የረᎀደን ሰብ ይቈጣን፤ የትከታኸማ አመነም ያዥን እንም ይቈጣን።" ባረም።
58012007	እግዘር የትከታ ኸማ ያዥኹ የኸሬ ቅጣተታ ፍረኾም ተቀፐሮ፤ አባታ ኤቈጣን ኧርች ሟኑ?
58012008	ትከ የኸሮ እንም ይትⷀፐረዊ ቅጣት አኹ ባንትⷀፐርኹዊ እንጨረቤንኹ ባንኸሬ ትከታ አንኸርኹ።
58012009	ዝክም ይና ይቀጦንደ የጨነቦ አብ ባነንደ፥ የኽኖም ናኸብድኔዮ ባነ፤ ኧጋ ኧያም ኸነም ንረብኔ የመንፈሳዊ አባንዳ እግዘር ይርቅ ወታዘዝ ኤነብንደዌ?
58012010	አባንዳ የኽኖ ወኼ መሰረም የትየኖ ኸማ የቀርየጋ ቀጦንደም፤ እግዘር ጭን ተቅዱስነተታ ንትሸድኔ የጥቅመንዳ ቲብር ይቀጣንደ።
58012011	ቅጣት እንም የግዝየታ ያⷅ ባንኸሬ፥ ኤሽር፤ ተኻንⷀ ጭን ቅጣት የትርዋሰቦ ሰብ ሽናት የሜናዌ ጽድቅ ያቸንሎ።
58012012	ኧጋ የሸተረ ኧጃኹም የⷀጠ ርበታኹም አበርቶ።
58012013	የጀነ ይትⷘⷈሬ ባንኸሬ ይርቅ ቤጄዬ በር ኤማ ወሮ።
58012014	ቅድስና ኤርባ ሟኒም ሰብ ቢኸር እግዘር ያዤ ኤዀለ፤ የኽ የኸሬ ተሰብ እንም በሽናት ንበሮ፤ አኹም የትቀደሰ ሰብ ኸርኹም ትረብሮዌ አትባቅሮ።
58012015	ታኹ ሟኒም ሰብ ይእግዘር ፀጋ ቤቀብርዌ ተጤፓ፤ የኽክም ይመርር ኧስር በግብታኹ ነማም ቤያጀግርኹዌ የብዘ ሰብም ቤያሰርኼ ተጤፖ።
58012016	ዝክም ያት ግዝየ ሸረት ባረም የበኽር ደረተታ ያስየ የኤሳኸማ የትቀንጠ ሰብ ቤረብሬ ተጤፓ።
58012017	ተኽም አንⷀ ኤሳ ኻበም ደረት ይትⷀፐሬ ቢሸም አናዊ ኸማ ትⷕሮ፤ ዀትም ኽኽ ደረት ይረኽቤ ቶዘከበም ጃድ ቢብርም ይረኽቤ አንዀረረ፤ የምርቢውሪ ድረ ያᎀነን ስተት ይⷘⷍኔ አንዀረለ።
58012018	አኹም በጅ ይረጂ ዌም ይረድድ የሲና ቈቶዌ አንቸነኹ፤ ያጭራንም የጠነሜም የእምᎇርቢት ንፋሴም አንቸነኹ።
58012019	የጥሩምባ ቃር ዌም ዩጂ ቃር ይትሰማወ መደር አንቸነኹ፤ ኽኽ ቃር የሰሞ ሰብ ታነ "ተዝ አንⷀ ዝካ ቃር ኤዘንንደ" ባሮም ጨቈሶም።
58012020	ዋጋም ዳር ቈቶዀታ በረገደ ብምር የጔም የᎃት የዋሪ ትዛዝ የኽኖ የራዘኖዌ ትዛዘታ ይጮረበውዬ አንኸረሎ።
58012021	ዝኽ ይትየ ዘንጋ ንቃር ያትሸንፍ የኸሬ ሙሴ "እያ ኧሰርፍ ያረዴ" ባረም።
58012022	አኹ ጭን የፅዮን ቈቶዌ ዀትም ኧያም የኸረ እግዘር ከተማ የሰሜ ኢየሩሳሌᎀ በብንⷅት የትደመዶ እልፍ ይኸሮ መሌኬ ተⷀነብኹም።
58012023	ሽመዀና በሰሜ የትጣፈ የቤተክርስቲያን የበኽር ዴንⷛ የኸሮ ቢእግዘር ያመሮ ሰብ ስበሰበም ብንመታ ይፈርድ እግዘርም በዀታ ᎃራ የኸሮ የፃዲቅ ነብሴም ተⷀነብኹም።
58012024	የገደር ርዳ ዋና የኸረ የኢየሱሴ ተአቤል ደም ይርቅ በፈዘዘ ኤነት ይዝረⷍዀቴም ባጢርም ያጥቤም የᎋረቼደሜ ተⷀነብኹም።
58012025	እግዘር ይብር ቃር አንሰማነ ባትብሮዌ ተጤፖ፤ እግዘር ባፈር የባረኖ ቃር አንሰማነ የባሮኽኖ ቲእግዘር ኧጅ ባናመንጦ፥ ኧጋ እግዘር በሰሜ ኸረም ዩድንደ ቃር አንሰማነ ብንብነ ቲእግዘር ኧጅ መምር ናምርጥነሸ?
58012026	በኽ ጋᎀ እግዘር ባፈር ቲዝረⷍ ቃረታ አፈር አንረቈረንም፤ ኧዃም "የቀጥወ አተጋ እማት አፈር ቴኸር ሰሜም አረንቴ" ባረም ቃር ገፓም።
58012027	ዝኽ "የቀጥወ አተጋ ኻብዀም" የዋረን ቃር ኤንቅረቅሮኽኖ የዘላለም ይረብሮኸማ ዌም ፍጥረት የኸረ ቃር ይጠፋ ኸማ ያትየሽ።
58012028	ኧጋ ይና ኤቅረቅር መንግስት ዋራሽ የኸኔ ይእግዘር ሽር ንበኔ፤ ቢሽን ኤነት ይእግዘር ናኽብድነም በስረፎት ናገክኔ።
58012029	እግዘረንዳ ይመⷍር እሳቱ።
58013001	እንም ጋᎀ አኹም ታኹ የጐፔም የተᎃም ኸማ ተራመዶ።
58013002	ባዘራ ተⷀፐርኹም አባዝሮት ኤተሳኹ። አታት ሰብ ባዘራ ቲትⷀፐሮ ቴⷕሮም የመሌካ ተⷀፐሮም አባዘሮም።
58013003	የታገዶኽኖ አኹ የታገድኹ አኽር ኸማ አምሮም ዝግዶዮ፤ መከራ የሰናቦኽኖ የጐፔም የተᎃማኹ አምሮም ዝግዶዮ መከራ የሰናቦኽኖ ባኹ የሰናብኹ አኽር ኸማ አምሮም አትማጥጦዮ።
58013004	ጋብቻ ብንም ሰቤ የትከበረ የኽር፤ ምስ ተምሽት ኽኖም ተኽኖ ባንታመሮት ትዳረዀና ኤያስንኾ፤ እግዘር ተሟኒም ሰብ ዀጅር ቢደምድ ሰብ ይፈርድቦቴ።
58013005	የዋጋ ንማጀ ኤጥብጥኹ፤ ባነናኹ ቃር የሳርኹ፤ እግዘር "ስርም አንቃሽኹ አንችኹ" ባረም።
58013006	ይናም ቢእግዘር ንትመመነም "እግዘር እገዠናው አንሰርፍ፤ ሰብ ምር ያሜዬቴ?" ንበነ።
58013007	ይፍትወረር ይእግዘር ቃር ዮዶኩ መሪያኹ ኤተሶኩ፤ መምር የረፐሮኸማም መምር የᎀቶኸማ ሜናዀናም በዝግዶት እምነተዀና ትትⷐተሮኸማ ቢእግዘር ተመመሮ።
58013008	ኢየሱስ ክርስቶስ ትራማም ኧኳም የዘላለም ዛምዀቱ ኤትሽጋከር።
58013009	ቲእግዘር ቃር ውጤ በᎇችር ᎇችር ትምርት እንትᎀተትኹ፤ የሸረት ቅሪነ ቀሮት ቴኸር በⷕነንዳ ቢእግዘር ፀጋ ብንትቋመነ ወኼዉ፤ ዝኽ የሸረት ቅሪነ ይቅረቦ ሰብ አትም ቃር አንትጠቀሞ።
58013010	ይና የኽትም መደር ነረንደ፤ ቢኸርም በዱከም ደኔ ያⷘⷍሮ ⷀስ ተዝ ኽትም ሸረት ይበሮዌ ፍቃድ አናውዮ።
58013011	የይኹዳ ዋና ⷀስ ባጢር ይትፈቅወ የዋጋ ደም ጠበጠም ቅድስተ ቅዱሳኔ ይገባ፤ ቢኸርም ያንጪ ዋጋ ጭን ተቀያ ውጤ ይᎀⷈሪ።
58013012	የኽክም ኢየሱስ ሰበታ ተባጢረዀና ያመጥኖዌ ቲብር ተኢየሩሳሌም ከተማ ወፈንቻ ውጤ ወጣም መከራ ተⷀፐረም።
58013013	ይናም ተቀያ ውጤ ንጣነም የኢየሱሴ ንወነ፤ ተዀትም ጋᎀ ንትዋለድነ።
58013014	ይና ንቅየነ ገና ይቸን ዘላለም ይረብር ከተማው ባንኸሬ በዝ አፈር ዘላለም ይረብር ከተማ ኤነንደ።
58013015	ኼታ ኧጋ በኢየሱስ ክርስቶስ ወኸት እንም ጋᎀ ይእግዘር የሽርት ኽትም ናትቀንብነ፤ ዝም የክብረታ በከንፈር ዩጅነ የሽርት ኽትሙ።
58013016	ወኼ ዘንጋ ወቶትም ታነናኹ ቃር ዬነን ሰብ ወሻድ ኤተሳኹ፤ እግዘርም ይሽን የዝካ ኽትሙ።
58013017	የመሪያኹ ታዘዞ፤ በባሮኩ ቃር ᎃርቴ ኽሮ፤ ኽኖም አላፊነት ያነቦ የኸሬ የረብሳኹ ቲብሮ ጃድ ይብሮ፤ አኹ ቦኼነት ብትታዘዞዮ ሜናዀና ቴሽኖም ያመሮ፤ ኻምባኸረ ሜናዀና ተመጠጦም ያመሮ፤ ዝመታ የአኹም ይጠቅምቃር ኤኸር።
58013018	ይእግዘር ጠሶንደ፤ ይናም በⷕነንዳ አትም ᎃጥጥ ኤነብንደ ኸማ ጪጉ፤ ብንም ቃር ቦኼነት ንረብኔ ንሸነ።
58013019	ይርቅ አፈጠርዀም ያኹዌ ኧትዠፐሬ ጃድ በሮም ይእግዘር ጠሶኒ ባዀም ኧጨስኹ።
58013020	በዘላለም ርዳ ደም ንቅ ዜማንቸ የኸረ የⷘታንዳ የኢሱስ ተሞት የረሳን የሽናት ⷘታ
58013021	ፍቃደታ ትቾቶዌ ትበቆ ኸማ ወኼ ዘንጋ እንም የምራም ያብኹ፤ የዀትም ይሽን ቃር በኢየሱስ ክርስቶስ ወኸት ቢና የቶት፤ የኢየሱስ ክርስቶስ የዘላለም ክብር የኽር፤ አሚን።
58013022	ደወኖ ዝኽ የጣፍንኩ ናዀቸር አጭር የኸሬ ዝኽ የምኽር ቃረና በፍናⷐ ትሰሞዌ ኧጨስኹ።
58013023	ጐፔቸንዳ ጢሞትዮስ ቶኽኔ የትፈታ ኸማ ኦድኹ፤ ዀትም አፍጢተ ይዬ በቸነ ተዀትም ጋᎀ ተንትዀ ኧዥኹሸ።
58013024	የመሪያኹም በክርስቶስ ያመሮም እንም ወኼምንኹዌ በሮኒ፤ ተጣልያን ገነ የቸነቦ ትያ ጋᎀ ያነቦ በክርስቶስ ያመሮ ወኼምንኹዌ ይብሮኩ።
58013025	ይእግዘር ፀጋ ትንማኹ ጋᎀ የኽር፤ አሜን።
59001001	በአለም እንም የትብራጠቦ የአስረዄችም የእስራኤል ጥብ ይእግዘርም የⷘታ የየሱስ ክርስቶስም አገልጌ ተኸረ ተያእቆብ የትራኸ ናዀቸር፤ ሽናት ያኹ የኽር።
59001002	ጐፔቾ ብዘ ኤነት ፈተና ቲሰራብኹ ንቃር የሳርኹ።
59001003	ባመርኹᎌ ወትፈተራኹ ፋራⷕ ያሜኹኸማ ትⷕሮ።
59001004	በፍረኾት ወትቋመራኹ አት ዘንጋ ቴቀብርብኹ ⷅጥየም ᎃራ ትኸሮዌ ያበቃኹ ቃር የኽር።
59001005	ታኹ ግብት ኻሪነት ኤነን ሰብ ቢረብር ይእግዘር የጠስ፤ ያውንሸ፤ ዀትም ስርም ቴያᎀጥን ይንመታ እክም ይብ ዋቢ ⷘታው።
59001006	ቢኸርም ሰብ ስርም ቴጥራጠር የትመመርም የጠስ፤ ይጥራጠር ሰብ በንፋስ የገᎊ ይንቅረቅር የባኽር እኻ ይመስር።
59001007	የዝካ ሰብ ትእግዘሬ አት ዘንጋ ይረኽብ ቃር እᎀሰረን።
59001008	ዝም ይኸር ዄት አሳብ ያነኔም ቤማመታ ዄት አንዠ የኸሬዉ።
59001009	በንብረተታ ዜጋ የኸረ ጐፔ እግዘር ያትረን የኸሬ የሳን።
59001010	የሰብ ዱንያ የሰር ማማ ኸማ ይጠፋ የኸሬ ደንገነ የኸረ ጐፔ እግዘር ዜጋ ቢያᎂንም የሳን።
59001011	ጬት ወጣም ንቃር ቲᎀⷍን ሰር ጠነቀም ማማታ ይትረገፍ፤ መርከታም ይጠፋ፤ የኽክም ደንገነ ሰብ በሜናታ ትርክም ቲብር ይጠፋ።
59001012	እግዘር ርዳ የገፓም ኸማ ይረምደዊኽኖ ይብኖ የኽይወት አክሊል ይትⷀፐር የኸሬ በፈተና ፈነኸም ይትቋመር ሰብ የትዳረው።
59001013	እግዘር በᎃጥጥ ዘንጋ ኤትፈተርም የኽክም ዀት የሟኒም ሰብ ኤፈትር የኸሬ ሰብ ፈተና ቲሰራወ "እግዘር ፈተሬም" ኤበር።
59001014	ሰብ ጭን ይትፈተር ያታተታ በገገታ ተመኛት ተⷀመም ቲትᎀተቱ።
59001015	ተኽም አንⷀ ተመኛት በⷕን ቲገባ ባጢር ይጨን፤ ባጢርም ቲትረቅ ሞት ያቸን።
59001016	ኧረምድኹ ጐፔያኖ እንታለልኹ፤
59001017	ወኼ ስጦታም ᎃራ በረካ እንም ትእግዘሬው፤ ዝም ይቸን ጥራርወት ኸማ ወዞር ዌም ወትሽጋገር ቴነወ የብርኻን አብ ተኸረ ትእግዘሬው።
59001018	እግዘር የፍጥረተታ እንም በኽር ንኸኔ በገገታ ፍቃድ በውረም ቃር ጨነንደም።
59001019	ኧረምድኹ ጐፔያኖ ዝኸታ ኤተሳኹ፤ ሰብ እንም ይሰሜ የድራከት፤ ይዝረⷌም ይማቼም ጭን የበር።
59001020	የሰብ ማት ይእግዘር ፅድቅ ኤያቸን።
59001021	በኽ የቸነ ᎃጥጥነትም ᎇሼነት ያኖ ዘንጋ እንም አውጦም እግዘር በⷕናኹ ያወናን ነብሳኹ ያተርፌ ይዀለ ቃር በⷘርነት ተቀፐሮ።
59001022	ቃረታ በሜና ታትየሶ ሰብ ኽሮ ባንኸሬ የገጋኹ ቅማመርኹም እማት ትሰሞ ሰብ አትኽሮ።
59001023	ቃረታ ሰማም ኤቾትወ ሰብ ይፍተታ በመስቴወት ያዥ ሰብ ኸማው፤
59001024	ዝኽ ሰብ ይፍተታ በመስቴወት ባሸ አንⷀ ያር፤ ይፍተታ መምር የረፐረ ኸማ ኽመጋ ይትረሳን።
59001025	ቢኸርም ነጣ ያወጣ ⷅጥየ ⷅጫ አሸምታነ በዀት ይቈም ሰብ የሰሟን ቃር ቴትረሳን ይቾትወ ሰብ በሜናታ በረካ ይረኽብ።
59001026	ባነመተታ ቴጬፕ ይእግዘር ኧሰግድ ይብር ሰብ የገገታ ያታልል፤ ኻይማኖተታም ከንቱው።
59001027	ባባንዳ ብእግዘር ይፍቴ አᎃር ኤነወም ⷅጥየ ኻይማኖትም ወበር "አብ ታዶት የᎀተቦ ታውየ አረቆት፥ ምሰኽነማ የᎀተበማ እሽታ ባገነነማ ቃር ቀሮት፥ ተዝ አለም ᎃጥጥ ሜናም ተጤፖቱ።"
59002001	ጐፔቾ ክብር ባነን በⷘታንዳ በየሱስ ክርስቶስ ታምሮ ሰብ አት ሰብ ታት ሰብ ይርቅ በበሮት በሰብ ግብት አታብርጦ።
59002002	ዄት ሰብ ትደመዶᎌ መደር ቸነቦም ንበነ፤ አተታ ባቴበታ የወርቅ ሻሸራ የኸናም ይሽር ዀጅር የትኸተር ደንገነው፤ አተታ አሜጠዊ ርዝ ዀጅር የትኸተረ ዜጋው፤
59002003	ይሽር ዀጅር የትኸተረዀታ አⷛⷘዝኹም "በዝ ቦኼ መደር ቶራ" ትብረዊ። ዜጋዀታ ጭን "አኸሽ በኽም ም ዌም በግረኔ ቶራ" ትብረዊ፤
59002004	ኧጋ በዝ ኤነት በግብታኹ ትቤትሮኸማም አበንጥኹም ትፈርዶ ኸማ ኤትየኹዌ?
59002005	ኧረምድኹ ጐፔያኖ ስሞ፤ እግዘር በመሮት ደንገነ ይኸሮዌም ይረምደዊ ኽኖ ተስፋ ያበኖ መንግስት ይወርሶዬ በዝ አለም ያነቦ ዜጋ አንሸፐተዌ?
59002006	አኹ ጭን የዜጋ ትቀርጦ፤ ያጨንቆኩም ፍርድ ቤት ይሸቦኩኽ ደንገነ አንኸሮዌ?
59002007	ትጠኖᎌ ክብር ያነን ሽም ይቀርሞኽ ኽኖ አንኸሮዌ?
59002008	"ሰብ እንም የገጋኸ ኸማ ንመድ" ቧርም የጣᎉ ይእግዘር መንግስት ⷅጫ ብትቅረቦ ወኼ ትቾቶ።
59002009	በሰብ ግብት ብታበርጦ ጭን ባጢር ትቾቶ፤ ⷅጫም የጣስኹዌ ትትቀጦ።
59002010	ሰብ ተትዛዝ እንም አተታ ጣሰም እንጐደዀና እንም ቢቅየ ዳር እንም ትዛዝ የጣሰ ኸማ ይትሜዘር።
59002011	"ተረከብኸ እሽታ ዀጅር አትድምድ" የባረ እግዘር ዝክም "አትቅጥር" ባረም፤ የረከብኸኸማ ዀጅር ባትደምድም በቀጠርኸ ⷅጫ ጣስኸም።
59002012	ነጣ ቢያወጣ ⷅጫ ይፍቴ ተⷀነቦም ፍርድ ይትቀፐሮ ሰብ ኸማ ዘንጎ፤ የኽክም ቶቶ።
59002013	ይእግዘር ፍርድ ኤመር ሰብ ኤᎀን፤ ቢኸርም ምኽረት የፍርድ ይⷀᎃን።
59002014	ጐፔቾ ሰብ እምነት ነሬ ቢብር ውረም እምነት ያነን ኸማ ቦኼ ሜና ቤያትየሽ ምር ያᎂረ? ኧመሮተታ ያተርᎋኔ ይዀለዌ?
59002015	ይትኸተረዊም ይበረዊ የበከሮ ጐፔቸም ኧተᎀቸም ቢረብሮ፥
59002016	ታኹ አት ሰብ ያገነኖ ቃር ቴይብኖ "ቦኼ ቃር ወሮ፤ የሟቅኹ፤ ጥᎈቦ፤" ቢብኖ ምር ያሜሮ?
59002017	ወኼ ሜና ኤነወ እምነት የᎀተው።
59002018	ቢኸርም "አኸ 'እምነት ነሬ' ባኸም ብትⷛⷘዝ፥ እያም 'ወኼ ሜና ነሬ' " ይብር ሰብ ቢረብር፥ "እምነታኸ ተሜናኸ ቤትርም አተዤ፤ እያም እምነተና በሜናና አተዥኸሸ" ኧወንሸ።
59002019	አኸ "እማት እግዘር ነረ ባኸም ታምር፤" ዝመታ ወኼው፤ ኧመሮትማ ሲጣርም ያምሮ፤ ሰነፎም ያረድኖ።
59002020	አኸ ጋዋ፥ ሜና ኤባር እምነት ከንቱ የኸረ ኸማ ኤትየኸዌ?
59002021	አባንዳ አብርኻም ኧርቸታ ይስኻቅ ኽትም ቢያትⷀንውᎌ መደር ይእግዘር ኽትም ይኸሬ ባትⷀነወን ግዝየ በሜና አንፀደቀዌ?
59002022	በኽ የቸነ ኧመሮተታ ተሜናታ ጋᎀ እማቴ የኸረ ኸማም ኧመሮተታም በሜና ᎃራ የኸረኸማ ታዥዌ?
59002023	በመጣፍም "አብርኻም ይእግዘር አመረም፤ ኧመሮተታም ፅድቅ ኸረም ተᎂዘረለም" የዋሪ ቃር ውረም ኸረም፤ በዝ ኤነት አብርኻም ይእግዘር ናማጂ ቧሪም።
59002024	ኧጋ ሰብ ይፀድቅ እማት በመሮት ቴኸር ተሜናም ጋᎀ የኸረ ኸማ ታዥ።
59002025	ራብ ይውርያ ተረከበች ሰብዀጅር ትደምድ ምሽት የእስራኤል ናዀቸረነ በቤተⷕታ የትⷀፐረቼ ተጠላተዀና ሰከቦም ብንጐድ ኤማ ያሮ ኸማ ያትየሸቸኖዌ ⷕት በሜናⷕታ አንፀደቀችዌ?
59002026	ተነብስ የትቤተረ በሰር የᎀተው፤ የኽክም ተሜና የትቤተረ ኧመሮት የᎀተው።
59003001	ጐፔቾ አስተማሪ የኸነ ይና የባሰ ፍርድ ንትⷀፐነ ኸማ ትⷕሮ የኸሬ ታኹም ብዘዀና አስተማሪ ኤኽሮ።
59003002	ይና እንመንዳ ብዘ ጋᎀ ንትሳሰትነ፤ በዘንጋ ኤሰትንዀታ ᎃራ ገገታ ቀሮት ይዀለ ᎃራ ሰቡ።
59003003	ፈረዝ ይታዘዝንዴ ባንቃታ ልጓም ንኸራኔᎌ፤ ፈረዝምዀታ የሸኔ መደር ንወስድኔ።
59003004	መርከብ ሟኒም ንቅየ ቢኸር በርቅ ንፋስም የገᎊ ቢኸር መርከብ ይረዳ ምስ ብርስየ መሪ የሸን መደር ነዳም ይወስድን።
59003005	የኽክም አነበት እርስየ የገግ ሰብነት ቲኸር በርቅ ዘንጋ ይትⷛⷘዝ፤ ንቅ ድብር ይረድድ ብርስየ እሳቱ።
59003006	አነበትም እሳት ኸማው፤ አነበት በገግ ሰብነት ግብት ያነ የዝ አለም ᎃጥጥ የሜናው ፍጥረቱ፤ አነበት ሰብነተንዳ እንም ያሰርኽ፤ አነበት ያዛብ እሳት ኸማ ሰብነተንዳ እንም ይመⷍር።
59003007	ያፈር አዊም፥ የሰሜ አᎋ፥ ባፈር ይትሸቦም፥ በባኽር እኻ ደን ይረብሮ ፍጥረት እንም በሰብ ይትገሶ፤ የዝም ይፍቴ ተገሶም።
59003008	ቢኸርም አነበት ይገዜ ይዀለ ሟኒም ሰብ ኤነ፤ አነበት ይቀጥር መርዝ የሜናው ᎈያት ኤነን ᎃጥጥ ዘንጋው።
59003009	በዀትም ያባንዳ ይእግዘር ሽር ንብነ፤ በዀትም ብእግዘር መርክ የትፈጠሮ ሰብ ንሰድብነ።
59003010	ብማት አነበት ሽርትም ስዴበም ይወጦ፤ ጐፔቾ ዝካ ወኽር ኤኖ።
59003011	ትማት ሚንጭ ይተም እኻም ይመርር እኻም ይወጣዌ?
59003012	ጐፔቾ የሸብራ ኧጨ የዌራ ᎇስር ያᎊዬ ይዀለዌ? ዌሽ የዌን ኧጨ የሸብራ ᎇስር ያᎊዬ ይዀለዌ? የኽክም ቲመርር እኻ ይተም እኻ ይረኽዊዌ?
59003013	ታኹ ግብት ኻሪም የቤሰረም ሰብ ሟኑ? በኻሪነትም በⷘርነት የቾተን ሜና ቢረውን ንብረተታ ያተዥ።
59003014	ቢኸርም ይጠግር ᎀያትም ገግ ንመዶትም በⷕናኹ ቢረብር አትⷛⷘዞ፤ በውረም ቃርም አትፍጥሮ።
59003015	ዝኽ ኤነት ኻሪነት ይረኽዊ ተአለም፥ ተሰብነተንዳም ተሼጣኑ ባንኸሬ ትእግዘሬ አንኸረ።
59003016	ᎀያትም ገግ ንመዶትም ባነቦᎌ መደር ዘናም ᎃጥጥ ሜና እንም ነረቦ።
59003017	ትእግዘሬ ይረኽዊ ኻሪነት ጭን ትንም ይፍቴ ጥርሩ፤ ተኽም አንⷀ ሻካቹ፥ ⷘራው፥ ይታዘዝ፥ አፍ ይብርቃሩ፥ ወኼ ᎇስር የሜናወው፥ ኤያበርጥ፥ ኸጥነት ኤነወው።
59003018	ሽናት ይረምዶ ሰብ በሽናት ዘኖም የፅድቅ ᎇስር ይስበስቦ።
59004001	ባኹ ግብት ያነ አርብም መራክስም ቴቴ የቸነው? በሰብነታኹ ደን ቲትዋካ ተገጋኹ ተመኛት አንኸረዌ?
59004002	የሸኹዊ ዘንጋ ወንኸብ ቲⷀምኹ የሰብ ትቀጥሮ፤ ንቃር ተሜነኹም ንኸቦት ቲⷀምኹ ትትራከሶ፥ ትትሟቶ፤ ይእግዘር አንጨቈስኹዊ የኸሬ የሸኹዊ ዘንጋ አትረኽቦ።
59004003	ብትጨሶም የጨቈስኹዊ አትረኽቦ፤ አትረኽቦም ያነ የጨቈስኹዊ ዘንጋ የገጋኹ ይሽርኹዌ በᎃጥጥ ተመኛት ትጨሶ።
59004004	አኹ ትኸዶ ሰብ የዝ አለም ይረምድዀታ ይእግዘር ጠላት የኸረ ኸማ አትⷕሮዌ? ኧጋ ዝኽ አለም ይረምድ ሰብ እንም ይእግዘር ጠላት ወኽረታው።
59004005	አትም መጣፍ "እግዘር ባኹ ያወናን መንፈስ እማት የዀት ንኸኔ ንቃር ይትሜን" የዋረን እክም ይመስርኹዌ?
59004006	ቢኸርም መጣፍ "የትቢተነ ሰብ እግዘር ይትራከስኖ፤ የⷘራኽኖ ጭን ፀጋ ይብኖ" ይብርም ኸማ እግዘር ይብ ፀጋ ትንም ይርቅ።
59004007	በኽ የቸነ ይእግዘር ተገዞ፤ የሼጣን ጭን አሳደዊ፤ ታኹም ይፍካሸ።
59004008	ይእግዘሬ ተቀነቦ፤ ዀትም ያኹዌ ይትቀነብሸ። አኹ ባጢረተነ ኧጃኹ አምጥሮ፤ አኹ ትጥራጠሮ ሰብ ⷕናኹ ሰክቶ።
59004009	ተጠነቆ፥ ተመጠጦ፥ ብኾ፥ ዳⷃኹ፥ የብⷔንየ፥ ብንⷅታኹ ያዘኔ የትሽጋገር።
59004010	ብእግዘር ይፍቴ ገጋኹ አተንሶ፤ ዀትም ከፍ ያሚኹሸ።
59004011	ጐፔቾ አኹም ታኹ እንታማኹ፤ የጐፔያታ ያማ ዌም በሰብ ይፈርድ ሰብ ⷅጫ ያማ፤ በⷅጫም ይፈርድ፤ በⷅጫ ብትፈርድ ዳነ ኸርኸም ፈንድኸም ባንኸሬ ገጋኸ ⷅጫ አንቅየኸ።
59004012	ⷅጫ ይብም ይፈርድ እማት እግዘሩ፤ ያተርፌም ይቀጥሬም ይዀለ እማት ዀቱ፤ ኧጋ በሰብ ትፈርድ አኸ ሟንኸተ?
59004013	"ኧኳ ዌም ነገ እንጐድ ገነ ዌትነ በኽሜ አት ዘበር ዳር ንቾናነቴ፤ አቂጭትነ ናተርፍነቴ" ትብሮ አኹ ተጤፖ፤
59004014	ነገ ይኸር ቃር አትⷕሮ፤ አኹ ምቃርንኹ? አኹ የቀርየጋ አሰዊም ኽመጋ ይጠፋ ተን ኸማንኹ።
59004015	ይርቀታ አኹ ወበር ያነብኹ "እግዘር ፍቃደታ ኸረም ብነብነ ዝኸታ ዌም ኻታ ንቾትነቴ" በሮ።
59004016	አኹ ጭን ዝኸታ ወበር ቸኹምታነ በትቢታኹ ትትሸመሮ፤ የዝ ኤነት ወትሸመር እንም ᎃጥጡ።
59004017	ዄታ ወኼ ዘንጋ ወቶት ኻረም ኤቾት ሰብ አንቶቶተታ ባጢር ይኸርወ።
59005001	ኧዃም ደንገነ አኹ ኔኹ ስሞ፤ ያጨንቅ ግርድ ይቸንብኹ የኸሬ ኦኖም ብኾ።
59005002	ዱንያኹ እንም ብሰበሰም ተብላሸም፤ ዀጅራኹም ንቅስ ᎄናንም።
59005003	ወርቃኹም ብራኹም ᎄሸ ባረም፤ ᎄሸ የባሬም ምስክር ይኸርብኹቴ፤ ሰብነትማኹ እሳት ኸማ ይᎀⷍንቴ፤ የዝም የቀጥወ ዘበር ብዘ ዱንያ ስበሰብኹም።
59005004	ቢኸርም በቹቻኹ ቲቾቶ የዋሮ ሜነነ ዋጋዀና አንካስኹኖዌ ማተቦም ቲያኸሮ ይትሰማ፤ ዝነ ይስበስቦንኩኽኖም ኦያት ንቅ የኸረ እግዘር ሰማም።
59005005	አኹ ተመቸናኹም ቲሽርኹ በምበሮት ⷕናኹ ያርጭዬ ያፈቈሪ መሴና ኸማ አፈቀርኹም።
59005006	የፃዲቅ ሰብ በፍጥር ፈንድኹᎌም፥ ቀጠርኹዊም፤ ዀትም ኤያትቋናኹ።
59005007	ጐፔቾ ኼታ የⷘታ ተኖተታ ፍረኾም ቀሮ፤ ቸዋች ይፍትወረርም የቀጥወም ዝራብ ቲረኽብ ዳር ፈነኸም ወኼ ያፈር ᎃርት ይቅየ።
59005008	አኹም የኽክም ፍረኾ፤ ⷘታ ይቸንወ ወክተታ የትⷀነቤ በተስፋ ተቋመሮ።
59005009	ጐፔቾ ባኹ ቤትፈንድብኹዌ አኹም ታኹ አትጭቃጨቆ፤ ይፈርድዀታ ይቸንወ ወክተታ ሰናም።
59005010	ጐፔቾ ይእግዘር ሽም ነሶም የዝረከቦ ነቢ የሰናቦ መከራ ፈነኾም የትⷀፐሮዌ ወኼ መሰሮ የኸሮ ኸማ ኻሮ።
59005011	የኽክም በፍረኾት የትቋመሮ "የትዳሮሎ" ንብኔዮ፤ እዮብ መምር የፈነኸ ኸማ ሰማኹም። እግዘር የቀጥወ የቾተለ ወኼ ዘንጋ አሸኹም፤ በዝመታ እግዘር ይመርም ሜራም የኸረ ኸማ አሸኹም።
59005012	ጐፔቾ ትንም ይፍቴ በሰሜ ዌም ባፈር ዌም ብንጐድ በሟኒም ዘንጋ ተየ እንተነኹ፤ ጮዳኹ ውረም በኸረ ውረሙ በሮ፤ አንኸረ በኸረ አንኸረ በሮ። እካ ባንኸረ ጭን ይትፈንድብኹ።
59005013	ታኹ ግብት ያጐነን ሰብ ቢረብር ይእግዘር የጠስ፤ የሳረን ሰብ ቢረብር ይእግዘር የሽርት ዝምራ ያዝምር።
59005014	ታኹ ግብት የⷀᎀን ሰብ ቢረብር የቤተክርስቲያን ባሪቅ የዀትኼ የጥራ፤ ኽኖም በⷘታ ሽም ዘይት የቅቦም ጠሎት ያምሮለ።
59005015	ዝካ ብእግዘር ተᎀᎀርም ይጨሺ ጠሎት የⷀᎀን ያተርፍ፤ ⷘታም ተባሸታ ያተርᎋን፤ የቾተን ባጢርም ቢረብር አፍ ይውሪ።
59005016	አኹም ትተርፎዌ አኹም ታኹ ባጢራኹ ተራዘዞ፤ ታኹም ያታተታ ይንጐደታ ጠሎት ያሚ፤ የፃዲቅ ሰብ ጠሎት ብዘ ቃር ይቾቴ ንቅ ደረግ ነረን።
59005017	ኤልያስ ይናም ኸማ ሰብ ባነ፤ ቢኸርም ዝራብ ቤዘርቤ ንቃር ጠሎት ቤፐ ግዝየ የሶስት ዘበር ተግብት ባፈር ᎈር ስርም ዝራብ አንዘነበ።
59005018	ዠፐረም ጠሎት ቤፐ ግዝየ ሰሜ ዝራብ አበም፤ አፈርም ኻበም ᎃርት አበም።
59005019	ጐፔቾ ታኹ አተታ ተውረም ኤማ ተሳሰተም ቢወጣ እንጐደታ የውረም ኤሜ ቢዠᎏን፥
59005020	ባጢረተነ ተትሳሰተወ ኤማ የዠፐረዀታ የባጢረተነ ነብስ ተሞት ያተነᎈን ኸማ ዀትም ብዘ ባጢር አፍ ይውሪ ኸማ የኻር።
60001001	የኢየሱስ ክርስቶስ ናዀቸረነ ተኸረ ተጴጥሮስ፥ ሳናጫት ኸርኹም በጳንጦስ፥ በገላትያ፥ በቀጰዶቅያ፥ በእስያ፥ በቢታንያ ገነ ተብራጨኹም ትረብሮ ሰብ፤
60001002	ይፍትወረር በአብ እግዘር ወሰንም የሸᎌችኩ፥ የኢየሱስ ክርስቶስ ትታዘዞዌ በደመታም ታጠብኹም ትመጥሮዬ በመንፈስ ቅዱስ የትቀደስኹ አኹ፥ ይእግዘር ፀጋም ሽናትም የብዛንኹ።
60001003	ኢየሱስ ክርስቶስ ተሞት በተሶተታ የቸነ ኧያም የኸረ ተስፋ ያበንደ፥ በርቅ ማሮተታ ደንⷛታ ንኸኔ የዄተነ የጨነንደ፥ የⷘታንዳ የኢየሱስ ክርስቶስ አብ እግዘር ሽር የስራን፤
60001004	ዀትም ኤጠፋ፥ ኤትብላሽም ኤገርዝም ርስት በሰሜ አወናንኹም።
60001005	አኹም በቀጥወ ከረ ያዢ ትረፎት በመሮታኹ ብእግዘር ደረግ ተቅየኹም።
60001006	ሟኒም አኽር ብዘ ኤነት ፈተና የቀሪ ግዝየ ቢያጀግሮኩም በዀት የሳርኹ።
60001007	ዝም ፈተና የሰናብኹ ውረም ብእግዘር ያመርኹ ኸማ ጪግ ይኸሬዉ፤ ይጠፋ ወርቅ ዳር ብሳት ተፈተረም ይወጣ፤ ቶርቅ ይርቅ ኑንድ የኸረ እምነታኹ ዝክም ፈተና ወትቀፐር ነሮ፤ ኢየሱስ ክርስቶስ ቢቸንወ ከረ ዝኽ ተፈተረም ዮጣ እምነታኹ ምስጋናም ክብርም ንቅነትም ያቴብኹሸ።
60001008	ኢየሱስ ክርስቶስ ባናሸኹዊሜ ዳር ትረምደዊ፤ ዀትም ኧዃ ባታዘዊም በዀት ታምሮᎌ፤ በቃር ዩጅኔ ኤኸር አኽር ንቃር ሳረናኹም ትትብራነቆቴ።
60001009	በመሮትማኹ ትቅረበዊ የረብሳኹ ትረፎት ትንኸቦሸ፤
60001010	የዝ ትረፎት ቃር ያኹ ይኸር ፀጋ ትንቢት የዝረከቦ ነቢ ተጨራ ምረመሮም ሳቦም።
60001011	በኽኖም የረፐረ የክርስቶስ መንፈስ በተረም ክርስቶስ መከራ ይሰራወ ኸማ ተመከራም አንⷀ ክብር ይረኽብ ኸማ አትየሸም። ኽኖም ዝኽ እንም ምርጋᎀ መምር ይኸር ኸማ ምረመሮም ባነ።
60001012	ዝኽ ነቢ ኦዶተዀና ያኹ ባነ ባንኸሬ የገገዀና አንኸረኸማ ኽኖም ተⷐረኖም፤ ዝኽ እንም ተሰሜ በትራኸ በመንፈስ ቅዱስ ወኸት ኧዃ ወንጌል ዩዶኩ ሰብ ያትⷐሮኩ በዝ ኤነቱ፤ ዝም ዘንጋ መሌካም ዳር ያዞዌ ይትሜኖ ባነ።
60001013	ኧጋ በⷕናኹ ተቋመሮም የሜና ተሶ፤ በአግባብ ንበሮ፤ ኢየሱስ ክርስቶስ ቢቸንወ ከረ ትረኽበዊ ፀጋ በᎃራ ⷕናኹ ተመመሮ።
60001014	ትታዘዞ ደንⷛ ኽሮም ይፍቴ ባንኻሮታኹ የቾትኹዊ ᎃጥጥ ተመኛታኹ አትኸተሮ።
60001015	ቢኸርም የሸፐተናኹ እግዘር ቅዱስ የኸረምኸማ አኹም በሜናኹ እንም ቅዱሳን ኽሮ።
60001016	"እያ ቅዱስ የኸርዄ አኹም ቅዱሳን ኽሮ" ቧርም ጣᎉም።
60001017	የሟኒም ሰብ ቴያበርጥ ይንመታ የሜናታ ኸማ ፈንደም ይውን እግዘር "አባንዶ" ባኹም ትጠረዊ በኸረ በዝ በባዘነት ገነ ሳናጫት ኸርኹም ትትረብሮ ይእግዘር በስረፎት ንበሮ።
60001018	አኹ ታባኹ ተወረስኹዊ ብላሽ ተኸረ ንበሮት የትዌጨኩ ቢጠፋ ዘንጋ በብር ዌም በወርቅ አንኸረኸማ ትⷕሮ።
60001019	አኹ አᎃር ኤነወ ጤ ኸማ በኸረ በክርስቶስ ኑንድ ደም ተዌጨኩም።
60001020	ዀትም የትሸፐተ አፈር ተሰሜ ቴትፈጠር ይፍቴ ቲኸር፥ ኧዃ በቀጥወ ዘበር ያኹ ቲብር ትየም።
60001021	ኧመሮትማኹ ተስፋማኹ ብእግዘር ይኸሬ በኢየሱስ ወኸት ዀት ተሞት በረሳንም ክብርም ባወን ብእግዘር ትታመሮ።
60001022	ⷘርነት ባኖ ንማጀ በክርስቶስ ያመሮ ጐፔቸም ኧተᎀቸም ትረምዶዌ በውረም ቃር በታዘዞት ነብሳኹ አመጠርኹም፤ በኽ የቸነ አኹም ታኹ በᎃራ ⷕናኹ ተጨራ ተራመዶ።
60001023	አኹም የዄተነ የትጨነኹ ቴጠፋ ዘሩ ባንኸሬ ቲጠፋ ዘር አንኸረ፤ የትጨነኹም ኧያም ኸረም ዘላለም ቢረብር ብእግዘር ቃሩ።
60001024	ይእግዘር ቃር ዩድ መጣፍ ይብር ኸማ፦ "ሰብ እንም የሰር ኸማው፤ ክብረታ እንም የሰር ማማ ኸማው። ሰር ይጠርቅ ማማም ይትረገፍ፤
60001025	ይእግዘር ቃር ጭን ዘላለም ይረብር።" ዝም ቃር ያኹ ዮጅኩ ወኼ ወሬው።
60002001	ኼታ ᎃጥጥ እንም፥ አታሎት እንም፥ ኸጥነት፥ ᎀያት፥ ሟኒም ኤነት ኧሟት ተገጋኹ አፍኮ።
60002002	በክርስቶስ ተራቅኹም ትተርፎዌ ገደር የትጨነ ትከ ኤብ ይትሜን ኸማ አኹም ጥርር የኸረ ይእግዘር ቃር ተሜኖ።
60002003	ትትሜኖሜ ይኸንኹ "እግዘር ወኼ ቃር የኸረኸማ በኻርኹው።"
60002004	ኧጋ ኧያም እምር የኸረ የⷘታ ኢየሱሴ ተቀነቦ፤ ሰብ ቀንጦም የቃሰበዊ እግዘር ጭን የሸᎌተንም ያከወረንሙ።
60002005	የⷘታ ኢየሱሴ ትትⷀነቦ ኧያም እምር ኸርኹም ይእግዘር መንፈስ ይረብርወ ቤት ትኸሮዬው፤ በዝ ኤነት በኢየሱስ ክርስቶስ ወኸት ይሽር መንፈሳዊ ኽትም ይእግዘር ታትⷀንቦዌ የሸᎌችዮ ⷀስ ትኽሮሸ።
60002006	በመጣፍ "የሸᎌቺ ኑንድ የኸረ የግምብ ቤት ያትቋምር የᎀረ ዋና እምር በፅዮን አወራቴ፤ በዀትም ያምር ሰብ ስርም ኤቅመጭ" ይብር ቃር ተጣፈም።
60002007	ኧጋ ታምሮ አኹ ዝኽ እምር ያኹ ኑንዱ፤ ኤያምሮኽኖ ጭን "ግምብ ቤት ያረሶ ሰብ ቀንጦም የቃሰበዊ የግምብ ቤት ያትቋምር የᎀረ ዋና እምር ኸረም።"
60002008	አትም የዋሪም ኸማ "ዝኽ እምር የሰብ ቈፋ ኸረም አጅጋጀገም ያድግ።" ሰብም ቃረታ ባንመሮተዀና ቈፋ ኸረቦም ይወጥቆ፤ ይወጥቆሜ እግዘር በተረም ወሰነም።
60002009	እግዘር ያኹ ተጠነማ የርቅ ጬተቴ ያወጣናኹ የዀትም ወግ ሜናታ ቱዶዌ የትሸፐተ ዘር፥ የንስ ⷀስ፥ እግዘር ሜጠረም የገገታ ዬፐናኹ ቅዱስ ሰብንኹ።
60002010	ድረ አኹ ይእግዘር ሰብ አነፐርኹ፤ ኧዃ ጭን ይእግዘር ሰብ ኸርኹም፤ ድረ አሟርኩ ባነ፤ ኧዃ ጭን እግዘር ማረናኹም።
60002011	ናማጂየኖ በዝ አለም ታነኹ ባዘራም ሳናጫትም የኸርኹዬ ተነብሳኹ ቲትዋኮ ተᎃጥጥ ተመኛት ስኾ ባዀም ኧጨስኹ።
60002012	ሟኒም ቢኽር "ᎃጥጥ ሜና ይቾቶ ሰብሮ" ባሮም ቢያሞኩም ዳር እግዘር ይና ያዤ ቢቸንወ ከረ አረማዊ ሰብ ወኼ ሜናኹ በዞተዀና ይእግዘር ያኸብዶዌ በኽኖ ግብት ትትረብሮ ወኼ አመር የምበርኹ።
60002013	አኹም የⷘታ ኢየሱስ ትትብሮ መሪ የኸሮ ሰብ እንም ታዘዞ፤ ንቅ ንስም ዋና መሪም የኸሬ የዀትም ታዘዞ።
60002014	የገን ዳነም ታዘዞ፤ ኽኖ ᎃጥጥ ይቾቶኽኖ ይቀጦዌ ወኼ ይቾቶኽኖ ያⷛⷝዞዬ ተርቅ ንሴ ናዀዮም።
60002015	አኹም ወኼ ዘንጋ በቶቶት ጋዋኽኖ ባንኻሮተዀና ቢጮደዊ ጮዳ ስ ታቴፖዮዌ ዝኽ ይእግዘር ፍቃዱ።
60002016	አኹም ይእግዘር አገልጌ ኽሮም በነጣ ንበሮ ባንኸሬ ነጣ ሰብ የኸርኹዬ ᎃጥጥ ዘንጋ አቶቶ።
60002017	ሰብ እንም አኽብዶ፤ በክርስቶስ ያመሮ ሰብ ንመዶ፤ ይእግዘር ስረፎ፤ የንስም አኽብዶ።
60002018	አኹ አገልጌ ያራባሪያኹ አኽብዶም ታዘዞ፤ ትታዘዞም እማት ዮኼም የሜራምኽኖ ቴኸር የᎇሼኽኖው።
60002019	ሰብ በግፍ መከራ ቲትⷀፐር ይእግዘር ባረም ቢፈርኽ ይደሪ።
60002020	አኹ ᎃጥጥ ቾትኹም ቲቈጨኩ ብትፈርኾ ምር ያቈርጥንኹ? ቢኸርም ወኼ ዘንጋ ቾትኹም መከራ ትትⷀፐሮ ብትፈርኾ ትእግዘሬ ደረት ትረኽቦ።
60002021	የሸᎌችኩም የዝመታው፤ አኹም የክርስቶስ መሰሮ ትኸሮዌ ክርስቶስ ያኹ ቲብር መከራ ተⷀፐረም አትየሸም።
60002022	ክርስቶስ አት ባጢር ዳር አንቾተ፤ ባᎈታ ᎃጥጥ አንዝረⷈ።
60002023	ቲቀርመዊ አንትቃነመ፤ ኽኽ እንም መከራ ቲሰራወ ተስፋታ እንም ⷅጥየ ቢፈርድ ብእግዘር አወናም ባንኸሬ አናትጫቀሰ።
60002024	ተባጢር ተቤተነም ይእግዘር ታዘዝነም ንረብኔ፥ ክርስቶስ ገገታ ባጢረንዳ ጮረም በመስቀል ተሰቀረም፤ በዀት መዛ አኹ ፈዘዝኹም።
60002025	አኹ የቀነቦ ጤ ኸማ ዛፐትኹም ባነ፤ ኧዃ ጭን ነብሳኹ ይቅየ የዜማንቼ ተዠፐርኹም።
60003001	እሽቶ አኽማ የምሳኽማ ታዘዘማ፤ አታት ብእግዘር ቃር ኤያምሮ ገምያ ነረቦ፤ ቢኸርም ብሽታዀና ወኼነት ይእግዘር ቃር ቤዩደማዮም ይእግዘሬ ይቸኖዌ ይኸሎ።
60003002	ኽኖም ይእግዘሬ ይቸኖ ያነ እሽታዀና ጨዋ ኸረማም የሰብ ቲያኸብደማ በዞተዀናው።
60003003	ያኽማ መርክ ነር ባተርሶት፥ የወርቅ ጌጥ ባንጠርጥሮት ዌም ኑንድ ዀጅር በትኸደሮት፥ ተውጤ በረከዊ ጌጥ ኤኽር።
60003004	ቢኸርም መርካኽማ ብእግዘር ይፍቴ ዋጋታ ንቃር በኸረም ቤጠፋም ጌጥ በⷘርነትም በኻሪነት መንፈስ የትⷐመረ በⷕን ተሼመም ያነ፥ የደኔ ሰብነት የኽር።
60003005	በድረ ዘበር ተስፋኽነማ ብእግዘር ያወነማ የትቀደሰማ እሽታ በዝ ኤነት ያጌጠማ ባነ፤ የምሰኽነማ ይታዘዘማ ባነ።
60003006	የታዘዘማም ሳራ የምሰⷕታ የአብርኻም "ⷘታኖ" ባረችም ትታዘዝለ የረፐረኸማው፤ አኽማም ወኼ የኸረ ዘንጋ ብትቾተማ ስርም ባትሰርፈማ አኽማም የሳራ ግሬድንኽማ።
60003007	አኹም ገምዮ ትሽታኹ ጋᎀ በበስሮት እማቴ ንበሮ፤ ታኹ ይርቅ ⷀጨነ ፍጥረት የኸረሜም ታኹም ጋᎀ ኧያም ያሜ ፀጋ ይወርሰማ የኸሬ የኽነማም አኽብዶየማ፤ በዝ ኤነት ይእግዘር ትጨሶ ቈፋ ይኸርቃር ኤረብር።
60003008	ኧጋ እንማኹ አኹም ታኹ ተስማሞም ንበሮ፤ ይንጐድ ሰብ ጅጓረ የገጋኹ ኸማ ኧዞ፤ የጐፔ ኸማ ተራመዶ፤ ⷘራም ሜራም ኽሮ።
60003009	ዳሮ ባንኸሬ የᎃጥጥ ዘንጋ ᎃጥጥ አትዘፕሮ፤ በቅኔመ ሟሬ ቅኔመ አትዘፕሮ፤ አኹም የሸᎌችኩ ዝካ ባምሮት በረካ ትወርሶዌው።
60003010	መጣፍም ይብር ኸማ "ኧያም ኸረም እንም ከረ ሳረንም ይረብሬ ይሸ ሰብ ባነመተታ ኤቅማምር፤ በከንፈረታም ᎃጥጥ ቃር ኤዘንⷝ።
60003011	ተᎃጥጥ ዘንጋ የስⷕ፤ ወኼ ዘንጋ የቶት፤ ሽናትም የሴን፥ የትዀተንም።
60003012	ይእግዘርም ኤን የፃድቃን ሰቤ ያዞ። እንዝረታም ጭቋሸዀና ይሰሞዌ ተከፈቶም። ᎃጥጥ ቢቾቶኽኖ ጭን የማት ይፍተታ ያትየሽ" ባረም።
60003013	አኹ ወኼ ዘንጋ ትቾቶዌ ጃድ ብትብሮ ዳት ያሰራብኹ ሟኑ?
60003014	ወኼ ዘንጋ በቶቶት መከራ ብትⷀፐሮም ዳር በረካ ትረኽቦ፤ የሰብ ⷐጨ አትስረፎ፤ አትጠነቆ።
60003015	ⷘታ የኸረ ክርስቶስ በⷕናኹ አኽብደዊ፤ ባኹ ያነ ተስፋ ይትሰርኹ ሰብ እንም መልስ ቲቦ ኸማ ኻሮም ቀሮ።
60003016	ቢኸርም መልሳኹ በⷘርነትም ባኽብዶትም የኽር፤ የክርስቶስ የኸርኹዌ ወኼ ዘንጋ ትትቾቶ ᎃጥጥ ዩዶብኩ ሰብ በጀዀና ይቅመጦዌ ቦኼ ቀልባኹ ንበሮ።
60003017	ይእግዘር ፍቃድ በኸረ ወኼ ዘንጋ በቶቶት መከራ ብትⷀፐሮ ይፈዝኹ ባንኸሬ ᎃጥጥ ዘንጋ በቶቶት መከራ ብትⷀፐሮ አንኸረ።
60003018	ክርስቶስ ይና ይእግዘሬ ያትⷀንብንዴ ቲብር ዀት ፃዲቅ በኸረሜ ፅድቅ ኤነንደ ይና በባጢረንዳ የቸነ አት ግዝየ መከራ በትቀፐሮት ዀት በበሰር ᎀተም፤ በመንፈስ ጭን ኧያም ኸረም።
60003019	በጠነማ የታገዶ ነብሴ በመንፈስ ወረም የፍርድ ቃር ኦደኖም።
60003020	ዝም የታገዶምኽኖ ይፍቴ በኖኽ ዘበር መርከብ ቲሸክት እግዘር ፈነኸም ቲቅየኖ አንታዘዝ የባሮ ኽኖሎ፤ በመርከብዀታ ደን ገፖም ብኻ የተነፎምኽኖ እማት ስᎃት ሰብ ባነቦ።
60003021	ዝም እኻ ኧዃ ያኹ ያተርፍ የጥምቀት መሰሮው፤ ዝኽ ጥምቀት የሰብነት ጭቃራ ታጠቦት ቴኸር ቦኼ ቀልብ ይእግዘሬ ይትⷀነብ ጭቋሸው። ያኹም ያተርፍኹ ኢየሱስ ክርስቶስ ተሞት በተሶተታው።
60003022	ዀትም ሰሜ ወጣም ብእግዘር ከነ ነረ፤ መሌካም፥ ንቅ የኸሮም፥ ደረግ ያነኖም የዀት ተገሶለም።
60004001	ክርስቶስ በሰብነተታ መከራ የትⷀፐረ የኸሬ አኹም ዝኽ የክርስቶስ አሳብ ያርብ ግብር ኸማ ኸረም ያትቋምርኹ፤ በሰብነተታ መከራ የትቀፐረ ባጢር ወቶት ቸም።
60004002	ዀትም ተዝ አንⷀ በዝ አፈር ይረብር የሰብ ᎃጥጥ ተመኛት ወቶት ቴኸር ይእግዘር ፍቃድ በቶቶቱ።
60004003	አረማዊ ሰብ ይቾቶም ኸማ በባልጎት፥ በᎃጥጥ ተመኛት፥ በስኸሮት፥ ተልክ በᎈር ሰጦም የሳረኸማ በኽሮት፥ ይጠግር የቅሪነ በስግዶት የዝ ይፍቴ የቾትኹዊ ይጣንሸ።
60004004	ኧዃ ጭን በዝ ዘንጋ ተኽኖ ጋᎀ ተልክ በᎈር ዛንዜ ባንበሮታኹ ወግ ኸረቦም ያኹ ይቀርሞኩ።
60004005	ቢኸርም ባነቦም በᎀቶ ሰብ ይፈርዴ የቾና የዀት መልስ ያበዊሸ።
60004006	የᎀቶ ሰብ ዳር ወንጌል ዮጅዮ በዝ የቸነው፤ ኽኖም ዝክም በሰብነተዀና የሰብ ኸማ ይሞቶዌ ይትፈንድቦ፤ መንፈሰዀና ጭን እግዘር ይረብር ኸማ ኧያም ኸረም ይረብር።
60004007	ኧጋ ይንም ዘንጋ ቀጥወታ ሰናም፤ አኹም ጃድ ባኹም ይእግዘር ጠሶት ይኸንኹዌ በⷕናኹ ᎋያት የምበርኹ፤ ባግባብም ንበሮ።
60004008	ንማጀ ብዘ ባጢር ይፈቅ የኸሬ ትንም ዘንጋ ይርቅ ገግ ተገጋኹ ንቃር ተራመዶ።
60004009	ታትᎃጠጠቦ አኹም ታኹ ባዘነት ተቀፐሮ።
60004010	እግዘር ባበናኹ ብዘ ኤነት የፀጋ ስጦታ ታመርኹም በቶቶት ትቾቶዌ ታኹ ያታተታ እግዘር ባወን የፀጋ ስጦታ ይንጐደታ ያገክር።
60004011	ያትመርዀታም እግዘር ዝካ ይብር የበርም ዮድ፤ ያⷘⷍርምዀታ እግዘር ቢይውን ደረግ ያገክር። በዝ ኤነት እግዘርም በኢየሱስ ክርስቶስ ወኸት ብንም ዘንጋ ያኸውጂ፤ ክብርም ደረግ የዘላለም የዀት የኽር፤ አሚን።
60004012	ናማጂዮ እሳት ኸማ ቢፈትር መከራ ደን ታነኹ በሰብ አንሰና ኤⷕሪ ዘንጋ የሰናብኹ ቃር ኸማ ወግ ኤኽርብኹ።
60004013	ይርቀታ ክርስቶስ በርቅ ክብር ቢቸንወ ከረ ንቃር ይሽርኹዌ የክርስቶስ ኸማ መከራ ትትⷀፐሮ አኹ የሳርኹ።
60004014	የክርስቶስ ባኹም ብትቀነሞም ክብር ያነን ይእግዘር መንፈስ ባኹ ᎈር ይቾና የኸሬ የሳርኹ።
60004015	ታኹ ሟኒም ሰብ መከራ ቲትⷀፐር የደመነም፥ የሬባምኸማ፥ በጥፋት ዌም ባትራካሽ ሽም ኤኽር።
60004016	ክርስቲያን የኸሬ መከራ ይሰራወ ሰብ ቢረብር የክርስቶስ ሽም ቲብር ይእግዘር ሽር የበር ባንኸሬ ኤቀምጭ።
60004017	ፍርድ ይቀርስወ ግዝየ ሰናም፤ ፍርድምዀት ይቀርስ ብእግዘር ሰቡ፤ ኧጋ ፍርድ ቢና ይቀርስ በኸረ ይእግዘር ወንጌል ኤታዘዞ ሰብ ቀጥወ ምር ይኽርሸ?
60004018	መጣፍ ይብር ኸማ "ፃድቅ ሰብ ዳር ይተርፎ በጭንቅ በኸረ ይእግዘር ኤታዘዞ ባጢረተነ መምር ይኸሮቴ?"
60004019	ኧጋ ብእግዘር ፍቃድ መከራ ይትⷀፐሮኽኖ እንም መደረዀና የታመረ የኸለቀ እግዘር አደራ ያቦም ወኼ ዘንጋ በቶቶት ኤያክቦ።
60005001	ኼታ እያም ተኽኖ ጋᎀ የቤተክርስቲያን ባሪቅ የኸርዀ፥ የክርስቶስም መከራ ምስክር የኸርዀ፥ ዝክም የዝ አንⷀ ይቸን ክብር ሟር ያኔ በግብታኹ ያነቦ የቤተክርስቲያን ባሪቅ ኧመኽኖ።
60005002	ያኹ ባደራ ያውኩ ይእግዘር ሰብ ቀሮዮ፤ ሰበታም ትቅረቦ የግርድ ቴኸር እግዘር ቢሽን ኤነት በፍቃዳኹ የኽር፤ ቀሮታኹ የዋጋ ዘግዘግ በበሮት ቴኸር ይእግዘር ቲሽርኹ ታⷘክሮዌ የኽር።
60005003	ዝክም ባኹ አላፊነት ያነቦ ሰብ በግርድ በግዞት ቴኸር ብእግዘር ሰብ ይፍቴ ወኼ አመር ባተዞት የኽር።
60005004	አኹ ዝኽ ብትቾቶ ዋና ዜማንቸ ቢቸንወ ከረ ኤትብላሽ የክብር ሽልማት ትትⷀፐሮቴ።
60005005	የኽክም አኹ ዘርማ የባሪቅ ታዘዞ፤ እንማኹ አተታ ያተታ ባገክሮት ⷘርነት የዀጅር ኸማ ተኸደሮ። "እግዘር የትቢተነ ይቀጣኖ፤ የⷘራኽኖ ጭን ፀጋ ይብኖ" ቧርም ጣᎉም።
60005006	ኼታ እግዘር በወሰነን ጋᎀ ከፍ ያሜኹዌ ደረግ ታነን ትእግዘር ኧጅ ቦስጥ ገጋኹ አተንሶ።
60005007	እግዘርም ያኹ ያስብ የኸሬ ያጨንቅኹ ዘንጋ እንም የዀት ታቦለ።
60005008	ባግባብ ንበሮ፤ ቃንዠ በሮ፤ ጠላታኹ ሼጣን ይበራ ቃር ቲሸ ይዥመምር ዠፕ ኸማ በዙርያኹ ይዦር።
60005009	በዝ አለም ያነቦ ጐፔያኹ የዝ ኤነት መከራ ይሰራቦ ኸማ ኻሮም ባመርኹዊ ተቋመሮም የዝ ሼጣን አሳደዊ።
60005010	የቀርየጋ መከራ በትⷀፐርኹ አንⷀ በክርስቶስ የዘላለም ክብር የሸፐተናኹ የፀጋ እንም ⷘታ ዀት ገገታ ተትⷀፐርኹዊ መከራ ያትርፍኹሸ፤ ይግዝኹሸ፤ ያትቋምርኹሸ፤ ደረግም ይድብንኹሸ።
60005011	የዀት የዘላለም ዳነትም ደረግም የኽር፤ አሚን።
60005012	የታመረ ጐፔው ኧውን በሲላስ ወኸት ዝኽ አጭር ናዀቸር ጣፍንኩም፤ የጣፍንኩም ያኹ ኧመኽርኹዌም ዝኽ ውረም ይእግዘር ፀጋ የኸረ ኸማ ያኹ ኦድኹዌ ትምብሩ፤ አኹም በዝ ብእግዘር ፀጋ ተቋመሮም ንበሮ።
60005013	ያኹም ኸማ የሸᎌችዮ በባቢሎን ከተማ ያነቦ በክርስቶስ ያመሮ ሰብ ወኼምንኹዌ ይብሮኩ፤ ኧርቸናም ማርቆስ ወኼምንኹዌ ይብርኹ።
60005014	አኹም ታኹ በርማጀ በትሳሳሞት ወጌምት ተቤሮ። በክርስቶስ አመርኹም ትረብሮ እንማኹ ሽናት ያኹ የኽር።
61001001	የኢየሱስ ክርስቶስ አገልጌም ናዀቸረነም ተኸረ ተስምኦን ጴጥሮስ፥ ተⷘታንዳም ተጭዛንዳም ተኢየሱስ ክርስቶስ ቢረኽዊ ፅድቅ ወኸት ይና የረከብኔ እምነት የመሰረ ወኼ እምነት የትⷀፐርኹ፥
61001002	እግዘርም ⷘታንዳ ኢየሱስም በኻሮት ፀጋም ሽናትም የብዛንኹ።
61001003	በክብርመታ በሜርነትመታ የጠናንደ በኻሮተንዳ በⷘትነተታ ጦና ኧያም የኽሮትም ውረም የኸረ ንብረት ንረብኔ ይእግዘርም ንሰግድኔ ያትⷈሽንደ ዘንጋ እንም አበንደም።
61001004	በዝ ባውንደ ዘንጋ ወኸት በᎃጥጥ ተመኛት የቸነ በዝ አለም ታነ ጥፋት ተነፍኹም ይእግዘር ታነን ወኼነት እንም ተሻድኹም፤ የዀትም የትከበረም ንቅ የኸረ ተስፋም ነከብኹም።
61001005	በኽም የቸነ ዝመዀና ይትደፐሮንኩኸማ ጃድ በሮ፤ በእምነት ᎈር ወኼነት፥ ቦኼነትም ᎈር ውቀት፥
61001006	በውቀት ᎈር ገግ ተᎃጥጥ ቀሮት፥ ገግ ተᎃጥጥ በቀሮት ᎈር በፍናⷐ ተቋመሮት፥ በፍናⷐ በትቋመሮትም ᎈር ይእግዘር አኽብዶት፥
61001007	ይእግዘር ባኽብዶትም ᎈር ጐፔነት፥ በጐፔነትም ᎈር ንማጀ ድብሮ።
61001008	ዝኽ እንም ቢረብርኹ ⷘታንዳ ኢየሱስ ክርስቶስ ትⷕሮዬ ኤያⷘⷍር ᎃርት ኤባር አትኸሮኸማ ይቀሮኩሸ።
61001009	ዛዀና ኤነን ሰብ ቢረብር ጭን የረቌ ቃር ኤያዥ ᎋርጡ፤ ይፍቴ ተቾተን ባጢር የመጠረ ኸማ ተረሳንም።
61001010	ኧጋ ጐፔቾ የጠነኩም የሸᎌችኩም ኸማ ታጬጎዌ ቲፍቴ ይርቅ አትባቅሮ፤ ዛዀና እንም ብታመሮ ስርም አትወጥቆ።
61001011	በዝ ኤነት የዘላለም ቢረብር የⷘታንዳ የኢየሱስ ክርስቶስ መንግስት ትገቦዬ ᎃራ መብት ያውኩሸ።
61001012	ኧጋ ዝኽ እንም ዘንጋ ብትⷕሮዮም በጠበጥኹዊም ውረም ቃር ተቋመርኹም ብትረብሮም ዝኽ ዘንጋ እንም ያኹ አዝግዶት አንች።
61001013	እያ በዝ አለም ያነዀ ግዝየ ዳር ያኹ እንምከረ አዝግዶት ያነቢኸማ አስብ።
61001014	ⷘታንዳ ኢየሱስ ክርስቶስ ያትየሼምኸማ አፈጠርዀም ኧሞትኸማ ኧⷕር።
61001015	እያም በᎀትዀ አንⷀ አኹም ዝኽ ዘንጋ እንመጋ ዝግዶት ይኸንኹ ኸማ ኧዃ አትባቅር።
61001016	የⷘታንዳ የኢየሱስ ክርስቶስ ደረግም የዄተነ ተኖተታም ትኑድኔኩ ይና ገገንዳ የገገታ ንቅነት አሸነም ታነው ባንኸሬ በሰብ ብላት የቶደ ወማካ ተኸቴትነ አንኸረ።
61001017	"በዀት ይሽሬ ኧረᎃድን ትከና ዝኸታው" ይብርቃር ተርቅ ክብር በቸነለ ግዝየ ተአብ እግዘር ምስጋናም ክብርም ተⷀፐረም፤
61001018	ተዀት ጋᎀ በትቀደሰ ቈቶ ᎈር ታነነ ዝኽ ተሰሜ የቸነ ቃር ይና ገገንዳ ሰማነም።
61001019	ዝመታ ይርቅ ያጬግንደ የነቢ ቃር ነረንደ፤ ዝኽ ቃር ድየ ጋ ቲብር ዳር የጋት ዀዀብ የኸረ ክርስቶስ በⷕናኹ ቲያትየ ዳር በጠነማ ያትየ መብራትኸማ ኤፐኹም ብትጬፖለ ወኼው።
61001020	ትንም ይፍቴ በስሮት ያነብኹ በመጣፍ ቅዱስ ያነ ትንቢት ሟኒም ሰብ በገገታ አሳብ ይፈቴ ኤዀለኸማው።
61001021	ሟኒም ትንቢት በሰብ ፍቃድ ስርም አንቸነ፤ ቢኸርም ትንቢት በመንፈስ ቅዱስ የትመሮ ሰብ ትእግዘር ተⷀፐሮም የዝረከበዊው።
61002001	የኽርምታነ በድረ ዘበር በሰብ ግብት አሰተነ ነቢ የረፐሮምኸማ፥ የኽክም ባኹ ግብት አሰተነ አስተማሪ ይረብሮቴ፤ ኽኖ ጥፋት ያቸን አሰተነ ትምርት ሼሞም ያገቦቴ፤ የኽኖ ተባጢረዀና የትዌጣኖ ⷘታዀና ዳር ይኸዶዬ ይሰሮም አፈጠረም ጥፋት ይቸንቦቴ፤
61002002	በዝ ኤነት ብዘ ሰብ ያቅመጭ ሜናዀና ይትⷐተሮቴ፤ በኽኖ ሜና የቸነ የውረም ኤማ ይትቀነምቴ።
61002003	ዝኽ አሰተነ አሰተማሪ ዋጋ ቲሰቦ ገገዀና ዮጠረዊ ወማካ ቲዮዶኩ ዋጋኹ መንጦም ይበሮኩቴ። ተብዘ ግዝየ ይፍቴ ቀነሰም ፍርድ አወነፖም፤ ጥፋትም ቾናም ይቅየኖ።
61002004	ባጢር በቾቶ ግዝየ እግዘር የመሌካ ዳር ቴመኖ የፍርድ ከረ ይቅረቦኸማ በሰንሰነት አገደም በዱየ ጠነማ ደን በሲኦል ቃሸኖም፤
61002005	የኽክም ፅድቅ ያትመር የረፐረ ኖኽ ትንጐድ ሰባት ሰብ ጋᎀ አተነፈም ባጢረተነ በረፐሮᎌ አለም የጥፋት እኻ ቲያቸን አትማጭተ የድረ አለም አንቸን፤
61002006	ኧዃ ባጢር ይቾቶ ሰብ እንም አሰቦም ይትቀጦዬ የሰዶምም የገሞራም ከተማ አመድ ቲኸሮ ስን መⷈረም ይጠፎኸማ ፈንደቦም፤
61002007	ᎃጥጥ ተኸረ ሰብ ቲያቅመጭ ሜናዀና ተመጠጠም ይረብር የረፐረ ፃዲቅ ሎጥም አተነᎈንም፤
61002008	ኽም ፃዲቅ ሎጥ ይውሪ ምስ በግብተዀና ቲረብር እንም ከረ ቢያዥንም ቢሰሟን ᎃጥጥ ዘንጋ የቸነ ፃዲቅ ነብሰታ ይትጨነቅ ባነ።
61002009	ኧጋ ዝኽ እንም ዝካ በኸረ እግዘር ፃዲቅ ሰብ ተፈተናዀና ያተርፍኖምኸማ ባጢረተነም መምር ይቀጣም የፍርድ ከረ ዳር መምር ያትየክስኖኸማ ይⷕር በሮቱ።
61002010	የሰነኸ ᎃጥጥ ተመኛተዀና ይትⷐተሮም ይእግዘር ደረግም ይቀርጦኽኖ የፍርድ ያትየክስኖ። ዝም አሰተነ አስተማሪ ኤሰርፎም ትቢተነም የኸሮዬ በሰሜ ንቅ ክብር ያነኖ ኽኖም ዳር ቲቀርሞ ኤሰርፎ።
61002011	መሌካም ዳር ተኽኖ ብንም ቃር ቢርቆዮም ብእግዘር ይፍቴ በኽኖ ᎈር ቅኔመ ያነወ ክስ ኤያትⷀንቦፖ።
61002012	ዝኽ አሰተነ አስተማሪ ጭን በስሮት በⷀመኖ ዘንጋ ይትቃነሞ፤ ኽኖ ይትጠበጦሜ ይሞቶሜ የትጨነቦ በፍጥረተዀና ተመኛት ይረብሮ ኤቤስሮ ዋጋኸማሮ፤ ዋጋም ᎀቶም ይጠፎም ኸማ ኽኖም ይጠፎቴ።
61002013	ኽኖም በቾተዊ ᎃጥጥ እንም አጅገዀና ይትⷀፐሮቴ፤ የኽኖ ብንⷅት በዋና ድየ ስኸሮትም የሳረኖኸማ ኽሮትሙ፤ ታኹም ሸረት ይበሮዬ ቲቾኖ ግዝየ አታሌ በኸረ አመረዀና ቀመጥ ኤብሮም ያቅመጦም ሰብሮ።
61002014	ባጢር ቶቶት ኤች ኤን ነረኖ፤ ባጢር የቶቶት ተመኛተዀና ገብ ኤብር፤ አንትቋመሮኽኖ ይᎀትቶዮ። የዋጋ ዘግ ዘግ ይብር ⷕን ነረኖ፤ የትሰተቦ ሰብሮ።
61002015	ኽኖ ⷅጥየ ኤማ ገፈሮም ᎃጥጥ ቾችም ይረኽዊ ዋጋ የረመደ የባሶር ኧርች ነቢ በለአም ዮረወ ኤማ ተⷐተሮም ዛፐቶም።
61002016	በለአም ጭን በቾተን ባጢር የቸነ ዘንጎት ኤዀለ እማር የሰብ ኸማ ዝረⷈም ማቸወም፤ ዝም እማር ነቢ በለአም ጋዋ ሜና ቤቾቴ ዀናንም።
61002017	ዝኽ ሰብ እኻ ኤነቦ ምንጭኸማሎ፤ ብንᎇርቢት ይትገፎ ዳበራኸማሎ፤ የኽኖም ዱየ ጠነማ ይቅየኖ።
61002018	በስተት ሜና ቲረብሮ ሰብ ግብት ሰከቦም ተቸነቦ ገና ብዘ ግዝየ አንከሶ ሰብ ከንቱ የኸረ የትቢት ቃር በዘንጎት በተመኛትመዀና በዛዞት ᎀተቶም ያታልሎዮ።
61002019	የኽኖም "ነጣ ትወጦቴ" ባሮም ተስፋ ይቦዮ፤ ሰብ ቲትⷀም የⷀᎀንዀት ባረያ ኸረም ይትገዛ የኸሬ ኽኖም ገገዀና የባጢር ባርያሎ።
61002020	ተባጢረንዳ ያተነፈንደ ⷘታንዳ ኢየሱስ ክርስቶስ በኻሮት ተአለም ᎃጥጥ ባመንጦ አንⷀ ተዠፐሮም በዛም ᎃጥጥ ሜና ተክታተፎም ቢትⷀሞ ቲፍቴ ይርቅ የቀጥወ ዘንጋዀና ይብስቦ።
61002021	የፅድቅ ኤማ በኻሮ አንⷀ ታውዮ ቅዱስ ትዛዝ ያንⷄ ቢትዠፐሮወታ የፅድቅ ኤማ ታንኻረዊ ይፍዘዝኖ ባነ።
61002022	"ግየ የነቈን ይበሬ ይትዠፐር" የኽክም "እማር ቢያጥዊም በጐት ይክበንር" የዋሪ ወማካ በኽኖ ውረም ኸረም።
61003001	ናማጂየኖ ዝኽ ኧጠፍንኹ የዄተነ ናዀቸሩ፤ ዄችም ናዀቸር የጣፍንኩ የዝ ዘንጋ አዘግድኹዌም ⷅጥየም ቃር ታስቦዌ ናትቋምርኹ ትምብሩ።
61003002	ተዝ ይፍቴ ቅዱሳን ነቢ የዝረከበዊ ቃርም በናዀቸረናኹ ወኸት የረከብኹዊ ያተነፈንደ ⷘታንደ ትዛዝ ትዘግዶዌ ኧሸ።
61003003	ትንም ይፍቴ ዝኸታ ኻሮ፤ ⷈሸተነ በቀጥወ ዘበር ይቸኖቴ፤ ኽኖ ᎃጥጥ ተመኛተዀና ተⷐተሮም ያⷈሶቴ።
61003004	ኽኖ "ኢየሱስ ይቸንቴ ቧርም ተስፋ አውም አነፐረዌ? ኧጋ ኤቴ ነረ? የድረ አባንዳ ተᎀቶ ኧዃ ዳር ፍጥረት ተትፈጠረ ቈነሽም እንም ዘንጋ ታነም ኸማ ነረ" ይብሮቴ።
61003005	ዝኽ ሰብ ተብዘ ዘበር ይፍቴ አፈር ተሰሜ ብእግዘር ቃር ወትፈጠረዀና "አንⷕነ" ይብሮቴ፤ አፈርም ትኻም ብኻም የሸኰቺኸማ ይኸዶቴ።
61003006	በኽም ዘበር የረፐረ አለም እኻ ዋጠንም ጠፋም።
61003007	ኧዃ ያነቦ አፈር ተሰሜ ᎇሼ ሰብ ይጠፎᎌ የፍርድ ከረ ስን በዝም ብእግዘር ቃር ይሳት አወነም ይሬዮ።
61003008	ናማጂየኖ አኹ ጭን ብእግዘሬ አት ከረ ዀም ዘበር ዀም ዘበርም አት ከረ ኽሮተታ ዝኽ አት ዘንጋ ኤተሳኹ።
61003009	አታት ሰብ ይመስኖምኸማ ⷘታ ኢየሱስ የዝረⷈን የተስፋ ቃር ያሜዬ ኤያቴር፤ ቢኸርም ጭን ሰብ እንም ንስኻ ይገቤው ባንኸሬ ሟኒም ሰብ ኤጠፋኸማ ሸም ያኹ ቲብር ፈነኸም ይክስ።
61003010	ⷘታ ይቸንወ ከረ ኔባ ይቸን ኸማ ጠነቃር ይቸንቴ፤ በኽ ከረ ሰሜ በርቅ ኽያት ይጠፋቴ፤ ፍጥረት እንም ብሳት ነደደም ያርቅቴ፤ አፈርም ባፈር ᎈር ያነ ዘንጋ እንም ይረድድቴ፤
61003011	ኼታ እንም ዘንጋ በዝ ኤነት ይጠፋ በኸረ፥ ኧጋ አኹ በቅድስናም ይእግዘር ባኽብዶትም ንበሮት ኤነብኹዌ?
61003012	ኼታ ⷘታ ይቸንወ ከረ ተጨማኹም ትቅረቦም አፈጠረም ይቸን ኸማ ትቾቶ ሰብ ኽሮ፤ በኽ ከረ ሰሜ ብሳት ነደደም ይጠፋቴ፤ ፍጥረትም ብእሳት ይረጥሮቴ።
61003013	ቢኸርም ይና ፅድቅ ያነወ ገደር ሰሜም ገደር አፈር እግዘር ኤብኹቴ ባረም ርዳ በገፓንደ ኤነት ንቅየነ።
61003014	ኼታ ናማጂየኖ ዝኽ እንም ይኸርወ ከረ ትቅረቦ በኸረ፥ እግዘር ቴቅመጭብኹም ዌም በዀት ይፍቴ መጠርኹም ትትረብሮ ሽናት ይረኽብኹኸማ አትባቅሮ፤
61003015	የⷘታንዳ ፍረኾት ያኹ ትረፎት የኸረ ኸማ ኻሮ፤ ናማጂ ጐፔቸንዳ ጳውሎስ ባዊ ኻሪነት አኽር የጣፈንኹ ዝመታው፤
61003016	ዀት ቢጠᎋን ናዀቸር እንም የዝ ዘንጋ ቃር ነሳም ዝረⷈም፤ ዀት በጣፈኖ ናዀቸር አታት ይዌስርዮዌ ያጀግሮ ዘንጋ ነረቦ፤ በጨር ኤቤስሮም ዄት አንዠም ሰብ እንጐድ ይእግዘር ቃር ዩዶ መጣፍ ያጀሮምኸማ ዝም ዘንጋ ይሽጋክሮ፤ ዝመታ ያመሮ ይጠፎዬው።
61003017	አኹ ጭን ናማጂየኖ ዝኸታ በተርኹም የኻርኹዬ በባጢረተነ ስተት ሜና ተᎀተችትኹ አመርኹም የቈምኹᎌ ባትገፍሮዌ ተጤፖ፤
61003018	ይርቅመታ ባተነፈንደ በⷘታንዳ በኢየሱስ ክርስቶስ ፀጋም ዀትም በኻሮት ተራቆ፤ የዀት ኧዃም የዘላለምም ክብር የኽር፥ አሚን።
62001001	ቲፍትወረር ቀነሰም የረፐረ ኧያም ያሜ ይእግዘር ቃር ንጠፍኔንኩ፤ ዝኽ ኧያም ያሜ ይእግዘር ቃር የሰማኔም ቤነንዳም ያሸኔ፥ መርኬ የባኔም በጀንዳ የረገድኔ ቃሩ።
62001002	ዝኽ ኧያም የኸረዀታ ትየም፤ ይናም አሸኔም፤ ያሸኔም ኸማ ኑድነ። በአብ እግዘሬ የረፐረዀታም ይናም የትየንደ የዘላለም ኧያም የኸረዀታ ኑድኔኩ።
62001003	ቲና ጋᎀ እማት ትኸሮዌ ያሸኔም የሰማኔም ያኹም ኑድኔኩ። እማቴ ንኸነም ተአብ እግዘርም ተርቸታ ተኢየሱስ ክርስቶስ ጋᎀው።
62001004	ዝኸታ ንጠፍኔንኩ እንመንዳ ይሽርንዴው ።
62001005	ተዀት የሰማኔም ያኹም ኑድኔኩ ናዀቸር "እግዘር ጬቱ፤ ጠነማም በዀቴ ስርም ኤነ" ይብር ቃሩ።
62001006	በኽ የቸነ "ትእግዘር ጋᎀ እማት ኸነም" ባነም፥ በጠነማ ንረብነ በኸረ ንፈጥነ፤ በቃርመንዳ ኸረ በሜናንዳ ውረም ቃር ኤነ ወበሩ።
62001007	ቢኸርም ዀት በጬት ያነ ኸማ ይናም በጬት ብነብነ ይናም ቲና እማትነት ይረብርንደ። የኽክም የርቸታ የኢየሱስ ደም ተባጢር እንም ያመጥርንደ።
62001008	"ባጢር ኤነብንደ" ብምብነ የገገንዳ ናታልልነ፤ ውረም ቃር ቢና ኤነ።
62001009	ባጢረንዳ ይእግዘር ብኑድነ ዀት የታመረም ፃዲቅም የኸሬ ባጢረንዳ እንም አፍ ይብርንደ፤ ተበደለንዳ እንም ያመጥርንደ።
62001010	"ባጢር አንቾትነ" ብምብነ፥ እግዘርም አሰተነ ናሜኔ፤ ቃርመታ ቢና ኤነ።
62002001	ደንⷛኖ! ዝኽ ኧጠፍንኹ ባጢር ባትቾቶዌ ትምብሩ፤ ቢኸርም ሟኒም ሰብ ባጢር ቢቾት ባብ እግዘሬ መሮ ነረንደ፤ ዀትም ፃዲቅ የኸረ ኢየሱስ ክርስቶሱ።
62002002	ባጢረንዳም ይትፈቅ በዀቱ፤ እማት ይና ባጢር ቴኸር የአለም ሰብ እንም ባጢር ይትፈቅ በዀቱ።
62002003	ይእግዘር ትዛዝ ንቅየነ ሰብ በኸነ የዀት ንⷕኔ ኸማ ናትየሽነ።
62002004	"እግዘር ኧⷕን" ባረም የዀት ትዛዝ ኤቅየ ሰብ በረፐረ ይፈጥር፤ ውረም ቃር በዀት ኤነ።
62002005	ቢኸርም ይእግዘር ቃር ይታዘዝ እንም ይእግዘር ያነን ንማጀ ᎃራው፤ ውረም በዀት ወምበረንዳ ይⷕሪ በዝመታው፤
62002006	"ብእግዘር ኧረብር" ይብር ሰብ፥ ክርስቶስ የረፐረም ኸማ ንበሮት ነሮ።
62002007	አበጐዶ ዝኽ ኧጠፍንኹ ትዛዝ ቲፍትወረር ቈነሽም ትⷕረዊም የስረፐተም ትዛዙ ባንኸሬ ገደር ቃር አንኸረ፤ ዝም የስረፐተ ትዛዝ ይፍትሜ የሰማኹዊ ቃሩ።
62002008	ቢኸርም በክርስቶስም ባኹም ውረም ኸረም የትየ ገደር ትዛዝ ኧጠፍንኹ፤ ጠነማዀት ፈካም ውረም የኸረ ጬት ኧዃ ይትየ።
62002009	"በጬት ኧረብር" ባረም ጐፔያታ ኤረምድ ሰብ ኧዃ ዳር በጠነማ ነረ።
62002010	ጐፔያታ ይረምድዀታ በጬት ይረብር፤ በዀትም የቸነ ሰብ በባጢር ኤትክታተፍ።
62002011	ጐፔያታ ኤረምድዀታ ጭን በጠነማ ይረብር፤ በጠነማም ያር፤ ጠነማም ኤነታ ያᎈንጠኔ ያርም መደር ኤⷕር።
62002012	ደንጋኖ! ባጢራኹ በኢየሱስ ሽም አፍ የዋርኩዬ ኧጠፍንኹ።
62002013	አብ የኸርኹ ቲፍትወረር የረፐረዀታ የኻርኹዌ ኧጠፍንኹ! ዘርሞ የሼጣን የⷀመኹዬ ኧጠፍንኹ፤ ደንⷞ አብ እግዘር የኻርኹዬ ኧጠፍንኹ።
62002014	አብ የኸርኹ ቲፍትወረር የረፐረዀታ የኻርኹዬ ኧጠፍንኹ፤ ዘርሞ! ጦናማ የኸርኹዌ፥ ብእግዘር ቃርም የትቋመርኹዌ፥ የሼጣንም የⷀመኹዬ ኧጠፍንኹ።
62002015	ዝኽ አለም ዌም የአለም ዘንጋ አትርመዶ፤ ዝኽ አለም ይረምድዀታ የአብ እግዘር ኤረምድ።
62002016	የገግ ተመኛት፥ ዬን ሳሮት፥ በዱንያ ተሸመሮት የዝ አለም ቃሩ ባንኸሬ ተአብ እግዘሬ አንኸረ።
62002017	አለምም ተመኛተታም ይጠፎቴ፤ ይእግዘር ፍቃድ ይቅየዀታ ጭን ዘላለም ይረብር።
62002018	ደንⷛኖ! ዝኽ ግዝየ የቀጥወው፤ "የክርስቶስ ጠላት ይቸንቴ" ቲውሪ ሰማኹም፤ ኧዃም ቢኸር ብዘ የክርስቶስ ጠላት ተረሶም፤ በዝም የቸነ የቀጥወ ግዝየ የኸረ ኸማ ንⷕነ።
62002019	ኽኖም ቲና ግብት ዮጦ ሰብሮ፤ ቢኸርም ኽኖ ድረም ቲና እማት አነፐሮ፤ ቲና እማት ተኸሮ ቲናም ጋᎀ ይትቋመሮም ይምበሮ ባነ። ቢኸርም ኽኖ እንም ቲና እማት አንኸሮ ኸማ ይትⷐሬ ቲና ግብት ተቤተሮም ወጦም።
62002020	አኹ ጭን ክርስቶስ በመንፈስ ቅዱስ ቀፓናኹም፤ በኽ የቸነ እንማኹ ውረም ቃር ትⷕሮ።
62002021	ያኹ ኧጠፍንኹ ውረም ቃር አትⷕሮ የኸሬ አንኸረ፤ አኹሽ ውረምቃር ትⷕሮ፤ ውረም በኸረ ቃርም ፍጥር ኤነኸማ ትⷕሮ።
62002022	ኼታ ኢየሱስ መሲኽ አንኸረ ይብር ሰብ ባንኸሬ አሰተነ ሟኑ? አብም ትከም ይኸዳ ሰብ እንም የክርስቶስ ጠላቱ።
62002023	ኢየሱስ ይእግዘር ትከ አንኸረ ይብር ሰብ እንም አብ እግዘርም ኤነን፤ በትከታ በኢየሱስ ያመረ አብ እግዘርም ነረን።
62002024	አኹ ጭን ቲፍትወረር የሰማኹዊ ቃር በⷕናኹ ጥብጦም ቀረዊ፤ ቲፍትወረር የሰማኹዊ ቃር በⷕናኹ ጠበጥኹም በቅየኹዊ፥ ተትከ ኢየሱስም ተአብ እግዘር ጋᎀ እማትነት ይምበርኹሸ።
62002025	ዝም ክርስቶስ ያበንደ ተስፋ፥ የዘላለም ንበሮቱ።
62002026	ቲያታልሎኩ ሰብ ትጬፖዌ ዝኸታ ጣፍንኩም፤
62002027	ቢኸርም ተክርስቶስ የትⷀፐርኹዊ መንፈስ በⷕናኹ ይረብር የኸሬ፥ እንጐድ አስተማሪ ኤያትⷈሽኹ፤ ዀት እንም ዘንጋ ያትመርኹሸ፤ ያትመርኹም ውረም ቃሩ ባንኸሬ ፍጥር ቃር አንኸረ፤ በኽ የቸነ መንፈስ ቢያትመርኹ ኤነት በክርስቶስ ንበሮ።
62002028	ኼታ ደንⷛኖ! ክርስቶስ ቢቸንወ ግዝየ ታንሰርፍነ ደፈነም ናዥኔሜ በከረመታ ባንቅመጭኔ በክርስቶስ ንበሮ።
62002029	ክርስቶስ ፃዲቅ የኸረ ኸማ በኻርኹ ፅድቅ ይቾት እንም ትእግዘር የትጨነ ኸማ ወኻር ነረብኹ።
62003001	"ይእግዘር ደንⷛ" ቧርም ይጠረንዴ አብ እግዘር ምር ኤነት ንማጀ ያበንደ ኸማ ኧዞ! ውረም ይና ይእግዘር ደንⷛንደ፤ የዝኽ አለም ሰብ ይእግዘር አንኻረውዬ ይናም ኤⷕሮንደ።
62003002	ናማጂየኖ! ኧዃ ይእግዘር ደንⷛንደ፤ የዝም አንⷀ ምር ንኸነ ኸማ ገና አንዃሪ፤ ቢኸርም ክርስቶስ ቸነም ቢትየወ ከረ ᎃራ ገገታ ናዥኔ የኸሬ ይናም ዀት ንመስነ ኸማ ንⷕነ።
62003003	ዝም ይኸር ኸማ በክርስቶስ ተስፋ ያወራ ሰብ እንም፥ ክርስቶስ ጥርር የኸረምኸማ ዀትም ገገታ ጥርር ያሜ።
62003004	ባጢር በሮት ይእግዘር ⷅጫ ጣሶት የኸሬ ባጢር ይቾት እንም ይእግዘር ⷅጫ ጣሰም።
62003005	ክርስቶስ የሰብ ባጢር ያፈኬ የቸነም ኸማ ዀትም ባጢር ኤነወ ኸማ ትⷕሮ።
62003006	በኽ የቸነ በክርስቶስ ይረብር ሰብ እንም ዥባፐረም ባጢር ኤቾት፤ ባጢርም ይቾት ሰብ የክርስቶስ አናሸን ዌም አንዃረን።
62003007	ደንⷛኖ! ሟኒም ሰብ እናታለለናኹ! ክርስቶስ ፃዲቅ የኸረም ኸማ ፅድቅ ያሜ ሰብ እንም ፃዲቁ።
62003008	ሼጣን ቲፍትወረር ቀነሰም ባጢር ይቾት የኸሬ ባጢር ይቾት ሰብ እንም የሼጣን ትከው፤ ይእግዘር ትከ የቸነም የሼጣን ሜና ያጠፌው።
62003009	ይእግዘር ቃር በⷕነታ ያነ ትእግዘርም የትጨኔ ይእግዘር ትከ የኸረ እንም ባጢር ኤቾት፤ ይቾቴም ኤዀለ።
62003010	ይእግዘር ደንⷛም የሼጣን ደንⷛም ᎆተርም ይⷕርዮ በዝኸታው፤ ፅድቅ ኤያሜም ጐፔመታ ኤረምድ እንም ይእግዘር ትከ አንኸረ።
62003011	ቲፍትወረር የሰማኹዊ ናዀቸር "ገግ ተገገንዳ ንትራመድነ" ይብር ቃሩ።
62003012	የሼጣን አሳብ ተⷀፐረም ጐፔያታ የቀጠረ ቃየል ኸማ ወኽር ኤነብንደ፤ ዀት የጐፔያታ የምር ቈጠረንም? የዀት ሜና ᎃጥጥ የጐፔያታ ሜና ጭን ⷅጥየ የረፐሬው።
62003013	ጐፔቾ! የዝ አለም ሰብ ቤረምዶኩ ወግ ኤኽርብኹ።
62003014	ይና ጐፔቸንዳ ንረምድነ የኸሬ ተሞት ተነፍነም ኧያም የኸነ ኸማ ንⷕነ፤ ንማጀ ኤነን ሰብ በሞት ይረብር።
62003015	ጐፔያታ ኤረምድ ሰብ እንም ደመነው፤ ደመነ ሰብ የዘላለም ጄነት ኤገባ ኸማ ትⷕሮ።
62003016	ንማጀ ምር የኸረ ኸማ ንⷕነ ያነ ኢየሱስ ክርስቶስ ይና ቲብር ነብሰታ የሞት አⷀፐረም ያቤው፤ ይናም ነብሰንዳ የጐፔያንዳ ትንብነ አቀፕሮት ነረብንደ።
62003017	ሰብ በዝ አለም ዱንያ ታነን ያጐነን ጐፔ ኧዥተ ቤያትሟጥን "እግዘር ኧረምድ" በሮት መምር ይዀለ?
62003018	ደንⷞ! ንማጀንዳ ውረምም በሜናም የዢ ባንኸሬ፥ እማት በቃር ዌም በዘንጎት ኤኽር።
62003019	በዝመታ ይና በውረም ቃር የቈምነ ኸማም ብእግዘርም ይፍቴ ታንሰርፍነ በታመሮት ንትⷀነብኔ ይኸርንደኸማ ንⷕነ።
62003020	ⷕነንዳ ቢወቅስንደም፥ እግዘር ተⷕነንዳ በᎈሩ፤ ዀትም እንምቃር ይⷕር።
62003021	ናማጂዮ! በⷕነንዳ ይወቅስንደ ቃር ቤነ፥ ብእግዘር ይፍቴ ሞት ኤያትሸንፍንደ።
62003022	ይእግዘር ትዛዝ እንም ቅየነም የዀት ይሽን ቃር ንቾትነ የኸሬ፥ የጨቈስኔ እንም ተዀት ንረኽብነ።
62003023	ይእግዘርም ትዛዝ በትከታ በኢየሱስ ክርስቶስ ሽም ናምኔም ክርስቶስም ያዘዘንደም ኸማ ገግ ተገገንዳ ንትራመድኔው።
62003024	ይእግዘር ትዛዝ ይቅረቦ ሰብ እንም ብእግዘር ይረብሮ፤ እግዘርም በኽኖ ይረብር፤ እግዘር ቢና ይረብር ኸማ ንⷕነ፥ ዀት ባበንደ መንፈሱ።
62004001	ናማጂዮ! በዝ አለም ብዘ አሰተነ ነቢ የትረሶዬ መንፈስ እንም አትመሮ፤ መንፈስ እንም ትእግዘሬው ዌም አንኸረ በሮም መርምሮ።
62004002	ይእግዘር መንፈስ ቤተርኹም ትⷕሮ በዝኸታው፤ ኢየሱስ ክርስቶስ ሰብ ኸረም ቸነም ወተየታ ዩድ መንፈስ እንም ይእግዘር መንፈሱ።
62004003	ኢየሱስ ክርስቶስ ሰብ ኸረም ቸነም ወተየታ ኤዩድ መንፈስ እንም ይእግዘር መንፈስ አንኸረ፤ ዝም መንፈስ ይቸንቴ ቲውሪ የሰማኹዊ የክርስቶስ ጠላቱ፤ ዀት ኧዃም ቢኸር በዝ አለም ነረ።
62004004	ደንⷞ አኹ ይእግዘርንኹ፤ ባኹ ያነ መንፈስ በአለም ታነ መንፈስ ይርቅ፤ በኽም የቸነ የአሰተነ ነቢ ⷀመኹዮም።
62004005	አሰተነ ነቢ የዝ አለምቃርሎ፤ ይዝረከዊም የዝ አለም ዘንጋው፤ የዝ አለም ሰብም የኽኖ ይሰማኖ።
62004006	ይና ይእግዘርንደ፤ እግዘር ይⷕር ሰብ እንም ይሰማንደ፤ ይእግዘር አንኸረ ሰብ ጭን ኤሰማንደ፤ ውረም የኸረ መንፈስም አሰተነ መንፈስም ቤተነም ንⷕነ በዝመታው።
62004007	ናማጂዮ! ንማጀ ትእግዘሬ የኸሬ ገግ ተገገንዳ ንትራመድነ፤ የሰብ ይረምድ ሰብ እንም ይእግዘር ትከው፤ ይእግዘርም ይⷕን።
62004008	እግዘር ንማጀ የኸሬ፥ እግዘርም ሰብም ኤረምድ እንም ይእግዘርም ኤⷕን።
62004009	በትከታ ወኸት ኧያም ኸነም ንረብኔ እግዘር እማት ትከታ የዝ አለም ሰቤ ናዀንም፤ በዝመታ ይእግዘር ንማጀ ቢና ግብት ታሸም።
62004010	ንማጀ ወበር ዝካው፤ ይና እግዘር የረመድኔዬ ቴኸር፥ ዀት ይና የረመደንዴም ባጢረንዳም ይትፈቄ ትከታ የራኸንዴው፤ ትከታም ይና ኽትም ኸረም።
62004011	ናማጂዮ! እግዘር ዛኽር ቃር በረመደንደ፥ ይናም ገግ ተገገንዳ ወትራመድ ነረብንደ።
62004012	ይእግዘር ያሸን እማትም ሰብ ኤነ፤ ይና ገግ ተገገንዳ ብንትራመድነ እግዘር ቢና ይረብር፤ ንማጀታም ቢና ᎃራ ይኸር።
62004013	እግዘር መንፈሰታ ያበንዴ፥ በዀት ንረብነ ኸማም ዀትም ቢና ይረብር ኸማ ንⷕነ።
62004014	አብ እግዘር የትከታ የዝ አለም ሰብ ያተርፌ የራዀን ኸማ አሸነም፤ ምስክርንደ።
62004015	ኢየሱስ ይእግዘር ትከ የኸረ ኸማ ቢዩድ ሰብ እንም እግዘር ይረብር፤ ዀትም ብእግዘር ይረብር።
62004016	በዝም የቸነ እግዘር ይና ያነን ንማጀ ንⷕነ፤ ናምነም። እግዘር ንማጀው፤ በርማጀ ይረብር ሰብ ብእግዘር ይረብር፤ እግዘርም በዀት ይረብር።
62004017	በዝ አለም ይና ንረብኔ ክርስቶስ ይረውንም ኸማ የኸሬ፥ ንማጀንዳ ᎃራ ቢኸር፥ በፍርድ ከረ ታንሰርፍነ ቢፍተቴ ንትⷀነብኔ ድፍረት ይረብርንደ።
62004018	ᎃራ ንማጀ ስኔፈ ኦጣም ይቃሽ ባንኸሬ በርማጀ ግብት ስኔፈ ኤነ፤ ስኔፈ ተቅጣት ጋᎀ የትጣበጠ የኸሬ ቅጣት ያትሸንፍ የኸሬ ይሰርፍ ሰብ ንማጀታ ᎃራ አንኸረ።
62004019	እግዘር በተረም የረመደንዴ ይናም ንረምድነ።
62004020	"ይእግዘር ኧረምድ" ባረም ጐፔያታ ኤረምድ ሰብ ይፈጥር፤ ያሸን ጐፔያታ ኤረምድ በኸረ፥ አናሸን እግዘር ይረምዴ ኤዀለ።
62004021	በኽም የቸነ ክርስቶስ ያበንደ ትዛዝ "ይእግዘር ይረምድ ሰብ ጐፔመታ የርመድ" ይብር ቃሩ።
62005001	ኢየሱስ መሲኽ የኸረ ኸማ ያምር ሰብ እንም ይእግዘር ትከው፤ አባታ ይረምድ ሰብ እንም ትከመታ ይረምድ።
62005002	ይእግዘር ደንⷛ ንረምድነ ሰብ የኸነ ኸማ ንⷕነ፥ ይእግዘር ትነምድነም ትዛዘታም ትንቅየነው።
62005003	ይእግዘር ንመዶት ወበር ትዛዘታ ወቀየው፤ ትዛዘታም ያጀግሮ ቃር አንኸሮ።
62005004	ይእግዘር ትከ የኸረ እንም የዝ አለም ይⷀም፤ ዝኽ አለምም ንⷀምኔ በእምነተንዳው።
62005005	የዝ አለም ይⷀም ሟኑ? ዝኽ አለም ይⷀም፥ ኢየሱስ ይእግዘር ትከ የኸረ ኸማ ያምር ሰቡ።
62005006	ጥምቀተታ ቢያትየሽ እኻም ሞትመታ ቢያትየሽ ደም የቸነ ኢየሱስ ክርስቶሱ፤ ዀትም የቸነ እማት ብኻ ቴኸር፥ ብኻም በደሙ፤ መንፈስ ቅዱስ ውረም የኸሬ ዝኽ ዘንጋ ውረም ወኽረታ መንፈስ ቅዱስ ይምሰክር።
62005007	ሶስት ምስክር ነረቦ፤
62005008	ኽኖም መንፈስም፥ እኻም ደምምሎ፤ ዝኽ ሶስተዀና ቲምሰክሮ ይትስማሞ።
62005009	የሰብ የምስክር ቃረዀና ንትⷀፐነ፤ ቢኸርም ይእግዘር የምስክር ቃረታ ትንም ይርቅ፤ እግዘር የትከታ ዮደለ የምስክር ቃረታ ዝኸታው።
62005010	ብእግዘር ትከ ያምር ሰብ ዝኽ የምስክር ቃር በⷕነታ ነረን። ይእግዘር ኤያምር ሰብ ጭን እግዘር የትከታ ዮደለ የምስክር ቃር ባንመሮተታ ይእግዘር አሰተነ አᎀነንም።
62005011	የምስክር ቃረታም እግዘር የዘላለም ጄነት ያበንደ ኸማም ዝም ኧያም ወኽር በትከታ ያነ ኸማ ዩድቃሩ።
62005012	ይእግዘር ትከ ያነን ጄነት ይገባ፤ ይእግዘር ትከ ኤነንዀታ ጭን ጄነት ኤገባ።
62005013	ብእግዘር ትከ ታምሮ እንማኹ የዘላለም ኧያም የኸርኹ ኸማ ትⷕሮዌ ዝኸታ ጣፍንኩም።
62005014	ሟኒም ቃር የዀት ፍቃድ ኸማ ብንጨስነ ይሰማንደ ኸማ ንⷕነ፤ በኽ የቸነ ብእግዘር ይፍቴ ድፍረት ነረንደ።
62005015	የጨቈስኔ እንም ይሰማንደኸማ በኻነ፥ ተዀት የጨቈስኔ እንም ኧዃ ንትⷀፐነ ኸማ ንⷕነ።
62005016	ሟኒም ሰብ ጐፔያታ የሞት ኤያሰራ ባጢር ቲቾት ቢያዥን ይእግዘር የጠስረ፤ ባጢረታ የሞት ኤያሰራ ባጢር በኸረ እግዘር ኧያም ያᎂን፤ ቢኸርም የሞት ያሰራ ባጢር ነረ፤ የዝ ኤነት ባጢር ይእግዘር የጠስ አምብር።
62005017	ᎃጥጥ ሜና እንም ባጢሩ፤ ቢኸርም የሞት ኤያሰራ ባጢር ነረ።
62005018	ይእግዘር ትከ ኢየሱስ ክርስቶስ ይየን የኸሬ ይእግዘር ትከ የኸረ እንም ዥባፐረም ባጢር ኤቾት ኸማ ንⷕነ፤ ሼጣንም ኤረድን።
62005019	ይና ይእግዘር ደንⷛ ወኽረንዳ ንⷕነ፤ አለም ጭን ᎃራመታ የሼጣን ተገሳም።
62005020	ይእግዘር ትከ የቸነኸማም ውረም የኸረም ዀት ንⷕኔ ይቤስር ⷕን ያበንደኸማ ንⷕነ፤ ይናም በዝ ውረም በኸረ በኢየሱስ ክርስቶስ ንረብነ፤ ዀት ውረም የኸረ ⷘታ የዘላለም ኧያም ያሜ ዀትሙ።
62005021	ደንⷞ የአሰተነ ቅሪነ ተስግዶት ገጋኹ ቀሮ።
63001001	የሸᎌችያ አጅየትም የደንጋመⷕታ፤ እያ ባሪቅ ዝኽ ናዀቸር ናኽንኩም፤ እያ የውረመና ኧረምድኹ፤ እማት እያም ታንኸር ውረም ቃር ይⷕሮ ሰብ እንም ይረምዶኩ።
63001002	ዝም ውረም ቃር በግብተንዳ ያነም የዝም አንⷀ የዘላለም ቲና ይረብር ቃሩ።
63001003	የአብ እግዘርም የትከታ የየሱስ ክርስቶስ ፀጋም ማሮትም ሽናትም በውረምም በርማጀም ትንመንዳ ጋᎀ የኽር።
63001004	ተደንⷛⷕ አታተዀና አብ እግዘር ባዘዘንደ ኤነት በውረም ቃር ተቋመሮም ቲረብሮ በዞተና ንቃር ሳሬም።
63001005	አጅየት ኧዃም አደራⷕ፥ ዝኽ ኧጠፍንⷕ ገደር ትዛዝ እመሰረናⷕ፤ ኧዃ ኧጠፍንⷕ "ገግ ተገገንዳ ንትራመድነ" ይብር ቲፍትወረር ቈነሽም ቢኔ የረፐረ ትዛዙ።
63001006	ውረም የኸረ ንማጀ ወበር ይእግዘር ትዛዝ ወቀየው፤ ዝም ትዛዝ ይፍትወረር የሰማኹዊም ኸማ "በርማጀ ንበሮ" ይብር ቃሩ።
63001007	የሱስ ክርስቶስ ሰብ ኸረም የሰብ በሰር ተኸተረም ወተየታ ኤያምሮ ብዘ ያሳስቶ ሰብ በዝ አለም ተረሶም፤ ዝካ ሰብ አታሌም የክርስቶስ ጠላትሙ።
63001008	አኹ ጭን ወኼ አጅጋኹ ትትⷀፐሮዌ አትባቅሮ፤ የቾትኹዊም ቤቄብኹዌ ተጤፖ።
63001009	በክርስቶስ ትምርት ተቋመረም ኤረብርም ዀትም ኤወጣኒ ባረም አረቀም ያር ሰብ እግዘር ተዀት ጋᎀ ኤነ፤ በክርስቶስ ትምርት ተቋመረም ይረብር ሰብ ጭን አብ እግዘርም ትከታም ተዀት ጋᎀ ነረቦ።
63001010	ዝኽ የክርስቶስ ትምርት ቴጠብጥ ሟኒም ሰብ ያኹዌ ቢቸን በቤታኹ አትቀፐረዊ፤ ወጌምትም ዳር አታበዊ።
63001011	ወጌምት ይውን ሰብ ተዀትም ጋᎀ ᎃጥጥ ሜና ቾተም ወበሩ።
63001012	ኧጠፍንኹዌ የሸዀ ብዘ ቃር ባኔ፤ ቢኸርም እንም ቦረቀት ኧጠፌ አንሸ፤ ይርቅመታ ንቃር ይሽርንዴ ያኹዌ ተንትዀ ኤን ቴነንዳ ታዥትነ ንጮድኔ ተስፋ አሜ።
63001013	የሸᎌችያ የተሟⷕ ደንⷛ ወኼምንⷕዌ ይብሮⷍ።
64001001	ትያ ተባሪቅ የውረመና ኧረᎃድን፥ ናማጅየና የጋይዮስ የትራኸ ናዀቸር፦
64001002	ናማጅየኖ! ንብረታኸ እንም ይትሳካንኸኸማ፥ ፌነትም ይረብርኸኸማም የኽክም ⷕናኸ ይሽንኸማ ኧትሜንንኸ።
64001003	አታት ጐፔቸ ቸነቦም በውረም ቃር የታመርኸ ኸማም ውረም ቃርም ጠበጥኸም ትረብር ኸማ ቲዩዶን ግዝየ ንቃር ሳሬም።
64001004	ደንⷛና ውረም ቃር ጠበጦም ንበሮተዀና ተስሞት ይርቅ እንጐድ ይሽሬ ቃር ኤነ።
64001005	ናማጂየኖ፥ ያኸ ባዘራ ቢኸሮም የጐፔቸ ᎃርቴ ኸርኸም ታⷘⷍኖ።
64001006	ኽኖም የቾትኸሎ የርማጅነት ሜና ክርስቶስ ባመሮ ሰብ ይፍቴ ኦዶም፤ ኧዃም እግዘር ቢሽን ኤነት ቤማዀና ብትⷀፕኖ ወኼው።
64001007	ኽኖ የክርስቶስ ያⷘⷍሮዬ ቲያሮ ተአረማዊ ሰብ እገዠ ስርም ኤትⷀፐሮ።
64001008	ውረም ቃር በቶቶት ይናም ንደፐኔ የዝካ ሰብ ቀፕሮት ነረብንደ።
64001009	የዝ ይፍቴ የቤተክርስቲያን ደብዳቤ ጣፍዀም፤ ቢኸርም የቤተክርስቲያን መሪ ይኸሬ ይሸ ዲዮትሬፊስ አሳበና አንትⷀፐረ።
64001010	በኽ የቸነ ያኹዌ ትንቸን ዀት ቲቀርምንደም ቲያትዋልድንደም የቾተን ᎃጥጥ ሜና እንም ይንም ሰብ ኦድቴ፤ ዀት ይቾትን እማት ዝኽ አንኸረ፤ ዀት ገገታ ጐፔቸ ኤትⷀፐር፤ እንጐድመዀና ቤትⷀፐሮዮዌ ይኸራኖ፤ ተቤተክርስቲያንም ያወጣኖ።
64001011	ናማጂየኖ ወኼ ሰብ ምሰር ባንኸሬ ᎃጥጥ ሰብ አትምሰር፤ ወኼ ሜና ይቾት እንም ይእግዘር ሰቡ፤ ᎃጥጥ ሜና ይቾት ሰብ ጭን ይእግዘር አናሸን።
64001012	የድሜጥሮስ ሰብ እንም ወኼነተታ ዩድረ፤ ውረም ገገታ ዩድረ፤ ይናም ኑድኔለ፤ ይናም ዮድኔለ ቃር ውረም የኸረ ኸማ ትⷕር።
64001013	ኧጠፍንኼ ኧሸ ብዘ ቃር ባኔ፤ ቢኸርም ቦረቀት ኧጠፍንኼ አንሸ።
64001014	በርብ ከረ አዥኸቴ ኧብር፤ በኽ ከረ ኤን ቴነንዳ ታዥትነ ንጮድነሸ።
64001015	ሽናት የኽንኸ። ናማጂ ወኼምንኸዌ ይብሮከ፤ አኸም የናማጂየንዳ አት ባት ወኼምንኹዌ በኖ።
65001001	የኢየሱስ ክርስቶስ አገልጌም የያእቆብ ጐፔም ተኸረ ተይኹዳ፥ የትሸፐትኹ፥ በአብ እግዘርም የትረመድኹ፥ በኢየሱስ ክርስቶስ የትቅየኹ እንማኹ፤
65001002	ይእግዘር ምኽረትም ሽናትም ንማጀም የብዛንኹ።
65001003	ናማጂየኖ፥ እንመንዳ ያነንደ ትረፎት ኧጠፍንኹዌ ንቃር ሸዀም ባነ፤ ኧዃ ጭን እግዘር የሰበታ አት ግዝየ ያበ የእምነት ቃር ተጨራ ተቋመሮም ይቈሞ ኸማ ኧመኽሬ ጣፎት ግርድ ኸረቢም።
65001004	ይትፈንድቦ ኸማ ተብዘ ዘበር ይፍቴ የትጣፈቦ አታት ሰብ ያኽዌንየ ተስረነጦም ገፖም፤ ኽኖ የⷘታንዳ ፀጋ የሳረኖኸማ በኽሮት ይሽጋክረዊ ባጢረተነሎ፤ እማት ዀት ⷘታንዳ የኸረ፥ ይገዛንደ የኢየሱስ ክርስቶስ ይኸደዊ።
65001005	ዝኽ እንም በተርኹም ትⷕረዊቃር ቢኸርም እግዘር ሰበታ ተግብፅ ገነ አወጣም ያተነፈኖ ኸማ ተኽም አንⷀ አናመሮምኽኖ ያጠፋኖ ኸማ አዘግድኹዌ ኧሸ።
65001006	የኽክም ማረገዀና በቃሶት ይረብሮᎌ መደር የታቦ መሌካ ዝግዶ፤ ኽኖም ንቅ የኸረ እግዘር የፍርድ ከረ ቲቸን ዳር የዘላለም አገደም በዱየ ጠነማ ደን አወናኖም።
65001007	ዝክም የሰዶምም የጎሞራም በዙርያዀናም ያነቦ ከተማ ሰብ በተመኛት ዛሶምታነ፥ ተትᎈጠርᎌም ⷅጫ ውጤ ኽኖም ተኽኖ ዀጅር ደመዶም፤ በኽም የቸነ ኽኖ በዘላለም እሳት ይረድዶ ሰብ መሰሮ ኸሮም።
65001008	የኽክም ዝኽ ሰብ በረዘዘዊ በርዛዝ የቸነ ተመሮም ገገዀና ያሰርኾ፤ ይእግዘርም ደረግ ይቀርጦ፤ በሰሜም ክብር ያነኖምኽኖ ይቀርጦ።
65001009	የመሌካ አለቃ የኸረ ሚካኤል ስን የሙሴ ኔሳ ቃር ተሼጣን ጋᎀ ንቃር በትክራከረ ግዝየ፥ "እግዘር የⷀምኸ" ቧረንም ባንኸሬ አንትቃነመ።
65001010	ዝኽ ሰብ ጭን ኤቤስረዊ ቃር ይትቃነሞ፤ ኤቤስሮ ዋጋ ኸማ በፍጥረተዀና ይⷕረዊ ዘንጋ ቢረብርም የጥፋቴ ይወስድኖ።
65001011	በቃየል ኤማ ዮሮዬ፥ የዋጋ ቲብሮ በበለአም ስተት የገፖዬ፥ ቆራኽ አል ሜና የቾተምኸማ በቶቶተዀና የጠፎዬ ግርደዀና፤
65001012	ዝም ሰብ ቴቅመጦ በተመኛት በዛዞት በርማጀ ድግሳኹ ወክት ቲትረከቦ ቈፋ ይኸሮብኩ፤ ኽኖ ያስበዊ እማት የገገዀናው፤ በንፋስ ይትገፋ ዝራብ ኤነወ ዳበራኸማሎ። በᎇስር ወክት ዳር ᎇስር ኤረኽውᎌ፥ ተስረታ የትረቀረም ዄት ጋᎀ የጠነቀ ኧጨ ኸማሎ።
65001013	ያቅመጭ ሜናዀና እምᎄባ ያወርዶ የማቸ ንፋስ ይገፏን የባኽር እኻ ይመስሮ፤ ዱየ ጠነማ የዘላለም ይቅየኖ፥ ኽሜ ዝሜ ይብሮ ዀዀብ ኸማሎ።
65001014	ተአዳም ቈነሽም ሰባተነ ዘር የኸረ ኼኖክ የዝ ሰብ ዘንጋ ነሳም ትንቢት ቲዝረⷍ "ጔታ ተብዘ ዀም ቅዱሳን ጋᎀ ይቸንቴ።
65001015	ይቸንም በሰብ እንም ይፈርዴ ጔታ ኤያኸብዶ ሰብም ባጢረተነም እንም ቢቾተዊ ᎃጥጥ ሜናዀና እንም ብእግዘር በዝረከበዊ የቅኔመ ቃር እንም ይፈርዴው" ባረም።
65001016	ዝም ሰብ እንም ጋᎀ ይᎃጠጦም ባትም ቃር ኤሽኖ፤ የገገዀና ᎃጥጥ ተመኛት ይትⷐተሮ። አምᎈዀና የትቢት ቃር የሜናወው፤ የገገዀና ጥቅም ቲሰቦ የሰብ ያስላምጦ።
65001017	አኹ ጭን ናማጂየኖ፥ የⷘታንዳ የኢየሱስ ክርስቶስ ናዀቸረነ ይፍትሜ የዝረከበዊ ቃር ዝግዶ።
65001018	ኽኖ "በቀጥወ ዘበር የገገዀና ᎃጥጥ ተመኛት ተⷐተሮም ያⷈሶ ሰብ ይቸኖቴ" ባሮኩም ባነ።
65001019	ኽኖ ሰብ ተሰብ ይቤትሮ፥ የገገዀና ተመኛት ይትⷐተሮ፥ መንፈስ ቅዱስ ኤነኖ ሰብሎ።
65001020	አኹ ጭን ናማጂየኖ፥ ትንም በᎈር በትቀደሰ እምነታኹ ገጋኹ ታትቋምሮዬ አትባቅሮ፤ በመንፈስ ቅዱስ ደረግ የጔታ ጠሶ።
65001021	ⷘታንዳ ኢየሱስ ክርስቶስም በምኽረተታ የዘላለም ኤያም ያሜኹ ኸማ በትጭማሞት ገጋኹ ብእግዘር ንማጀ ደን ቀረበዊ።
65001022	ይጥራጠሮም ሰብ አትማጥጦዮ፤
65001023	ያታተዀናም ትሳት ደን አውጦም አትርፎዮ፤ ይንጐድመዀና በስረፎት አትማጥጦዮ፤ ቢኸርም በባጢር የሰነኸ ሰብነተዀና የረጐደን ዀጅር ዳር ጥሮ።
65001024	አኹም ባትወጥቆዌም ቅየም ጥፋት ኤባር ንቃር ቲሽርኹ በገገታ ክብር ይፍቴ ያቈምኹዌ ይዀለ፥
65001025	እማት ዀት ጭዛንዳ የኸረ ⷘታ፥ በⷘታንዳ በኢየሱስ ክርስቶስ ወኸት ተድረ ቀነሰም፥ ኧዃም የዘላለም ክብርም ንቅነትም፥ ጦናም ደረግም የኽር አሚን።
66001001	ዝኽ ራእይ በርብ ግዝየ ይኸር ዘንጋ የአገልጌየታ ያትየሸኖዬ እግዘር የኢየሱስ ክርስቶስ ያወንቃሩ፤ ኢየሱስ ክርስቶስም መሌከታ ናኸም የአገልጌየታ የዮኻንስ ዝኽ ራእይ አትየሸንም።
66001002	ዮኻንስም ያሸንምኸማ እንም፥ ይእግዘር ቃርም፥ የኢየሱስ ክርስቶስም ዮጅለ ዘንጋ ዝረⷈም።
66001003	ዝኸታ እንም ይኸርወ ወክተታ ርቤ የኸሬ ዝኽ የትንቢት መጣፍ ያረብብ ሰብ የሳን፤ የኽክም የትንቢትዀት ቃር ይሰሞም በመጣፍዀትም የትጣፈዀት ይቅረቦ ሰብ የሳኖ።
66001004	-
66001005	በእስያ ገነ ያነቦ የሰባት ቤተክርስቲያን ሰብ ዮኻንስ የራዀን ወጌምት፥ ታነ ተረፐረ የዝም አንⷀ ቲረብር በዙፋነታ ይፍቴ ታነቦ ተሰባት መንፈስም፥ የኽክም የᎀቶኽኖ በኽር ተኸረ፥ ያፈር መንግስት እንም ይገዛ፥ ᎃርቴ ምስክር ተኸረ፥ ቲረምድንደ፥ በደመታም ተባጢረንዳ ነጣ ታወጣንደ። ተኢየሱስ ክርስቶስ ፀጋም ሽናትም ያኹ የኽር።
66001006	አባታ የኸረ ⷘታ ናⷘⷍኔ የመንግስትመታ ⷀስ ያመነንደ፥ የኢየሱስ ክርስቶስ ክብርም ደረግም የዘላለም የዀት የኽር፤ አሚን።
66001007	ኧዞ፤ ክርስቶስ በዳበራ ይቸንቴ። ሰብ እንም ዮከዊኽኖ ዳር ያዘዊቴ። የዝ አፈር ሰብ እንም በዀት የቸነ ይበኾቴ። እንክ ዝኽ ዘንጋ ውረሙ፤ አሚን።
66001008	ያነም፥ የረፐረም፥ ይቸንም እንም ይዀለ ⷘታ እግዘር "ይፍትወረርም የቀጥወም እያትንዀ" ይብር።
66001009	የመንግስተታ ወራሽ ተኸርኹ ታኹ ጋᎀ በመከራም በፍረኾትም ያኹም ኸማ የኸርዀ እያ ጐፔያኹ ዮኻንስ፥ ብእግዘር ቃርም በኢየሱስ ምስክርነት የቸነ ፍጥሞ ቢውሪ በባኽር ግብት ባነ መደር ባነዀ፤
66001010	በⷘታ ከረ በመንፈስ ቅዱስ ኸርዀም የጥሩምባ ቃር ይመስር ንቅ ቃር ታንⷀኔ ዝካ ቲብር ሰማዀም፤
66001011	"አኸ ታዥን ዘንጋ በመጣፍ ጣፍም በኤፌሶን፥ በሰምርኔስ፥ በጴርጋሞን፥ በትያጥሮን፥ በሰርዴስ፥ በፍላደልፍያም በሎዶቅያም ከተማ ያነቦ የሰባት ቤተክርስቲያኔ ናኽ" ባሬም።
66001012	ሟን የዝረⷌ ኸማ አዤ ብንዦር ሰባት የወርቅ መቅረዝ አሸዀም።
66001013	በወርቅ መቅረዝምኽኖ ግብት የሰብ ትከ ይመስርዀት አሸዀም፤ ዀትም ጄፈታ ዳር ይሰራ ጌፍ ዀጅር ተኸተረም፤ ዳታታም በወርቅ አዝጋርት ታማንደም ባነ።
66001014	ነረታም የነረታም ድገር የጓድ ጤ ድገርም ነጨ በረጀም ይመስር ባነ፤ ኤንመታ ይሳት ላባና ይመስሮ ባነ።
66001015	ኧግርመታ ብሳት የጋረ ብረት ይመስሮ ባነ፤ ቃረታም ያኸራ የርቅ ፏር እኻ ኸማ ባነ።
66001016	በከነ ኧጀታ ሰባት ዀዀብ ጠበጠም ባነ፤ ተዄት ወኸተታ ⷀⷃ የኸረ ሴፍ ታምᎈታ ይወጣ ባነ፤ ይፍተታ ኤያት ይመስር ባነ።
66001017	የዀትም ብናዥን የᎀተ ሰብ ኸማ ኸርዀም በግረቴ ወጠቅዀም፤ ቢኸርም ዀት ከነ ኧጀታ በᎈረና ኦናቢምታነ፥ "እንሰነፍኸ፤ ይፍትወረርም የቀጥወም እያትንዀ፤
66001018	ኧያም የኸርዀ እያትንዀ፤ እያም ᎀትዀም ባነ፤ ቢኸርም የዘላለም ኧያም ኸርዀም፤ የሞትም የሲኦልም ልፍ ብያ ኧጁ።
66001019	ኼታ ያሸዀንም ኧዃ ያነም ያንⷀም ይቸን ቃር ጣፍ።
66001020	በከነ ኧጀና ያሸኸኖ የሰባት ዀዀብም የሰባት የወርቅ መቅረዝም ውረምመታ ዝኸታው፤ ሰባት ዀዀብ የሰባት ቤተክርስቲያን መሌካሮ፤ ሰባት መቅረዝም ሰባት ቤተክርስቲያንሎ" ባሬም።
66002001	"የኤፌሶን ቤተክርስቲያን መሌክ ዝካ በርም ጣፍ፤ "ዝመታ ሰባችም ዀዀብ በከነ ኧጀታ የጠበጠ በሰባችም የወርቅ መቅረዝ ግብት ያርዀታ የዝረⷈኑ፤
66002002	ሜናኸም ⷅጭነራኸም ፍናⷓኸም ኧⷕር፤ የᎇሼምኽኖ አምፈነኽኸሮ፥ ናዀቸረነም ቴኸሮ ናዀቸረነንደ ይብሮኽኖ ምረመርኸም አሰተነ ኸሮም የረከብኸኖ ኸማ ኧⷕር።
66002003	በፍረኾት ተቋመርኸም ታትግየ የሽመና ባኸም መከራ ወትቀፐራኸ ኧⷕር፤
66002004	ቢኸርም አት ኧጠራብኸ ዘንጋ ነረ፤ ዀትም ይፍትወረር ንማጃኸ ቸኸም፤
66002005	ዝካ ተኽሮታኸ ይፍቴ መምር የረፐርኸኸማ ዝግድ፤ ንስኻም ግባ፤ ይፍቴ ትቾትን የረፐረ ሜናኸ ቶት፤ ዝካ ባናመነኸ ጭን ያኸሜ ኧቸንቴ፤ ንስኻም ባንገፓኸ የወርቅ መቅረዛኸ ተመደረታ ኧረሳንቴ።
66002006	ቢኸርም ያኸ ኡድንኸ ቃር አት ዘንጋ ነረ፤ ዝም እያ ኧጠራን የኒቆላ ሰብ ሜና አኸም ትጠራ።
66002007	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ! አመረም በቈመወ የⷀመ እንም ብእግዘሬ ጄነት ታነ ኧያም ቲያሜ ኧጨ ᎇስር ይበሬ ኤውንቴ።
66002008	"የሰምርኔስ ቤተክርስቲያን መሌክ ዝካ በርም ጣፍ፥ "ዝመታ ይፍትወረርም የቀጥወም ተኸረ፥ ᎀተም ኧያም የኸረዀታ ዝካ ይብር፤
66002009	መከራኸም ዜግነታኸም ኧⷕር፤ ቢኸርም ደንገነንኸ፤ የይኹዳ ሰብ ቴኸሮ የይኹዳ ሰብንደ ይብሮ የሼጣን ማበረተነ የኸሮ ሰብ መምር ሽማኸ ያጠፎ ኸማ ኧⷕር፤
66002010	ተዛንⷄ ቢቸንብኸ መከራ እንሰነፍኸ፤ ትትፈተሮዌ አታታኹ ሼጣን ወኽኔ ቤት ያገባኹቴ፤ አስር ከረም መከራ ትትⷀፐሮቴ፤ አኸም ትትሞት ዳር የታመርኸ ኽር፤ የዘላለም ኧያም ትኸሬ ኧሾምኸቴ።
66002011	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ! አመረም በቈመወ የⷀመ እንም የዄተነ ሞት ኤረድን።
66002012	"የጴርጋሞን ቤተክርስቲያን መሌክ ዝካ በርም ጣፍ፥ "ዝመታ ዄችም ወኸተታ ⷀⷃ የኸረ ሴፍ የጠበጠዀታ ዝካ ይብር፤
66002013	አኸ የሼጣን ዙፋን ባነወ መደር ትረብርኸማ ኧⷕር፤ ቢኸርም በሽመና ታመርኸም፤ ኻይማኖታኸ አንቸኸ፤ ይያ የታመረም ምስክር አንቲጳስ ሼጣን ቢረብርወ ባኹዌ ከተማ በቈጠርዬ ዳር ብያ ኧመሮታኸ አንቸኸ።
66002014	ቢኸርም ኧጠራብኸ አታት ዘንጋ ነረቦ፤ ዝም የበለአም ትምርት የጠበጦ አታት ሰብ በግብታኹ ነረቦ፤ ዝኽ በለአም የእስራኤል ሰብ የቅሪነ ያንጪ በብሮትም የረከቦኸማ ዀጅር በድምዶት ባጢር ይቾቶኸማ የባላቅ የመኰረን ዀቱ።
66002015	ዝክም የኒቆላ ሰብ ትምርት የጠበጦ ሰብም በግብታኹ ነረቦ፤
66002016	በኽ የቸነ ንስኻ ግባ! ኻ ባንኸረ አፍጢትዀ ያኹዌ ተንትዀ ታምᎈና ቢወጣ ሴፍ ኧወጋኖቴ።
66002017	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ! አመረም በቈመወ የⷀመ እንም ተጠቈሪ መና ይውሪ ሸረት ኤውንቴ፤ ገደር ሽም የትጣፈወ ነጨ እምር ኤውንቴ፤ ዝም ሽም የትⷀፐረዀታ ባንኸሬ ሟኒመታ ኤⷕን።
66002018	"የትያጥሮን ቤተክርስቲያን መሌክ ዝካ በርም ጣፍ፥ "ዝመታ ኤነታ ይሳት ላባና ኧግረታም የጋረ ብረት ይመስሮ ይእግዘር ትከ ዝካ ይብር፤
66002019	ሜናኸም ንማጃኸም፥ ኧመሮታኸም አገክሮታኸ፥ ፈነኽኸም ተቋመሮታኸ ኧⷕር፤ የቀጥወ ሜናኸ ቲፍቴ ሜናኸ ይርቅ ኸማ ኧⷕር፤
66002020	ቢኸርም ኧጠራብኸ አት ዘንጋ ነሬ፤ ዀትም 'ነቢንዀ' ትብር ኤልዛቤል ይውርያ ምሽት ችላ ባኸም ፈነኽኸራም፤ ⷕትም ያⷘⷍሮንምኽኖ የረከቦኸማ ዀጅር ይደምዶሜ የቅሪነ ያንጪ ይበሮዌ ባትመሮት አሳሰተቸኖም።
66002021	ⷕትም ተባጢረⷕታ ትትዠፐሬ ግዝየ አብኽናም፤ ቢኸርም ⷕት የረከበችኸማ ዀጅር ተድምዶተⷕታ ትትዠፐሬ አንሸች።
66002022	በኽ የቸነ እያም በⷕት ᎇሼ ባሸ ኧቃሽም ኧገድናቴ፤ ተⷕትም ጋᎀ ተቾተዊ ተᎃጥጥ ሜናዀና ባንትዠፐሮ ተⷕት ጋᎀ ዀጅር የደመዶ እንም ንቅ ግርድ አቸንቦቴ፤
66002023	የትⷐተሮያም ሰብ ኧቀጥኖቴ፤ የሰብ አሳብም የⷕን ቃር ኧምረምር እያ የኸርዀ ኸማ የቤተክርስቲያን ሰብ እንም ይⷕሮንቴ፤ ያታታኹም የሜናኹም ኸማ ኤብኹቴ።
66002024	"በትያጥሮን ያነኹም ዝኽ ᎃጥጥ ትምርት አንትⷀፐርኹ እንማኹ፥ የኽክም አታተዀና 'የሼጣን የደነታ ሸᎃቸሩ' ይብሮኽኖ አንትⷐተርኹ አኹ እንጐድ ጠውር አናጮርኹ፤
66002025	እያም ትንቸን ዳር ባኹ ያነ ወኼ ዘንጋ አጥብቆም ጥብጦ ኧብርኹ።
66002026	አመረም በቈመወ የⷀመ እንም በሜናናም የቀጥወ ዳር የትቋመረ በሰብ ግብት ኧሾᎃንቴ፤
66002027	በብረት እንጣር ይገዛኖቴ፤ የሸኽራ ግብር ኸማም ቅጠቀጠም ይፈጭኖቴ፤" ዝም ሹመት እያ ታባና የትⷀፐርዀን ኤነቱ፤
66002028	የጋትም ዀዀብ ኤውንቴ።
66002029	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ!
66003001	"የሰርዴስ ቤተክርስቲያን መሌክ ዝካ በርም ጣፍ፥ "ዝመታ ሰባት ይእግዘር መንፈስም ሰባት ዀዀብ የጠበጠዀታ ዝካ ይብር፤ ሜናኸ ኧⷕር፤ በሽማኸ ኤያምንኸ፤ ቢኸርም ᎀትኸም።
66003002	ኧጋ ቃንዠ በር፤ ሜናኸ በⷘታና ይፍቴ ᎃራ ኺተ አንትዬ፤ ያነናኸም ቃር ይሞቴ የሰና የኸሬ ቤሞቴ አትቋምር።
66003003	ኼታ ምር ኤነት ትምርት የትⷀፐርኸም የሰማኸም ኸማ ዝግድ፤ ቈየንም፤ ንስኻም ግባ፤ ቃንዠ ባትብር ጭን ኔባ ኸማ ጠነቃር ኧቸንብኸቴ፤ እያም ምር ግዝየ ያኸኼ ኧቸን ኸማ አትⷕር።
66003004	ቢኸርም ዀጅረዀና አናሰነኾ የሰርዴስ ቀሪ ሰብ ባኸኼ ነረቦ፤ ኽኖም ትያም ጋᎀ ያሮዌ ያውዮ የኸሬ ነጨ ዀጅረዀና ተኸዴተቦ ትያ ጋᎀ ያሮቴ።
66003005	አመረም በቈመወ የⷀመ እንም የኽኖም ኸማ ነጨ ዀጅር ይትኸተርቴ፤ ሽመታም ባባናም በመሌካታ ይፍቴ አትⷐለቴ፤ ዘላለም ኧያም ኸሮም ይረብሮ ሰብ ሽመዀና ተትጣፈወ መጣፍ ሽመታ አንፈን።
66003006	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ!
66003007	"የፊላደልፊያ ቤተክርስቲያን መሌክ ዝካ በርም ጣፍ፥ "ዝመታ ቅዱስም ውረምም ተኸረ፥ የዳዊት ከተማ ይከᎋችᎌ ልፍ የጠበጠዀታ ዝካ ይብር፤ ዀት የከᎈተን ሟኒመታ ኤዘጓን፤ ዀት የዘጓን ሟኒመታ ኤከᎋትን።
66003008	ሜናኸም ኧⷕር፤ ሟኒመታ ይዘጓኔ ኤዀለ የትከፈተ ወፈንቻ ቢፍታኼ አቈምዀም፤ አቅማኸ ቀሪቃር የኸረ ኸማ ኧⷕር፤ ቢኸርም ቃረና ቅየኸም፤ ሽመናም አንኸዳኸ።
66003009	ኼታ የይኹዳ ሰብ ቴኸሮ የይኹዳ ሰብንደ ይብሮ ዝኽ የሼጣን ማበረተነ የኸሮ ኦጃማ ሰብ ቸነቦም በግራኸ ይወጥቆኸማ አሜኖቴ፤ ያኸም ኧረምድኸ ኸማ ይⷕሮኸማ አሜኖቴ።
66003010	'ፋራⷕ ኽር' የባከ ቃረና የቅየኼ ባፈር ᎈር ያነቦኽኖ ይፈትርኖዌ በአለም እንም ቲቸን የመከራ ወክት አተርፍኸቴ።
66003011	አፍጢትዀ ኧቸንቴ! ሟኒመታ አክሊላኸ ቤወስድብኼ ያነናኸ ቃር አጥብቅም ጥብጥ።
66003012	አመረም በቈመወ የⷀመ እንም በⷘታና ቤተመቅደስ ኧችባ አᎂንቴ፤ ተኽሜ ስርም ኤወጣ፤ የⷘታና ሽምም የⷘታና ከተማ ሽም በዀት ᎈር ኧጠፍቴ፤ ዝም ከተማ ተሰሜ ተⷘታኔ ይቸን ገደር ኢየሩሳሌሙ፤ ይያም ገደር ሽመና በዀት ᎈር ኧጠፍቴ።
66003013	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ!
66003014	"የሎዶቅያ ቤተክርስቲያን መሌክ ዝካ በርም ጣፍ፤ "ዝመታ አሚን ተኸረ፥ የታመረም ኤፈጥር ምስክር ተኸረ፥ ይእግዘር ፍጥረት ይፍትወረር በዀት ወኸት የትፈጠረ ዀት ዝካ ይብር፤
66003015	ሜናኸ ኧⷕር፤ ዚዛ ዌም ዊና አንኸርኸ፤ ተዄት አተዀና ተኸርኸ ወኼ ባነ፤
66003016	ዚዛ ዌም ዊና ታትኸር እክም ሽፍ የባኼ ታምᎈና ኦጣዀም ኧተፋኸቴ፤
66003017	'እያ ደንገነንዀ፤ ብዘ ዱንያ ነሬ፤ ይያ ይቀብርቢ አትም ቃር ኤነ' ትብር፤ ቢኸርም አኸ ያገነናኸ፥ ብካና የጠበጠናኸ፥ ዜጋ፥ ᎋርጥ፥ እንጭማኸ የኸርኸ ኸማ አትⷕር፤
66003018	ደንገነ ትኸሬ ብሳት ያረጠሪ ወርቅ ትያ ትስዬ፥ እንጭማኸ የኸርኼ ቀመጣኸ ትሼምወ ነጨ ዀጅርም ትትኸተሬ፥ ታዥሜ ዬናኸ ቅባት ትትቀፔ ኧመኽርኸ።
66003019	እያም ኧረምድኖኽኖ እንም መከርዀም ኧቀጣኖ፤ በኽም የቸነ ቃንዠ በር፤ ንስኻም ግባ፤
66003020	እያ ቦፈንቻ ቈምዀም ወዝገብ ኧደርግ፤ ሟኒም ሰብ ቃረና ሰማም ወፈንቻ ቢከፍትኒ የዀትሜ ⷝበትዀ ተዀት ጋᎀ ኧበራቴ፤ ዀትም ትያ ጋᎀ ይበራቴ፤
66003021	እያ ⷀመዀም ታባና ጋᎀ በዙፋነታ የቾናዀም ኸማ፥ የኽክም አመረም በቈመወ የⷀመ እንም ትያ ጋᎀ በዙፋነና ይቾናኸማ አᎂንቴ።
66003022	"ይሰማ እንዝር ያነን መንፈስ ቅዱስ የቤተክርስቲያን ሰብ ይብኖ ቃር የስማ!"
66004001	ተዝም አንⷀ የትከፈተ ወፈንቻ በሰሜ አሸዀም፤ የጥሩምባ ቃር ኸማ ቲዝረⷍ የሰማዀን ይፍትወረር ቃር "ኔኸ ዝኼ ውጣ፤ ተዝም አንⷀ ይኸር ቃር አትየሽኸቴ" ባሬም።
66004002	ኽም ጋᎀ በመንፈስ ቅዱስ ኸርዀምታነ በሰሜ ዙፋን አሸዀም፤
66004003	በዙፋንም የቾናዀት መርከታ የኢያስጴድም የሰርዴስ እንቁ ይመስር ባነ፤ በዙፋንመታ ዙርያ መረግድ ይውሪ እንቁ ይመስር ወⷐወካ ባነ።
66004004	የኽክም በዙፋንዀት ዙርያ ዀያም አርበት ዙፋን ባነቦ፤ በዙፋንምኽኖ ᎈር ነጨ ዀጅር የትኸተሮ በነረዀና የወርቅ አክሊል የደፎ ዀያም አርበት ባሪቅ ቾኖም ባነ።
66004005	ብራቅም ይንግበክብ ቃርም ተዙፋንዀታ ይወጣ ባነ፤ በዙፋንዀታ ይፍቴ የትተከሶ ሰባት ጦት ባነቦ፤ ኽም ሰባት ጦት ይእግዘር ሰባት መንፈስሮ።
66004006	በዙፋንምዀታ ይፍቴ የጠነረ ብርጭብርጭ ይብር የመስቴወት ባኽር ባነ፤ በግብት በዙፋንዀታ ዙርያ ቲፍቴም ታንⷀዀኔም ብዘ ኤን ያነኖ አርበት ፍጥረት ባነቦ።
66004007	ይፍትወረርዀት ዠፕ ይመስር ባነ፤ ዄተነምዀታ ቦራ ይመስር ባነ፤ ሶስተነምዀታ የሰብ ይፍት ይመስር ይፍት ቧነን፤ አርበተነምዀታ ይበርር ውብብየ አመራ ይመስር ባነ።
66004008	አርበችመዀና ያታተዀና ስድስት ቋርሳ ባነኖ፤ በዙርያዀናም በቋርሳዀና ቦስጥ ብዘ ኤን ባነኖ፤ ዋናም ምሳረ እንም ጋᎀ "ቅዱስ፥ ቅዱስ፥ ቅዱስ እንም ቃር ይዀለ ⷘታ እግዘር፥ የዝ ይፍቴ የረፐረ ኧዃም ያነ፥ ይቸንምዀታ" ይብሮ ባነ።
66004009	ፍጥረትኽኖ በዙፋነታ ᎈር የቾናም የዘላለም ይረብርዀታ ክብር፥ ኽበጀ፥ ሽርት ቢያትⷀንቦᎌ ግዝየ እንም፥
66004010	ዀያም አርበት ባሪቅ ዘላለም ቢረብር በዙፋነታ በቾናዀታ ይፍቴ ይፍት ይፍት ተፌጠሞም ይሰግዶ፤ በነረዀና የደፈዊ አክሊል በዙፋንዀት ይፍቴ አወኖምታነ፥
66004011	"ⷘታንዳ እግዘሮ እንም ዘንጋ የፈጠርኼ፥ እንም ዘንጋ የትፈጠረም ያነ ኸረም የትረከበ ባኸ ፍቃድ የኸሬ ክብር ኽበጀም ደረግ ያኸው" ይብሮ ባነ።
66005001	በዙፋነታ በቾናዀታ በከነ ኧጀታ፥ በᎈርም በደነታ የትጣፈወ በሰባት ልፍ የዘጔ መጣፍ አሸዀም።
66005002	አት ጦናማ መሌክ በርቅ ቃረታ "ዝኽ ሰባት ልፍ ይፈቴም መጣፍም ይከፍቴ የሰና ሟኑ?" ባረም ቲዝረⷍ አሸዀም።
66005003	ቢኸርም በሰሜ ቢኸር ባፈር ዌም ታፈርም ቦስጥ ዝኽ መጣፍ ይከፍቴም ደነታም ያዤ የዀረረ ስርም አነፐረ።
66005004	መጣፍዀታ ይከፍቴም ደነታ ያዤ የሰና አነከዊ የኸሬ ንቃር በⷈዀም።
66005005	ኽም ጋᎀ ተባሪቅኽኖ አተታ "አትብⷕ፥ የይኹዳ ጥብ የኸረ ተዳዊት ዘር የቸነ ዠፕ ⷀመም፤ ዀት መጣፍዀታም ሰባትም ልፍ ይከፍቴ ይዀለ" ባሬም።
66005006	ተኽም አንⷅ በዙፋንምዀታ ባርበት ፍጥረትም ግብት፥ በባሪቅምኽኖ ግብት ያንጪ ቃር ይመስር ጤ በቈሜ አሸዀም፤ ዝኽ ጤ ሰባት ቀንም ሰባት ኤንም ቧነን፤ ኽኖም አለም እንሜ የራዀዮ ሰባት ይእግዘር መንፈስሮ።
66005007	ጤምዀታ ቸነም በዙፋነታ በቾናዀታ በከነ ኧጀታ የረፐረ መጣፍ ወሰደም።
66005008	መጣፍዀትም ቲወስድ አርበችም ፍጥረትም ዀያም አርበት ባሪቅምኽኖ በጤዀታ ይፍቴ ተፌጠሞም ወጠቆም ሰገዶለም፤ ያታተዀና በድራ ጠበጦም ባነ፤ የኽክም እጣን የሜናወ የወርቅ ግብር ጠበጦም ባነ፤ ዝም እጣን ይእግዘሬ ይሰራ የቅዱሳን የጭቋሸዀና መርኸቱ።
66005009	ኽኖም ዝካ ቲብሮ ገደር ዝምራ አዘመሮም፤ "በደማኸ ተጥብ ጥበታ፥ በገን ገነታ አምᎋ ቲዝረⷍ ሰብ እንም፥ ተዘር ዘረታ፥ ተደወ ደወታ፥ ሰብ ይእግዘር ሜጠርኸም ትትዌጤ፥ አኸ የታንጥኸ የኸሬ መጣፍዀት ትወስድሜ ልፍምኽኖ ትከፍቴ ይኸንኸ።
66005010	ኽኖም የⷘታ እግዘረንዳ መንግስትም ⷀስ ይኸሮዌ አመነኸኖም፤ ባፈር ᎈርም ይረግሶቴ።"
66005011	ትናዥም ታነዀ በዙፋንዀትም በፍጥረትምኽኖ በባሪቅምኽኖ ዙርያ የብዘ መሌካ ቃር ሰማዀም፤ ᎃዝርመዀና ብዘ ዀምም ብዘ እልፍም ባነቦ።
66005012	ኽኖም በርቅ ቃረዀና፥ "የታንጠ ጤ ደረግ፥ ዱንያ፥ ኻሪነት፥ ጦና፥ ክብር፥ ኽበጀም ሽርት ይዊ የዀቱ" ይብሮ ባነ።
66005013	በሰሜም ባፈር፥ ታፈርም ቦስጥ በባኽር ያነቦ ፍጥረት እንም፥ "በዙፋነታ የቾናዀታም የጤዀታም ሽርት፥ ክብር፥ ኽበጀም ደረግ የዘላለም የኽር!" ቲብሮ ሰማዀም።
66005014	አርበችም ፍጥረት "አሚን" ባሮም፤ ባሪቅምኽኖ ተፌጠሞም ወጠቆም ሰገዶም።
66006001	ተኽም አንⷀ ጤዀታ ተሰባት ልፍ ይፍትወረርዀታ ቲከፍት አሸዀም። ታርበችም ፍጥረት አተታ ብራቅ ኸማ ቢግበክብ ቃር "ኔኸ" ቲብር ሰማዀም።
66006002	ጓድ ፈረዝም አሸዀም፤ ዝም ፈረዝ የረⷈመዀታ ፈንጢና ጠበጠም ባነ፤ የነረታ አክሊል አዊም፤ ይⷀምቃር ኸረም ቲⷀም ቲⷀም ያሬ ወጣም።
66006003	ጤዀታ የዄተነ ልፍ ቲከፍት የዄተነ ፍጥረት "ኔኸ" ቲብር ሰማዀም።
66006004	እንጐድም ዳማ ፈረዝ ወጣም፤ ዝም ፈረዝ የረⷈመዀታ ሰብ ባፈር ሽናት ይበኽርሜ ዀትም ተዀትም ተዋካም ያርቅ ኸማ ያሜዬ ዳነት አዊም፤ አት ንቅ ሴፍም አዊም።
66006005	ጤዀታ ሶስተነም ልፍ ቲከፍት ሶስተነም ፍጥረት "ኔኸ" ቲብር ሰማዀም፤ ገምበናም ፈረዝ አሸዀም፤ ዝም ፈረዝ የረⷈመዀታ በጀታ ሚዛን ጠበጠም ባነ፤
66006006	ቃርም ታርበችም ፍጥረት ግብት የቸነቃር መሰሬም፤ ዝም ቃር "አት ቅርጥየ ስኔ ያት ከረ ደሞዝ የኽር፤ ሶስት ቅርጥየ ኧኽር ያት ከረ ደሞዝ የኽር፤ ዘይትም ወይንም ጭን አታጥፋ" ቲብር ሰማዀም።
66006007	ጤዀታ ያርበተነም ልፍ ቲከፍት ያርበተነም ፍጥረት "ኔኸ" ቲብር ሰማዀም።
66006008	ኸምᎄም ፈረዝ አሸዀም፤ ዝም ፈረዝ የረⷈመዀታ ሽመታ ሞት ይውሪ ባነ፤ ሲኦልም ይትⷐተን ባነ፤ ሞትም ሲኦልም ባፈር ታነ ሰብ ታርበት አት ኧጅ ባርብ፥ በጋጀ፥ በᎇሼ ባሸም፥ ባፈር አዊ ይቀጥሮዮዌ ደረግ አውዮም።
66006009	ጤምዀታ አምስተነ ልፍ ቲከፍት ብእግዘር ቃርም የዀትም ምስክር በኽሮተዀና የቸነ የቈጠርዮ ሰብ ነብሰዀና ኽትም ቲያᎀርᎌ መደር ቦስጥ አሸዀም፤
66006010	ኽኖም በርቅ ቃረዀና "የትቀደስኸ ውረም የኸርኸ፥ ይንም ዘንጋ ነር የኸርኸ ⷘታንዶ! ባፈር ᎈር ባነቦ ሰብ ታትፈርድቦ፥ የደመንዳ ታትዌጣንደ ትክስ መቸ ዳሩ?" ቲብሮ አኸኖም።
66006011	ነጨ ዀጅር ያታተዀና አውዮም፤ የኽኖም ኸማ ገና ይቈጥርዮ፥ የኽኖም ኸማ ያⷘⷍሮ የቤሻመዀና የጐፔቸመዀና ᎃዝር ቲሜና ዳር ቀሪ ከረ በᎈያት ይክሶዌ ኦጅዮም።
66006012	ተኽም አንⷀ ጤዀታ የስድስተነ ልፍ ቢከፍት አፈር ንቃር እንቅረቀረም፤ ኤያት ጥር ዀጅር ኸማ ኸረም፤ በነም ᎃራመታ ደም መሰረም።
66006013	ጦናማ ንፋስ የሸብራ ኧጨ ቲያንረን አምበሰሮኽኖ ተስር ይወጥቆም ኸማ የሰሜ ዀዀብ እንም ባፈር ወጠቆም።
66006014	ሰሜም ወረቀት ኸማ ተጥባነረም አትሼ ተስረቀጠም። ቈቶም በባኽር ግብት ያነቦ አፈር እንም ተመደረዀና ፈኮም።
66006015	ያፈር ንስ፥ ዳነ፥ የጋዘነ አለቃ፥ ደንገነ፥ ደረግ ያነኖ፥ ባርያም አራባሪም እንም በወረም በቈቶም ባነ ብምር ደን ተሼሞም፤
66006016	ኽኖም ቈቶም እምርም "በᎈረንዳ ውጠቆ፤ በዙፋነታ ተቾናዀታ ይፍቴ፥ ተጤምዀታ ማት ሺሞንደ!
66006017	ንቅ የማተዀና ከረ የቸነ የኸሬ ሟን ይቈሜ ይዀለ?" ባሮም።
66007001	ተኽም አንⷀ አርበት መሌካ ባፈር አርበት ዳረታ በቈሞዌ አሸዀም፤ ኽኖም ባፈር ቢኸር በባኽር ዌም በጨ ᎈር ንፋስ ቤትረሴ ታርበት ወኸት ይቸን ንፋስ ያቈሞ ባነ።
66007002	ኧያም የኸረ እግዘር ማተም የጠበጠ እንጐድ መሌክም ተረንየ ቲቸን አሸዀም፤ አፈርም ባኽርም ይጐዶዌ ደረግ ያውዮ ያርበት መሌካ ቃረታ ከፍ ኤፐም፥
66007003	"እግዘረንዳ ያⷘⷍሮ ሰብ በፊንጨዀና ማተም ትናትምኜፖ ዳር፥ አፈርም ቢኸር ባኽር ዌም ኧጨ እንጐዳኹ" ባረም ዝረⷈኖም።
66007004	ማተም ያተᎃፖም ሰብ ᎃዝር ሰማኹም፤ ተእስራኤል ጥብ እንም ያተᎃፖ ሰብ ᎃዝር አት በቅር አርባም አርበት ዀም ባነቦ።
66007005	ተይኹዳ ጥብ ያተᎃፖ አስረዄት ዀም፥ ተሮቤል ጥብ ያተᎃፖ አስረዄት ዀም፥ ተጋድ ጥብ ያተᎃፖ አስረዄት ዀም፥
66007006	ተአሴር ጥብ ያተᎃፖ አስረዄት ዀም፥ ተንፍታሌ ጥብ ያተᎃፖ አስረዄት ዀም፥ ተምናሴ ጥብ ያተᎃፖ አስረዄት ዀም፥
66007007	ተስምኦን ጥብ ያተᎃፖ አስረዄት ዀም፥ ተሌዊ ጥብ ያተᎃፖ አስረዄት ዀም፥ ተይሳኮር ጥብ ያተᎃፖ አስረዄት ዀም፥
66007008	ተዛብሎን ጥብ ያተᎃፖ አስረዄት ዀም፥ ተዮሴፍ ጥብ ያተᎃፖ አስረዄት ዀም፥ ተብንያም ጥብ ያተᎃፖ አስረዄት ዀም ባነቦ።
66007009	ተኽም አንⷀ ሟኒመታ ይሜዝኖዬ ኤዀለ ብዘ ሰብ አሸዀም፤ ኽኖም ተሰብ ገነ እንም ተዘር ተጥብም ብንም ገነ አምᎋ ቲዝረኮ ሰብ የትውጣጦ ባነቦ፤ ኽኖም ነጨ ዀጅር ተኸተሮም ደየ በጀዀና ጠበጦም በዙፋንምዀታ በጤዀታ ይፍቴ ቈሞም ባነ፤
66007010	ኽኖም ቃረዀና ከፍ አመነቦም "አትርፎት በዙፋነታ የቾና ይእግዘረንዳም የጤምዀታው" ይብሮ ባነ።
66007011	መሌክ እንም በዙፋንዀታም፥ በባሪቅኽኖም ባርበት ፍጥረትም ዙርያ ቈሞም ባነ፤ በዙፋንዀታ ይፍቴ ተፌጠሞም ይእግዘር ሰገዶም፤
66007012	"አሚን፥ ኽበጀ፥ ንቅነት፥ ኻሪነት፥ ሽርት፥ ክብር፥ ደረግም፥ ጦና የⷘታንዳ የዘላለም የኽር አሚን" ባሮም።
66007013	ተባሪቅምኽኖ አተታ ይያኼንየ ተዥባፐረምታነ "ዝኽ ነጨ ዀጅር የትኸተሮ ሟንሎተ? ቴቴኽ ቸነቦም?" ባረም ተሳሬም።
66007014	እያም "ⷘታኖ አኸ ትⷕር" ባዀንም። ዀትም "ዛዀና ንቅ መከራ አለፎም የቸነቦሎ፤ ዀጅረዀና በጤዀታ ደም ሜጠቦም ነጨ አመነቦም፤
66007015	በኽ የቸነ ብእግዘር ዙፋን ይፍቴ ኸሮም ዋናም ምሳረ በመቅደሰታ ያⷘⷍረዊ። በዙፋንመታ ᎈር የቾናዀታ ጥራረዀና ይኸርቴ።
66007016	ተዝ አንⷀ ኤገድኖ፤ ኤጠማኖ፤ ጬት ኤመⷍኖ፤ ᎀቅነትም ኤበዛቦ።
66007017	በዙፋነታ ይፍቴ የቈመ ጤዀታ ዜማንቸዀና ይኸርቴ፤ ኧያም ያሜ ሚንጬ ይወስድኖቴ፤ እግዘርም እንባ እንም ቴነዀና ይሟሽቴ" ባሬም።
66008001	ጤዀታ የሰባተነ ልፍ በከፈተ ጋᎀ አዳኽረጋ በሰሜ እንመታ ስ ባረም፤
66008002	ብእግዘር ይፍቴ ይቈሞ ሰባችም መሌካ አሸዀም፤ የኽኖም ሰባት ጥሩምባ አውዮም።
66008003	ተወርቅ የሸኰቺ ይጣን ግብር የጠበጠ እንጐድ መሌክ ቸነም ኽትም ቢያትⷀንውᎌ መደር ይፍቴ ቈመም፤ በዙፋንዀት ይፍቴ ባነ ተወርቅ በሸኰቺ ኽትም ያትⷀንውᎌ መደር ተቅዱሳን ጠሎት ጋᎀ ያትⷀንውን ብዘ እጣን አዊም።
66008004	ይጣንዀታ ተን ተቅዱሳን ጠሎት ጋᎀ ተመሌክዀታ ኧጅ ይእግዘር ይፍቴ ወጣም።
66008005	ተኽም አንⷀ መሌክዀታ ይጣን ግብርዀታ ጠበጠም ኽትም ያᎀርᎌ እሳት ሜናምታነ ያፈሬንየ ድረኰረንም፤ እንገግቦት፥ ብራቅ፥ ያፈር እንቀርቅሮትም ኸረም።
66008006	ሰባት ጥሩምባ የጠበጦ ሰባት መሌካ ጥሩምባዀና ይረፎዌ ተሽካከቶም።
66008007	ይፍትወረር መሌክ ጥሩምባታ ነፋም፤ ደም የትቅራቀረወ እሳትም በረጀም ያፈሬንየ ቃሰዊም፤ ያፈር ሶስቸነታ ነደደም፤ የጨም ሶስቸነታ ነደደም፤ ያፈር ዚዛ ሰርም እንም ነደደም።
66008008	የዄተነም መሌክ ጥሩምባታ ነፋም፤ ይረድድ ንቅ ቈቶ ይመስር ቃር በባኽር ደን ቃሰዊም፤ የባኽር እኻም ሶስቸነታ ደም ኸረም፤
66008009	በባኽር ደን ቲረብሮ ኧያም ተኸሮ ፍጥረት ሶስቸነታ ᎀቶም፤ ብኻ ᎈር ቲያሮ መርከብ ሶስቸነዀና ተስበፐሮም።
66008010	ሶስተነም መሌክ ጥሩምባታ ነፋም፤ ᎃⷍር ኸማ ይረድድ ንቅ ዀዀብ ተሰሜ ወጠቀም፤ ዮጠቀም ብኻም በሚንጭም ሶስቸነም ᎈሩ።
66008011	የዀዀብዀታ ሽም ምራር ይውሪ፤ ይኻም ሶስቸነታ መነረም፤ ይመርር እኻዀታ በስጠቦት ብዘ ሰብ ᎀቶም።
66008012	አርበተነም መሌክ ጥሩምባታ ነፋም፤ የኤያት ሶስቸነታ፥ የበነም ሶስቸነታ፥ የዀዀብ ሶስቸነ ተደነጎም፤ በኽ የቸነ የኽኖም ሶስቸነ ጠነማ ኸረም፤ በኽም ኤነት የዋና ሶስቸነም የምሳረ ሶስቸነም ጠነማ ኸረም።
66008013	ተኽም አንⷀ አት ውብብየ አመራ በሰሜ ቲበርር አሸዀም፤ አመራምዀታ በርቅ ቃረታ ቲያኸራ "የተነፎ ሶስት መሌካምኽኖ ጥሩምባ ቲረፎ ይቸን የጥሩምባ ቃር ባፈር ᎈር ይረብሮ ሰብ ግርደዀና! ግርደዀና! ግርደዀና!" ቲብር ሰማዀም።
66009001	አምስተነ መሌክ ጥሩምባታ ነፋም፤ ኽም ጋᎀ ተሰሜ ያፈሬንየ ዮጠቀ አት ዀዀብ አሸዀም፤ የስዌር ጐጀ ይከፍትወ ልፍ የዀት አዊም።
66009002	ዀትም ጐጀዀታ ከᎈተንም፤ ተን ተርቅ ምጃቻ ይወጣም ኸማ ተን ተጐጀዀታ ወጣም፤ ተጐጀዀታ ቦጣ ተን የቸነ ኤያትም አየርም ጠነማ ኸሮም፤
66009003	እንጐረቤና ተተንዀት ደን ባፈር ወጦም፤ የኽኖም መርዝ ያኖ ያፈር ስᎃት ጥፍር ደረግ አኽር ደረግ አውዮም፤
66009004	ያፈር ሰርም ቢኸር ሟኒም ይረማ ዘንጋ ዌም ሟኒም ኧጨ ቤጐዶዌ ኦጅዮም፤ ቢኸርም ዶት ያነቦ በፊንጨዀና ይእግዘር ማተም ኤነቦ ሰብ ባነ።
66009005	የኽኖም ቢኸር አምስት በነ ዳር ያጨንቆዮዌ ባንኸሬ ይቀጥሮዮዌ ደረግ አናውዮ፤ የሰናቦም ግርድ ስᎃት ጥፍር የሰብ ቲረድፍ ያትየⷅ አኽሩ።
66009006	በኽም ከረ ሰብ ሞት ይሰቦቴ፤ ቢኸርም ኤረኽበዊ፤ ይሞቶዌ ይትሜኖቴ፤ ቢኸርም ሞት ተኽኖ ይፍቴ ይሰⷕቴ።
66009007	እንጐረቤናምኽኖ ያርብ የትረሶ ፈረዝ ይመስሮ ባነ፤ በነረዀናም የወርቅ አክሊል ይመስር ቃር ደፎም ባነ፤ ይፍተዀናም የሰብ ይፍት ይመስር ባነ፤
66009008	ነረዀና ይሽታ ነር ይመስር ባነ፤ ስነዀና የዠፕ ስን ይመስሮ ባነ።
66009009	የዳታዀና የብረት አጎ ይመስር ብረት ባነኖ፤ የቋርሳዀናም ኽያት ያርብ ያፈቶ ብዘ ፈረዝም ሰረገላም ያትሴመዊ ኽያት ይመስር ባነ።
66009010	መርዝ ያኖ የስᎃት ጥፍር ኸማ ይትራደፎᎌም ጅወ (ፋንቾ) ባነኖ፤ አምስት በነ ዳር የሰብ ያትጨንቆᎌ ደረግ የረፐረኖ በጅወዀና (በፋንቾዀና) ባነ።
66009011	ንስም ባነኖ፤ ዀትም የስዌር ጐጀ መሌኩ፤ ሽመታም በእብራይስጥ አብዶን፥ በግሪክ አጶሊዮን ይውሪ፤ ዝም ወበር አጥፊ ወበሩ።
66009012	ይፍትወረር ግርድ አለፈም፤ ተዝም አንⷀ ዄት ግርድ ገና ይቸንቴ።
66009013	ስድስተነ መሌክ ጥሩምባታ ነፋም፤ ብእግዘር ይፍቴ ባነ በወርቅ በቾቺ ኽትም ቢያትⷀንውᎌ መደር ታርበትም ቀን ወኸት ቃር ሰማዀም።
66009014	ጥሩምባ የጠበጠ የስድስተነ መሌክ "በርቅየ በኤፍራጥስ እኻ የታገዶ አርበት መሌካኽኖ ፍታኖ" ቧረንም።
66009015	የዝ ወክት፥ የዝ ከረ፥ የዝ በነም የዝ ዘበርም የትሽካከቶ አርበት መሌካ የሰብ ሶስቸነ ይቀጥሮዬ ᎈቼዮም።
66009016	የፈረዘነ ኸልቅ ብዛተታ ዄት በቅር እልፍ ባነ፤ ᎃዝረዀናም ሰማዀም።
66009017	ፈረዝም በፈረዝ ᎈር የቾኖም ሰብ በራእይ ያሸኽኖ ዝካ ባነ፤ በፈረዘነም በዳታዀና የረፐረ የብረት አጎ እሳት ኸማ ብሻ፥ በርጨ ኸማ ሰማያዊም ዲንም ይመስር ባነ፤ የፈረዝምኽኖ ነር የዠፕ ነር ይመስር ባነ። ታንᎈዀና እሳትም ተንም ዲንም ይወጣ ባነ፤
66009018	ታንᎈዀና ቦጣ እሳት፥ ተን፥ ዲን ተዝ ተሶስተዀና ቦንደ ቅስፈት የሰብ ሶስቸነታ ᎀቶም።
66009019	የፈረዝኽኖ ደረግ ባንᎈዀናም በጅወዀና (በፋንቾዀና) ባነ፤ ጅወዀና (ፋንቾዀና) የሰርችረ ይመስር፤ የሰርችረም ነር ነረን፤ የሰብም የጐዶ በዀት ባነ።
66009020	ተዝም ቅስፈት አመንጦም ተሞት የተነፎ ሰብ ተᎃጥጥ ሜናዀና ተዘፔተቦ ንስኻ አንገፖ፤ ኽኖም የሲጣርም ተወርቅ፥ ተብር፥ ተብረት፥ ትምር፥ ተጨ የቾችዮ ኧዞት ዌም ስሞት ዌም ወሮት ኤኸሎ ቅሪነ ስግዶት አንታቦ።
66009021	የኽክም ሰብ ተቅጥሮተዀና፥ ተግነዀና፥ የረከቦኸማ ዀጅር ተድምዶተዀና ዌም ተኔብነተዀና ተዘፔተቦ ንስኻ አንገፖ።
66010001	ተኽም አንⷀ ዳበራ የትኸተረ እንጐድ ጦናም መሌክ ተሰሜ ቲወርድ አሸዀም፤ ወⷐወካ በነረታ ዙርያ ባነ፤ ይፍተታ ኤያት ይመስር ባነ፤ ኧግረታ ይሳት ኧችባ ይመስሮ ባነ።
66010002	የትከፈተ እርስየ መጣፍ በጀታ ጠበጠም ባነ፤ ከነ ኧግረታ በባኽር ᎈር፥ ራ ኧግረታም ባፈር ᎈር አቈመም፤
66010003	የዠፕ ቃር ቢመስር በርቅ ቃረታ አኸናም፤ ቲያኸራም ይንግበክቦ ብራቅ ሰባችመዀና በቃርቃረዀና ዝረከቦም።
66010004	ሰባችመዀና አኸኖም በቃርቃረዀና ቲዝረኮ እያ ኧጠፌ ሸዀም፤ ቢኸርም "ኽኖ የዝረከበዊ ዝጋም በሽᎃቸር ጡጥን ባንኸሬ አትጣፍ" ይብሬ ቃር ተሰሜ ሰማዀም።
66010005	ተኽም አንⷀ በባኽርም ባፈርም ᎈር በቈሜ ያሸዀን መሌክ ከነ ኧጀታ ሰሜንየ ነሳምታነ፥
66010006	ዘላለም ቢረብር፥ ሰሜም በዀት ያነቦ፥ አፈርም በዀት ያነቦ፥ ባኽርም በዀት ያነቦ እንም በፈጠረ እግዘር ሽም ተነምታነ፥ "ተዝ አንⷀ ኤያቴር!
66010007	የኽርምታነ ሰባተነ መሌክ ጥሩምባታ ቢያትሴማወ ከረ ይእግዘር ባገክሮት ይእግዘር ቃር ዩዶ ነቢ ያትⷐረኖም ኸማ ብእግዘሬ የትሼመ ሽᎃቸር እንም ይኸርቴ" ባረም።
66010008	ተሰሜ የሰማዀን ቃር የዄተነ ሰማዀም፤ "በባኽርም ባፈርም ᎈር የቈመ መሌክ በጀታ የጠወጠን የትከፈተ መጣፍ ወርም ውስድ" ባሬም።
66010009	የመሌክምዀቴ ወርዀም "እርስየ መጣፍዀታ ናሜ" ባዀንም፤ ዀትም "የኸ ውስድም ᎇራን፤ ትትወራን ውየ ኸማ ይተምኸቴ፤ በበናዀን አንⷀ ጭን በደናኸ ይመርር ቃር ይኸርቴ" ባሬም።
66010010	እያም እርስየ መጣፍ ተመሌክዀታ ኧጅ ወሰድዀም በናዀንም፤ ትንወራን ውየ ኸማ ታሜም፤ በበናዀን አንⷀ ጭን መነሬም፤
66010011	ተኽም አንⷀ "የብዘ ጥብ፥ የብዘ ገን ሰብ፥ በብዘ ገን አምᎋ ይዝረኮም ሰብ፥ የብዘ ንስም ቃር ትንቢት የዄተነ ኦዶት ነረብኸ" ቧርም ኦጅንም።
66011001	ተኽም አንⷀ ይሰᎋርᎎ አት ዥር አውንም፤ "ተሳ፥ ይእግዘር ቤተመቅደስም ኽትም ያትⷀንውᎌ መደር ስፍር፤ በኽሜ ይእግዘር ይሰግዶኽኖ መዝር፤
66011002	ተቤተመቅደስዀት ውጤ ያነ ክᎋታ መደር ጭን ቴን፤ ኽኽ መደር የአረማዊ ሰብ ያውዮ የኸሬ አትስᎋን፤ አረማዊ ሰብ የትቀደሰ ከተማ አርባም ዄት በነ ይረቅጠዊቴ፤
66011003	ዄት ምስክረና ያዘን ዀጅር ተኸተሮም ሶስት ዘበር ተግብት ትንቢት ይዝረኮዬ ኤብኖቴ" ቧንም።
66011004	ኽኖም አፈር ቢገዛ እግዘር ይፍቴ ይቈሞ ዄት የዌራ ኧጨም ዄት መቅረዝምሎ።
66011005	በኽኖ ዳት ያሰሬ ይሸ ሟኒም ሰብ ቢረብር እሳት ታንᎈዀና ውጨተ የጠላተዀና ይመⷍኖቴ፤ የኽኖ ይጐዴ ይሸ ሟኒም ሰብ ይሞት በዝ ኤነቱ።
66011006	ኽኖም ትንቢት ቢዝረኮᎌ በኽ ከረ ዝራብ ቤዘርቤ ሰሜ ይዘጎዌ ደረግ ነረኖ፤ የኽክም እኻ ደም ያመሮዌ በሳቦ ወክት እንም በሟኒም ኤነት ቅስፈት ባፈር ሟኒም ኤነት ዳት ያሰሮዌ ደረግ ነረኖ።
66011007	ኽኖም ምስክርነተዀና ኦዶም በጀፐሮ አንⷀ ተስዌር ጐጀ ይወጣ አዊ ተኽኖ ጋᎀ ተዋካም ይⷀምኖቴ፤ ይቀጥኖቴም።
66011008	ኔሳዀና የሰዶምም የግብፅ ከተማ ቢያትᎃሳስርᎌ ሽም ቢትጠና በርቅ ከተማ ወረፐት ይዝራኴቴ፤ ዝም ከተማ የኽኖ ⷘታ የትሰቀረወ መደሩ።
66011009	ተሰብ ገነ እንም፥ ተዘር፥ ተጥብም ትንም ገነ የቸነቦ ሰብም ሶስት ከረ ተግብት ኔሳዀና ያዞቴ፤ ኔሳዀናም ይᎀዬ ኤይቦ፤
66011010	ዝኽ ዄት ነቢ ባፈር ያነቦ ሰብ ያትጨነቆዬ፥ ባፈር ያነቦ ሰብ በኽኖ ᎃቶት ይሽኖቴ፤ የሳረኖሜ ባር ያመሮቴ፤ ስጦታም ይቴቦቴ።
66011011	ቢኸርም ተሶስት ከረ ተግብት አንⷀ አርዋ ያገባ አንፏት ትእግዘሬ ቸነም በᎀቶ በዄት ሰብ ገፓም። የኽኖም ኔሳዀና ቶጠቆᎌ መደር ተረሶም ቈሞም፤ ያሰቦዮም ሰብ እንም ንቃር ሰነፎም።
66011012	ተኽም አንⷀ ነቢኽኖ "ዝኼ ውጦ" ይብር ንቅ ቃር ተሰሜ ሰሞም፤ ጠላተዀና ቲያዞዮም በዳበራ ሰሜንየ ወጦም።
66011013	ኽም ጋᎀ አፈር ንቃር እንቅረቀረም፤ የከተማ ታስር ኧጅ አት ወኸተታ ጠፋም፤ ባፈር እንቀርቅሮትም የቸነ ሰባት ዀም ሰብ ᎀቶም፤ ተሞትም የተነፎኽኖ ንቃር ሰነፎም፤ የሰሜም እግዘር አኸበዶም።
66011014	የዄተነም ግርድ አነቀም፤ ሶስተነም ግርድ አፍጢተ ይቸንቴ።
66011015	ሰባተነም መሌክ ጥሩምባታ ነፋም፤ "የአለም መንግስት ⷘታንዳ የኸረ ይእግዘረንዳም የክርስቶስም ኸረም፤ ዀት የዘላለም ይረግስቴ" ይብር ንቅ ቃር በሰሜ ተሰማም።
66011016	ብእግዘር ይፍቴ በዙፋነዀና የቾኖ ዀያም አርበት ባሪቅ ይፍት ይፍት ተፌጠሞም ይእግዘር ሰገዶም፤
66011017	ዝክም ባሮም፤ "ያነኸም የረፐርኸ፥ እንም ቃር ይኸንኸ እግዘር እግዘሮ! ንቅ ደረጋኸ በጃኸ አመነኸም የረገስኼ ሽራኸ።
66011018	አረማዊ ሰብ ማተቦም፤ ያኸም ማት ቸነም፤ በᎀቶምኽኖ ትፈርድቦ ወክት ሰናም፤ የአⷘⷈሮከም የነቢማኸ፥ የቅዱሳንማኸ ሽማኸ ያኸብዶ፥ ይርስም የርቀታ ሽልማተዀና ቲብኖ ወክት ሰናም፤ አፈርም ያጠፎ ሰብ ታጠፋኖ ወክት ሰናም።"
66011019	በሰሜ ያነ ይእግዘር ቤተመቅደስ ተከፈተም፤ የዀትም የርዳ ታቦት በቤተመቅደስዀት ደን ትየም። ብራቅ፥ እንገግቦት፥ ያፈር እቀርቅሮትም ንቅ በረጀም ኸረም።
66012001	ተኽም አንⷀ ንቅ ወግ የኸረ መርኸት በሰሜ ትየም፤ ኤያት የትኸተረች ኧግረⷕታም በበነ ያቈመች አስረዄት ዀዀብም አክሊል ኸማ በነረⷕታ የደፋች አት ምሽት ትየችም።
66012002	ⷕትም ዄት አርዋ ባነች፤ መጥ ጠበጠናም ተጨነቀችም ቶን ባነ።
66012003	የኽክም እንጐድ መርኸት በሰሜ ትየም፤ ሰባት ነርም አስር ቀን ያነን ንቅየ ብሻ ደረባ ትየም፤ በሰባት ነረታም ሰባት ዘውድ ደፋም ባነ፤
66012004	በጅወታም (በፋንቾታ) የዀዀብ ሶስቸነ ተሰሜ ሻበም ያፈሬንየ ቃሸኖም፤ ምሽትⷕት ትትጨን ግዝየ ትከⷕታ ይወጤ አሰበምታነ ደረባዀት ትጨኔ የሰናች ምሽቴ ወረምታነ ቢፍተⷕቴ ቈመም።
66012005	ምሽትምⷕት ሰብ እንም በብረት እንጣር ይገዛ ኧርች ጨነችም፤ ትከⷕታ ጭን ይእግዘርሜ የዙፋንመቴ ወሰጂም፤
66012006	ምሽትምⷕት በረኻንየ ሰⷈችም ወረችም፤ በኽሜ የሶስት ዘበር ተግብት በጨር ትትቅየወ መደር እግዘር ሸከተላም ባነ።
66012007	በሰሜ አርብ ተረሳም፤ ሚካኤልም የዀትም መሌካ ተደረባዀትም ተመሌካመታ ጋᎀ ተዋኮም፤
66012008	ቢኸርም ደረባም መሌካመታ ተⷀመቦም፤ ተኽም አንⷀ የኽኖ ተሰሜ አወጨም አሳጀጅዮም።
66012009	ንቅ የኸረ ደረባም ተሰሜ ወስጥንየ ቃሰዊም፤ ዀትም የሰብ እንም ያሳስት ጂን ዌም ሼጣን ቧርም ይጠሬ የድረ የሰር ችረው። ዀትም ያፈሬንየ ቃሰዊም፤ የዀትም መሌካ ተዀትም ጋᎀ ቃሶዮም።
66012010	ተኽም አንⷀ አት ያኸራ ቃር በሰሜ ዝካ ቲብር ሰማዀም፤ "አትርፎት ጦናም መንግስት የⷘታንዳ ኸረም! ደረግ የክርስቶስ ኸረም፤ ጐፔቸንዳ በⷘታንዳ ይፍቴ ዋናም ምሳረም ይⷈስስኖ የረፐረ የጐፔያንዳ ጠላት ቃሰዊም፤
66012011	ኽኖም በጤዀታ ደምም ምስክር ኸሮም ቦደዊ ቃር የዝ ጠላተዀና ⷀመበዊም፤ አርዋዀና ቴያመጥጥኖ ገገዀና የሞት አወጦም አⷀፐሮም፤
66012012	በኽ የቸነ ሰሜም በደነታም ትረብሮ እንማኹ የሳርኹ! ቀሪ ግዝየ የተነᎈን ኸማ የኻሬ ሼጣን በርቅ ማት ያኹዌ ወንደም፤ አፈርም ባኽርም ጭን ግርዳኹ!"
66012013	ደረባምዀት ያፈሬንየ የቃሰዊኸማ ባሸ ግዝየ፥ ኧርችዀታ የጨነች ምሽት አሳደደናም፤
66012014	ምሽትምⷕት በበረኻ የሸኰችና መደር በነረችም ታሬ የርቅ ውብብየ አመራ ቋርሳ ይመስሮ ዄት ቋርሳ አውያም፤ በኽሜ ተሰርችረዀታ ሰⷈችም ሶስት ዘበር ተግብት በጨር ቅሮያም ትረብር ባነ።
66012015	የሰር ችረምዀታ ዝኽ ምሽት የደገም እኻ ይወስድናኸማ የበር እኻ አኽር ታንᎈታ እኻ ተፋም ባንⷀⷕቴ ዀም።
66012016	ቢኸርም አፈር የምሽትⷕታ አገዘናም፤ አፈርም ተከፈተም ደረባዀታ ታንᎈታ ተፋም የዀን እኻ ዋጠንም።
66012017	ደረባምዀታ በምሽትⷕታ ማቸምታነ የⷕት ዘር ኸሮም የተነፎ ሰብ ይወጌ ወረም፤ ኽኖም ይእግዘር ትዛዝ ይቅረቦም የኢየሱስ ᎃርቴ ምስክር ኸሮም ዩዶ ሰብሮ።
66012018	ደረባምዀታ በባኽር ᎀሬ ባሻዋ ᎈር ቈመም።
66013001	ተኽም አንⷀ አት አዊ ተባኽር ቲወጣ አሸዀም፤ አስር ቀንም ሰባት ነር ቧነን፤ በቀንመታ አስር ዘውድ ባነቦ፤ በነረታም የቅኔመ ሽም ባነቦ።
66013002	ያሸዀንም አዊ ዘጓራ ይመስር ባነ፤ ኧግረታም የጐንቸ ኧግር ይመስሮ ባነ፤ አምᎈታም የዠፕ አምᎋ ይመስር ባነ። ደረባምዀት የገገታ ጦናም ገገታ ይቾናወ ዙፋን ንቅም ደረግ የአዊዀታ አወንም።
66013003	ተነርመታ አተታ የሞት ያሰራ መዛ ያነወኸማ ኸረም አሸዀንም፤ ቢኸርም የሞት ያሰራ መዛታ ፈዘዘም፤ ያለም ሰብ እንም ወግ ኸረወም የአዊዀታ ተⷐተረም።
66013004	የአዊዀታ ደረግ ያወኔ ሰብ እንም የደረባዀት ሰገዶለም፤ "አዊዀታ ይመስር ሟን ነረ? ተዀትኽ ጋᎀ ሟን ይትዋኬ ይዀለ?" ቲብሮ የዀትም ሰገዶለም።
66013005	የትቢትም የቅኔመም ቃር ይዝረⷍወ አምᎋ የአዊዀት አዊም፤ የሶስት ዘበር ተግብት በደረገታ ይገዜ አዊም።
66013006	እግዘርም፥ ይእግዘርም ሽም፥ ዀትም ይረብርወም በሰሜ ይረብሮኽኖም ቅርሞት ቀነሰም።
66013007	የቅዱሳን ተዋካም ይⷀምኖሜ ደረግ አዊም፤ በዘር፥ በጥብ፥ ሰብ ቢዝረⷍን አምᎋ እንም ባነቦ ሰብ ደረግ አዊም።
66013008	አለም ቲትፈጠር ቀነሰም ዘላለም ይረብሮቴ የዋሪ የረፐረ ሽመዀና በታንጠ ጤ መጣፍ አንትጣፈ በአለም እንም ይረብሮ ሰብ የአዊዀት ይሰግዶቴ።
66013009	ይሰማ እንዝር ያነን ቢረብር የስማ!
66013010	"ይማንዀዬ የትወሰነዀታ ይማንዂቴ፤ በሴፍ ይቈጥርዬ የትወሰነዀታ በሴፍ ይቈጥሪቴ።" ኼታ የቅዱሳን ፍረኾትም ወትቋመርም ያዢ በዝ ግዝየው።
66013011	አትም እንጐድ አዊ ታፈር ደን ቲወጣ አሸዀም፤ የጤ ቀን ይመስሮ ዄት ቀን ቧነን፤ የደረባ ኸማ ይዝረⷈ ባነ፤
66013012	ዀትም ይፍትወረር አዊ ደረግ እንም ቢፍትወረር አዊ ይፍቴ ኸረም ይቾትወ ባነ፤ አፈርም ባፈር ᎈር ያነቦ እንም የአዊዀት ይሰግዶለኸማ ያሜ፤ ዝም አዊ የሞቴ ቲያሰራ መዛ የፈዘዘ ይፍትወረር አዊው።
66013013	ዝም ዄተነ አዊ በሰብ ይፍቴ እሳት ተሰሜ አፈሬንየ ቲያወርድ ዳር ባነን ደረግ ንቅ ንቅ ወግ ይቾት ባነ።
66013014	ቢፍትወረር አዊ ይፍቴ ወግ ይቾቴ ፍቃድ የረከቤ ባፈር ይረብሮ ሰብ ያሳስት ባነ፤ በሴፍ ቶካም ቴሞት የተነፈ የአዊዀታ ምስል ይሸክቶዌ ባፈር ያነቦ ሰብ ያዝዝኖ።
66013015	ዄተነም አዊም ይፍትወረር አዊም ምስል ኤያም ያሜ አንፏት ያገቤ ደረግ አዊም፤ ኧያም ያሜ አንፏት ያገቤ ደረግ ያዊም ምስልዀት ዘንጎት ይዀለኸማም የዀትም ኤሰግድ እንም ይቈጥርዮኸማ ያሜዬው።
66013016	ዄተነም አዊ እርስ ቢኸሮ ንቅ፥ ደንገነ ቢኸሮ ዜጋ፥ አራባሪም ቢኸሮ ባርያ፥ እንመዀና በከነ ኧጀዀና ዌም በፊንጨዀና በግርድ መርኸት ያᎀርፖ ኸማ ኤፐኖም።
66013017	በዝ ኤነት የአዊዀታ ሽም ያኖ መርኸት ዌም የሽመታ ᎃዝር ኤነን ሟኒም ሰብ ሰሮትም ኸረ አሰሮት ኤዀለ።
66013018	ኼታ ኻሪነት ያነ በዘታው፤ ይቤስር ቢረብር የአዊዀታ ᎃዝር የስውን፤ ᎃዝረታ ያትየሽ የሰቡ፤ ᎃዝርመታ ስድስት በቅር ስልሳም ስድስቱ።
66014001	ተኽም አንⷀ ጤዀት በፅዮን ቈቶ ቈመም አሸዀም፤ ተዀት ጋᎀ የዀትም ያባታም ሽም በፊንጨዀና የትጣፈቦ አት በቅር አርባም አርበት ዀም ሰብ ባነቦ።
66014002	ተሰሜም የብዘ እኻ ቃርም ንቅ ይንግበክብ ቃር ይመስር ቃር ሰማዀም፤ የሰማዀንም ቃር በድራ ይደርጎ ሰብ በበድራ ያትሴመዊ ቃር ይመስር ባነ።
66014003	አት በቅር አርባም አርበት ዀም ሰብም በዙፋንመታ ባርበችም ዋጋ በባሪቅምኽኖ ይፍቴ ገደር ዝምራ አዘመሮም፤ ዝም ዝምራ ታፈር ᎈር ተትዌጬዮ አት በቅር አርባም አርበት ዀም ሰብ ባንኸሬ ሟኒመታ ይትመሬ አንዀረረ።
66014004	ኽኖም የመጠሮ የኸሮዬ ትሽታ ጋᎀ ዀጅር በድምዶት አንሰነኾ፤ ኽኖ ጤዀታ ያርወ መደር እንም ያⷐትሮ ሰብሮ፤ ኽኖ ይእግዘርም የጤዀታም የበኽር ደንⷛ ይኸሮዌ ተሰብ ግብት የትዌጨዮሎ፤
66014005	ኽኖ ፍጥር ዘንጋ ዘንⷝተቦ ኤⷕሮ፤ አት ጥፋት ዳር ኤነቦ ሰብሮ።
66014006	ተኽም አንⷀ ባፈር ᎈር ይረብሮ የጥብም ብንም ገነ አምፍ ይዝረኮ ሰብም የዘርም እንም ዩዴ የዘላለም ወኼ ወሬ የጠበጠ እንጐድ መሌክ በሰሜ ግብት ቲበርር አሸዀም።
66014007	ዀትም በርቅ ቃረታ፥ "ይእግዘር ስረፎ፥ የዀትም አኽብደዊ፤ ዀት ይፈርድወ ወክት ሰናም፤ አፈር ተሰሜ፥ ባኽርም ሚንጭም የፈጠረ እግዘር ስግዶ" ባረም።
66014008	እንጐድ የዄተነ መሌክ "ያሰኽር የᎃጥጥ ሜናታ የዌን ጠጅ የሰብ እንም ያሰጨ ንቅ የኸረ ባቢሎን ወጠቀም! ወጠቀም" ቲብር ይፍትወረር መሌክ ተⷐተረም።
66014009	እንጐድም የሶስተነ መሌክ በርቅ ቃረታ ዝካ ቲብር ዀትም ተⷐተረኖም፥ "የአዊምዀት የምስልመታ ይሰግዶ መርኸተታም በፊንጨዀና ዌም በጀዀና ያᎀርፖ እንም፥
66014010	ይእግዘር የማተታ የዌን ጠጅ ይሰጦቴ፤ ዝም ጠጅ አት ዘንጋ ቴራርᎌ ብእግዘር ማት ጥዋ የወⷀሪው፤ የኽክም በቅዱሳን መሌካ ይፍቴም በጤዀታም ይፍቴ ብሳትም በዲን ነደዶም ይጨነቆቴ፤
66014011	የኽኖም ቲያጨንቅኖ እሳት ይወጣ ተን የዘላለም ᎈንየ ይወጣቴ፤ የአዊምዀት የምስልመታ ይሰግዶ የሽመታም መርኸት የትⷀፐሮ እንም ዋናም ምሳረ ᎈያት ኤነኖ" ባረም።
66014012	ይእግዘር ትዛዝ ይቅረቦም ኢየሱስም በመሮት ይትቋመሮ ቅዱሳን ፍረኾተዀና ያዢ በዝኸታው።
66014013	ተሰሜ ዝካ ይብር ቃር ሰማዀም፤ "ዝኸታ ጣፍ፥ ተዝ አንⷀ የⷘታ ኢየሱስ ኸሮም ይሞቶ ሰብ የትዳሮሎ፤" መንፈስ ቅዱስም "እንክ፥ ሜናዀና ይትⷐተኖ የኸሬ ተⷅጭነረዀና ያᎈሮቴ" ይብር።
66014014	ተኽም አንⷀ ነጨ ዳበራ አሸዀም፤ በዳበራም ᎈር የሰብ ትከ ይመስር ቃር ቾናም ባነ፤ በነረታም የወርቅ አክሊል ደፋም በጀታ ⷀⷃ መርተድ ጠበጠም ባነ።
66014015	እንጐድ መሌክ ተቤተመቅደስ ወጣምታነ በዳበራ ᎈር የቾናዀታ በርቅ ቃረታ "ያፈር ጐር ሰናም፤ ያጅጅᎌም ወክት ተⷀነበም! በኽ የቸነ መርተዳኸ አግባም ኧድድ" ባረም።
66014016	በዳበራም ᎈር የቾናምዀታ መርተደታ ያፈሬንየ አወንደም፤ አፈርም ታደደም።
66014017	እንጐድ መሌክም በሰሜ ታነ ቤተመቅደስ ወጣም፤ ዀትም ⷀⷃ መርተድ ጠበጠም ባነ።
66014018	ብሳት ደረግ ያነን እንጐድ መሌክ ኽትም ቲያትⷀንውᎌ መደር ወጣምታነ ⷀቃ መርተድ የጠበጠ መሌክ "የዌን አቴበ ᎇስር ያᎈነቦዬ የዌን አቴብ እንመዀና ታፈር ኧርጥም ጥ አሚኖ" ቲብር በርቅ ቃረታ አኸናም።
66014019	መሌክም መርተደታ ያፈሬንየ አወንደንም፤ ያፈርም የዌን አቴበ አንጠም፤ ይእግዘር ማት ቢያትየሽ በርቅ ይቈርᎌ ጐጀ ድረኰረንም።
66014020	ተከተማ ውጤ ባነ ዌን ቢቈርᎌ ጐጀ ቈቈሪም፤ ቲቈርᎌም መደር የፈረዝ የልጓመቴ ዳር ከፍ የባረም ሶስት በቅር ኪሎ ሜትር ያኽር ይሰራ ደም ወጣም ተዀም።
66015001	እንጐድም ንቅ ወግ የኸረ መርኸት በሰሜ አሸዀም፤ ይእግዘር ማት ያወርዶዌ የቀጥወ ሰባት ይእግዘር ቅስፈት የጠበጦ ሰባት መሌካ አሸዀም።
66015002	ተኽም አንⷀ እሳት የትቅራቀረወ ይመስር የመስቴወት ባኽር አሸዀም፤ አዊዀታም፥ የአዊዀታም ምስል የሽመታ ᎃዝር የⷀመበዊኽኖ አሸዀም፤ ኽኖም እግዘር ያበኖ በድራ ጠበጦም በመስቴወት ባኽር ᎀሬ ቈሞም ባነ።
66015003	ይእግዘር አገልጌ የሙሴም የጤዀታም ዝምራ ዝካ ቲብሮ ያዘምሮ ባነ፤ "እንም ቃር ይኸንኸ እግዘር እግዘሮ፥ ሜናኸ ንቅ የኸረ ወግ ቃሩ፤ የኸልቅ እንም ንሶ፥ ኤማኸ ⷅጥየሙ ውረሙ።
66015004	ጔቶ አኸ ኤሰርፍም ሽማኸ ኤያኸብድ ሟኑ? ቅዱስ እማት አኸትንኸ፤ ⷅጥየ ፍርዳኸ የትዬ፥ ሰብ እንም ቸነቦም ቢፍታኼ ይሰግዶንከቴ።"
66015005	ተኽም አንⷀ ዠፐርዀም አሸዀም፤ የምስክር ዱከም የኸረ ቤተመቅደስ በሰሜ ተከፈተም፤
66015006	ሰባት ይእግዘር ቅስፈት የጠበጦ ሰባችም መሌካ ተቤተመቅደስ ወጦም፤ ብርጭ ብርጭ ይብር ነጨ ዀጅር ተኸተሮም ባነ፤ ዳታዀናም በወርቅ አዝጋርት ታማንዶም ባነ፤
66015007	ታርበችም ፍጥረት አተታ ዘላለም ይረብር ይእግዘር ማት የሜናቦ ሰባት የወርቅ ጥዋ የሰባችም መሌካ አበኖም።
66015008	ቤተመቅደስምዀት ብእግዘር ክብርም ደረግም የቸነ በተን ተሜናም፤ ሰባችም ይእግዘር መሌካ የጠበጦዮ ሰባት ቅስፈት ወንዶም ቲያርቆ ዳር ሟኒም ሰብ ቤተመቅደስ ይገቤ አንዀረለ።
66016001	ተኽም አንⷀ የሰባት መሌካ "ወሮ! ሰባት ይእግዘር ማት የሜናቦ ጥዋ ባፈር ᎈር ዃቦ!" ይብር ንቅ ቃር ተቤተመቅደስ ቲወጣ ሰማዀም።
66016002	ይፍትወረር መሌክ ወረም በጥዋ ያነ ባፈር ዀንም፤ የአዊዀታ መርኸት ያነቦም የአዊ ምስል ይሰግዶ ሰብ ᎃጥጥ ያጨንቅ መዛ ወጠቀቦም።
66016003	የዄተነም መሌክ በጥዋ ያነ በባኽር ᎈር ዀንም፤ ባኽርም የᎀተ ሰብ ደም መሰረም፤ በባኽር ደን ይረብሮ ኧያም ፍጥረት እንም ᎀቶም።
66016004	ሶስተነም መሌክ በጥዋ ያነ በበር እኻም በሚንጭም ᎈር ዀንም፤ ኽኖም ደም ኸሮም፤
66016005	እኻ ያዝዜ ደረግ ያነን መሌክ ቲዝረⷍ ሰማዀም፤ "ያነኸም የረፐርኸ ቅዱስ እግዘሮ፥ ዝካ ⷅጥየ የፈንድኼ ውረም የኸርኸ ⷘታንኸ፤
66016006	ሰብ የቅዱሳናኸም የነቢማኸ ደም የዃቦዬ፥ ደም አሰጨኸኖም፤ ዝመታ አጅገዀናው" ባረም።
66016007	ኽትም ቢያትⷀንውᎌ መደርም "እንክ፥ እንም ይኸንኸ እግዘር እግዘሮ፥ ፍርዳኸ ውረምም ⷅጥየው" ይብር ቃር ሰማዀም።
66016008	አርበተነም መሌክ በጥዋ ያነ በኤያት ዀንም፤ ኤያትም የሰብ እሳት ኸማ ይመⷍኖዌ ደረግ አዊም፤
66016009	ሰብም ንቅ ᎀቅነት መⷈረኖም፤ ዝኽ ቅስፈት እንም ያሜዬ ደረግ ያነን ይእግዘር ሽም ቀነሞም፤ ተባጢረዀና አንትዠፐሮ፥ የዀትም አናኸበዶ።
66016010	አምስተነ መሌክ በጥዋ ያነ አዊዀታ ቢቾናወ ዙፋን ᎈር ዀንም፤ የአዊምዀት መንግስት ጠነማ ኸረም፤ ሰብም ተጭንቀዀና የቸነ አነመተዀና ይሜስኾ ባነ፤
66016011	ተጭንቀዀናም ተመዛዀና የቸነ የሰሜ እግዘር ሰተቦም፤ ተቾተዊም ባጢር አንትዠፐሮ።
66016012	ስድስተነም መሌክ በጥዋ ያነ በርቅየ በኤፍራጥስ እኻ ዀንም፤ ተረንየ ይቸኖ መንግስት ኤማ ይሸችዬ እኻዀታ ጠነቀም።
66016013	ተደረባዀታ አምᎋም ተአዊዀታ አምᎋም ታሰተነ ነቢ አምᎋም ጐጐራ ይመስሮ ሶስት ሲጣር ቲወጦ አሸዀም።
66016014	ኽኖም ወግ ቾቶም ያትየሶ የሲጣር መንፈስሮ፤ ዝኽ ሶስት ሲጣር እንም ቢዀለ እግዘር በርቅ ከረታ ቢትረሳ ንቅ አርብ ሰብ ይስበስቦዌ የአለም መንግስቴ ያሮቴ።
66016015	"እያም ኔባ ኸማ ጠነቃር ኧቸንቴ፤ እንጭመታ ቤያሬ ሰብም ቀመጠታ ቤያዤ ተሽካከተም ዀጅረታ ይቅየ ሰብ የሳን።"
66016016	ሲጣርምኽኖ የአለም መንግስት በእብራይስጥ አምᎋ አርማጌዶን ቢውሪ መደር ደመዶዮም።
66016017	ሰባተነም መሌክ በጥዋ ያነ በንፋስ ዀንም፤ በቤተመቅደስ ደን ታነ ዙፋን "አነቀም" ይብር ንቅ ቃር ወጣም።
66016018	ብራቅ፥ እንገግቦትም ንቅ ያፈር እንቀርቅሮትም ኸረም፤ ሰብ ባፈር ተትፈጠረ ቈነሽም የዝካ ንቅ ያፈር እቀርቅሮት አናሰዊ።
66016019	ንቅ ከተማ ሶስቴ ተሸጠረም፤ እንጐድም የሰብ ከተማ ተባነሮም፤ እግዘር የርቅ ከተማ ባቢሎን ዘገደም፤ የርቅ ማተታ ዌን ጠጅ የሜናወ ጥዋ ይሰጭኸማ አመነም።
66016020	ብኻ ግብት ያነቦ ቅፐት እንም ጠፎም፤ ቈቶም በመደረዀና አንትረከቦ፤
66016021	አታተታ አርባ ኪሎ አኽር ይኸር በረጀ ተሰሜ ወንዶም በሰብ ወጠቆም፤ በሰብ ዮንደቦ ቅስፈት ንቃር የረፐሬ በበረጀ ቅስፈት የቸነ ይእግዘር ሰተቦም።
66017001	ሰባት ጥዋ ተጠበጦ ተሰባት መሌካ አተታ ይያኼ ቸነም፥ "ኔኸ፤ በብዘ እኻ ᎈር የቾናች ተረከበች ሰብ ዀጅር ትደምድ ንቅ ምሽት የቅጣተⷕታ ፍርድ አትየሽኸቴ፤
66017002	የአለም ንስ እንም ተⷕት ጋᎀ ዀጅር ደመዶም፤ በአለም ያነቦ ሰብ ተረከበች ሰብ ዀጅር በድምዶተⷕታ የዌን ጠጅ ሰከሮም" ባሬም።
66017003	ተኽም አንⷀ መሌክዀታ በመንፈስ አት በረኻ ወሰዴም፤ ብንሜየታ የቅኔመ ሽም የትጣፈወ፥ ሰባት ነርም አስር ቀንም ባነበዊ በብሻ አዊ ᎈር የቾናች አት ምሽት አሸዀም።
66017004	ምሽትምⷕታ ብሻ የኻር ዀጅር ተኸተረችም ባነ፤ በወርቅም፥ በርቅ ኑንድ በኸረ እምርም በእንቁም ተⷐመረችም ባነ፤ በጀⷕታም ይጠግር ዘንጋም ተረከበች ሰብ ዀጅር የድምዶተⷕታ ᎃጥጥ የሜናወ የወርቅ ጥዋ ጠበጠችም ባነ።
66017005	በፊንጨመⷕታ "የረከዊኸማ ዀጅር የድምዶትም ባፈር ᎈር የሰነኸ ዘንጋ እንም አዶት ንቅ ባቢሎን" ይብር የሽካ ሽም ተጣፈም ባነ።
66017006	ኽም ምሽት በቅዱሳንም የኢየሱስ ምስክር በኸሮ ሰብ ደም በሰከረቼ አሸኽናም፤ ባሸኽናም ግዝየ ንቃር ወግ ኸረቢም።
66017007	መሌክዀታ ጭን ዝካ ባሬም፤ "የምር ወግ ይኸርብኸ? የምሽትⷕታ ዘንጋም ⷕትም የረⷈᎀቸን ሰባት ነርም አስር ቀን ያነን የአዊዀታ ወማካ እያ ኧፈታንኸቴ።
66017008	ያሸዀን አዊ ድረ ባነ፤ ኧዃ ኤነ፤ ያንⷀ ተስዌር ጐጀ ይወጣቴ፤ የጥፋተቴም ያርቴ፤ አፈር ተሰሜ ቲትፈጠሮ ቈነሽም ዘላለም ይረብሮቴ የዋሪ የረፐረ ሽመዀና ብእግዘር መጣፍ አንትጣፈ ባፈር ይረብሮ ሰብ አዊዀት ድረ የረፐረ፥ ኧዃ ኤነ፥ ያንⷀ ይቸንቃር ወኽረታ ቲያዞ ወግ ይኸርቦቴ።
66017009	"ኻሪነት ያኖ በስሮት ያትⷈሽ በዝኸታው፤ ሰባት ነር የዋርዮ ምሽትⷕታ የቾናቸቦ ሰባት ቈቶም ሰባት ንስሎ።
66017010	አምስተዀናም ወጠቆም፤ አተታም ኧዃ ነረ፤ እንጐደታም ገና አንቸነ፤ ዀትም ቲቸን ቀሪ ግዝየ ኧክሶት ነረወ።
66017011	ይፍቴ የረፐረ ኧዃ ኤነ አዊ ስᎃተነ ንሱ፤ ዀትም ተሰባት ንስ አተታው፤ ዀትም የጥፋተቴ ያርቴ።
66017012	"አኸ ያሸኸኖ አስር ቀን ገና አንትረገሶ አስር ንስሎ፤ ቢኸርም የቀርየጋ ተአዊዀታ ይረግሶዌ ደረግ ይውዮቴ።
66017013	ዝኽ አስር ንስ እማት አሳብ ነረኖ፤ ኽኖም ጦናኹናም ደረገዀና የአዊዀታ ያⷀፕሮቴ።
66017014	ኽኖም ተጤዀታ አርብ ይትዋኮቴ፤ ቢኸርም ጤዀታ ⷘታ የዋርዮኽኖ እንም ⷘታ ንስ የዋርዮኽኖ እንም ንስ የኸሬ ይⷀምኖቴ፤ ተዀትም ጋᎀ ያነቦ፥ የሸᎌችዮም የታመሮምኽኖ ተኽም ይⷀሞቴ" ባረም።
66017015	መሌክምዀታ ዝካ ባሬም፤ "ተረከበች ሰብ ዀጅር ትደምድ ምሽት በቾናቸቦዌ ያሸኸኖ እኻ ኸልቅም የሰብ ዘር፥ ተጥብ ጥበታም፥ በገን ገነታ አምᎋ ይዝረⷍ ሰብ እንሙ።
66017016	አዊምዀታ ያሸኸኖም አስር ቀን የዝ ምሽት ይጠሮያ፤ የጥፋቴም ያስሮያቴ፤ እንጭመⷕታ ያመሮያቴ፤ በሰረⷕታ ይበሮያቴ፤ ብሳትም ይመⷍሮያቴ፤
66017017	ያጫᎀተን ዘንጋ ይትቾቴ ዝኽ አሳብ በⷕነዀና ያወና እግዘሩ፤ በኽ የቸነ እግዘር የዋረን ቃር ቲትቾት ዳር ኽኖ ባት አሳብ ይትስማሞቴ፤ የመንግስተዀናም ደረግ የአዊዀታ ይቦቴ።
66017018	"ያሸኸናም ምሽት ባፈር ᎈር ባነቦ ንስ እንም ይረግስ የርቅ ከተማ መርኸትንያ" ባረም።
66018001	ተኽም አንⷀ ንቅ ደረግ ያነን እንጐድ መሌክ ተሰሜ ቲወርድ አሸዀም፤ ብርጭ ብርጭ ቲብር ክብረታ የቸነ አፈር እንም ጬት ኸረም፤
66018002	መሌክምዀታ በርቅ ቃረታ ዝካ ቲብር አኸናም፤ "ንቅየ ባቢሎን ከተማ ወጠቀም! ወጠቀም! ሲጣር ይረብሮᎌ መደር ኸረም፤ የሲጣር መንፈስ ያድርወ መደር ኸረም፤ ይጠግሮም ኤሽሮም አመራ ቤት ኸረም፤
66018003	ያሰኽር የᎃጥጥ ሜናታ ጠጅ የሰብ እንም አሰጨም፤ ባፈር ᎈር ያነቦ ንስ ተዀትም ጋᎀ ᎃጥጥ ሜና ቾቶም፤ ባᎈር ᎈር ያነቦ ነጋዴም በዀት ደንገነት የቸነ ኽኖም ደንገነ ኸሮም" ባረም።
66018004	እንጐድም ቃር ተሰሜ ዝካ ቲብር ሰማዀም፤ "ሰበኖ በዀት ባጢር እንትቅራቀርኹ፤ በዀትም ይወርዶᎌ ቅስፈት ቤሰራብኹዬ ተዀቴ ውጦ።
66018005	የባጢረታ ናራ ሰሜ ዳር ሰናም፤ እግዘርም አል ሜናታ አሸም፤
66018006	ያበ አኽር አበዊ፤ በቾተንም ᎃጥጥ ሜና በዄት ኧጅ ካሶለ፤ ዀትም በቅራቀረወ ጥዋ ደን በዄት ኧጅ ያሰኽር ቃር ቅራቅሮᎌ፤
66018007	ክብርም ደንገነት የገገታ ያበም ኸማ ግርድም አዘንም አበዊ፤ ዀትም በⷕነታ 'ንስ ኸርዀም ቾናዀም፤ ምሽትም የᎀተወ አንኸርዀ፤ ስርም አዘን ኤነቢ፤ የዝም አንⷀ ኤቸንቢ' በበሮት ይትⷛⷘዝ።
66018008	በኽ የቸነ ብማት ከረ ቅስፈት ይወርድወቴ። ሞትም፥ አዘንም ጋጀም ይቸንወቴ። ብሳትም ይረድድቴ። በዀትም ይፈርድወ እግዘር እግዘር ጦናማው" ባረም።
66018009	ተዀትም ጋᎀ በᎃጥጥ ሜናታ እማቴ የኸሮም በደንገነትም የረፐሮ ያፈር ንስኽኖም ዀት ቲረድድ ይወጣ ተን ቲያዞ የዀት ቃር ኦጦም ይበኾለቴ።
66018010	በዀትም የሰናወ መከራ በስረፎት ተረቌ ቈሞም "ንቅ የኸርኸ ከተማ፥ ጦናማ ከተማ ባቢሎን ፍርዳኸ ብማት ሳት ቸነም የሰኔ ግርዳኸ! ግርዳኸ!" ይብሮቴ።
66018011	በመርከብ የጫረዊ ጨረተዀና ተዝ አንⷀ ይስየኖ ኤነ የኸሬ ያፈር ነጋዴ ይበኾለቴ፤ ያትማጥጠዊቴም፤
66018012	በመርከበዀናም ወርቅ፥ ብር፥ ኑንድ እምር፥ እንቁ፥ ስሰ ዀጅር፥ ኻምራዊ ዀጅር፥ የኻር ዀጅር፥ ብሻ ዀጅር፥ ይሸታ ኧጨ እንም፥ ተዠዀረ ስን፥ ተኑንድ ኧጨ፥ ተናስ፥ ተብረት፥ ተሰሜ በጠር የሸኰችዮ ግብር እንም፤
66018013	ቀረፋ፥ ቅመም፥ ይሸታ ኧጨ፥ ይሸታ ቅባት፥ እጣን፥ የዌን ጠጅ፥ የወይራ ኧጨ ዘይት፥ ቀመ፥ ስኔ፥ ዋጋ፥ ጤ፥ ፈረዝም ሰረገላ፥ ባርያም የሰብ ዘርም ተኽም ጫሮዮም።
66018014	ነጋዴም "ነብሳኸ የትᎂነን ወኼ ዘንጋ እንም ሰⷈናኸም ወረም፤ ዱንያኸም ጌጣኸም እንም ቀነም፤ ተዝ አንⷀ ዛዀና እንም ስርም አትረኽብኖ" ይብረዊቴ።
66018015	ዛዀና እንም ስራቦም በዀት የቸነ ደንገነ የኸሮ ነጋዴም የዀት መከራ አሰቦም በስረፎት ተረቌ ይቈሞቴ፤ ቲበኾም ቲያትማጠዊም፥
66018016	"ስሰ ዀጅርም ኻምራዊ ዀጅር፥ ብሻ ዀጅር ትትኸተር የረፐረ በወርቅም በኑንድ እምር በእንቁም ይትⷐመር ንቅ ከተማ ግርደታ! ግርደታ!
66018017	ኽኽ እንም ንብረት ብማት ሳት ጠፋም" ይብሮቴ። የመርከብ አዛዥ የኸሮ ሰብ እንም፥ በመርከብ ያሮ ሰብ እንም፥ በመርከብ ደን ይቾቶ እንም፥ በባኽር ᎈር ይነግዶ ሰብ እንም በረቌ ይቈሞቴ።
66018018	ዀትም ቲረድድ ይወጣ ተን ቲያዞ "ዝኽ ንቅ ከተማ ይመስር እንጐድ ከተማ ባነዌ?" ቲብሮ ያኸሮቴ።
66018019	በነረዀናም ጐት ብራጠቦም ቲበኾም ቲያትማጥጦም "በባኽር ᎈር ያር መርከብ ያነኖ እንም በዝ ንቅ ከተማ ዱንያ ደንገነ የኸሮ፥ ዝም ንቅ ከተማ ብማት ሳት የጠፌ ግርደታ! ግርደታ!" ባሮም ዮኖቴ።
66018020	ሰሜ በዘታ የሳርኸ! እግዘር ያኹ ቲብር በዀት የፈንደዌ አኹም ቅዱሳንም ይእግዘር ናዀቸረነም ነቢም እንማኹ የሳርኹ።
66018021	ተኽም አንⷀ አት ጦናማ መሌክ ንቅየ ይምር ወፍጨ ያኽር አት እምር ነሳምታነ ዝክም ቲብር በባኽር ድረኰረንም፤ "ንቅ ከተማ ባቢሎን ዝካ በርቅ ደረግ ተገፋም ይወጥቅቴ፤ ተዝ አንⷀ ስርም ኤረኽዊ፤
66018022	በድራ ይደርጎ፥ ዌግ ያወጦ፥ ቱንቲና ይረፎ፥ ጥሩምባም ይረፎ ሰብ ቃረዀና ዄተነ ባኼ ኤትሰማ፤ ሟኒም ኤነት የጅ ሜና ይቾት ኧጃማ ሰብ ተዝ አንⷀ ባኼ ኤረኽዊ፤ ተዝም አንⷀ የወፍጨ ቃር ባኼ ኤትሰማ።
66018023	ተዝ አንⷀ ባኼ መብራት ኤተሺ፤ ተዝ አንⷀ ባኼ የምሽራም የምሽረነ ቃር ኤሰᎂ፤ ነጋዴያኸ የአለም ንቅ ንቅ ሰብ ባነቦ፤ በግናኸ ሰብ እንም አሳሰትኸም።
66018024	"በዀትሜ የነቢም የቅዱሳንም ባፈር ᎈር የቈጠርዮ ሰብ እንም ደም ተረከበም" ባረም።
66019001	ተኽም አንⷀ ዝካ ይብር የብዘ ሰብ ቃር ይመስር ያኸራ ቃር በሰሜ ሰማዀም "እግዘር ሽራኸ፤ አትርፎትም ክብርም ደረግም የⷘታንዳው።
66019002	ፍርደታ ውረምም ⷅጥየው፤ ᎃጥጥ ሜና በቶቶት አፈር ያሰነኸ ንቅ ከተማ በፍርድ ቀጣም፤ የዀትም በቅጦት የዀት ያⷘⷈሮ ሰብ ደም ተዌጣም፤
66019003	ኧዃም እግዘር ሽራኸ፤ ተንመታ የዘላለም ᎈንየ ይወጣቴ" ቲብሮ አኸኖም።
66019004	ዀያም አርበት ባሪቅም አርበት ፍጥረትም በዙፋነታ የቾና እግዘር ይፍት ይፍት ተፌጠሞም "አሚን እግዘር ሽራኸ" ቲብሮ ሰገዶለም።
66019005	ተኽም አንⷀ "የዀትም ትሰርፎ ይእግዘር ባረያ እንማኹ፥ እርስም ንቅማኹ ይእግዘርንዳ ሽር በረዊ" ይብር ቃር ተዙፋነታ ወጣም።
66019006	የብዘ ሰብም ቃር፥ የርቅ እኻም ቃር፥ ንቅ ይንግበክብ ድየ ይመስር ቃር ዝካ ቲብር ሰማዀም፥ "እንም ይዀለ እግዘር እግዘረንዳ ነገሰም! እግዘር ሽረታ፤
66019007	የጤዀታ አዠመነ የሰናሜ የዀትም ምሽራ የትሽካከተቼ የሳርንደ፤ ንትብራረቅነም ናኽብድኔ፤
66019008	ጥርጥር ይብር ንጡኽ የኸረ ወኼ ዀጅር ትትኸተሬ አውያም፤ ወኼ ዀጅር የቅዱሳን ዮኼ ሜናዀና መርኸቱ" ባረም።
66019009	ተኽም አንⷀ መሌክዀታ፥ "የጤዀታ አዠመነ የድግስ የጠኔዮ ሰብ የሳኖ በርም ጣፍ" ባሬም፤ ዠፐረም "ዝኽ ይእግዘር ውረም ቃረታው" ባሬም።
66019010	እያም የመሌክዀታ ኧሰግዴ በግረቴ ይፍት ይፍት ተፌጠምዀም፤ ዀት ጭን "ቶ እንሰገድኸኒ፤ እያም ታኸም የኢየሱስ ቃር ቲዩዶ ጐፔቻኸ ጋᎀ ይእግዘር ባርያንዀ፤ ይእግዘር ስግድ፤ ኢየሱስ የዝረⷈን ምስክር የትንቢት መንፈሱ" ባሬም።
66019011	ተኽም አንⷀ ሰሜ ተከፈተም አሸዀም፤ ጓድ ፈረዝም አሸዀም፤ ፈረዝምዀታ የረⷈመ "የታመረም ውረም የኸረ" ይውሪ ዀቱ፤ ዀት በⷅጥየ ይፈርድም ይትዋካም፤
66019012	ኤንመታ ይሳት ላባና ይመስሮ፤ ብዘ ዘውድም በነረታ ነረቦ፤ ዀት ባንኸሬ ሟኒም ሰብ ኤⷕን በዀት ᎈር የጣᎉ ሽም ባነ፤
66019013	ዀትም ደም የትፍረታወ ዀጅር ተኸተረም ባነ፤ ሽመታም "ይእግዘር ቃር" ይውሪ።
66019014	የሰሜ ኸልቅ እንመዀና ጓድ ፈረዝ ነⷈሞም፥ ነጨም ንጡኽም ወኼ ዀጅር ተኸተሮም ተⷐተረዊም፤
66019015	ሰብ ይወጋዌ ⷀⷃ ሴፍ ታንᎈታ ወጣም፤ ዀትም በብረት እንጣር ይገዛኖቴ፤ ዀት እንም ይዀለ ይእግዘር ንቅ ማት ይትⷐርወ የዌን ጠጅ ይቈርᎌ መደር ይረቅጥቴ፤
66019016	በዀጅረታም በሰረባታም "የንስ እንም ንስ፥ የⷘታ እንም ⷘታ" ይብር ሽም ተጣፈወም።
66019017	ተኽም አንⷀ በኤያት የቈመ አት መሌክ አሸዀም፤ ዀትም በሰሜ ይበርሮ አመራ እንም በርቅ ቃረታ ቲያኸራ፥ "ይእግዘሬ የርቅ ድግሰታ ኔኹም ተደመዶ፤
66019018	የንስኽኖ በሰር፥ ያርብ ዳነ በሰር፥ የጋዘነ በሰር፥ የፈረዝም የፈረዘነ በሰር፥ ያራባሪም የባርያም በሰር፥ ይርስም የርቀታ በሰር፥ የሰብ እንም በሰር ኔኹም ብሮ" ባረኖም።
66019019	የኽክም አዊዀታ፥ ያፈር ንስም ጋዘነዀና ባት ኸሮም ጓድ ፈረዝ ተረⷈመም ተጋዘነመታ ጋᎀ ይትዋኮዌ ተደመዶም አሸዀም፤
66019020	ቢኸርም አዊዀታ ጠወጪም፤ ቢፍተቴ ብዘ ወግ ዘንጋ ይቾት የረፐረ አሰተነ ነቢ ተዀትም ጋᎀ ጠወጪም፤ አሰተነ ነቢም ወግ ዘንጋ በቶቶት የአዊዀታ መርኸት የረፐረኖ የአዊዀታም ምስል ይሰግዶ የረፐሮ ሰብ ያሳስትኖ ባነ፤ አሰተነ ነቢም አዊም ዄችመዀና በያመዀና ታነቦ ዲን ቢረድድወ ብሳት ባኽር ቃሶዮም።
66019021	ያዊምዀታ ጋዘነ ጓድ ፈረዝ በረⷈመዀታ አምᎋ ቢወጣ ሴፍ ቈጠርዮም፤ አመራ እንም በሰረዀና በኖም ጠᎈቦም።
66020001	ተኽ አንⷄ የስዌር ጐጀ ይከᎋችᎌ ልፍም ንቅየ ሰንሰነትም በጀታ የጠበጠ መሌክ ተሰሜ ቲወርድ አሸዀንም፤
66020002	የደረባም ጠበጠም አት ዀም ዘበር አጐደንም፤ ዝም ደረባ ጂን ዌም ሼጣን ይውሪ ይፍትወረር የሰር ችረው፤
66020003	ዝም ዀም ዘበር ቲያርቅ ዳር የሰብ ቤያሳስትኖዌ መሌክዀታ የደረባ በስዌር ጐጀ ድረከረም አጨወም፤ በማተምም ዘጓንም፤ ተዀም ዘበር አንⷀ የቀርየጋ ደረባዀት ወትፈታ ነሮ።
66020004	ተኽም አንⷀ ዙፋን አሸዀም፤ ይፈርዶዌ ደረግ ያውዮ በዙፋንኽኖ በቾኖዬ አሸዀም፤ የኢየሱስ ምስክር የኸሮዌም ይእግዘርም ቃር ዮዶዌ አንገተዀና ያንጭዮ ሰብ ነብስ አሸዀም፤ ኽኖም የአዊዀታም የምስለታ አንሰገዶ ሰብሮ፤ የአዊዀታም መርኸት በፊንጨዀና ቢኸር በጀዀና አንትⷀፐሮ ሰብሮ፤ ኽኖም ኧያም ኸሮም ተሞት ተረሶም፤ ተክርስቶስ ጋᎀ ዀም ዘበር ነገሶም።
66020005	ዝም ይፍትወረር ተሞት ወተሳው፤ እንጐድ የᎀቶኽኖ ጭን ዀም ዘበር ቲያርቅ ዳር ተሞት አንትረሶ።
66020006	ይፍትወረር ተሞት የትረሶኽኖ የትዳሮም ቅዱሳንምሎ፤ ዄተነ ሞት በኽኖ ᎈር ደረግ ኤነን፤ ኽኖ ይእግዘርም የክርስቶስም ⷀስ ይኸሮቴ፤ ተክርስቶስም ጋᎀ ዀም ዘበር ይረግሶቴ።
66020007	ዀም ዘበር ታነቀ አንⷀ ሼጣን ታጐጂ መደር ይᎈቼቴ፤
66020008	በአለም እንም ያነቦ ሰብ ጎግም ማጎግ የኸሮ ያሳስትኖዌ ያርብ ይረሳኖዌ ይወጣቴ፤ የዝም ኸልቅ ᎃዝር በባኽር ᎀሬ ያነ አሻዋ ኸማው፤
66020009	ኽኖም በአለም እንም ተብራጠቦም የቅዱሳን ቀያም የትረመደም ከተማ ኸበቦም፤ ቢኸርም እሳት ተሰሜ ወንደም መⷈረም ጀፐረኖም።
66020010	ያሳሰተኖም ሼጣን አዊዀታም አሰተነ ነቢ ያነቦᎌ ቢረድድ በዲን እሳት ባኽር ቃሰውዮም፤ እንመዀና ዋናም ምሳረ የዘላለም ይትወቀሶቴ።
66020011	ተኽም አንⷀ ንቅየ ነጨ ዙፋንም በዙፋንም የቾናዀታ አሸዀም፤ አፈር ተሰሜ ቲፍተቴ ሰከቦም፤ መደርም አነከውሎ፤
66020012	የᎀቶም እርስም ንቀዀና በዙፋነታ ይፍቴ ቈሞም አሸዀም፤ መጣፍም ተከፈቶም፤ የዘላለም ይረብሮ ሰብ ሽመዀና የትጣፈወ እንጐድ መጣፍ ተከፈተም፤ የᎀቶኽኖ ሜናዀና ተጣፈም የትረከበቦ መጣፍ ዮዶም ኸማ ፍርደዀና ተⷀፐሮም።
66020013	ባኽርም በደነታ ያነቦ የᎀቶ ሰብ አበም፤ ሞትም ሲኦልም በኽኖ ደን የረፐሮ የᎀቶ ሰብ አቦም፤ ሰብም ያታተታ የሜናታ ኸማ ፍርደታ ተⷀፐረም።
66020014	ሞትም ሲኦልም ብሳት ባኽር ቃሶዮም፤ ዝም ይሳት ባኽር የዄተነ ሞቱ፤
66020015	ሽመታ ዘላለም ቢረብሮ ሰብ መጣፍ ተጣፈም አንትረከበ እንም ብሳት ባኽር ቃሰዊም።
66021001	ተኽም አንⷀ ገደር ሰሜም ገደር አፈርም አሸዀም፤ ይፍትወረር ሰሜም ይፍትወረር አፈርም ፈኮም ባነ፤ ተኽም አንⷀ ባኽር አነፐረ፤
66021002	ቅዱስ ከተማ፥ ገደር ኢየሩሳሌም ምሰⷕታ ትትⷀፐሬ ተሽካከተችም ትቅየ ምሽራ ኸማ ተሰሜ ትእግዘሬ ቲወርድ አሸዀም፤
66021003	ንቅ ያኸራ ቃር ተዙፋንዀት ቲወጣ ሰማዀም፥ "እግዘር ቤተታ ተሰብ ጋᎀው፤ ተኽኖም ጋᎀ ይረብርቴ፤ ኽኖም የዀት ሰብ ይኸሮቴ፤ እግዘር ገገታ ተኽኖ ጋᎀ ይኸርቴ፤ ⷘታመዀና ይኸርቴ፤
66021004	እምባ እንም ቴነዀና ይሟሽቴ፤ ይፍቴ ዘንጋ እንም የፈኮዬ ሞት ዌም አዘን ዌም ብⷐ ዌም ግርድ ተዝ አንⷀ ኤረብር፤" ባረም።
66021005	በዙፋነታ የቾናዀታ "እንም ዘንጋ ገደር አሜቴ" ባረም፤ ዠፐረም "ዝኸታ ጣፍ፤ ዝኽ ቃር የታመረም ውረም ቃሩ" ባሬም።
66021006	ተኽም አንⷀ ዝካ ባሬም፤ "አነቀም፤ አልፋም ኦሜጋም፥ ይፍትወረርም የቀጥወዀታ እያትንዀ፤ የጠሟን ዘላለም ኧያም ቲያሜ ሚንጭ ዋጋ ኤባር ይሰጬ ኤውንቴ።
66021007	ባመረወ የቈመ ዝኸታ ይወርስቴ፤ እያ እግዘረታ ኧኸርቴ፤ ዀትም ትከና ይኸርቴ፤
66021008	ቢኸርም ሳሬፍ፥ ብእግዘር ኤታመሮ፥ የሰነኾ፥ ደመነ፥ የረከቦኸማ ዀጅር ይደምዶ፥ ግነ ይቾቶ፥ የቅሪነ ይሰግዶ፥ ኦጃማ እንም አጅገዀና ዲን ቢረድድወ ብሳት ባኽር ደን ወንደድ ይኸርቴ፤ ዝም የዄተነ ሞቱ" ባረም።
66021009	ሰባት ይእግዘር የቀጥወ ቅስፈት የሜናቦ ሰባት ጥዋ ተጠበጦ ተሰባት መሌካ አተታ ይያኼ ቸነምታነ፥ "ኔኸ የጤዀታ ምሽት የኸረች ምሽራⷕታ አትየሽኸቴ" ባሬም።
66021010	በመንፈስ አት ንቅ ከፍተነ ቈቶዌ ወሰዴምታነ ቅዱስ ከተማ ኢየሩሳሌም ትእግዘሬ ተሰሜ ቲወርድ አትየሼም፤
66021011	ዀትም ብእግዘር ክብር ያትየ ባነ፤ አተሮትመታ ንቃር ኑንድ የኸረ እምርም፥ ጥርር መስቴወት ኸማ ወለል የባረ የእያስጲድ እንቁ ኸማ ባነ።
66021012	አስረዄት ወፈንቻ ያነን ንቅየም ጌፍ የግምብ ኧጭር ቧነን፤ አስረዄት መሌካም ባስረዄችም ወፈንቻ ቈሞም ይቅረቦ ባነ፤ በአስረዄችም ወፈንቻ የአስረዄት የእስራኤል ጥብ ሽም ጣᎉም ባነ።
66021013	ተረን ሶስት ወፈንቻ፥ ተተት ሶስት ወፈንቻ፥ ተከነ ሶስት ወፈንቻ፥ ተራ ሶስት ወፈንቻ ባነቦ፤
66021014	የከተማምዀታ የግምብ ኧጭር ባስረዄት ንቅ እምር ᎈር ተረሸም ባነ፤ አስረዄት የጤዀታ ናዀቸረነ ሽም ባታት እምር ተጣፎም ባነ።
66021015	ትያም የዝረⷈ መሌክ ከተማምዀታ፥ ወፈንቻታም የግምብም ኧጭር ይሰፍርወ የወርቅ ዥር ቧነን፤
66021016	ከተማምዀታ ጌፍነተታም መየመታ አርበታ ወኸተታ ⷅጥየ ባነ፤ መሌክም ከተማዀታ በዥረታ ሰፈረም፤ ጌፍነተታ ዄት ዀም አርበት በቅር ኪሎ ሜትር ኸረም፤ መየታም መታም ኽም አኽር ኸረም፤
66021017	መሌክምዀታ የግምብ ኧጭር ጀንጅርነት ሰፈረም፤ ሰብ በርወሸን ኤነት ቢሰፍር ሰባም ዄት ሜትር ኸረም።
66021018	ግምብምዀት የትረሸ ኢያስጴድ ቲውሪ እምር ባነ፤ ከተማምዀታ መስቴወት ኸማ ወለል በባረ ጥርር ወርቅ የትረሸ ባነ።
66021019	የከተማዀታ ግምብ በብዘ ኤነት ኑንድ እምር አጌጠም ባነ፤ አተነ እምር ኢያስጴድ ባነ፤ ዄተነም ሰንፔር፥ ሶስተነ ኬልቄዶን፥ አርበተነ መረግድ፥
66021020	አምስተነ ሰርዶንክስ፥ ስድስተነ ሰርድዮን፥ ሰባተነ ክርስቲሎቤ፥ ስᎃተነ ቢረሌ፥ ዠጠነ ወራውሬ፥ አስረነ ክርስጵራስስ፥ አስራተነም ያክንት፥ አስረዄተነ አሜቴስት ባነ።
66021021	አስረዄት ወፈንቻም አስረዄት እንቁ ባነቦ፤ ወፈንቻኽኖ እንም የትረሰቦ ትማት እንቁ ባነ። የከተማምዀት ኤማ የሸኰቺ መስቴወት ኸማ ወለል በባረ በጥርር ወርቅ ባነ።
66021022	እንም ይዀለ እግዘር እግዘርም ጤዀታ የዝ ከተማ መቅደስ ኽኖ የኸሮዌ በዝ ከተማ እንጐድ መቅደስ አናሸዀ፤
66021023	ኤያት ዌም በነ በከተማ ያትዬ ኤያትⷈሽ፤ ይእግዘር ክብር ኤያት ኸረም ያትየ፤ ጤዀታም ጬተታው፤
66021024	ሰብም በጬተታ ይረብሮቴ፤ ያፈር ንስም ክብረዀና የዀትኼ ያቸኖቴ፤
66021025	በኽሜ ምሳረ ኤነ የኸሬ ወፈንቻታም ሟኒም ከረ ኤያጭዮ፤
66021026	የመንግስት እንም ግርማም ክብረዀና የኽ ከተሜ ይገቦቴ።
66021027	ኤሽር ቃር ስርም የኽ ከተሜ ኤገባ፤ ᎃጥጥ ይቾትም ፍጥር ይዝረⷍዀታ ስርም በኽ ከተማ ኤገባ፤ የዘላለም ኧያም ኸሮም ይረብሮቴ ቢብር በጤዀታ መጣፍ የትጣፎ እማት ኽኖ ይገቦቴ።
66022001	ተኽም አንⷄ መሌክዀት ትእግዘርም ተጤዀታ ዙፋን ይወጣ መስቴወት ኸማ የጠነረ ኧያም ያሜ እኻ አትየሼም።
66022002	ዝኽ እኻ በከተማዀት ኤማ ግብት ሸጠረም ያር፤ ብኻዀታ በራ ተከነታ ኧያም ያሜ ኧጨ ባነ፤ ዝም ኧጨ በበነ በነ ᎇስር ባውርዶት በኽርም አስረዄት ጋᎀ ያᎊ ባነ፤ የዝም ኧጨ እንዝረታ የሰብ ጭዛ ባነ፤
66022003	ተዝ አንⷀ ሟኒም ኤነት ስዴበ ኤረብር፤ ይእግዘርም የጤዀታም ዙፋን በከተማዀታ ግብት ይኸርቴ፤ ባርያመታ ይሰግዶነቴ፤
66022004	ይፍተታም ያዘዊቴ፤ ሽመታም በፊንጨዀና ይኸርቴ፤
66022005	ተኽም አንⷀ ምሳረ ኤረብር፤ ⷘታ እግዘር ገገታ ጬት ኸረም ያትየኖ የኸሬ የመብራት ዌም የኤያት ጬት ኤያትⷈሽኖ፤ ኽኖም ዘላለም ይረግሶቴ።
66022006	ተኽም አንⷀ መሌክዀታ ዝካ ባሬም፤ "ዝኽ ትጠፍ ቃር እንም የታመረም ውረም ቃሩ፤ መንፈሰታ የነቢየታ ይብ ⷘታ፥ እግዘር በርብ ከረ ይኸር ዘንጋ የባረያታ ያትየሽኖዌ መሌካታ ናኸም" ባረም።
66022007	ኢየሱስም "እያም አፍጢትዀ ኧቸንቴ፤ በዝ መጣፍ የትጣፈ የትንቢት ቃር ይቅየ ሰብ የትዳረው" ባረም።
66022008	ዝኽ ዘንጋ እንም የሰማዀም ያሸዀ እያ ዮኻንስንዀ፤ እያም ትንሰማም ትናዥ ዝኽ ዘንጋ እንም ያትየሼ መሌክ ኧሰድሬ በግረቴ ይፍት ይፍት ተፌጠምዀም።
66022009	መሌክዀታ ጭን "ቶ ዝካ ቃር አቶት፤ እያ ታኸም ተጐፔቻኸ ተነቢምኽኖ ጋᎀ የዝ መጣፍ ቃር ቲቅረቦ ሰብ ጋᎀ ይእግዘር ባርያንዀ፤ ይእግዘር ስግድ" ባሬም።
66022010	ዠፐረም "ወክተታ አጭር የኸሬ በዝ መጣፍ የትጣፈ የትንቢት ቃር በማተም አትዝጓን፤
66022011	ተዝ አንⷄ ᎇሼ ይቾት ሰብ በᎇሼነተታ የቶትወ፤ ᎃጥጥ ሰብ በᎃጥጥነተታ የቶትወ፤ ፃዲቅም በፅድቀታ የምበር፤ ቅዱስምዀት የትቀደስ" ባሬም።
66022012	"እያም አፍጢትዀ ኧቸንቴ፤ ይንመታ ያታተታ የሜናታ ኸማ ኤውን ዋጋታ ጠበጥዀም፤
66022013	አልፋም ኦሜጋም የኸርዀ ይፍቴመታ ያንⷄመታ፥ ይፍትወረርም የቀጥወ እያትንዀ።"
66022014	ኧያም ቲያሜ ኧጨ ᎇስር ይበሮዌም በከተማⷕታ ወፈንቻ ይገቦዌ ይኸሎ ኸማ ዀጅረዀና የሜጠቦኽኖ የሳኖ።
66022015	ቀመጥ ኤባር፥ ግነ ይቾቶ፥ የረከቦኸማ ዀጅር ይድምዶ፥ ደመነ፥ የቅሪነ ይሰግዶ፥ ኤነም ቃር ዘንጎትም ቶቶትም ይሽኖ እንም ተከተማዀታ ውጤ ይኸሮቴ።
66022016	"እያ ኢየሱስ ዝኽ ቃረና ያኹ ዩድኹዌ መሌካና የቤተክርስቲያን ናኽዀም፤ የዳዊት ኧስርም ዘረታ እያትንዀ፤ ያትየ የጋት ዀዀብ እያትንዀ።"
66022017	መንፈስ ቅዱስም ምሽራⷕታም "ኔኸ" ይብሮ፤ የሰማምዀታ "ኔኸ" የበር፤ የጠሟንም የተን፤ የሸም ዘላለም ኤያም ቲያሜ እኻ ዋጋ ኤባር የስጤ።
66022018	በዝ መጣፍ የትጣፈ የትንቢት ቃር ይሰማ እንም እያ አትጬᎏን፤ ሟኒመታ በዝ ተትጣፎ ቃር ውጤ ሟኒም ቃር ቢደብር እግዘር በዝ መጣፍ የትጣፍ ቅስፈት በዀት ያቸንወቴ።
66022019	ሟኒመታ በዝ የትንቢት መጣፍ ተትጣፎ ቃር አት ዘንግ ቢያቀብር፥ በዝ መጣፍ ቶጂ ዘላለም ኤያም ቲያሜ ኧጨ ᎇስርም ተትቀደሰ ከተማ ሟረታ እግዘር ያቀብርወቴ።
66022020	የዝ እንም ዘንጋ ምስክር የኸረዀታ "እንክ አፍጢትዀ ኧቸንቴ" ይብር፤ አሚን ⷘታ ኢየሱሶ ኔኸ።
66022021	የⷘታ ኢየሱስ ፀጋ ትንማኹ ጋᎀ የኽር አሚን።
