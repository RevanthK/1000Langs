40001001	Ka Te Pabeꞌe Jesus-witu oosoo ka David-maꞌyoona suaketu, tamme Jew numu oꞌnosoo ekow pooha natuukwepu menoꞌo oo-toogoo manekena. Soo Jesus togesapa Jew numu, oosoo tuwazoo Abraham-maꞌyoona suaketu, noꞌoko tamme Jew numu-waꞌne.
40001002	Soo Abraham tooa Isaac mee naneꞌa. Soo Isaac tooa Jacob mee naneꞌa. Soo Jacob tooa Judah mee naneꞌa. Soo Judah ewow wangaꞌamu gaꞌyoo.
40001003	Judah waahoo nanaꞌatse doodooamu-gaꞌyoo Perez-no Zerah mee nananeadu. Mu pea uga Judah kunoopea Tamar mee naneadu. Soo Perez tooa Ram mee naneꞌa.
40001004	Soo Ram tooa Amminadab mee naneꞌa. Soo Amminadab tooa Nahshon mee naneꞌa. Soo Nahshon tooa Salmon mee naneꞌa.
40001005	Mu Salmon noko Rahab tooa Boaz mee naneꞌa. Soo Boaz yise wawaꞌa nodukwadoo, Ruth mee naneadu, mu tooa Obed mee naneꞌa. Soo Obed tooa Jesse mee naneꞌa.
40001006	Soo Jesse tooa David mee naneadu, ka mu Jew numu-kooba katudu. Soo David kummaꞌakoosoo nana Uriah mee naneadu nodukwa makoo Solomon mee naneadu tooa-gaꞌyoo.
40001007	Soo Solomon tooa Rehoboam mee naneꞌa. Soo Rehoboam tooa Abijah mee naneꞌa. Soo Abijah tooa Asa mee naneꞌa.
40001008	Soo Asa tooa Jehoshaphat mee naneꞌa. Soo Jehoshaphat tooa Joram mee naneꞌa. Soo Joram tooa Uzziah mee naneꞌa.
40001009	Soo Uzziah tooa Jotham mee naneꞌa. Soo Jotham tooa Ahaz mee naneꞌa. Soo Ahaz tooa Hezekiah mee naneꞌa.
40001010	Soo Hezekiah tooa Manasseh mee naneꞌa. Soo Manasseh tooa Amon mee naneꞌa. Soo Amon tooa Josiah mee naneꞌa.
40001011	Soo Josiah tooa Jechoniah mee naneꞌa. Oꞌno mu Jew numu wohomu Babylon numu mee nananeadu, ka mu Jew numu pummesoo tubewa-witoo mahuka, mu nedyaawekwuse.
40001012	Soo Jechoniah tooa Shealtiel mee naneꞌa. Soo Shealtiel tooa Zerubbabel mee naneꞌa.
40001013	Soo Zerubbabel tooa Abiud mee naneꞌa. Soo Abiud tooa Eliakim mee naneꞌa. Soo Eliakim tooa Azor mee naneꞌa.
40001014	Soo Azor tooa Zadok mee naneꞌa. Soo Zadok tooa Achim mee naneꞌa. Soo Achim tooa Eliud mee naneꞌa.
40001015	Soo Eliud tooa Eleazar mee naneꞌa. Soo Eleazar tooa Matthan mee naneꞌa. Soo Matthan tooa Jacob mee naneꞌa.
40001016	Soo Jacob tooa Joseph mee naneꞌa, oo nodukwa Mary. Soo Mary yise ka Te Pabeꞌe Jesus dooaꞌadoo.
40001017	Tamme oo sopedakwatoo soo Jesus, Te Pabeꞌe David-maꞌyoo suaketu. Ooonneꞌyoona tamme oo sopedakwatoo soo Jesus Te Pabeꞌe.
40001018	Ka Te Pabeꞌe yaaꞌa teepu-koobatoo oo nadooaꞌadoopu-witu nu mu tuukwekwu. Soo Mary ka Joseph koomadookwuse yise Te Naa Besa Pooha-toohakwi koheahoo. Pana soo Joseph gi oo nakasopedakwatoo ka Mary Te Naa Pooha-toohakwi oo kooheana gi oo nodukwadookwu mee soonamme. Soo Joseph besa sootumatuguna gi numu tuukweꞌe ka Mary kohea-kwitu, gi oo soomanasookwikuna.
40001020	Oetu ewa soohanena, soo Joseph yise mee nose. Soo Te Naa tummatziwabe toha kasa-gaꞌyoo meeoo oo tuukwe,
40001021	Ka Mary saaꞌa tooa-doose, u sakwa yise Jesus mee oo nea, Numu Magwetzoidu, mee naꞌunnedu. Oosoo Jesus pumme nanumu, pumme nakaꞌoedyukudu magwetzoikwudu, ka suda mu tumatuguna mu nemawunikukwu.”
40001022	Oꞌnosoo soo Te Naa yadooawabe ka Te Pabeꞌe-witu waha. Menoꞌo yise toge oo-toogoosoo manepetu. Soo Te Naa yadooawabe mee unnepu,
40001023	“Soo tsuadumu gisoo nana-no suda manedu saaꞌa kohease, naatse dooaꞌadoodooa. Oosoo naatse Emmanuel mee naneadooa, Soo Te Naa tamme-no,ꞌ mee naꞌunnedu.”
40001024	Soo Joseph yise saaꞌa ka Mary nodukwadoo, ka Te Naa tummatzidu toha kasa-gakoo pumme netamma-kwaꞌne.
40001025	Pana soo Joseph gi ka Mary matzama, saaꞌa oo tooaꞌadoose ka oongaꞌa Jesus mee oo nea.
40002001	Ka Jesus ka Bethlehem mee naneadu-kwi nadooaꞌadoose, saaꞌa susumudu numu taba tsebooena-kwana kemmadu, ka mu paatoozooba-witu sopedakwadoodu ka mu Jew numu-kooba katudu, Herod mee naneadu-baa petuse oo tubenga,
40002002	“Hano soo tuhaꞌyoo nadooaꞌadoopu ka mu Jew numu-kooba katukwudu? Numme ka paatusooba poonne paba patakwetseapunne ka tsebooegese, ka oo nawuena ne tuukwedu. Yow numme petuhoo oo-matoo nanesootuhigena.”
40002003	Soo Herod oo nakasutakuoo.
40002004	Soo Herod yise ka mu Jew numu nanesootuhidu moohedu nanano sumu tuungu, yise mu tubengu, “Hanotoo yise soo Mu Pabeꞌe nawuekwu?”
40002005	Umu yise meeoo, “Oona ka Bethlehem mee naneadu-kwitoo ka yaa teepu Judea mee naneadu-koobatoo nawue, mu nanatugwengapu-waꞌnesoo. Oꞌnosoo soo Te Naa yadooawabe tubotuguna Te Naa tunemamakwupu,
40002006	‘Soo Bethlehem mee naneadu ka teepu Judah-koobatu unu nanenagapunnedu. Soo numu ka nuga Jew nanumu moohekwudu oonona saaꞌa kemmadooa,’ mee soo Te Naa mooasoo unnepu-gaꞌyoo.”
40002007	Soo Herod yise ka pumme tummatzidu meeoo watze netamma, “Ka mu numu mu paatoozooba-witu sopedakwadoodu numu nu-matusoo taya.” Soo Herod yise meeoo mu tubenga, “Hannanoꞌo soo paatoozooba mu poonnepu tsebooege?” Umu ka ooka tu pudu poonne-kwitu oo tuukweꞌe.
40002008	Soo Herod yise meeoo mu netamma, “Soo tuhaꞌyoo Bethlehem-wi mee nu oo naka. Mu sakwa mease, ka oo mayudooase, e tuukwe, oꞌno nu punnoꞌo oo-matoo nanesootuhikwu,” meeꞌe soo Herod mu esayikute.
40002009	Umu paatoozooba sopedakwadoodu yise Bethlehem-witoo mease ka paatoozooba poonnesoo.
40002010	Umu tubetse besa sokwama ka paatoozooba poonnesesoo oo nageka, umu paatoozooba sopedakwadoodu yise ka nobe ka tuhaꞌyoo pukwiꞌyoona-wi petuga.
40002011	Umu paatoozooba sopedakwadoodu yise ka nobe-kwi tzoonooakase, ka tuhaꞌakoo poonne, ka oo pea Mary mee naneadu noko, umu oo-matoo nanesootuhi ooka tu hee-matu oo heme: unu nanenagadu oa tupe, ka besa kookwanadu, ka unu nanenakudu sanape numu yaꞌena punoko natuguyina tuwazoo.
40002012	Ka mu nose-kwi umu paatoozooba sopedakwadoodu mee natuuya tuukwe, “Gi ka Herod-matoosoo kodyukapana. Atatamesoo nobe-kwitoo kodyuka.”
40002013	Ka mu paatoozooba-witu sopedakwatoodu numu kodyukase, soo Joseph mee nose. Ka oo nose-kwi, soo Te Naa tummatzidu, toha kasa-gaꞌyoo oo-baa petuse mee yise ka Joseph netamma, “Yotsese, namamea ka teepu Egypt mee naneadu-kwitoo, ka Jesus noko Mary hanega. Osoo tutooepunne, nu saaꞌa mu tuukwedooa, oꞌno saaꞌa yise mu kodyudooa. Soo Herod ka Jesus watekwu ka Jesus batsakwuse.”
40002014	Soo Joseph yise ka tuponnese ka tu nosepu mayoho ka Egypt-witoo togaba-ma namamea, tu nodukwa noko tu tooaꞌa nobeahooka.
40002015	Umu ooosapa Egypt-wi ka Herod numu-kooba oo katu. Esoo namanedu Te Naa oꞌnosoo tunemamakwupu oo yadooawabe tubona meeoo, “Nu ka e dooa Egypt-wikoo bihookwu.”
40002016	Soo Herod unutse sutaꞌa ka mu numu ka paatoozooba-witu sopedakwatoodu gi pu-baa kodyu petugasoo, “Umuga sumuna e nemooaga,” mee soonamme. “Oosoo mu Pabeꞌe sumuna saaꞌa e kapikoo e tatsatsebooadooa,” mee soonammena. Oꞌno yise ka mu tu tutukwutumawabe noꞌoko nanaꞌatse, waha tomodu-toohatu dooake, mu oongaꞌa nokosoo ka Bethlehem-witu goe tuungu umu oo-tzageꞌe-kwitu tuwow. Menoꞌo ka soo tuhaꞌyoo oonanoꞌo tomopu mee oo sooyugwena ka umu paatoozooba-witu sopedakwadoodu pumme tuukwe-makoo.
40002017	Oꞌnosoo soo Te Naa yadooawabe Jeremiah mee naneadu ekow botugu menoꞌo yise oo-toogoo manepetu.
40002018	“Ka mu Jew numu Ramah mee naneadu tubewa-gapunnedu-kwitu ewaꞌyoo numu tubetse unu sakwaꞌe. Umu tu doodooamu-kooba sakwina gi pumme netusoonaku-waꞌne ka tu doodooamu tuipu.”
40002019	Ka saaꞌa soo Herod yise yaꞌe. Ka oo yaꞌese, soo Joseph nosesoo tuwazoo. Soo Te Naa tummatzidu, toha kasa-gaꞌyoo oo tuukweꞌe ka oo nose-kwikoo punowsoo noꞌyoona kodyuka ka mu Jew nanumu tubewa-witoosoo, ka mu Jesus-noko Mary-nosoo.
40002021	Umu oo tooꞌe nebatsayagadu mooasoo tuipu. Ka kodyukamena,
40002022	soo Joseph meeoo tunaka soo Herod tooa Archelaeus mee naneadu ka tu naa kapi manese ka mu Jew numu-kooba menoꞌo katudu, ka Judea mee naneadu teepu-kooba. Ka meeow tunakase oto tu meakwu-ma suaꞌe. Soo oo nosepu punnoꞌo gi oonow mu mea tuungu. Ooonneꞌyoona umu ka Nazareth mee naneadu ka teepu Galilee mee naneadu-kwi petuga.
40002023	Ka oꞌnosoo Te Naa yadooawabe unne-kwaꞌnesoo manekena soo Te Pabeꞌe-witu. Meeꞌe soo Te Naa yadooawabe unnepu, “Oosoo ka Nazareth mee naneadu-wiꞌyoo kemmakwu.”
40003001	Ka saaꞌa sumuꞌyoo nana John mee naneadu mu numu baa-wi matzakadyakwe oona gi hemma nadukadu pukwi naa-wiꞌyoona. Soo John mu numu pu-baa petudu mee netammayakwe.
40003002	“E nakapunne, mu sakwa ka suda mu tumatuguna maꞌwu, pudusoo soo Te Naa noꞌoko numu nemadabuekwu.”
40003003	Oꞌnosoo soo Te Naa yadooawabe Isaiah ka John gisoo nadooaꞌadoo oo manekwuna, mee botugupu “Mana ka hemma nadukadu gi naa-kwiꞌyoona sumuꞌyoo nana ka Te Naa pooha-toohakwi numu tunesootabuekwu, ‘E nananumu mu sakwa muusoo nuummabetseapunne ka Te Pabeꞌe pudusoo petukwunoto. Mu sakwa kaaheno tusooyugwe, oꞌno mu besa oo nakabetseanokwu.’ “
40003004	Soo John puhu nagwese-kwi namasooana mokobu nateꞌa. Kua noko nota peha tukana oo-ma naakugwetzoinumme.
40003005	Ewaꞌyoo numu tooe hanotu tooe
40003006	Umu ka suda tu tumatugupu wahana yise mu nemawunidyakwe ka kaaheno meadabekwu mee tusooyugwese. Soo John yise ka Jordan mee naneadu hoo-kwi mu matzakadyakwe.
40003007	Mu Sadducee-no Pharisee mee nananeadu numu nanesootuhi moohedu tooe gi tunakaꞌoedyukupana ka John-baa petugase, umu punnoꞌo baa-wi oo namatzaka tuungu, soo John yise mee mu netamma, “Mu unu etzaꞌa. Saaꞌa soo sutaꞌyoo mu-matoosoo kodyukwu. Mu baa-wi mumme e matzaka tuungu pana mu gi ka mu tumaꞌemukwapu nematzagakwunaꞌe.
40003008	Mu mooeꞌugasoo sakwa ka suta mu manena tubetse maꞌwukase ka besa tamme manese, oꞌno sakwa yise nu baa-wi mu matzaka.
40003009	Gi besa nasooyugwena mee unnegonnopana, ‘Numme yaahoo Te Naa doodooamu numme ka Jew numuna.’ Mu tookwa gi oo nakasopedakwadoo soo Te Naa tooe hownnekoo tooe tu doodooamu mu mesoo mayugwe.
40003010	Mu sakwa besa tumatugu. Mu ka ooosapa gi besa tumatuguna, mu kadoo namayugwekwusoo tooe haga tooe gi he-toogoo besaꞌyoo natunikwu.
40003011	Nu ka baa-wi mu matzakase, mu ka sutakoo podo mu meana maꞌwukase, ka besaꞌhoo podo meadabekwu. Pana soo Te Pabeꞌe pudusoo petukwu nuga oooonakwatusoo unu pooha-gaꞌyoo, nuga oooonakwa besaꞌyoo tuwazoo. Soo Te Pabeꞌe ka Te Naa Besa Pooha-matu-ma mu sootuhikwu, oosoo besa, gi totsabu mu mayugwekwu.
40003012	Soo Te Pabeꞌe petuse ka mu numu yaa teepu-koobatu nemadabuedooa ka mu bebesow ka mu suta-nagakoo tzobadooa. Ka pepesahoo numu yise tu nobe-kwi nabaaꞌyookukwu. Mu sutaꞌyoo numu gi tunakaꞌoedyukudu ka tubetse gi tokedu goso-witoo namaꞌanakwunikwu.”
40003013	Soo Te Pabeꞌe oona Galilee mee naneadu-wiꞌyoona kemmase oona ka Jordan hooda-kwi ka John-baa petuga.
40003014	Yise ka John baa-wi namatzaka tuungu. Soo John yise meeoo oo netamma, “How yise u nuga oooonakwasoo besaꞌyoo pana nuka baa-wi namatzaka tuungu?”
40003015	Soo Te Pabeꞌe oo nanekwegea, “U sakwa nuka baa-wi matzaka, noꞌoko ka Te Naa unnepu mayohona.”
40003016	Soo John yise ka Te Pabeꞌe baa-wi matzaka. Ka Te Pabeꞌe batzebuegena soo Te Naa Besa Pooha paꞌanakwana kweꞌnaꞌa tubongo yotse punoonooeke-kwaꞌne manegese oonaga mani petu.
40003017	Soo Te Naa paꞌanakwana yadooase mee unne, “Esoo Nuga Besa Tooa, nu-kwaꞌneꞌyoosoo. Nu unu a soopedyana besa ma-matoo soonamme.”
40004001	Soo Te Naa Besa Pooha ka Te Pabeꞌe sukwe oona numu-wanatoo taya oo nanesootuhi tuunguna.
40004002	Soo Sutaꞌyoo yise suda oo tooꞌe nemadunagaꞌa. Watsu mano (40) tooi petuga nanesootuhina gi hemma tukana.
40004003	Ka saaꞌa yise soo Sutaꞌyoo ka Te Pabeꞌe meeoo tooꞌe netamma, “U sakwa nasootzaꞌme ka Numu Manumudoopu Tooaꞌana. U sakwa ka eka tupe tukaba mayugwese ka tsuayina a tuka.” Soo Te Pabeꞌe gi oo soonakabetseana, meeoo oo sukwe netamma,
40004004	“Soo E Naa meeoo unnepu, ‘Soo tukapu suuꞌmu nadukana gi numu magwetzoi-waꞌneꞌyoo. Ka Te Naa unnepu suuꞌmu nakabetseana mu numu namagwetzoikwu.’ “
40004005	Soo Sutaꞌyoo yise ka Te Pabeꞌe oona Jerusalem-witoo pabow nobe, pukwi mu numu nanesootuhi-kwitoo bikea. Paꞌatseꞌe ka pabow nanesootuhi nobe-kooba oo bi petugase
40004006	yise meeoo oo netamma, “U sakwa nanasookwugi manena ma-koobaꞌyoona nadawunihoo u ka Numu Manumudoopu Naa Dooa mee unnena. U gi namaniyaha-waꞌneꞌyoo ka u Naa u-kooba tueyaꞌe. ‘Soo U Naa ume pumme tummatzidu toha kakasa-gakoo u-kooba tueyaꞌe tuungukwu, umu paꞌakoosoo u-gwuuhookwu.’ “
40004007	Soo Te Pabeꞌe yise meeoo oo netamma, “Nu gi ume unnena nakabetsea-waꞌneꞌyoo, soo Te Naa mooasoo meeoo unnepu, ‘Tamme sakwa gi ka Te Naa tooe hownnekoo tooe mapoonnepana, haꞌoo sakwa oosoo mani mee sokwamadu-kwaꞌne.’ “
40004008	Soo Sutaꞌyoo yise tuwazoo oo bi ka oona paꞌa kiba-matoo petugase, mu noꞌobatusoo nanaꞌatakoosoo numu ka teepu-koobatu oo tzapoonnekute. Soo Sutaꞌyoo yise meeoo tuwazoo ka Te Pabeꞌe netamma, “Oꞌnosoo nuka mu numu yaa teepu-koobatu moohe tuungu, umu yise noꞌyoona e nakabetseakwu. U ka nu-matoo nanesootuhina, nu ume mu nakabetsea tuungukwu.”
40004010	Soo Te Pabeꞌe ka sutakoo meeoo netamma, “Nu gi u-matoo nanesootuhi-waꞌneꞌyoo. Soo Te Naa mee mooasoo tubotugupu, ‘Tamme sakwa ka Te Naa-matoo suuꞌmu nanesootuhi. Tamme sakwa ookow suuꞌmu nakabetsea.’ “
40004011	Soo Sutaꞌyoo yise ka Te Pabeꞌe tooꞌe nepetukuse oo soomabanase, oo-baaꞌyoo meahoo. Yise Te Naa tutummatziwabe, mu toha kakasa-gaꞌyoo oo-baa wupetuhoose, ka Te Pabeꞌe tummatzi.
40004012	Soo Te Pabeꞌe ka John nakwutamase oo nakase, ka teepu Galilee-witoo kodyuka. Ka Nazareth-wi nobe-ga pana ka Capernaum mee naneadu-witoo nowuꞌa. Oꞌnosoo soo Te Naa yadooawabe Isaiah mee naneadu ka Te Pabeꞌe manekwuna mee botugupu. “Mu numu ka Capernaum-wi
40004017	Yaa manakwana soo Te Pabeꞌe yise mu numu ka Te Naa-witu nanesootuhi tunedyooekooha, mee yise mu netamma, “Mu sakwa ka sutakoo gi nakabetseapana, ka besaꞌhoo podo meadabe, oꞌno soo Te Naa noꞌoko pumme nakaꞌoedyukudu sootuhikwu.”
40004018	Wahaꞌyoo nawangaꞌa pakwegana, mu Andrew-no Simon Peter mee nananeadu. Umu ka puma tu tuukwina ka banunadu-witoo wukwazuyakwe, soo Te Pabeꞌe ka pakumi meana mu poonnese meeoo mu netamma,
40004019	“Mu sakwa nu-no memease e tummatzimo. Nu mu tunedyooena mu e nakatzimokwu, oꞌno mu numu nu-kwitu nakaꞌoedyukukwu.”
40004020	Umu nawangaꞌa yise ka puma tu tuukwina maꞌwuoogase yaa manakwana ka Te Pabeꞌe nakatzimodu manegakwu.
40004021	Umu-tzageꞌe wahaꞌyoo nawangaꞌa James-no John ka tu naa Zebedee mee naneadu-no punnoꞌo oona sake-wiꞌyoona ka puma tu tuukwina mabetsabedyakwe. Soo Te Pabeꞌe ka banunadu kumi meadabena mu poonnegase mu nawangaꞌa bi.
40004022	Umu yise ka tu sake noko tu naa maꞌwukase ka Te Pabeꞌe-no memeahoo.
40004023	Soo Te Pabeꞌe yise noꞌoko ka teepu Galilee mee naneadu-koobaꞌyoona noꞌoko mu tuoegoedu mabesakumena, yise mu nanesootuhi-wiꞌyoona tuwow mu numu tunedyooemena mee mu netamma, “Mu sakwa ka Te Naa nakaꞌoedyuku, pudusoo soo Te Naa puusoo besa mu sootuhikwu.”
40004024	Mana tooe hano tooe numu ka Te Pabeꞌe-witu naka, ka teepu Syria mee naneadu-witoo tooe. Mu numu tuoegoedu hane petudyakwe, tsoapayidu, yaꞌehookayidu, gi yuyutsunga manepu numu tuwazoo. Soo Te Pabeꞌe yise mu mabesakuyakwe.
40004025	Ewaꞌyoo numu yise oo nakatzipetu. Mana ka teepu Galilee-witu yise tuwazoo mana teepu Sumu Mano Nogadu-witu, Judea mee naneadu, yise ka Jerusalem mee naneadu-kwitu, ka hooodu Jordan mee naneadu ooenapatu numu tuwazoo ka Te Pabeꞌe-baa petudyakwe.
40005001	Soo Te Pabeꞌe ewahoo numu pu-baa petudyidu poonne ka nanaewasoo mu manemena. Ka oonahoo poꞌwoa-matoo mease, o katuse numme pumme nakatzimodu
40005002	putzageꞌe petuse ewow numu pumme nakapunne soo Te Pabeꞌe ka mu numu nanesootuhi tunedyooena mee unakwe,
40005003	“Tamme ka Te Naa sookwina oo sopedakwadoona tamme besakoo nasootuhikwu. Soo Te Naa puusoo te nemadunagakwu.
40005004	Tamme ka yaa teepu-koobaꞌyoona suda te tumatuguna nemowunise, oꞌno suuꞌmu besa nasootuhikwu. Soo Te Naa besa te masokwamakukwu.
40005005	Tamme besaꞌyoona ka gi nidyupuna, tamme nasootuhikwu. Saaꞌa soo Te Naa ka teepu besasoo matabuese, tamme gi moobegwaga oo-koobakwi gwetzoimokwu.
40005006	Tamme nasootuhikwu ka Te Naa tubetse nakaꞌoedyukuna. Soo Te Naa oe te tummatzikwu, ka besa pumme te nakabetseꞌa.
40005007	Tamme ka kukummaꞌakoosoo numu tutuha sooyugwena besa nasootuhikwu. Soo Te Naa punnoꞌo tamme tutuha sooyugwekwu.
40005008	Ka Te Naa-tamme besa tusooyugwena tamme nasootuhikwu. Oꞌno tamme ka Te Naa sopedakwadookwu.
40005009	Ka nanakukummaꞌakoosoo numu nanapuaꞌa neyugwena, tamme nasootuhikwu. Oꞌno tamme Te Naa-waꞌneꞌyookwu.
40005010	Ka Te Naa te nakabetseꞌa mu numu ka suda te matuguna, tamme nasootuhikwu. Oꞌno soo Te Naa noꞌoko nasootuhipu tamme tu tuukwegapu ma te sootuhikwu.
40005011	Mu ka mu numu mumme gi petzabena gi too mu-no mu napuaꞌa, nanasuda nu-koobatoo esayina, mumme suda mu netamma sapa, gi suda sokwamapana, mu besa nasootuhikwu.
40005012	Mu sakwa besa sokwama soo Te Naa saaꞌa ka tu yadooawabe-kwaꞌne mu sootuhidooa, ka pu-baa mu petugase. Mu numu oꞌnosoo manakwana ooosapa ka Te Naa yadooawabe suda matugu.
40005013	Soo ongabe puu ka tukapu besa makamakute, tamme tutunakaꞌoedyukudu mu numu besa-tamme moohekwu. Soo ongabe ka tu kamana kadooꞌookoo gi he-toogoo besaꞌyoo, oosoo yise nahanekwunikwu. Ooosoo tamme punnoꞌo ka gi mu numu tummatzina ka gi kamadu ongabe-kwaꞌne tamme gi he-toogoo besaꞌyoo.
40005014	Tamme sakwa numu kootabuakudu-kwaꞌne manepunne. Soo kootabuadu ka giba-maꞌyoona puu kwingaꞌyoopana mesoo napoonne.
40005015	Soo tukootabuakunoo ka paaꞌaꞌyoona kwingaꞌa-kwitoo mesoo kootabuakute. Soo numu nobe-kwitu puu ka kootabuapunnena numu noꞌoko hemma mesoo poonne. Gi soo numu ka tukootabuakunoo-kooba hemma hane.
40005016	Yooonnekoo ewaꞌyoo numu ka besa manena, ka tukootabuakunoo-kwaꞌnesoo, oꞌno yise mu numu ka Te Naa netubetseꞌyikwu.
40005017	‘Soo Te Pabeꞌe ka te mooa tumayohope gi he-toogoo mayugwe,’ mee sumuna naꞌunnekwu. Pana soo Te Naa noꞌoko eka nabodu togesapa e mayugwe tuungu, gi kadooꞌoo mu nemayugwe.
40005018	Nu mu tuukwekwu, soo Moses ka oꞌnosoo umu te nanamooatupu oo tuukwepu noꞌyoona kaaheno manekekwu. Oosoo gi atasoo mane-waꞌneꞌyoo.
40005019	Soo tooe haga tooe gi ka a nabotuguna nakabetseadu, tamme tu netammana, yise ka mu numu gi ooka nakabetsea tuunguna oosoo gi hee manekwu, ka Te Naa tamme oo nemadabue-wi oo manepetuse.
40005020	Tamme sakwa unu tunakabetsea, ka umu nanesootuhibu numu tunedyooedu, ka mu nanesootuhidu-nagatu Pharisee mee nananeadu oooonakwasoo. Oꞌno yise soo Te Naa te sootuhikwu.
40005021	Umu te nanamooatupu mee te tuukwedu, ‘Tamme ka numu batsase, soo numu nehanedu sakwa punnoꞌo te mesoo batsa.’
40005022	Pana nu mu tuukwekwu tamme ka te puaꞌa sutakuna tooetoo oo nesootzemana, te tumaꞌemukwana saaꞌa tamme matusoo kodyukwu.
40005023	Tamme mooasoo yaa ka pabatsekoo nanesootuhi nobe-kwi petugonnose, ka Te Naa-matoo nanesootuhikwu. Tamme yise ka suda te puaꞌa te matuguna soomayuhoose
40005024	besasoo ka te puaꞌa-no hemma nemadabuese, yise o-no ka Te Naa-matoo nanesootuhikwu. Oꞌno yise tamme besa nasootuhikwu.
40005025	Tamme ka numu sudu matuguna soo numu ka numu nehanedu-kobenatoo te bikwuse tamme sakwa oo puaꞌadoo togesoo meadabena. ‘Ta sakwa oo soomuꞌwa,’ mee oo netamma. Tamme ka gi oo puaꞌagana, ka tunehanepe-wi petugase oosoo tamme-witu suda ka numu nehanedu-kobenaꞌyoona te nemadabuekwu. Soo numu nehanedu yise ka mu tukwutumadu tamme wutuma tuungukwu.
40005026	Tamme yise nakwutumatugukwu, ka tamme tu tunekwina te mamakwu-kwitootooe, meeꞌe nu mu tuukwe.
40005027	Umu te nanamooatupu putoogoo tumayoho meana oꞌnosoo mee te tunetammakupu, ‘ Tamme sakwa gi nanakukummaꞌa-nosoo nanapotammapana.’
40005028	Nu mu tuukwekwu tamme sakwa gi te pupuaꞌa nodukwa-no tooe how tooe manepana, tamme tookwa mooasoo te soonamme-kwi suda tusooyugwe ka oo manena.
40005029	Nu sakwa puu ka tumadinakwatu e pooe tzatsebooase oo takwasukwuni ka ookahoo suda nuka mayugwe. Tooe nu sumusoo pooe-gana natukuse sapa gi haꞌoo, oꞌno gi noꞌyoona e tookoo ka nidu-kwitoo natzakwunikwu,” meeꞌe soo Jesus e-makoo te tunenagakute.
40005030	“Nu sakwa ka tumadinakwatu e mi tsekaꞌase oo wuni ka suda oo-ma tumatuguna. Tooe nu ka sumusoo mi-gapana gi haꞌoo ka sutakoo e mi kadooꞌoo mayugwese gi noꞌyoona e tookoo natunikwu.
40005031	Soo te tumayohope meeoo, ‘Tamme sakwa ka nupoonnekwunikwuse oo botuguna oosoo gi hownneꞌyoo tamme ka te nodukwa-no napoonnekwunikwuse.’
40005032	Pana nu mu tuukwekwu tamme sakwa ka nodukwadoose gi te nodukwa poonnekwunipana, tamme tumaꞌemukwa ka oo poonnekwunise. Soo te nodukwa ka kummaꞌakoosoo pootammana, tamme oo mesoo poonnekwuni. Tamme sakwa gi a napoonnekwunina mogoꞌne nodukwadoopana.
40005033	Umu te nanamooatupu mee tuwazoo te tunedyooꞌe, ‘Tamme sakwa ka Te Naa-makoo meesoo tunedyahana, ka namano hayu te unnese, tamme oo-toogoo manekwu.’
40005034	Ka oo wahana, kaaheno oo waha, meeꞌe nu mu netamma, oꞌno mu numu besa mu sooyugwe. Yaatusoo hemma mamanepunne-makoo gi tunedyahapana. Yise gi too Te Naa manepunne-makoo tunedyahapana. Gi too tamme tammesoo nanedyahapana. Noꞌokoo hemma, soo Te Naa matabuepu, noꞌyoona hee oo-tooha manepunne.
40005038	Umu te nanamooatupu ooosapa mee te tunedyooedu, ‘Soo tooe haga tooe ka tu puaꞌa pooe tsetzatseboogese, oogow pooe sakwa punnoꞌo natsetzatsebooge. Ka e tamma nadosawekuse, oogow tamma sakwa punnoꞌo nadosaweku.’
40005039	Nu mu tuukwekwu tooe suda tamme tu matugu sapa, tamme sakwa gi umu-no nagoepana. Ka sumunakwatu te soba namatakeꞌehoose tamme sakwa oo sukwe tutzomunaku. Oꞌno oosoo ka sumunakwatu matakeꞌehookwu tuwazoo.
40005040	Tamme sakwa ka gi hownnekoo mu numu tumanagakuna, oosoo ka te kwasu gwuuse sapa, gi hownneꞌyoo.
40005041	Ka tooe haga tooe hemma tamme mu tzagwuhu tuungu-tzageꞌetoo sapa, tamme sakwa kwingaꞌatoosoo ooka oo tzagwuhukuka.
40005042	Ka mu numu hemma tamme mu natuungu, tamme sakwa mu gea.
40005043	Mu ka sumuna o nakadu ka oꞌnosoo mu numu meeoo unegayakwe, ‘Tamme sakwa te pupuaꞌamu soobedyana ka tamme wohonedu gi petzape.’
40005044	Pana nu mu tuukwekwu tamme sakwa ka tamme wohonedu soobedya, tooꞌe gi tamme mu soobedya sapa. Ka tamme mu nekusedya, tamme sakwa nanesootuhi besow umutoo nekwina.
40005045	Oꞌno tamme ka Te Naa-waꞌnesoo ka noꞌoko numu, tooe mu sutakoo sapa nanakwaꞌnesoo mu matugu. Soo Te Naa ka taba umu-koobatoo tsebooedu madaꞌe, ka powmabu tuwazoo.
40005046	Soo Te Naa gi besa te sootuhi-waꞌneꞌyoo ka mu numu tamme-too besaꞌhoo suuꞌmu besa nanamatukuna nanasoobedya. Mu sutaꞌyoo numu punnoꞌo ka besa tu namatuguna soobedya.
40005047	Tamme gi besa manakwe ka tamme pupuaꞌamu suuꞌmu besa yadooena. Mu gi tunakaꞌoedyukudu puu besa mesoo nanapuaꞌamu-gaꞌyoo.
40005048	Tamme sakwa ka Te Naa, te paꞌanakwatu-kwaꞌneꞌyoo, noꞌobatusoo numu besa soobedya.
40006001	Tamme sakwa gi naanamanepana, gi ooosapa numu poonnena suuꞌmu besa numu matugupana. Soo Te Naa te paꞌanakwatu, besa te sootuhikwu ka gi nasootzaꞌmena ooosapa besa te manakwe.
40006002	Ka mu tutuha manedu te maka-kwaꞌne, tamme sakwa gi numu tuukwepana ka tooe hanoꞌyoona tooe oo manekwuse. Umu nanetzamedu numu ka Te Naa nakabetseꞌa mee naneꞌyugwedu suuꞌmu, oo manakwe. Umu ka mu tutuha manedu numu maka nobe-kobenaꞌyoona, tooetoo nanesootuhi nobe-kwiꞌyoona mu numu maka, oꞌno mu numu mu poonnekwu. Mu numu mooasoo meeoo mu tuukwe, ‘Soo Te Naa mu sootubetseaꞌyi,’ pana ka numu koobenaꞌyoona oo mu manakwe yise, ‘Umu besa manakwe,’ mee soo Te Naa gi mu netamma-waꞌneꞌyoo.
40006003	Tamme sakwa mu tutuha manedu watzemaka. Gi sakwa haga oo sopedakwatoopana ka oo te manakwe, tooe te besa pupuaꞌamu pana.
40006004	Soo Te Naa te sootuhikwu, ka mu tutuha manedu te watze tummatzaꞌe, ka te sopedakwadoona.
40006005	Tamme sakwa manaꞌyoona gi numu tamme poonne-kwiꞌyoona watze nanesootuhi gi namanasootzaꞌme numu poonnenaꞌyoona. Oꞌno soo Te Naa toge manakwe mee te netammana, te sootuhikwu. Susumudu mu numu tunakaꞌoedyukudu mee naneꞌyugwedu nasootzaꞌme, ka Te Naa-matoo papabatse nanesootuhina ka nanesootuhi nobe-kwiꞌyoona yise ona mu numu nonobe-kobenaꞌyoona, tuwazoo. Mooasoo mu numu meeoo mu netamma, ‘Mu kaaheno manakwe,’ pana soo Te Naa gi mu sootuhi-waꞌneꞌyoo.
40006007	Tamme sakwa gi sumu-kwaꞌnesoo uꞌnaꞌwepana ka gi oo nakasopedakwatoona. Mu numu gi Te Naa-wi tunakaꞌoedyukudu oo manakwe. Umu meeoo sokwama numme ka ewa unnena numme nanakabetseakwu mee.
40006008	Tamme sakwa gi ooosapa Te Naa ewasoo sumu-kwaꞌnesoo tuukwedyipana mooasoo soo Te Naa oo sopedakwatoo tooe gisoo pumme te tuukweꞌe sapa.
40006009	Mee sakwa noꞌyoona numu nanesootuhi. ‘U, Ne Naa ne paꞌanikwatu u tubetse besaꞌyoo.
40006010	U noꞌoko numme-kooba poohakatudu. Numme noꞌoko numu yaa teepu-koobatu ume mu nakabetseana soogwaꞌe, ka u-baatu-kwaꞌnesoo.
40006011	Nonotsa tu tabemea-kwi besa ne sootuhi.
40006012	Ka ne tumaꞌemukwana soomuꞌwana, ka mu numu suda numme matugu numme puu oo soomuꞌwa.
40006013	Ne matzino, kaaheno ne mayugwe. Oꞌno numme besa-kwitoo tsebooe petugakwu.’
40006014	Ka mu numu suda tamme matuguduna oo soomuꞌwase, oꞌno Te Naa, te paꞌanakwatu punnoꞌo oo soomuꞌwakwu ka suda te manakwe.
40006015	Pana tamme ka gi oo soomuꞌwuna ka numu suda tamme matugu, Te Naa, Te paꞌanakwatu punnoꞌo gi oo soomuꞌwa-waꞌneꞌyoo ka suda te tumatugu.
40006016	Tamme ka te nanesootuhina manekuna gi nasootzaꞌmepana ka gi tukapu tukapana nanesootuhina, tamme sakwa besa sokwamana besa namabetsea. Mu numu tunakaꞌoedyukudu mee naneyugwedu puu nasootzamena gi namabetseana suda sokwamadu-kwaꞌne tabuamoꞌo. Mu numu mooasoo, ‘Umu toge manakwe,’ mee mu netamma, pana soo Te Naa yise gi oo manedu sootuhi-waꞌneꞌyoo.
40006018	Tamme ka watze tukana nanesootuhina, soo Te Naa mooasoo gi te watzekute, ka mooasoo te sopedakwatoona besa te sootuhikwu.
40006019	Tamme sakwa ka Te Naa tamme sootuhikwuna ooosapa soogwipunne. Tamme ka oo-matu mease saaꞌa oo-baaꞌyoona soo Te Naa ooosapa besa te sootubetseaꞌyina ewa te nenagakwu. Tamme sakwa gi yaa teepu-koobatoosoo hemma te heegana mu numu unu nenagana soogwipana, gi ka teepu-koobatoo hemma ka Te Naa oooonakwa nenagapana. Umuoo ooonneꞌyoo kadooꞌoo sukwe manepetugadyidu: susumudu natzasooꞌadu, susumudu yungusanadooadu, susumudu natuduhatsasooadu.
40006021	Soo unu te nenagapunnena ka Te Naa-baa gi kadoo namayugwedu, gi tuwazoo natutuhatzasooadu. Soo te pewu yise ooosapa ka unu te nenagapunne-kwi manepunnekwu.
40006022	Soo te pooe tukootabuakunoo-kwaꞌneꞌyoo. Tamme ka besa yaatu poonnena suuꞌmu tamme besaꞌyookwu, pana tamme ka sutakoo poonnena suta tusooyugwekwu. Tamme ka unu tammesoo besa tusooyugwena nasootuhikwu.
40006023	Ka tooe hemma tooe sutakoo soohanena ooosapa togano-kwi manepunne. Tamme ka waha-tamme tusooyugwena ooosapa ka togaba-witu-kwaꞌneꞌyookwu.
40006024	Gi tamme waha-tamme tusooyugwena tamme gi waahoo nakabetsea-waꞌneꞌyoo sumu-noꞌokwisoo, tamme sakwa ka Te Naa nakabetsea, gi sakwa tamme ewahoo hemma nananenagadu suuꞌmu te heegakwuna soogwipunne. Tamme puu gi nanokwisoo waahoo numu moohedu nakabetsea-waꞌneꞌyoo. Tamme sumuna sumuhoo besa soobedyana ka sumuoo gi petzabekwu.
40006025	Nu mu tuukwekwu mu sakwa gi nasootookepana gi suda nasooyugwewunupana ka tukapu mu kutuugekwuna, ka baa mu heebena mu tuugekwuna, ka wunapu pukwi mu namasooakwuna mu tuugekwuna. Soo Te Naa ka gwetzoibu te sootuhikwu.
40006026	Tamme sakwa ka mu hootsebaꞌa soohanena umu puu gi hemma haꞌoo yugwepana tu tukana maꞌyu ka Te Naa pumme mabetseꞌa. Tamme puu mu hootsebaꞌa oooonakwasoo nadatsungadu. Soo Te Naa suuꞌmu puu noꞌoko te mabetsea tuwazoo ka kwingaꞌatoo te gwetzoimokwuna.
40006027	Tamme gi hownnekoosoo tammesoo kwingaꞌatoo te gwetzoimokwuna madaꞌe tamme sakwa yise gi ka tukapu te tuuge-kwitoo suda soonammekupana.
40006028	Tooe ka wunapu pukwi mu namasooakwuna tuugepana gi oowetoo suda nasooyugwepana. Mu tonegeaꞌa puu tubewabe-kwi naadu. Tooe umu puu gi hemma nakoobatoo matabuepana besa tatabuꞌa.
40006029	Umu tonegaꞌa ka Jew numu-kooba katudu Solomon mee naneadu kwasu oooonakwa besa tatabuꞌa.
40006030	Soo Te Naa umuoo tonegea besa tatabua matabue, tooe yabesoo mu takwasuhookwuse sapa. Tamme sakwa ka ooka Te Naa tamme mabetseadu nakabetsea.
40006031	Tamme sakwa yise gi suda sokwamapana ka haꞌoo tukapu natoogoo tuugena tuwazoo baa natoogoo te tuugekwuna tooꞌetoo ka wunapu pukwi te namasooana te tuugena tamme sakwa gi suda sokwamapana
40006032	ka umu gi tunakaꞌoedyukudu-kwaꞌne umu puu gi hekwitoo sapa suda nasooyugwe. Mooasoo soo Te Naa te paꞌanakwatu tamme-koobatoo te sopedakwadoo, puma te gwetzoina te sootuhi.
40006033	Tamme sakwa ka Te Naa besa te nakabetseakwuna unu soogwi. Oosoo yise noꞌoko hemma puma te gwetzoina te sootuhikwu.
40006034	Tamme sakwa yise gi suda oo sokwamakupana, ka saaꞌa hemma manekwuna. Tamme mooasoo togekoo suda namanatsaꞌyana oosoo puusoo oo-toogoo manemeana nasoomuꞌwadu.
40007001	Tamme sakwa gi tunesootzimapana, gi tuwazoo suda numu netammapana, oꞌno soo Te Naa besa te sooyugwe.
40007002	Tamme ka mu tummatzina, soo Te Naa oogow punowsoo te makodyukukwu.
40007003	Tamme sakwa gi te puaꞌa nesagwikupana, ka sagwane oo tumaꞌemukwase. Tamme sumuna ookowsoo tumaꞌemukwa. Hownnekoo yise mu ka mu puaꞌa pooe-wikoo tuutsekoo hemma mesoo poonne ka mummesoo pooe-wikoo hemma pabatsekoo katu sapa?
40007005	Mooeꞌugasoo mu sakwa mummesoo pooe-witu tzatsebooase, oꞌno mu yaatu poonnena, ka mu puaꞌa mesoo tummatzaꞌe. Ooosoo sakwa mu ka suda mu tumatuguna yugwese, oꞌno mu ka mu pupuaꞌamu mesoo tummatzi.
40007006	Tamme sakwa ka mu numu gi tamme nakabetseadu, gi ka Te Naa besa unnepu tuukwepana. Umuoo ka Te Naa besa unnepu gi heesoobedyana, gi hemma sootubetseyi. ‘Oosoo gi hee,’ mee umuoo numu sokwamana te nekusegeakwu.
40007007	Tamme ka oo soogwina, nanetsagwayina, oꞌno tamme ookow nasootuhikwu.
40007009	Ka mu tooaꞌa tukaba nekwaꞌe, mu puu gi tupe oo gea-waꞌneꞌyoo.
40007010	Ka pakwe oo nekwaꞌe, mu puu gi togogwa oo gea-waꞌneꞌyoo.
40007011	Tooe tamme gi totogeꞌyoopana puu te dooamu besa matugu, soo Te Naa yise tamme besa matuguna te sootuhikwu.
40007012	Tammesoo besa namatugu-kwaꞌne sakwa tamme besa numu matugu. Oꞌno yise tamme noꞌoko ka Te Naa tamme tunetammakuna mayohokwu.
40007013	Tamme sakwa ka Te Naa besa podo meadabe, oosoo unu nameana tuutze hanoꞌyoo, pana soo sutaꞌyoo po paba hanoꞌyoona suta-kwitoo nameꞌa. Ewaꞌyoo numu ka sutakoo po nake.
40007014	Pana soo Te Naa besa po tubetse nagwetzoidu-kwitoo nameꞌa, gi moobegwa-gaꞌyoo. Oosoo tuutze hanoꞌyoona huutseꞌyoo numu ekow nage.
40007015	Tamme sakwa mu esagoedu numu, mu Te Naa yadooawabe mee naneꞌyugwedu gi nakaꞌoedyukupana. Umuoo nunuꞌu-waꞌneꞌyoo numu kadooꞌoo mayugwedu, tooꞌe besaꞌyoo mee naneꞌyugwepana.
40007016	Mu ka mu ooonnekoo numu sopedakwadookwu ka suda mumme mu matugu-makoo. Tamme puu wuyupooe gi tsaꞌabu-makoo wutaꞌne-waꞌneꞌyoo, wuyupe-makoo suuꞌmu.
40007018	Noꞌyoona soo hee namasuadu tu pooe-kwaꞌnekoosoo suakute, susumudu besaꞌyoo, susumudu sutaꞌyoo.
40007019	Soo tsaꞌabu sutakoo pooe-gaꞌyoo gi pumme tuka-waꞌneꞌyoo, gi he-toogoo besaꞌyoo nuubetakwunina natunaꞌe.
40007020	Susumudu numu eka sutakoo pooe-gakoo tsaꞌabu-kwaꞌneꞌyoo mu tumatugu-makoo umu nasopedakwatoo ka gi he-toogoo besaꞌyoona.
40007021	Umu Te Naa nakabetseana oo tubetse nakaꞌoedyukudu suuꞌmu oo-baa petugakwu, gi umu Te Pabeꞌe nakabetseadu, mee naneyugwedu.
40007022	Ka e kodyu petuse ewaꞌyoo numu mee e netammakwu, ‘U yow E Pabeꞌe. Nu ooosapa u unnepu mu numu tuukwedu. Nu mu tsoapa nematzagakwuni, ka mu tsoapagoedu-makoo. Nu ewa nanabesa tumadabuegena, u pooha-toohakwi.’
40007023	Pana nu mee mu netammakwu, ‘Mu gi nu-notu, gi nu-tsageꞌyoopana mu ewa numu nemooaga. Ooonneꞌyoo nu mu taꞌya.’
40007024	Ka besa e naka tumayohokudu puu nu tuukwekwu. Tupe besa nobetoodu-kwaꞌneꞌyoo, oosoo puu ohobudu gi namanubue oo matabue.
40007025	Tooe ka baa unu hooꞌoo ka teepu putoohakwitu patokwenawunu sapa gi anoꞌa, oosoo ka besa namadabuepuna.
40007026	Mu numu ka e unnena gi oo nakatumayohodu, ka nana tu nobe teepu-kooba oo sukwe matabuedu-kwaꞌneꞌyoo. Soo oo nobe-toona ka baa unu hoo petuse patadyoomowkwu.
40007027	Ka tu powma petuse ka baa unu hooꞌoo, unu tu hukwa petuse soo nobe gi besa namadabuena wunapowkwu tubetse paba suda unni petuse, gi hee nabenaꞌe.”
40007028	Ka Te Pabeꞌe yadooamakwuse mu numu mee nananetamma, “Numme gi meeoo naꞌunnedu nakadu. Soo Te Pabeꞌe tubetse besa ka Te Naa unnepu-witu wahadyakwe, gi ka umu te nedyooedu-kwaꞌne.”
40008001	Soo Te Pabeꞌe yise ka giba-maꞌyoona wuegena, ewaꞌyoo numu oo-ma tzabehooke.
40008002	Sumuꞌyoo nana tookoo uayidu ka Te Pabeꞌe tuukwese nama oo pooha-matugu tuungu.
40008003	Soo Te Pabeꞌe Jesus yise oo-ma pooha matuguse mee oo netamma, “Nu u mabesakukwu.
40008004	U sakwa ka mu numu nanesootuhikudu petuse, ka menoꞌo besa u manepu o tzapoonneku yise ka Moses tamme tunetamma-waꞌnesoo Te Naa pooha tuwunikuse. Mu tzapoonneku ka u tookoo uayina namabesakuna. Pana gi ka mu numu tuukwepana ka ume e mabesakuse.”
40008005	Soo Te Pabeꞌe yise ka Capernaum mee naneadu-wi petugase sumuꞌyoo mu tukwutumadu moohedu-matu, tubetse wawaꞌa, oo-baa petuse, meeoo oo netamma, “U sakwa e tummatzi.
40008006	Soo tooebetse nuka tummatzidu gi yutsunga manepu oona e nobe-wi, unu nuummaba wumana. Nu ookahoo u mabesakukwuna sookwaꞌe.”
40008007	Soo Te Pabeꞌe yise meeoo oo netamma, “Nu sakwa tooꞌe oo mabesakuhoodooa.”
40008008	Soo tukwutumadu moohedu yise meeoo oo netamma, “Nu gi mu-matu numu, mu Jew numme wakwawaꞌa nuutumooedu, tooe u gi nuga nobe-kwitoo kemmapana gi hownneꞌyoo. Nu oo sopedakwadoo u sakwa oo sukwe yadooese, soo e tummatzidu besa mane.
40008009	Nu tuwazoo oo sopedakwatoo ka numu nu-toohatu puu nuka nakabetseꞌa, nu ka meeoo mu netammaꞌyina, ‘U sakwa mea,’ oosoo yise meahooyakwe. Nu ka mu bihooyina, mu yise numatoo kemmayakwe. Nu ka nuka tummatzidu mee netammana, ‘U sakwa yoo mane,’ oosoo yise e nakabetseayakwe.”
40008010	Soo Te Pabeꞌe yise ka oo unnena nakase, ka mu numu meeoo netamma, “Yow yise soo tubetse tunakaꞌoedyukudu. Noꞌoko ka mu Jew numu oooonakwasoo unu tunakaꞌoedyukute.
40008011	Noꞌobatusoo numu tooe hanotutooe ka Te Naa-baa petuga ka oo ewa tukanoꞌo, oꞌnosoo umu Te Naa nanayadooawabe: Abraham, Isaac, tuwazoo Jacob meeꞌe nananeadu ono onokwu.
40008012	Tooe mu Jew numu yisetu, mee nanasoobedyadu gi oeꞌyookwu ka gi tunakaꞌoedyukuna. Umu togabu-witoo nakwumaꞌanakwunina, yise ooosapa sakwikwu, soo suda mu tumuduguna yise umu-matoosoo kodyukwu.”
40008013	Soo Te Pabeꞌe yise ka tukwutumadu moohedu meeoo netamma, “U nobe-witoosoo mea. Nu mooasoo ka u tummatzidu mabesakupu, u ka tunakaꞌoedyukuna.”
40008014	Soo Te Pabeꞌe yise ka mu nanesootuhimakwuse oeꞌyoona mease, ka Simon Peter-baa petuga. Soo Simon Peter yahe peawabe unu tuoeyaꞌena oo tookoo udutuna onahoo hape. Umu o nobe-witu ka Te Pabeꞌe oetu tuukweꞌe. Soo Te Pabeꞌe ka peawabe-matoo mease,
40008015	oo mi-kooba matuguse oosoo besa mani. Oosoo peawabe yise yotseoose, mu tugoomahanekuhoose, mu tuka tuunguhoo.
40008016	Oogowsoo yongona ewaꞌyoo tuoegoedu numu ka Te Pabeꞌe-baa nabi petudyakwe, tsoapagoedu tuwazoo. Oosoo umu-ma pooha matugumese noꞌoko mu tuoegoedu numu mabesaku. Soo Te Pabeꞌe ka tsoapa nematzagukwuniyakwe.
40008017	Oꞌnosoo soo Te Naa yadooawabe Isaiah mee naneadu mee tuukwe yoo namanekwu mee tubotugu, “Soo Te Pabeꞌe te mabesakukwu ka te tuoegoꞌe.”
40008018	Soo Te Pabeꞌe ka mu numu tu naꞌoonnakwi ewa manemena mu poonnena, yise ka numme nakatzimodu ka banunadu oowenapatoo sake-wi mu natsemange tuungu.
40008019	Ka ooonnapa petugase, sumuꞌyoo nanesootuhibu numu tunedyooedu ka Te Pabeꞌe-baa petuse meeoo oo netamma, “Nu sakwa u-no mea tooe hano tooe u meꞌa sapa u-no manenumme.”
40008020	Soo Te Pabeꞌe yise meeoo oo netamma, “U deaꞌa gi nobe-gakwu. Mu etzaꞌa puu ka teepu-naga to-gaꞌyoo, mu hootsebaꞌa mu sunngabe-ma nobe-doo pana nu gi nobe-gaꞌyoo.”
40008021	Sumuꞌyoo nana ka Te Pabeꞌe-no manennummedu meeoo oo netamma, “Nu sakwa e nobe-wi mooe nummedooa. E naa yaꞌe, nu oo mooe nomatugudooase, oꞌno yise saaꞌa nu u-no manennummedooa.”
40008022	Soo Te Pabeꞌe yise meeoo oo netamma, “U sakwa menoꞌosoo nu-no maneka. Mu gi tunakaꞌoedyukudu numu gi nuuno manedu saaꞌa puusoo tu nanumu tutuꞌina nanomatugudooa.”
40008023	Soo Te Pabeꞌe Jesus ka sake-wi tsebooeka ka umu pumme nakatzimodu-no.
40008024	Ka banunadu panowmookwi ne manekase unu hukwa petuhoo. Soo baa pabatseꞌe pakwutiwununa ne sake bakaanogaꞌa. Te Pabeꞌe mesoo uwedape.
40008025	Umu oo nakatzimodu oo netupoonne mee unnese, “Uda! U sakwa tuponnese ne magwetzoi. Tamme sumuna badatuꞌihookwu.”
40008026	Soo Te Pabeꞌe meeoo mu netamma, “Gi suipana, mu gi e tubetse nakaꞌoedyukute pana nu mu magwetzoihookwu.” Oꞌno soo Te Pabeꞌe yise yotsehoose, ka baa noko hukwapa yooi tuunguhoo. Soo pakwutiwununa ka tu hukwamakwuse, punnoꞌo yooꞌihoo.
40008027	Numme Te Pabeꞌe nakatzimodu mee nananetammamoꞌo, “Uune! Yow esoo Te Pabeꞌe, unu pooha-gaꞌyoo. Soo hukwapa ka baa-no a nakabetseꞌa.”
40008028	Wahaꞌyoo tsoapagoedu naana ka teepu Gadara mee naneadu-kwi, oonow ka tupe tawaga-kwi nobe-gaꞌyoo, ka mu tuipu nakoonaga. Gi haga oo-toogoo mea-waꞌneꞌyoo. Mu naana ka unu susutaꞌyoona, numu tumaheyakwe noꞌoko numu kusegeayina. Soo Te Pabeꞌe ka banunadu natsemangegase oonow umu-tzageꞌe petuhoogase, ka sake-wiꞌyoona wuegase,
40008029	tsoapagoedu naana oo-baa pepetuhooga, papabatse apegeakoohase mee oo netamma, “Gi ne matzamapana. U ka noꞌokosoo hemma Manumudoopu Dooa. Gi suda ne yugwepana. Saaꞌa u kadoo ne mayugwekwu, gi menoꞌo.”
40008030	Gi haaꞌno umu kwingaꞌa ewaꞌyoo hogu toꞌo.
40008031	Mu tsoapa ka mu nanana-nagaꞌyoona ka Te Pabeꞌe meeoo netamma, “U ka mu naana-nagakoo ne nemakuase numme sakwa mu hogu-naga mani petuga.”
40008032	Soo Te Pabeꞌe mu tsoapa mee netamma, “Unudooe meaꞌa,” mu tsoapa yise ka mu nanana-nagaꞌyoona kuowkase ka mu hogu-naga mani petuga. Noꞌyoona mu hogu namatatanomanese ka bakumanaꞌyoona ka baa-witoo sawehoose noꞌyoona padatuihoo.
40008033	Mu hogu takonemodu yise ka Gadarea-witoo tatanomanegase, ka mu numu tuukwe petuga, ka mu hogu badatuihoona, yise ka Te Pabeꞌe ka tsoapagoedu nanana oo mabesakuna tuwazoo.
40008034	Ewaꞌyoo numu ka Gadarea-wiꞌyoona kemmase, ka Te Pabeꞌe-baa petugase, ka Te Pabeꞌe tayakwunaꞌe, “Ne tsasoopedya sakwa u,” mee oo netammana.
40009001	Soo Te Pabeꞌe ka sake-wi tsebooesesoo, ka banunadu paꞌoenapatoo punowsoo kodyuka.
40009002	Soo tuoeyaꞌedu gi yutsungu manepu ka Te Pabeꞌe-baa natzakwu petuga. Soo Te Pabeꞌe mu sopedakwatoo ka mu naana pu-ma mu nasoonatzaꞌe. Te Pabeꞌe yise ka gi yutsungadu nana meeoo netamma, “E puaꞌa, u sakwa besa soonamme. Nu ka u tumaꞌemukwana soomuꞌwakwu.”
40009003	Susumudu mu Jew nanesootuhibu numu tunedyooedu meeoo sokwama, “Esoo hayoo suda unakwe. Masoogina ka Te Naa-waꞌnesoo nasooyugwena meeoo unnewunu.”
40009004	Soo Te Pabeꞌe mooasoo oo sopedakwatoo ka mu tusooyugwena yise meeoo mu netamma, “Gi suda tusooyugwepana.
40009005	Mu gi e nakaꞌoedyukute ka mu numu tumaꞌemukwana e soomuꞌwa-kwitu, pana mu oo poonnekwu ka eka nana e mabesakuse.
40009006	Mu yise oo sopedakwadookwu nu eka teepu-kooba ookow poohabe hee-gaꞌyoo, ka mu numu tumaꞌemukwana e soomuꞌwakwuna.” Soo Te Pabeꞌe yise ka nana gi yutsungadu meeoo netamma, “Wunuoose ka u kapa nobe-witoosoo tzagwuuka.”
40009008	Noꞌyoona mu numu oo poonnese, oo sooꞌoedyukuse meeoo nanaꞌunakwe, “Te Naa tubetse besaꞌyoo. Numme nanabesa namanedu yaa tabeno poonne. Te Pabeꞌe unu pooha-gana tamme-baa petu.”
40009009	Nu Matthew, oonow ka putoogoo numu tzoonooadyikwi katuna numu tunekwidyakwe. Te Pabeꞌe o meana e poonnese ka o e katu, yise meeoo e netamma, “U sakwa e tummatzi, nu-nosoo manenumme.” Nu yotseoose oo-no meahoo.
40009010	Ka saaꞌa soo Te Pabeꞌe e nobe-witoo nu-no mease numme tuka. Ewaꞌyoo mu numu tunekwidu o, tumaꞌemukwadu mee mu Pharisee ne neꞌa, numme ka ewaꞌyoona onona ewatuka.
40009011	Mu Pharisee ka Te Pabeꞌe poonnese numme-no tuka, meeoo yise ka pumme nakatzimodu netamma, “Oosoo Mu Pabeꞌe sakwa gi mu suda tutumatugudu-no tukapana, mu numu tunekwidu ooonneꞌyoo.”
40009012	Soo Te Pabeꞌe ka mu nakase, mee unakwe, “Nu yaa ka teepu-kooba petuse, ka mu tumaꞌemukwadu Te Naa-witu gi sopedakwadoodu tuukwekwu. Gi nu mu numu mooasoo kaaheno meadu mee nasooyugwedu Te Naa-witu sopedakwadoodu tunedyooekwu. Mu sakwa ka Te Naa unnena natunedyooe ka mee oo unakwe, ‘Nu mu numu besa nanamatuguna umu-makoo sookwaꞌe, gi tuwazoo nu hemma umu-nakwana sookwaꞌe.’ Soo pooha-gaꞌyoo puu tuoegoedu numu-doo suuꞌmu nabaꞌe, gi ka gi tuooegoedu numu-doo. Nu puu ka mu tumaꞌemukwadu suuꞌmu tummatzikwu, gi ka mu besa nasooyugwedu numu.”
40009014	Umu John pupuaꞌamu-matu yise ka Te Pabeꞌe-baa petuse mee unakwe, “Numme ka mu Pharisee-no gi tukapana nanesootuhiyakwe. How yise umu ume nakatzimodu gi punnoꞌo ooosoo tumatugu?”
40009015	Soo Te Pabeꞌe mee mu nanekwegea, “Nu togesoo yaahoo umu-no, pudu nodukwadoodu-kwaꞌne, umu puu ka nanoꞌyoona besa sokwama. Pana pudusoo nu gi umu-noꞌyookwu, oꞌno yise saaꞌa umu e nakatzimodu gi tukapana nanesootuhidyikwu.
40009016	Ka oohoo a manepunne mu gi hownnekoo ka mu numu pudu tumayohope noko ka mumme putoogoo mooa tumayohope mayua-waꞌneꞌyoo. Oosoo puu wanapu nadotsana-kwaꞌne. U pudu wanapu ka mooa wanapu-ma dotsanase, oosoo gi toge tubuakwu.
40009017	Mu gi hownnekoo eka mumme pudu natunetammakuna ka mu mooa tumayohope noko mayua-waꞌneꞌyoo.”
40009018	Ka Te Pabeꞌe togesoo yadooawunu, soo mu nanesootuhidu nemadanagadu oo-baa petugase oo-kobena meatzedose oo nanetzakwiyaꞌe yise meeoo unakwe, “E padu yaꞌegaꞌa, u sakwa kemmase oo-kooba pooha matuguse, oosoo sakwa besa mane.”
40009019	Soo Te Pabeꞌe yise oo-no mea mu tunakatzimodu-no.
40009020	Oꞌno yise togesoo mu meaꞌa soo sumuꞌyoo mogoꞌne hoone tuoeyaꞌedu, sumumano wahamatsebooekudu (12) tommo petugapu, ka Te Pabeꞌe ooonnakwana oo kwasu tzamow,
40009021	mee tusooyugwena, “Nu ka Te Pabeꞌe kwasu sukwe tzamowse besa manekwu.”
40009022	Soo Te Pabeꞌe yise yabesoo oo pooha wumowse oo sopedakwatoo meeoo yise oo netamma, “U mooasoo besa mani, e nakaꞌoedyukuna, besa soonamme.” Soo mogoꞌne yise yabesoo puuhamakwu.
40009023	Ka oona Jairus nobe-wi petugase ewaꞌyoo numu sakwaꞌe soo Te Pabeꞌe yise meeoo mu netamma, “Puuwunaꞌyoopunne, esoo tsuaꞌa gi yaꞌe, esoo sukwe uꞌwe.” Umu numu oo-maꞌyoona sukwe nanekoꞌe.
40009025	Ka mu numu puuwanakoo soo Te Pabeꞌe ka tsuaꞌa mi-ma tzakaduse oo tzadyota.
40009026	Esoo Te Pabeꞌe manena yise tooe hano tooe nawaha.
40009027	Ka Te Pabeꞌe oeꞌyoona pudu meahoose, wahaꞌyoo gi tutubootabuedu nanana umu-no tzabegease mu-nakwi memeꞌana papaba meeoo oo netammamena, “Ne Pabeꞌe u sakwa ne sootuhi.”
40009028	Ka nobe-kwi ka Te Pabeꞌe egease, mu gi tutubootabuedu oo-matoo memea; soo Te Pabeꞌe yise meeoo mu tubengu, “Mu haaꞌa oo sooꞌoedyukute ka nuka mumme mabesakukwuna?” Umu yise meeoo oo nanekwegea, “Aha, Ne Pabeꞌe.”
40009029	Soo Te Pabeꞌe yise mu pooe-ma matuguse meeoo mu netamma, “Mu ka tunakaꞌoedyukuse namabesakukwu.”
40009030	Mu nanana yise besa tubootabue mamani. Soo Te Pabeꞌe yise meeoo mu netamma, “Gi haka saaꞌa tuukwepana.”
40009031	Ooonneꞌyoopana umu yise mana teepu kaaꞌno oo waha kodyu.
40009032	Ka togesoo ka Te Pabeꞌe mea, soo tsoapayidu gi yadooa manepu oo-baa nabi petu.
40009033	Ka Te Pabeꞌe ka tsoapayidu nana mabesakuse, soo tsoapayidu nana yise yadooa mani. Mu numu yise noꞌyoona oo poonnedu meeoo unakwe, “Soo Te Pabeꞌe yow besaꞌyoo gi hee hannanoꞌo yooonneꞌyoo ka te nanumu-nagatu napoonnedu.”
40009034	Pana mu nananesootuhidu-matu meeoo, “Oosoo ka tsoapa moohedu sutakoo poohabe pooha-gana, ooonneꞌyoona oosoo yise ka sutakoo tu pooha-gana-ma mu tsoapa nematzagakwuniyakwe.”
40009035	Soo Te Pabeꞌe yise mana tooe ka Te Naa unnepu wahanumme, mu numu tunedyooena, mu nanesootuhi-kwiꞌyoona tooe. Tooe hownnekoo tooe tuoeba mabesakute tuwazoo.
40009036	Nanaꞌewow numu poonne mukwadu-kwaꞌne mu manemoꞌo, tutuha mu soobedya, ka oo mu manemoꞌo gi too howsoo mane-waꞌneꞌyoo ka pumme tummatzikwudu kadooꞌookoo. Te Pabeꞌe yise tutuha mu soobedya.
40009037	“Gi haga ka Te Naa besa podosoo mu moohe-waꞌneꞌyoo,” mee soonammena. Te Pabeꞌe yise pumme nakatzimodu mee netamma, “Ewaꞌyoo mu numu ka Te Naa besa unnepu tu nakakwuna soogwidu. Pana gi ewaꞌyoo numu mu tuukwedu.
40009038	Tamme sakwa ka Te Naa-matoo nanesootuhi mee unnena, ‘Ne Naa, U, ewowsoo numu sootuhi ka besa u unnepu wahakwudu. Oꞌno yise ewaꞌyoo numu u-witu nakana, u nakasopedakwadookwu.’ “
40010001	Soo Te Pabeꞌe ka numme sumumano wahamatsebooeku (12) naana pumme nakatzimodu nabaatoo bise meeoo ne netamma, “Nu manatooe mu tayakwu mu nanesootuhibu mu numu tunedyooekwu. Nu mu pooha-makase mu tsoapa nematzagakwunikwu, noꞌobatusoo tuoebu-ma tuꞌoegoedu namabesakumokwuna tuwazoo.”
40010002	Umu sumumano wahamatsebooekudu (12) nanana Te Pabeꞌe nayadooawabe mee nananeꞌa, Simon, soo Te Pabeꞌe Peter mee oo neꞌa, Andrew, Peter pabeꞌe, James tu wanngaꞌa John-no, mu naa Zebedee mee naneadu.
40010003	Philip, Bartholomew, Thomas, nu Matthew uga numu tunekwidu, James, oo naa Alphaeus mee naneadu, Thaddeus,
40010004	Simon, ka Cana mee naneadu-wiꞌyoona kemmapu, soo Judas punnoꞌo saaꞌa ka Te Pabeꞌe-toogoo pabenapu.
40010005	Soo Te Pabeꞌe ka gisoo numme pumme nakatzimodu mana tooe hano tooe ka Te Naa unnepu numu tunedyooe tayana, mee ne netamma, “Mu sakwa mu Jew numu-matoo suuꞌmu mea umuoo gi ka Te Naa besa podu meꞌa, gi ka mu susumudu tooe hownnekoo tooe numu-matoo meapana.
40010007	Mu sakwa meadabena mu numu tuukwe, ‘Soo Te Naa petukwuna tzakeꞌe manekena.’
40010008	Mu sakwa mu tuꞌoegoedu mabesaku, mu uagoedu, mu tsoapagoedu tuwazoo. Mu sakwa ka mu numu yaꞌedu mayodayisoo. Mu sakwa gi numu tunekwi, mu sukwe tummatziyi, soo Te Naa puu gi mu tunekwaꞌe mu sakwe sootuhiyakwe.
40010009	Gi hemma puma mu tumu-waꞌnekoo hanegapana.
40010010	Gi hemma hanepana pukwi mu namasooa-waꞌnekoo gi tuwazoo tunekwipana, umu mu nakapunnedusoo sakwa ka hemma mu soogwina mu tummatzi.
40010011	Ka tooe hano tooe petugase mu sakwa besow numu mayuse oo nobe-kwi yise umu-baaꞌyoopunne.
40010012	Mu ka kummaꞌakoosoo nobe-kwi egease besow mu numu oe nobe-gakoo nekwiku.
40010013	Umu ka besaꞌyoo numuna nasootuhikwu. Umu ka sutaꞌyoona soo besow mu nekwipu mu-matoosoo namakodyukakwu.
40010014	Ka mu numu besa mu unnepu gi nakaꞌoedyukute, ka numu nonobe-too meana, ka koosebu mu moko-makoo tataꞌne mea. Ka oo mu manese umu oo sopedakwadookwu ka gi besa tu manena gi mu nakaꞌoedyukute.
40010015	Saaꞌa soo Te Naa mu numu nemadabuekwu, soo suda mu tumatugupu yise umu-matoosoo kodyukwu, ka oꞌnosoo namane-kwaꞌnesoo soo sutaꞌyoo puu ka mu numu Sodom noko Gomorrah mee nananeadu-matoo kodyu, umu yise nakootzasooa.
40010016	Mu numu pumatoo mumme e tayakwuna sutaꞌyoo numu etzaꞌa-waꞌne. Ka umu-baaꞌyoona mu sakwa unu besa sapa manena, besa mu matuguna, kaaheno Te Naa unnepu mu tunedyooe, umu sumuna mu tooꞌe nemooagakwu.
40010017	Mu sakwa besa mu eyaꞌena. Umu sumuna mu-toogoo pabenase, mu nagusedyakwu,
40010018	umu ka mu wakwawaꞌa numu moohedu-koobenatoo saaꞌa mu hanese, mu nanehanedooa. Mu saaꞌa nuupagetadooa. Mu gi e nakaꞌoedyukudu saaꞌa gi mu petzabedooa. Mu yise nuga besa unnepu mu tuukwekwu.
40010019	Mu ka nakwutumase gi suda oo soonammekupana ka haꞌyoo mu unnekwuna. Mu ka Te Naa besa pooha-toohakwi yadooakwu. Soo Te Naa mu unnekwuna mu tuukwekwu.
40010021	Mu numu nu-koobatoo gi mu petzabekwu. Mu nananumusoo sumuna mu nekwohonekwu. Mu sumuna nabatsakwu ka mu pabeꞌe tooetoo mu tooaꞌasoo mumme wahase. Pana mu ka e nakaꞌoedyukumona, nu mu magwetzoikwu.
40010023	Ka mu numu mumme suda matugu, kummaꞌa-witoosoo mease umuoo tunedyooe. Mu sakwa tooe hanotoo tooe mea. Nu sumuna petukwu gisoo ka nakwitu Jew numu-baa mu petugaꞌa.
40010024	Mu ka numu tunedyooena mu nu-waꞌnesoo namatugukwu. Umu gi tunakaꞌoedyukudu puusoo Sutaꞌyoo mee e neꞌa. Umu mumme tuwazoo suda netammakwu. Pana oosoo gi hownneꞌyoo, oꞌno mu nu-waꞌneꞌyookwu.
40010026	Mu sakwa gi suipana ka besa e unnepu mu numu tuukwena. Tooe ka mumme e watze tuukwe sapa, saaꞌa mu sakwa numu nakana oo mesoo waha.
40010028	Tamme sakwa ka mu numu tamme nekwohoꞌne sapa, gi umu-ma suipana. Umu tooe te batsase sapa, gi hownnekoo te moogooa how yugwe-waꞌneꞌyoo. Tamme sakwa gi umu-ma nakaꞌemukwapana, ka Te Naa unnena suuꞌmu togeꞌyooku. Te Naa suuꞌmu o te soonammena, te tookoo noko madipunnedu, Te Naa suuꞌmu sakwa tamme besa sooyugwena.
40010029	Pana soo Te Naa unu te nenaka. Mu hootsebaꞌa puu gi haaꞌno nanenaka pana soo Te Naa mu soopedyana mu mabetseꞌa. Soo Te Naa puu gi e watzekute, noꞌoko tamme-witu sopedakwadoopunne.
40010032	Mu ka mu numu yaa teepu-koobatu tuukwena, ‘Soo Jesus E Pabeꞌe,’ nu saaꞌa punnoꞌo ka E Naa-kobenaꞌyoona. ‘Mu nugatu,’ mee tuukwedooa.
40010033	Mu ka ‘Jesus e Pabeꞌe,’ mee mu unne-ma nasookwina, nu saaꞌa punnoꞌo ka E Naa-kobenaꞌyoona, ‘Mu gi nugatu,’ mee ka Te Naa tuukwedooa.
40010034	Mu sumuna mee sokwamakwu, ‘Nu ka Te Pabeꞌe petuku manese yaa manakwana, hee-noꞌyoona besaꞌyookwu.’ Pana gi! Mu numu mu nekwohonekwu ka nuka mu nanesootuhaꞌe.
40010035	Mu nanumupana mu wohonekwu. Mu gi tunakaꞌoedyukudu numu pummesoo naanapuaꞌamu, tu yahe nokosoo mu wohonekwu, ka nuka mu nakaꞌoedyukumanese.
40010036	Mu numu tamme-baasoo nobe-gaꞌyoo sumuna punnoꞌo te wohonekwu.
40010037	Mu nuka noꞌokosoo hemma oooonakwa unu soobedyakwu. Mu sakwa ka mu naa, mu pea, noko mu doodoomu, oooonakwasoo unu e soobedya, oꞌno mu ka E Naa besa podo meadabekwu.
40010038	Mu ka mee unnena, ‘Tooe nu ka Te Pabeꞌe-koobatoo nabatsase sapa, oosoo besaꞌyoo,’ oꞌno yise mu ka mumme e sooyugwe-kwaꞌneꞌyoona, mu e nanumu manepunnekwu.
40010039	Mu ka nu-koobatoo nasoomawunise nabatsase, nu ka tubetse gwetzoibu gi moobegwagakoo mu sootuhikwu. Mu ka mummesoo tookoo unu soobedyana, gi gwetzoibu-ma nasootuhi-waꞌneꞌyoo.
40010040	Tooe haga tooe ka mu nuka nakatzimodu tummatzidu nuka tummatzaꞌedu-kwaꞌnesoo manepunne. Soo tooe haga tooe nuka tummatzidu ka Te Naa tummatzidu-kwaꞌne tuwazoo manepunne.
40010041	Tamme ka Te Naa yadooawabe tummatzina, oosoo ka Te Naa yadooawabena, saaꞌa soo Te Naa te sootuhikwu ka ooka tu yadooawabe tu sootuhi-kwaꞌnekoosoo. Tamme ka kaaheno meadabedu numu tummatzina, oosoo ka Te Naa besa podo meana, saaꞌa soo Te Naa te sootuhikwu, ooka tu sootuhi-kwaꞌnekoosoo.
40010042	Ka tooe hownnekoo tooe besa sumuoo Te Naa doodooamu-matu te matugu, oosoo ka Te Naa dooaꞌana, ka oo puudyaꞌe, baꞌutzutzudu oo sukwe bamagase sapa, soo Te Naa ka besow tamme-matusoo makodyukukwu,” meeꞌe soo Te Pabeꞌe.
40011001	Soo Te Pabeꞌe yise ka mu waha matsebooekudu (12) pumme nakatzimodu tunedyooemakwuse, ka teepu Galilee mee naneadu-witoo mease mu numu nonokadu-kwi nanesootuhibu mu tunedyooemena.
40011002	Soo John nakwutumana ka Te Pabeꞌe manepu-kwitu naka, yise ka mu tu pupuaꞌamu-matu ka Te Pabeꞌe-matoo taꞌya mee mu tutubengatuunguna,
40011003	“U haaꞌa yow Te Pabeꞌe, pute soo Te Pabeꞌe saaꞌa petukwu?”
40011004	Soo Te Pabeꞌe meeꞌe mu nanekwegea, “Mu sakwa ka John tuukwe ka mu poonnena, mu nakana tuwazoo.
40011005	Ka umu gi tutubootabuedu numu tubootabue manese, mu toyomodu numu besa numme manese, mu gi nakatakedu numu nakadake manese, mu numu uagoedu besa maneyakwe, mu tuipu numu namayodasesoo, yise ka mu tutuha manedu numu ka Te Naa besa unnepu natuukwese.
40011006	Mu ka ooosapa e nakaꞌoedyukuna gi nu-ma nasookwina, besa nasootuhikwu.”
40011007	Ka mu John pupuaꞌamu kodyukase, soo Te Pabeꞌe ka John-witu mu numu tuukwe, “Ka oꞌnosoo nuga-kobenasoo mu numu oona giba-ma ka John-baa petugayakwe, soo John yise gi waha-tamme tusooyugwedu nana.
40011008	Hemma mu poonnekwu mee mu sokwamana oo-matoo mea? Mu besa namasooadu, besa namadabuedu nana poonnekwu mee haaꞌa mu sokwama? Mu numu besa nanamadabuedu ka numu-kooba katudu nobe-witu.
40011009	Soo John o Te Naa nayadooawabe, ookow Te Naa nayadooawabe mu nakakwuse oo-baa petugaꞌa. Soo John ka umu oꞌnosoo Te Naa nanayadooawabe oooonakwa besaꞌyoo.
40011010	Soo John ka Te Naa besaa nayadooawabe. Oꞌnosoo ka John-witu nabotugupu-gaꞌyoo soo Te Naa meeoo e netammapu-gaꞌyoo, ‘Ume-kobenasoo ka teepu-koobatoo nu e nayadooawabe tayakwu ka mu numu ume petukwu-kwitu tunesootabue tuunguna.’
40011011	Nu mu tuukwe soo John noꞌoko numu oooonakwa besaꞌyoo. Pana saaꞌa soo gi maawaneꞌyoo numu Te Naa-tooha manedu ka John oooonakwasoo nasootuhikwu.
40011012	Soo John baa-wi numu matzakadu ewow numu baa-witoo ka suda mu tutumatuguna patamatzakakwunaꞌe. Umu ka Te Naa besa unnepu nakaꞌoedyuku manekeyakwe.
40011013	Noꞌyoona oꞌnosoo mu Te Naa nanayadooawabe ka Elijah nuga-kobenasoo wahagena. Mu sakwa oo nakaꞌoedyuku soo John ka Elijah-waꞌneꞌyoo, oosoo nu-kobenasoo petukwu.
40011015	Mu sakwa besa oetu nakapunne.
40011016	Nu mu-witu natugwengakwu. Mu doodooake-waꞌneꞌyoo gi besa mu pupuaꞌamu-no tuꞌateꞌa. Mu puapuaꞌamu sumuna mee mu netamma,
40011017	‘Numme mu tunekwukukwu. Numme saaꞌa nugagonnodooa, mee mu unnese, pana mu gi oo-toogoo manakwe. Mu ka suda ne sokwama, gi numme-no sakwaꞌe. Mu e unnepu gi heesoobedya.’
40011018	Soo John puu ka petuse, gi unu tuka, gi tuwazoo atsa baa hepe, umu yise meeoo ka John-witu netamma, ‘Soo John sutakoo pooha-gaꞌyoo numu poohadu.’
40011019	Ka nuka mu-baa petugase mee tuwazoo mu e nesootzeꞌma, ‘Oosoo nana ewa tukana, umu suda tutumatugudu pupuaꞌamu-gaꞌyoo.’ Umu besaꞌyoo numu ka Te Naa unnepu nakasopedakwadoona, ‘Besaꞌyoo,’ mee unnekwu.”
40011020	Soo Te Pabeꞌe yise ka mu numu tooe tuukwe ka mooeꞌugasoo pukwiꞌyoona nanabesa tu pooha manepu, umu ka tooe nanabesa oo pooha manepu poonnese sapa, gi oo sooꞌoedyukuna gi ka suta tu tumatuguna nematzagakwunaꞌe.
40011021	Soo Te Pabeꞌe mee unakwe, “Mu numu ka mu Chorazin noko Bethsaida mee nananeadu-wi nonobe-gaꞌyoo mu tumaꞌemukwana mu-matoosoo kodyukwu. Nu mu tooꞌe tuukwepana mu gi tunakaꞌoedyukute, ka suda mu tumatuguna gi mu nanekwahakwunaꞌe.
40011022	Mu ka oꞌnosoo umu sutakoo numu ka mu Tyre noko Sidon mee nananeadu-witu oooonakwasoo suta-kwi manekwu ka saaꞌa Te Naa numu nemadabue-wi oo manepetuse. Umuoo otuoo numu sakwa uga ka besa e pooha manepu poonnese, umu sakwa sumuna ka suda tu tumatuguna nanekwahakwunise, tunakaꞌoedyuku mane.
40011023	Mu numu yaaꞌa ka Capernaum-witu unu besaꞌyoo mee naneyugwe. Pana mu maꞌemukwana mu-matoosoo kodyukwu.
40011024	Ka oꞌnosoo tu namane-kwaꞌneꞌyoosoo soo sutaꞌyoo puu ka Sodom mee naneadu-matoo kodyuse, umu nakootzasooa. Mu sumuna umuoo oooonakwa suda namatugukwu ka saaꞌa Te Naa numu nemadabuekwuse soo sutaꞌyoo mu-matoosoo kodyukwu.”
40011025	Soo Te Pabeꞌe punnoꞌo tubetse besa soonammena meeoo nanesootuhaꞌe, “Ne Naa u noꞌokosoo hemma ka teepu-koobatu yise ne paꞌanakwitu tuwazoo nemadabue. U tubetse besaꞌyoo u ka umu u dooamu ka besa etzaga u unnepu nakasopedakwadookwuna mu sootuhipuna tooe gi unu mu natunedyooe sapa. Umu unu natunedyooepu gi gea u unnepu nakasopedakwatoo.
40011026	Yooonnekoo u tusooyugwe-kwaꞌne.”
40011027	Soo Te Pabeꞌe yise ka mu numu mee netamma tuwow, “Soo E Naa noꞌokosoo hemma e sopedakwatoona e sootuhipu. Oosoo suuꞌmu e sopedakwatoo. Nu punnoꞌo ka E Naa sopedakwatoona nu ka numu oetu nakasopedakwadookwuna mu mesoo tuukwe.”
40011028	Soo Te Pabeꞌe yise ka mu numu mee netamma, “Mu numu ka gi manese, suda sokwamana sakwa nuka nanetzakwiyaꞌe, oꞌno nu mu pewu-witu sootuhikwu.
40011029	Mu sakwa ka e unnepu oo nakana, oo nakaꞌoedyuku, nu ka besaꞌyoona, gi paba nasooyugwe.
40011030	Mu ka e unnepu etzaga mesoo nakabetseanona, oꞌno saaꞌa mu besa sokwamakwu.”
40012001	Soo Te Pabeꞌe yise numme pumme nakatzimodu-no oona tubewabe-too meꞌa. Numme tseagoena ka tumasuape-matu mabokana oo mahangemeana oo tuka.
40012002	Mu nanesootuhidu Jew numu moohedu, Pharisee mee nananeadu, mu poonne, umu yise Te Pabeꞌe meeoo netamma, “Tamme Jew numu mooa tumayohona, oꞌno nanesootuhi tabeno gi hee how nuugwe. Umu u nakatzimodu ka te Jew numu tumayohope gi heesoobedya. Umu ka tumasuape mahangena oo tukamena ka nanesootuhi tabeba gi numu hemma how yugwenoꞌo.”
40012003	Soo Te Pabeꞌe yise meeoo mu netamma, “Mu ka sumuna uga oo naka ka oꞌnosoo soo besa tamme-kooba katudu, David mee naneadu, punnoꞌo ka te Jew tumayohope takopapu ka tu pupuaꞌamu-no tseagoena.
40012004	Soo David ka Te Naa nanesootuhi nobe-wi petugase ka tu pupuaꞌamu-no ka pooha tukaba tuka umu nanesootuhibu numu tunedyooedu suuꞌmu tukana. Oosoo ka Te Naa-nakwana gi hownneꞌyoo.
40012005	Mu sakwa tuwazoo oo nea ka te tumayoho-wi soo Te Naa meeoo, ‘Oosoo gi hownneꞌyoo ka nanesootuhi tabeno mu nanesootuhi tunedyooedu puu, oꞌno tabeno hemma how mesoo yukwe ka pabow tu nanesootuhi nobe-wiꞌyoona.’
40012006	Nu yise ka pabow nanesootuhi nobe oooonakwa besaꞌyoo.
40012007	Mu sakwa oo nakasopedakwadoo ka Te Naa unnena, ‘Mu ka nanatoo besaꞌyoona nuka mu sukwe hee-makapana oooonakwaꞌyoo nadatsuungu.’ Oꞌno mu oo sopedakwadookwu numme tookwa gi tumaꞌemukwa.
40012008	Nu yow mu Pabeꞌe. Nu noꞌoko hemma ka mu nanesootuhi-kwi mu nemadabuekwudu.”
40012009	Onona mease soo Te Pabeꞌe ka mu nanesootuhidu-baa petuga.
40012010	Soo nana sumu-nakwatu mi pasadu ka nanesootuhipe-wi. Mu Te Pabeꞌe manena nesootuꞌadyidu soo Te Pabeꞌe meeoo netamma, “Oosoo gi hownneꞌyoo haaꞌa nu ka nana mi mabesakuna ka nanesootuhi tabeba numme puu, oꞌno tabeba gi hemma how yugwe?” Umu ka Te Pabeꞌe numu mabesakute oo nesootuꞌadyaꞌe.
40012011	Soo Te Pabeꞌe mu nanekwegea, “Aha, oosoo gi hownneꞌyoo ka besa tumatuguna ka oꞌno tabeba-wi. Mu muusoo punnoꞌo oo manekwu. Soo mu kootsoo sumuna ka teepu tawaga-witoo wuese ka mu nanesootuhi tabeno mu yise puu oo tzatsebooakwu. Soo numu ka kootsoo oooonnakwasoo nadatsunga.”
40012013	Soo Te Pabeꞌe yise ka nana meeoo netamma, “Matuhee.” Oosoo yise matuhese soo Te Pabeꞌe oo mi mabesakuhoo ka sumunakwatu-kwaꞌnesoo.
40012014	Pana mu Jew numu Pharisee
40012015	Soo Te Pabeꞌe ka pumme mu batsakwuna sopedakwadoose umu-baaꞌyoona meahoo. Ewaꞌyoo numu oo-no manekase oosoo yise mu tuoegoedu mabesaku yise meeoo mu netamma, “Mu numu saaꞌa gi tuukwepana.”
40012017	Ka oꞌnosoo Isaiah mee naneadu Te Naa yadooawabe tubotugupu-waꞌnesoo manepetu. Isaiah meeoo tubotugupu.
40012018	“Soo Te Naa tummatzidu menoꞌo yow tamme-baa. Soo Te Naa oo-matoo besa soonammena ka oo netutzease o esoo Te Pabeꞌe. Soo Te Naa Tu Besa Pooha-ma oo sootuhise oosoo ka mu gi Jew numu tuukwekwu ka Te Naa umu magwetzoikwuna.
40012019	Oosoo gi numu-no nahadu, gi paba yadooadu tuwazoo.
40012020	Tooe ka mu gi nanatzooedu noko tutuha mamanedu suda namanatzaya sapa, soo Te Pabeꞌe mu magwetzoikwu. Soo Te Pabeꞌe ka mu pumme wohonedu tooe matzooekukwu.
40012021	Noꞌobatusoo numu yise oo nakaꞌoedyukukwu, Te Pabeꞌe yise mu magwetzoikwu.”
40012022	Mu numu yise ka tsoapayidu nana ka Te Pabeꞌe-baa bi petu. Soo nana gi tubootabue, gi besa yadooa soo Te Pabeꞌe yise oo mabesaku. Soo nana yise besa tubootabue manese, besa yadooa tuwazoo.
40012023	Ewaꞌyoo numu ka nana namabesakuse oo poonnena, mee yise nananetamma, “Yow tookwa esoo nawahapunnedu Te Pabeꞌe, mooasoo tamme-baa petu.”
40012024	Mu Pharisee numu yise ka mu numu unnegonnona nakase, gi ka Te Pabeꞌe sooꞌoedyukuna mee nanaꞌunakwe, “Esoo nana numu nemooaga mu numu yise nakaꞌemukwa, sutakoo poohagana ooonneꞌyoona esoo tsoapa nematzagakwunidyakwe.”
40012025	Soo Te Pabeꞌe ka mooasoo pumme mu sooyugwena sopedakwadoona, mee mu netamma, “Mu numu ka pumme moohedu gi nakabetseana nanano nananepetukuna, soo mu moohedu gi mu numu moohe-waꞌne tabuꞌa, mu numu yise kadooꞌoo sukwe namayugwekwu.
40012026	Mu gi toge unakwe mu ka ‘Numu poohadu,’ mee e netammana. Soo numu poohadu gi hownnekoo nanesootuhina ka tsoapa numu-nagakoo nematzagakwuni-waꞌneꞌyoo. Soo Sutaꞌyoo gi ka tsoapa numu-nagakoo nanematzagakwunina petzape, umu tsoapa ka oo tutummatzina.
40012027	Mu Jew numu moohedu puu ka mu tsoapa numu-nagakoo nanesootuhina mu nematzagakunaꞌe. Mu puu gi numu poohadu mee mu neꞌa. Mu sakwa gi nuka meeoo soobedyapana.
40012028	Ka Te Naa Besa Pooha-toohakwi nu nanesootuhina mu tsoapa nematzagakwuni, mu sakwa menoꞌo oo sopedakwadoo soo Te Naa noꞌoko numu sootuhaꞌe.
40012029	Nu ka mu susutakoo moohedu oooonakwasoo unu pooha-gana nuga pooha ooosapa oo matzooekute. Soo natzooedu nana puu ka tu hemma besa takonena gi hee oo matzooekute, pana ka numu tzakunase, oꞌno yise oo hemma hanekwu. Yooosoo nu ka sutakoo yugwese, oꞌno nu mu numu magwetzoikwu ka suta-makoo.
40012030	Soo numu gi e nakabetseadu tookwa e wohonekwu. Tooe haga tooe nu-witu mu numu gi tunesootabuedu, oosoo punnoꞌo e tumooꞌoodu-kwaꞌnesoo manepunne.
40012031	Nu togesapa mu tuukweꞌekwu tooe haga tooe numu yise ka Te Naa suda netammana nuka tuwazoo, oosoo nasoomuꞌwakwu. Pana soo tooe haga tooe ka Te Naa Besa Pooha suda netammana gi nasoomuꞌwa-waꞌneꞌyoo.
40012033	Tumasuape-waꞌneꞌyoo, soo tumasuape puu susumudu besaꞌyoo, susumudu sutaꞌyoo. Tamme puu oo sopedakwatoo ka tumasuape hownnekoo soo besaꞌyoo tumasuape pooedooꞌa, besa mesoo naduka. Mu tsaꞌabu pooe puu gi naduka-waꞌneꞌyoo. Susumudu numu eka sutakoo pooe-gakoo tsaꞌabu-waꞌneꞌyoo mu tumatugu-makoo umu nasopedakwatoo ka gi he-toogoo besaꞌyoona.
40012034	Mu togogwa-waꞌne nanasoobedya, mu suda apegea ka sutaꞌyoona. Tamme ka te unne-makoo nasopedakwadoo ka hownneꞌyoona.
40012035	Mu ka besaꞌyoona besa manena besa apegea, pana ka sutaꞌyoona suda manena, suda apegea.
40012036	Pana nu mu tubetse tuukwekwu, mu saaꞌa oo nanekwahakwu how manena mu meeoo tooe unakwe, oo-makoo saaꞌa soo Te Naa mu nemadabuedooa.
40012037	Mu kaaheno apegeana, soo Te Naa saaꞌa mu tookwa kaahenoꞌyoo mee mu netammadooa. Mu ka suda apegeana saaꞌa soo sutaꞌyoo mu-matoosoo kodyukwu.”
40012038	Yise mu susumudu nanesootuhidu tunedyooedu ka mu Pharisee mee nananeadu-nagatu ka Te Pabeꞌe mee netamma, “Nanasookwugi u tutumadabuena ne tzaponneku, oꞌno yise numme u sooꞌoedyukute.”
40012039	Soo Te Pabeꞌe yise mee mu netamma, “Mu sutaꞌyoo numu, mu gi e nakaꞌoedyuku-waꞌneꞌyoo, ka nanasookwugi e manakwe e poonnese suuꞌmu. Nu ka oꞌnosoo Te Naa yadooawabe Jonah mee naneadu manepu-waꞌnesoo manekwu.
40012040	Soo Jonah puu ka pabatsekoo pakwe numua-wi pahe tabeno yise pahe togano tooiyakwe pana soo pabaꞌyoo baa-kummanatoo oo mootzakwate soo Jonah yise ka yaa teepu-koobasoo petu. Nu punnoꞌo oo-waꞌnesoo pahe tabeno yise pahe togano nu natukuse, oꞌno yowsoo ka teepu-koobasoo petukwu.
40012041	Ka Te Naa mumme nemadabuekwuse, mu numu
40012042	Soo mogoꞌne mana taba meanakwatu numu-kooba katudu punnoꞌo suta mu nemadabuekwu. Oosoo mogoꞌne tubetse kwingaꞌa manakwana kemmadu Jew numu-kooba katudu, Solomon mee naneadu yadooana nakagese, ‘Unu soonamme,’ mee oo nakana. Tooe nu ka Solomon oooonakwa unu soonammepana mu gi e heesoobedya.
40012043	Soo Te Pabeꞌe ka tsoapa-witu numu natugweꞌngakwu. Soo tsoapa ka numu-nagakoo namatsatsebooese, kummaꞌakoosoo punaga tu ekeahookwuna wate, pana ka gi tumayuna
40012044	oꞌno yise mee unakwe, ‘Nu punowsoo kodyukakwu.’ Ka numu punagaꞌyoo tumeahoopu mayuse oosoo numu sumuna gisoo ka Te Naa Besa Pooha-ma nasoonatzaꞌena.
40012045	Oꞌno yise soo tsoapa natakwatsukwuhoo (7) kukummaꞌakoosoo tsoapa pumme oooonakwasoo unu susutakoosoo bise, ka punagaꞌyoona tu meapu-nagatoosoo kodyukakwu. Soo numu yise unusoo suda namanatzayakwe. Ooosoo tooe nu ka e sutaꞌyoona tooꞌe nematzagakwunise sapa umu gi e nakaꞌoedyukute. Ooonneꞌyoona soo sutaꞌyoo mu-tamme kemmakwu.”
40012046	Togesoo ka Te Pabeꞌe mu numu yadooedyakwe oo pea oo wangaꞌamu-no petugonno. Puuwuna konnopunnenasoo ka mu numu-matu ka Te Pabeꞌe-witoo taya.
40012047	Sumuꞌyoo meahoose ka Te Pabeꞌe tuukwe petuga, “U pea u wangaꞌamu-no u baꞌe u-no apeageakwuse.”
40012048	Soo Te Pabeꞌe umu pumme nakatzimodu umu-matoo tayase mee yise oo netamma, “Umuoo suuꞌmu nu yaatoo nanumu-gaꞌyoo. Umuoo ka E Naa-matoo nanesootuhina. Noꞌoko tooe haga tooe ka E Naa-matoo nanesootuhidu oo unnetusoo manedu umuoo nu tubetse nanumu-gaꞌyoo.”
40013001	Oꞌno tabenasoo soo Te Pabeꞌe ka nobe-wiꞌyoona mease, ka banunadu-kumaba petuoogase oona katu.
40013002	Mu numu tubetse ewaꞌyoo ka oo naꞌoonnakwi manepunnena oo taakooꞌnapunne, soo Te Pabeꞌe yise ka sake-wi tsebooese oe katu, mu numu ewaꞌyoo punnoꞌo ka baa-kumana konnopunne.
40013003	Soo Te Pabeꞌe mu tunedyooena mu natugwenga katu, mee mu netamma, “Soo nana tumasuaꞌa.
40013004	Susumudu soo oo pooe matu ka a nadapoohabe-witoo sawehoose mu hootsebaꞌa mu sooa.
40013005	Susumudu oo pooe tubebuꞌa-matu punnoꞌo oona tupe-nagatoo gi tookapu teepu-ga-witoo sawehoose yabesoo naahoose sapa,
40013006	soo taba mu kootuikuhoo, umu ka gi tookaputoo tunahabena.
40013007	Susumudu mu a pooe punnoꞌo tsaꞌabu-nagatoo sawehoose, naase sapa, soo tsaꞌabu ka ewa naana mu tatsatsebooge.
40013008	Susumudu besow teepu-koobatoo sawese besa naakese ewa pooetooa.
40013009	Mu sakwa ka mumme e tunedyooe-makoo a nakasopedakwadoose mamakoo natunedyooe.”
40013010	Numme Te Pabeꞌe nakatzimodu Te Pabeꞌe-baa petugase meeꞌe oo tubenga, “How manena u ka mu numu natugwenga?”
40013011	Soo Te Pabeꞌe yise ne nanekwegease mee unakwe, “Mu e nakatzimodu mooasoo nasootuhipu. Mu mooasoo oo nakasopedakwadoo ka Te Naa unnepu. Mu nasootuhipu pana mu numu gisoo ookow nasootuhaꞌe, ooonneꞌyoona nu meeoo mu natugwenga katu Te Naa nuka tunetammakuna.
40013012	Soo tooe haga tooe numu ka sagwane tunakaꞌoedyukuse, saaꞌa oo-no meadabena unusoo tunakaꞌoedyuku manepetugakwu. Tooe haga tooe numu ka gi tunakaꞌoedyukuna hanobasoo gi tunakaꞌoedyuku manekwu.
40013013	Ooonneꞌyoona nu mu numu natuukweꞌnga. ‘Tooe mu numu oo poonnepana, umu gi ooka tu nakasopedakwatoona petzape. Tooe mu numu oo nakapana, gi oo nakaꞌoedyukute.’
40013014	Oꞌnosoo Te Naa yadooawabe Isaiah mee naneadu mu numu manekwu-kwitu botugupu, mee naꞌunakwe, ‘Mu ooosapa ka Te Naa besa unnepu nakamo, pana gi oo soonakaꞌoedyukute. Mu tuwazoo tooe oo poonne pana gi oo soo nakasoopedakwadoo.
40013015	Mu numu ka Te Naa besa unnepu tu nakasopedakwadookwuna gi petzape, tooꞌe mumme tu tuukwe sapa. Mu sakwa ka mumme oo tuukwena nakaꞌoedyukuna, mu poonnena nakasopedakwadoona, oꞌno sakwa mu nu-matoo kemmase, nu yise mu sootuhikwu.’
40013016	Nu mu sootuhikwu mu ka oo nakana, oo oedyukuna ka mumme e tuukwena, oo poonnena, oo nakasopedakwadoona ka e manena.
40013017	Nu togesapa mu tuukwekwu, oꞌnosoo mu nanamooatupu ewaꞌyoo mu Te Naa yadooawabe, mu kukummaꞌyooosoo bebesaꞌyoo numu e tooe soopoonne pana e tooe soonaka pana gi hownnekoo oo mane-waꞌneꞌyoo. Oꞌnosoo nu gi mu nanamooatupu-baa pana menoꞌo mu nasootuhipu nu ka mu-baa petuse.
40013018	E nakapunne nu ka e natugwenga-kwitu mu tunedyooekwu. Esoo natugwengapu-kwitu, tamme ka Te Naa nakaꞌoedyukudu.
40013019	Susumudu ka Te Naa unnepu naka pana gi oo oedyukuna ooonneꞌyoona ka a pooe a natapohabeku-kwitoo a sawe-kwaꞌneꞌyoo. Soo a pooe ka Te Naa unnepu-kwaꞌneꞌyoo. Soo gi togeꞌyoo ka Te Naa unnepu-witu mu numu nemooagatu, oosoo yise ka hootsebaꞌa-waꞌneꞌyoosoo ka a ewana ka a pooe kwakwape oo totsopetahookwu. Yoo mu numu hanobasoo gi tunakaꞌoedyuku manekwu. Oosoo ka a pooe a nadapodo-wi namasuadu-kwaꞌnesoo.
40013020	Susumudu numu-matoo sumuna ka tupe-nagatoo a pooe nabebuꞌa-kwaꞌneꞌyoo ka Te Naa unnepu nakana, besa Te Naa unnepu-matoo nakasokwama.
40013021	Mu nanewohonena mu numu yabesoo tunakaꞌoedyukumakwukwu.
40013022	Susumudu numu sumuna ka a pooe mu tsaꞌabu-nagatoo sawe-kwaꞌneꞌyookwu. Mu numu ka Te Naa unnepu nakapana ka ewa tu heetooana sumu petukute, yise ka teepu-kooba tooe hownnekoo tooe suda oo soonammekute. Esoo ka besa te tooꞌe tunakapu tamatzooekukwu.
40013023	Pana mu numu-matu ka a pooe besow teepuna namasuadu-kwaꞌneꞌyoo, umu ka besa naꞌunnedu nakase oo nakaꞌoedyukukwu. Umu ka besa-kwi natumasuakudu-kwaꞌneꞌyookwu ka ewow besow pooe saawe-waꞌne ka Te Naa unnepu nakaꞌoedyukute. Tamme ka Te Naa besa unnepu mu numu tuukwena, oꞌno ewaꞌyoo umu numu tunakaꞌoedyukukwu.”
40013024	Soo Te Pabeꞌe yise kummaꞌakoosoo mu numu natugwenga tunedyooe tuwow. “Mu tunakaꞌoedyukudu ka mu gi tunakaꞌoedyudu-no namayuꞌa yaa teepu-koobatu. Ka nana tubewabe-gaꞌyoo-kwaꞌne, soo numu tubewabe hee-gaꞌyoo puu ka besow tu pooe suuꞌmu masuakute.
40013025	Mu numu yise tumasuamakwuse ka tu yongose utuika ka tu woho togabama tu tubewabe-wi petuse ka tsaꞌabu pooe ka besow tumasuape-nagatoo pebuꞌase meaꞌa.
40013026	Ka tumasuape besa naahookese, soo tsaꞌabu punnoꞌo oo-nagakwi namayuadu naahooke.
40013027	Soo tumasuadu tummatzidu mee oo netamma, ‘Numme oo sopedakwadoo ka besow a pooe mawe tubewabe-wi u masuase. How yise manena mu tsaꞌabue punnoꞌo umu-nagakwi naꞌa?’
40013028	Soo tumasuadu meeꞌe mu nanekwegea, ‘Oosoo nuka wohoꞌnedu ka sumuna mow manakwe.’ Umu oo tummatzidu mee oo netamma, ‘Numme sakwa mu tsaꞌabu tzanooedapebuꞌa.’
40013029	Soo tubewabe hee-gaꞌyoo meeꞌe mu nanekwegea, ‘Gi menoꞌosoo. Mu sumuna ka besow tumasuape nokosoo ka tsaꞌabu tzanooeꞌdakwunidooa ka menoꞌosoo oo manena.
40013030	Ka tumasuape nayasakwuse, nu saaꞌa mu yasadu mee netammadooa, Ka tsaꞌabu mooe hanese, nana-ma mu wutamase mu tuni. Oꞌno saaꞌa yise ka besow tu pooe e tubane nobe-kwi tubane.’ “
40013031	Soo Te Pabeꞌe yise mu numu tuwazoo kummaꞌakoosoo natugwenga ka mu numu nanesootuhidu mane-kwitu. Sumuꞌyoo natugwengape meeoo yise oo soo puu ka tuutsekoo a pooe manakwana suakese ka saaꞌa naakese pabatse suakese paba manepetugase nanaꞌemota maꞌnatooakwu. Mu hootsebaꞌa yise oo maꞌna-ma mesoo aata yoohoo soo nanesootuhibu manepunne. Menoꞌo numme tutunakaꞌoedyukute huutseꞌyoosoo ka saaꞌa ewow numu tunakaꞌoedyukudu manese ka tutsekoo a pooe paba naa petuga-kwaꞌne manekwu nanaꞌemota maꞌnaga-kwaꞌne manepetugakwu.
40013033	Soo Te Pabeꞌe ooosapa mu numu tuwazoo natugwengayakwe ka umu-matu tunakaꞌoedyukute ewaꞌyoosoo numu saaꞌa tunakaꞌoedyuku manekwu. Meeꞌe yise unakwe, “Ka mogoꞌne tukaba tohanedyidu-kwaꞌne. Oosoo puu ka tumayuaꞌa hongobe noko mooe mayuꞌase, ka saaꞌa soo oo tukabadoona besa koposekwu.”
40013034	Soo Te Pabeꞌe ewow numu nanatuukweꞌe hemma mu nakasopedakwatoo-kwikoo yise mu ewow numu manaꞌyoona saaꞌa ka nanatugwengapu tu nakatzimodu tunesootabuedooa.
40013035	Soo oꞌnosoo Te Naa yadooawabe ka Te Pabeꞌe natugwengakwu-kwitu wahana, meeꞌe tubotugupu, “Nu mu Pabeꞌe mu natugwengakwu ka gi hannanoꞌo mu nakapugana.”
40013036	Soo Te Pabeꞌe ka mu numu baaꞌyoona meꞌase ka nobe-kwi ka numme pumme nakatzimodu-no tzoonooahooka. Numme yise meeoo ka Te Pabeꞌe tubenga, “Numme gi ka natugwenga-kwitu nakasopedakwadoo, hayoo u unnena?”
40013037	Soo Te Pabeꞌe yise meeꞌe ne nanekwegea, “Nu ka tumasuadu-kwaꞌneꞌyoo.
40013038	Noꞌyoona numu ka teepu-koobatu yaatuoo ka tubewabe-kwaꞌnesoo manepunne. Mu numu nuka nanesootuhidu bebesow a pooe-kwaꞌneꞌyoo. Mu numu ka sutakoo nakabetseadu punnoꞌo ka sutakoo tsaꞌabu sua-kwaꞌneꞌyoo.
40013039	Soo Gi Togeꞌyoo e wohonedu ka tsaꞌabu masuapu. Ka saaꞌa soo Te Naa eka teepu-koobatu mu numu nemadabuekwu. Mu toha kakasa-gaꞌyoo ka Te Naa tummatzikwu.
40013040	Nu ka mu toha kakasa-gakoo, nuka tummatzidu yaa teepu-koobatoo tayakwu, oꞌno umu ka mu tumaꞌemukwadu numu kadooꞌoo mayugwekwu. Ka mu tsaꞌabu natunikwu-kwaꞌne, umu ka sutakoo numu goso gi tookedu-witoo maꞌanakwu. Umu suda sokwamana sakwikwu. Oꞌno soo Te Naa ka teepu atasoo mayugwekwu.
40013043	Umu numu Te Naa-matoo nanesootuhidu ooosapa padakwetseaakwu ka taba-kwaꞌne, ka Te Naa-baaꞌyoona. Mu sakwa e nakapunnena a nakasopedakwadoo.
40013044	Soo Te Naa God tubetse besa te sootuhaꞌe tamme ka Te Pabeꞌe besa nakabetseana, ka yaaꞌa teepu-koobatu hemma te heegana oooonakwasoo besaꞌyoo mee oo sooyugwena, ka hemma puma tu tumuna tubewabe-wi watze nagoodu-kwaꞌne. Soo numu ka oo mayuse oo watze tugukwusoo yise noꞌoko tu hemmama tumuse ka tabewabe tumukwusesoo, oosoo besa soonammena ka hemma puma tu tumukwuna nawatzetugu-matoo.
40013045	Tamme sakwa oo tubetse soogwi ka Te Naa tamme sootuhikwuna.
40013046	Soo numu puu unu nanenagadu tsomebe mayuhoose, ka unu oo sookwina noꞌoko tu hemma-ma tumuse yise ka umu tu soogwina tsomebe tumukwu.
40013047	Ekow teepu-koobatu, mu tunakaꞌoedyukudu mu gi tunakaꞌoedyukudu-no namayuꞌa, umu ka pakwe nuukwi-kwaꞌneꞌyoo. Soo numu puu ka puma tu tukwina ka paa-witoo tzakwekuse noꞌobatusoo pakwe hanehookwu susumudu besaꞌhoo, susumudu gi besaꞌhoo.
40013048	Ka tu tukwinoo kaanohoose bakumanatoo oo tzapewoyaga. Oosoo ka besow pakwe tu kawona-wi hanemena ka sutakoo yise tapebuamena.
40013049	Ka Te Naa ka teepu atasoo yugwese mu toha kakasagakoo Te Naa tutummatziwabe mu numu nanasukwesoo yugwe, mu bebesahoo sugwesoo, mu sutakoo too sugwebasoo, ka mu pakwe nuukwi-kwaꞌne.
40013050	Mu sutaꞌyoo ka goso gi tokedu-witoo nahanekwunikwu umu suda sokwamana sakwikwu.
40013051	Mu haaꞌa ka mumme e tuukwena nakasopedakwatoo?” meeꞌesoo Te Pabeꞌe ka mu numu tubenga. Umu oo nanekwegea, “Aha numme tooe besa oo nakasopedakwatoo.”
40013052	Soo Te Pabeꞌe yise mee mu netamma, “Soo mooa tumayohope sopedakwadoodu ka menoꞌo mumme e tunedyooepu nakasopedakwadoose, oꞌno oosoo besakoosoo mu numu tunedyooekwu. Howꞌoo puu soo numu pudutupu nokosoo mooatupu hee-gaꞌyoo tu nobe-kwikoo yise mu wutzadyupa, ꞌyoo manepunnedu unu besaꞌyoo.”
40013053	Soo Te Pabeꞌe ka mu natugwengamakwuse,
40013054	tu nanumu-baasoo kodyu petuga. Ka mu numu-baa nanesootuhi petuga, ka mu numu besasoo Te Naa-witu tuukwena. Mu numu oe oo nakapunnedu meeoo netamma, “Haꞌoo yise soo Jesus besa yadooa, pana oosoo sukwe tamme-matusoo?
40013055	Tamme oo sopedakwatoo oosoo Mary sukwe tooa. Mu James, Joseph, Judas, Simon yise a wangaꞌamu.
40013056	Yise a punneꞌemu yow tamme-naga. Haꞌoo yise soo Jesus unu pooha-gaꞌyoo?”
40013057	Ooonneꞌyoona yise umu gi ka Te Pabeꞌe nakaꞌoedyukute. Soo Te Pabeꞌe yise meeꞌe mu netamma, “Ka yaa teepu-koobatu mu numu ka Te Naa yadooawabe nakaꞌoedyukukwu, oogowsoo nanumu, oo nonopuaꞌamu-no suuꞌmu gi.”
40013058	Huutsekoosoo numu tuoegoedu-matu oetu soo Te Pabeꞌe mabesaku, umu ka gi tunakaꞌoedyukuna.
40014001	Ka mu Jew numu-kooba katudu Herod mee naneadu ka Te Pabeꞌe Jesus besa tumatugu-kwitu pudu nakase oosoo mu pumme tummatzidu meeoo netamma.
40014002	“How haaꞌa soo John numu baa-wi matzakadu pumme te batsasesapa tuusootabuese, unu poohadooapu? Esoo Jesus John haaꞌa?”
40014003	Ka oꞌnosoo soo Herod tu pabeꞌe nodukwa nodukwadoose, soo mogoꞌne Herodias mee naneadu.
40014004	Oꞌno soo John yise ka Herod ooosapa mee netammanoꞌo, “Gi toge u manakwe. Gi ka Herodias nabaaꞌyookupana,” mee.
40014005	Oosoo yise ka John unnena gi petzabena oo soobatsapana gi oo manakwe ka mu numu-ma suina. Mu numu ka John Te Naa yadooawabe oedyukute.
40014006	Ka Herod nawuena soomaꞌyuna tabenoꞌo soo Herodias padu mu numu ewana-kobenaꞌyoona oo nugakute. Soo Herod yise tubetse besa soonamme.
40014007	Soo Herod yise ka pumme nugakudu meeoo oo netamma, “Tooe hemmadooe u soogwina nu u geakwu.”
40014008	Soo tsuadumu yise ka tu pea tubengase soo pea yise meeoo, “Ka John koota tsekeaꞌase, yise ka oo wo hanese, yise tseda-wi oo wuna,”
40014009	Soo Herod yise oo nesootuꞌadyaꞌe ka John tu batsa tuungukwuna, pana ewaꞌyoo numu yise oo naka ka Herod unnena.
40014010	Soo Herod yise mu tukwutumadu ka John koota tsekaꞌa tuungu.
40014011	Umu ka oo wo tsekaꞌase oo wo tseda-wi oo wunase, yise ka Herodias padu yongageaꞌa. Soo tsuadumu yise ka Herodias gea.
40014012	Mu John pupuaꞌamu ka oo nakase yise mease oo tugudooase ka Te Pabeꞌe tuukweꞌe.
40014013	Soo Te Pabeꞌe Jesus yise ka John nabatsana nakase Te Pabeꞌe ka tu nakatzimodu-no ka sake-wi kuase ka banunadu ninapatoo natzemangeka numu-wanatoo. Pana ewaꞌyoo numu ka mu meana nakase ka banunadu-kumi sogo mease oo takwi petuga.
40014014	Soo Te Pabeꞌe yise ka sake-wiꞌyoona ka baa-kumabatoo ewow mu numu-baa petuga, oosoo oeꞌyoona tsebooeke. Oꞌno yise soo Te Pabeꞌe tutuha mu soobedyana mu tuoegoedu mabesakute.
40014015	Ka tu yongokese, numme oo nakatzimodu oo-baa petuse meeoo oo netamma, “U sakwa mu taꞌya ka kwayaꞌyoona mu kemmase. Umu sakwa puusoo tu tukakwuna hownnekoo mayu.”
40014016	Soo Te Pabeꞌe Jesus mee ne netamma, “Gi umu numu tayapana, mu sakwa muusoo yaanoko mu maka.”
40014017	Numme ka Te Pabeꞌe meeoo netamma, “Manegeoo numme tutukutsekoo patzebonomadu tukaba-gaꞌyoo. Yise waahoo numme too pakwe-gaꞌyoo.”
40014018	Soo Te Pabeꞌe meeoo ne netamma, “Yaa nu-matoo oo hanehooke.”
40014019	Oꞌno yise soo Te Pabeꞌe mu numu ka pooena mu neꞌaataꞌakuse ka manegeoo tutukutsekoo patzebonomadu tukaba, noko waahoo pakwe hemehoose toogoopatu poonnese nanesootuhi. Oꞌno yise ka tukaba noko pakwe tzabokase umu pumme nakatzimodu mu ewow numu maka tuungu.
40014020	Mu numu yise noꞌyoona togekoo tukase wutzuꞌme. Ka tu naduka makwuse numme ka mu tugupenina ka tukaba noko pakwe matsobase oosoo tukapu nagupenina sumu-manoꞌyoona waha-ma tsebooekudu (12) kawona-wi umu kaanokuhoo.
40014021	Mu numu tubetse ewaꞌyoo namaka (5000 nanana).
40014022	Soo Te Pabeꞌe yise ka numme pumme nakatzimodu suuꞌmu ka sake-wi taya. Umu ka banunadu ninapatoo natzemangekakwu. Oꞌno yise soo Te Pabeꞌe ka mu ewow numu tuwazoo mu nobe-kwitoosoo taꞌya.
40014023	Soo Te Pabeꞌe yise ka giba-matoo mease nanesootuhaꞌe, ka tu yongokese oosoo puu suuꞌmu o.
40014024	Ka sake mooasoo banamookwi manikease, unu hukwabetu soo paa unu bayutsungakooha.
40014025	Awamooasoo gisoo tu tabuagena soo Te Pabeꞌe ka sake-witoo meahoo baa-koobakwi kemmakaꞌe.
40014026	Numme tunakatzimodu sake-wi meana ka Te Pabeꞌe numme-tamme kemmakaꞌe oo poonne oo-ma unu sui. “Uda! Tsoapa tamme-tamme,” mee numme unnemoꞌo.
40014027	Soo Te Pabeꞌe yise mee sookweta unne, “Gi suipana. Nu yow kemma.”
40014028	Soo Peter yise mee oo netamma, “U ka togesapa Ne Pabeꞌena ka paa-koobakwi namatoo e bikwu. Oꞌno yise nu u oedyukukwu.”
40014029	“Yaatoo kemmow,” meeoo soo Te Pabeꞌe oo netamma. Soo Peter yise ka sake-wiꞌyoona wuese ka Te Pabeꞌe-tamme ka baa-koobakwi meahoo.
40014030	Ka hukwapa-ma suise tooꞌe padadyaꞌe. Pabatse waꞌagenumme, “E Pabeꞌe e magwetzoi.”
40014031	Soo Te Pabeꞌe ka paa-wikoo yabesoo oo tzatseboogese oo magwetzoihoo yise meeoo oo netamma, “Mow u ka gi e sooꞌoedyukuna. U sakwa yaa manakwana gi waha-tamme tusooyugwepana.”
40014032	Ka sake-wisoo mu kuase, soo hukwapa wuyooihoo.
40014033	Mu naana ka sake-wi manepunnedu ka Te Pabeꞌe-matoo nanesootuhikooha, “U tookwa togesapa Te Naa Besaa Tooa.” mee yise oo netamma.
40014034	Umu yise ka mangekase ka Gennesaret mee naneadu-kwi petuga.
40014035	Mu nanana yise onoko ka Te Pabeꞌe poonnese oo sopedakwadoona oetu mana tooe nanatuukwe. Mu numu yise mu tuꞌoegoedu mu nuummadu oo-baa tsato petugonno.
40014036	Mu tuoegoedu ka oo-baa petugadyina ka pukwi oo namasooana sukwe tzamayina, besa maniyakwe.
40015001	Mu Jew numu nanesootuhipe papabeꞌe numu tunedyooedu ka mu Pharisee mee nananeadu-nagatu, ka Jerusalem mee naneadu-kwiꞌyoona kemmase, ka Te Pabeꞌe-baa petu.
40015002	Mu Pharisee yise meeoo ka Te Pabeꞌe netamma, “How manena mu u nakatzimodu ka te nanamooatupu tumayohope-too gi meꞌa? Oosoo te tumayohope puu mee te tunedyooe, tamme mooe mabatzagase yise tuka. Pana umu ume nakatzimodu gisoo namabatzagapana tuka.”
40015003	Soo Te Pabeꞌe mee mu Pharisee nanekwegea, “Mu muusoo ka Te Naa tamme tunetammakupu tagotekena ka mu nanamooatupu tumahohona nagena.”
40015004	Soo Te Naa unnepu mee naꞌunakwe, ‘Mu sakwa mu naanapuaꞌamu besa matugu yise mu ka mu naanapuaꞌamu suda netammadu sakwa nabatsa.’
40015005	Mumme putoogoo mooa tumayohona pana mu meeoo, ‘Tamme sumuna ka mu naanapuaꞌamu mee netammakwu. “Nu ka Te Naa God tummatzaꞌe, gi umu e naanapuaꞌamu.” ’
40015006	Mu gi besa ka mu naanapuaꞌamu matugu ka oo tumatuguna. Mu ka Te Naa tunetammana takopa ka mu mooa tumayohope ooosapa nagena.
40015007	Mu ka Te Naa nakabetseꞌa mee mu naneyukwe. Soo oꞌnosoo Te Naa yadooawabe Isaiah togesapa mu netamma ka mee tubotuguna.
40015008	‘Umu numu meeoo unnepana mu tupa sukwe apeakana gi mu tubetse sokwamana. Umu ka Te Naa gi nakabetsea.
40015009	Umu ka Te Naa-matoo nanesootuhaꞌe mee sukwe naneyugwepana ka mu numu aata-tammesoo neꞌemukwa ka pummesoo tusooyugwena ka mu numu ewana mee netamma. “E nakapunne mummesoo tumayohope tumayoho, oꞌno Te Naa nakabetsea.” ’ “
40015010	Soo Te Pabeꞌe ka mu numu ewana mee netamma, “E nakapunne e nakasopedakwatoo.
40015011	Mu sakwa e nakasopedakwatoo soo hemma mu tukana gi hownneꞌyoo Te Naa-nakwana. Soo suda te tumatuguna, yise gi besa soonammena, umuoo soo Te Naa gi petzape.”
40015012	Umu oo nakatzimodu ka Te Pabeꞌe-tzageꞌetoo mease meeoo ka Te Pabeꞌe netamma, “U haaꞌa oo sopedakwatoo mu nanesootuhidu papabeꞌemu Pharisee mee nananeadu unu sutagonno ka ookow nakase?”
40015013	Soo Te Pabeꞌe meeoo mu nanekwegea, “Mu Pharisee nakatsasoopedya. Soo E Naa puusoo saaꞌa kadooꞌoo mu mayugwedooa, umu Pharisee ka gi ooka nakaꞌoedyukuna. Umuoo ka tsaꞌabu namasua-kwaꞌneꞌyoo. Umuoo sukwe natuoona pepuꞌakwu tsaꞌabu-waꞌne. Umuoo gi tubootabuedu numu kummaꞌakoosoo gi tubootabuedu numu tzakadu-kwaꞌneꞌyoo. Umu Pharisee gi kaaheno numu neyugwemodu. Umu ooonneꞌyoo numu ka teepu tawaga-kwitoo sawehookwu ka gi ka besa podo meana.”
40015015	Soo Peter yise ka Te Pabeꞌe meeoo netamma, “U ka natugwengapu naꞌunnena ne tuukwe.”
40015016	Mee yise soo Te Pabeꞌe oo nanekwegea, “Umu ume nakatzimodu gisoo besa e nakasopedakwatoona meeoo unakwe.
40015017	Soo hemma te tukana puu te sapu-kwitoo meana yise kaaheno tsebooegea.
40015018	Pana soo suda mu unnena ka meeoo tuwazoo mu suda tusooyugwe, oosoo suda mu mayugwe.
40015019	Tamme ka suda tusooyugwena sumuna saaꞌa numu batsadooa, kumanosoo napootamana ka nanodukwana, tuduhana, esayina, suda numu-witu nemadabuena.
40015020	Ka suda tumatuguna soo numu gi besaꞌyoo; tooe mu ka mu mooe tumayohope nagepana, oosoo gi besa mu mayugwe-waꞌneꞌyoo.”
40015021	Soo Te Pabeꞌe Jesus ka numme tu nakatzimodu-no yise oona wawaꞌa tubewabe-witoo Tyre noko Sidon-witoo mease o petuga.
40015022	Oꞌnona yise sumuꞌyoo wawaꞌa mogoꞌne oo-baa petuse meeoo oo netamma, “E Pabeꞌe u sakwa e tummatzi, e padu unu tsoapayaꞌe ooka oo nematzagakwuniku.”
40015023	Pana soo Te Pabeꞌe yise gi ka wawaꞌa mogoꞌne nanekwegeꞌa. Numme oo nakatzimodu yise meeoo ka Te Pabeꞌe netamma, “Ka mogoꞌne taya, oosoo te nakwi nanetzakwiyaꞌe kemmanoꞌo.”
40015024	Soo Te Pabeꞌe yise meeoo mu netamma, “Nu mu Jew numu suuꞌmu magwetzoigena.”
40015025	Soo wawaꞌa mogoꞌne yise oo-kobena meatzedo petusoo meeꞌesoo tuwazoo unne, “E Pabeꞌe, e tummatzi.”
40015026	Soo Te Pabeꞌe yise oo sukwe nemapoonnena meeoo oo netamma, “Gi nu wawaꞌa sootummatzi. Numme Jew mu wakwawaꞌa saduꞌu mee neꞌa. Mu numu puu tu dooamu tukakwuna tu saduꞌu gi maka.”
40015027	Yise soo wawaꞌa mogoꞌne mee punnoꞌo nanekwegea, “Tooe saduꞌu pana puu ka hemma nagupenina namaka. U sakwa nuga padu mabesaku u nanumu noko,” mee.
40015028	Soo Te Pabeꞌe yise ka wawaꞌa mogoꞌne meeoo netamma, “Besaꞌyoo u e nakaꞌoedyukudu u ka meeoo unnena nu u tummatzikwu. U nobe-kwitoo yise kodyuka nu ka tsoapa mooasoo nematzagakwunihoo,” meeꞌe. Soo mogoꞌne padu yise besa mani.
40015029	Soo Te Pabeꞌe yise ka numme tu nakatzimodu-no oona mease, ka banunadu Galilee mee naneadu kumi meꞌa. Soo Te Pabeꞌe yise ka gibana manepetugase oonahoo katu.
40015030	Ewaꞌyoo numu oo-baa petudyipunne, nanakummaꞌakoosoo tuoe-gaꞌyoo susumudu toyodu, susumudu gi tubootabuedu, susumudu gi nummedu, susumudu gi apegeadu. Mu tuoegoedu numu noꞌyoona Te Pabeꞌe-kumaba natzapookwakute. Soo Te Pabeꞌe yise noꞌoko mu mabesaku.
40015031	Mu numu yise mee nanaꞌunakwe, “Mu gi apeageadu apegea mani, umu gi yuyutsungamodu nummenumme mani, mu totoyodu kaaheno mo mani, mu gi tutubooetubooedu punnoꞌo yaatu poonne mani. Soo Te Naa tubetse besaꞌyoona tooe gi te Jew numu sapa te sootuhaꞌe.”
40015032	Saaꞌa yise soo Te Pabeꞌe numme pumme nakatzimodu mee netamma, “Nu mu numu sootuhaꞌe. Umu pahe tabeno ooosapa nu-noꞌyoona, gi hemma tuka. Nu gi mu tayakwuni-waꞌne nuumma ka mu tzuagoꞌe. Umu-matu sumuna mana po-witoo tseaꞌanooakwu, tamme sakwa mu maka.”
40015033	Numme oo tunakatzimodu yise mee Te Pabeꞌe netamma, “Tamme gi mu maka-waꞌneꞌyoo. Tamme gi hownnekoo yaatuoo tukapu mayu-waꞌneꞌyoo.”
40015034	“Haaꞌnoko tamme tukaba-gaꞌyoo?” mee soo Te Pabeꞌe. “Natakwatsukwuꞌyoo (7) tamme tukaba-gana yise tamme huuhoosoo dudutsekoo pakwe,” mee numme ka Te Pabeꞌe nanekwegea.
40015035	Soo Te Pabeꞌe ka numu ewana ka teepu-kooba aata tuungu
40015036	yise ka natakwatsukwuꞌyoo tututsekoo tukaba tu mi-wi hemmase, ka pakwe nokosoo, Te Naa-matoo nanesootuhaꞌe, yise ka tukaba tzabokase, ka pumme nakatzimodu mu ewow numu maka tuungu.
40015037	Noꞌyoona numu yise wutzuꞌmehoo. Numme oo nakatzimodu ka mu tugupenina natakwatsukwuoo kawona kaanokuhoo.
40015038	Umu tubetse ewatseꞌyoo numu yise oe (4000 naana).
40015039	Soo Te Pabeꞌe noko yise mu numu nobe-kwitoo tayahoose ka sake-wi tsebooese, ka baa natzemangeka ka Magadan mee naneadu teepu-witoo mea numme pumme nakatzimodu-no.
40016001	Mu nanesootuhidu moohedu ka mu Pharisee noko Sadducees mee nananeadu-nagutu kemmana ka Te Pabeꞌe nesootzemanasoo oo-baa petuhoose mee oo netamma, “Ka paꞌanakwanasoo nanasookwugidu tumadipu ne tzapoonneku, oꞌno yise numme u nakaꞌoedyukukwu.”
40016002	Te Pabeꞌe mee mu netamma, “Mu oo sopedakwatoo mooa tabeno besa nuummapunnekwu ka yaa yongona gi tu koomeapunne.
40016003	Ka yaa togano ka muha nakagoapunne, mu oo sopedakwatoo mooa tomoapunnekwu. Mu mooasoo ka koomeba-witu sopedakwatoo pana mu gi oo nakasopedakwatoo ka teepu manekwuna ka nuka, mu Pabeꞌe petuse.
40016004	Mu numu menoꞌo mommodu sutaꞌyoo mu ka nanabesa e tumadina mumme e tzapoonneku tuunguna, oꞌno mu e sooꞌoedyukukwu mee nu unnena. Mu sakwa oo sopedakwatoo nuga hownneꞌyoona, nu ka Jonah-waꞌneꞌyookwu. Oꞌnosoo soo Jonah puu pahe tabeno ka pakwe numua-wiꞌyoose sapa gwetzoise ka teepu-koobasoo tuwazoo nummenumme. Nu Jonah-waꞌneꞌyookwu. Ooonneꞌyoona nu ka yaꞌese pahe tabeno manepunnese namayodakwu. Oꞌno yise mu oo sopedakwadookwu, nu yow Mu Pabeꞌe.”
40016005	Soo Te Pabeꞌe yise umu-baaꞌyoona mea numme pumme nakatzimodu-no ka banunadu natzemangeka. Numme oo nakatzimodu ka tukaba ne tunokwuna soomuꞌwake. Soo Te Pabeꞌe meeoo ne netamma,
40016006	“Mu sakwa ka mu Pharisee noko Sadducee tukaba namayana nuutumooe.”
40016007	Numme yise mee nananetamma, “Oosoo meeoo unakwe ka gi tukaba te hanekese.”
40016008	Soo Te Pabeꞌe oo sopedakwatoo ka ne unnena, yise mee ne netamma, “Mu tookwa gisoo e nakaꞌoedyukute.
40016009	Mu sakwa tooe gi tukaba-gapana gi suda oo sooyugwepana. Mu sakwa e nakasopedakwatoo, nu mu mabetseakwu. Mu sakwa oo soomayu sumu, nu ewow numu maka manegehoosoo (5) tukaba-gana. Mu oo soomaꞌyu ka ewow nagupenina muusoo tzoba.
40016010	Nu mooasoo yise tuwow ewowsoo numu maka, natakwatseꞌyoo (7) tukaba-gana, mu yise ewowsoo tuwazoo hane ka a nagupenina.
40016011	Mu sakwa tuwazoo oo sopedakwatoo nu gi tukaba-witu netamma. Mu sakwa ka mu Pharisee noko Sadducee tukaba namayuna nuutumooe.”
40016012	Numme oo nakatzimodu yise ka Te Pabeꞌe nakasopedakwatoo, oosoo gi ka tukaba-witu netammana pana ne tuukwena gi ka mu Jew numu nanesootuhibu numu tunedyooedu nakabetseapana, umu ka besow ka sutakoo noko mayuꞌa.
40016013	Soo Te Pabeꞌe ka Philippi mee naneadu teepu-wi petuga soo Te Pabeꞌe ka numme tunakatzimodu meeoo tubenga, “Haꞌyoo mu nu-kwitu naka?”
40016014	Numme tunakakatzimodu yise meeoo ka Te Pabeꞌe nanekwegea, “Susumudu umu-matu mee u netamma, ‘U ka sumuna John, numu baa-wi matzakadu.’ Susumudu yise punnoꞌo meeoo, ‘U, Ne Naa yadooawabe Elijah mee naneadu, pute Jeremiah mee naneadu, tooe haga tooe sumuna ka umu Te Naa yadooawabe-matu.’ “
40016015	Soo Te Pabeꞌe ka numme pumme nakatzimodu meeoo netamma. “Mu puu haꞌyoo e sooyugwe?”
40016016	Soo Simon Peter oo nekwegea, “U yow Ne Pabeꞌe. U ka Te Naa Besaa Tooaꞌa.”
40016017	Soo Te Pabeꞌe yise meeoo ka Simon Peter netamma, “U Simon, Jonah tooa, soo Te Naa tookwa u sootuhipuna u tunedyooepu. Ooonneꞌyoona u e nakasopedakwadoo. Sukwe numu gi nu-kwitu meeoo u tunedyooe-waꞌneꞌyoo.
40016018	Yaa manakwana nu Peter mee u neakwu, Tupe mee naꞌunnedu. U tupe-waꞌneꞌyoo u e tubetse nakaꞌoedyukute, nu yow U Pabeꞌe. U ka yaa teepu-koobatu nanesootuhikuna, soo te paꞌanakwatu u nakasootuhikwu. Oꞌno numme nanesootuhidu ka Etzaꞌa suda unnepu matzooekukwu.
40016019	Nu E Besa Pooha-matu-ma u sootuhikwu, u saaꞌa ewow numu ka nanesootuhibu tunedyooedooa. Soo E Besa Pooha nayadooana mooasoo Te Naa tunemamakwupu, ookow u punnoꞌo mayohonokwu.”
40016020	Soo Te Pabeꞌe meeoo ne netamma, “Gi menoꞌo e wahapana nu yow Mu Pabeꞌe.”
40016021	Soo Te Pabeꞌe oowe manakwana ooosapa ka umu pumme nakatzimodu mee tuukwegena, “Nu Jerusalem-wi petugase mu Jew numu moohedu e kusedyana e batsakwu. Pana waha tabe mease nu tuusootabuekwusoo.”
40016022	Soo Peter yise seagabatoo ka Te Pabeꞌe bise oo nesagwikuna meeꞌe oo netamma, “Nu ka Te Naa-matoo u nanesootuhikukwu. Soo Te Naa u sootuhise u gi nabatsakwu, gi yise meeoo tusooyugwepana.”
40016023	Soo Te Pabeꞌe yise oo nakasopedakwadoose ka Peter-tamme nakwumanase mee oo netamma, “Gi ookow e tuukwepana. U sukwe numu-waꞌne tusooyukwe ka sutaꞌyoona, u gi ka Te Naa-ma nasoonatzaꞌe.”
40016024	Soo Te Pabeꞌe yise numme nakatzimodu mee netamma, “Soo tooe haga tooe nuka nakaꞌoedyukudu sakwa mee unne, ‘Gi hownneꞌyoo tooe nu ka Te Pabeꞌe-koobatoo nabatsase sapa, nu oo nagenokwu.’
40016025	Tooe haga tooe ka nu-koobatoo nasoomawunina oosoo namagwetzoikwu. Soo tooe haga tooe ka puusoo tooꞌe namagwetzoina puusoo kadooꞌoo namayugwekwu.
40016026	Soo tooe haga tooe ka teepu-koobaꞌyoona ewow hee-gana yaꞌese soo ewow oo hee-gana gi oo magwetzoi-waꞌneꞌyoo.
40016027	Nu, Mu Pabeꞌe, ka E Naa pooha tooha-kwi ka umu Te Naa tummatzidu toha kakasa-ga-no petuse saaꞌa ka mu numu nemadabuekwu.
40016028	Nu togesapa mu tuukwekwu susumudu menoꞌo yow mu konnodu-matu gisoo tuidu, mu ka Te Naa pooha-toohakwi e gwetzoina poonnekwu.”
40017001	Naapahe tabe mease soo Te Pabeꞌe pihoo tu pupuamu oona kiba-matoo bika, mu oo pupuaꞌamu mee nananeadu Peter-no, James, yise oo wanngaꞌa John.
40017002	Togesoo ka Te Pabeꞌe nanesootuhaꞌe oo koba atasoo tubuagaꞌa, yise pukwi oo namasooana tohawiyanegaꞌa, yise patakwetseapunne.
40017003	Wahaꞌyoo nanana Moses-no Elijah mee nananeadu yise oo-baa petuse oo-no yadooꞌa.
40017004	Soo Peter yise meeoo ka Te Pabeꞌe netamma, “Besa numme ka yaanona, ka oo u soomanakwe numme sakwa pahe tutukutsekoo tatza nobe mu matabuekukwu umme Elijah yise Moses.”
40017005	Togesoo oo yadooawunu oosoo koomeba umu-kooba habagahoo petu. Oonagaꞌyoona yise soo Te Naa mu yadooe, “E Besaa Tooa unu e soobedyana, besa e masoonammedu, mu sakwa besa a nakabetsea.”
40017006	Umu oo pupuaꞌamu unu nakasui meatzedose oo-matoo nanesootuhigonno.
40017007	Soo Te Pabeꞌe umu-matoo mease yise mu tzamase meeoo mu netamma, “Yosuhoo gi suipana.”
40017008	Umu yise yaatu poonnese, soo Te Pabeꞌe suuꞌmu yise o.
40017009	Umu ka giba-maꞌyoona sawekese soo Te Pabeꞌe yise meeoo mu netamma, “Gi haga tuukwepana ka yaanoko mu poonnepu ka e namayodase saaꞌa mu numu tuukwe.”
40017010	Numme Te Pabeꞌe nakatzimodu oo tubenga, “Haꞌyoo unnena mu Jew numu nanesootuhi moohedu meeoo numu tunedyooe, ‘Soo Elijah mooe petugakwu’?”
40017011	Soo Te Pabeꞌe meeoo mu nanekwegea, “Oosoo yoo kaaheno manepunne. Elijah mooe petuse hemma e mooe nemabetseabekupu.
40017012	Mooasoo soo Elijah mu-baa petupu pana mu numu gi oo posopedakwadoo meeꞌe nu. Umu tooe how tooe Elijah sootunagapu oo batsapu. Umu nuka tuwazoo kusegeana e batsakwu.”
40017013	Oꞌno numme oo nakatzimodu yise oo nakasopedakwadoo soo John Baa-wi Numu Matzakadu tookwa Elijah. Oosoo Te Pabeꞌe-kobenasoo nanekemmadu.
40017014	Soo Te Pabeꞌe bihoo numme pumme nakatzimodu-no ka numu ewa-kwi petugonno sumuꞌyoo nana ka Te Pabeꞌe-baa meatzedohoose mee oo netamma,
40017015	“U sakwa ka e tooa nanesootuhiku masoo yaꞌehookayina sumutooe ka numu peta-kwitoo anoakayakwe yise ka baa-witoo wuehooyakwe tuwazoo. Oo manena masoo unu nuummaba wuma.
40017016	Nu ka umu ume nakatzimodu-baa a bi petuse sapa umu gi a mabesakute.”
40017017	Soo Te Pabeꞌe mee unakwe, “Mu gi e tubetse nakaꞌoedyukute tooe nu wunaꞌme yaa mu-baaꞌyoose sapa. Mu sakwa e nakaꞌoedyuku. Ka naatse yaa nu-baa bi petu.”
40017018	Soo Te Pabeꞌe yise ka tsoapa ka naatse-nagakoo nematzagakwunihoose, soo naatse yise besa mani.
40017019	Numme tunakatzimodu ka Te Pabeꞌe-no oetu watze nehanena mee unakwe, “How yise manena numme gi ka tsoapa nematzagakwunaꞌe?”
40017020	Soo Te Pabeꞌe mee ne netamma, “Mu gi oo nematzagakwunaꞌe mu ka gi tubetse tunakaꞌoedyukuna. Mu sakwa uga ka tubetse tunakaꞌoedyukuna tooe ka tuutsetse tunakaꞌoedyukuna sapa mu ka giba nooyooa tuunguna oosoo oo manikwu. Mu ka tubetse tunakaꞌoedyukuna tooe hemma tooe oo natuunguna o nageakwu.”
40017022	Ka saaꞌa Galilee-wi ne petugase soo Te Pabeꞌe mee ne netamma,
40017023	“Umu e wohomu nu-ma tzakaduse, e batsakwu yise waha tabe mease nu saaꞌa e yaꞌe-kwikoo namayodakwu.” Numme oo tunakatzimodu suda nakasokwama ka Te Pabeꞌe meeoo unakwe.
40017024	Soo Te Pabeꞌe numme pumme nakatzimodu-no ka Capernaum mee naneadu-wi petuga, soo pabatsekoo nanesootuhi nobe-witu tumasumudoodu ka Peter-baa petuoose mee oo tubenga, “Soo Jesus haaꞌa punnoꞌo ka nanesootuhi nobe-witu tumanagayakwe?”
40017025	“Aha soo Te Pabeꞌe oo manekwu,” mee soo Peter oo nanekwegea. Ka nobe Te Pabeꞌe pukweꞌyoo-kwi soo Peter egeagase soo Te Pabeꞌe mee oo mooe netamma, “Haꞌyoo u oetu sooyugwe, Peter? Soo numu-kooba katudu puu gi pummesoo dooamu tunekwaꞌe, ka tu tumasumudookwi oosoo mu wakwawaꞌa suuꞌmu tunekwikwu haaꞌa?” “Mu wakwawaꞌa-makoo suuꞌmu,” meeꞌe soo Peter oo nekwegea.
40017026	“Nu tookwa ka Te Naa tooana gi tumanaga-waꞌneꞌyoo,” meeꞌe soo Te Pabeꞌe.
40017027	“Pana ta ka tumanagase umu gi taka sutakute.” Soo Te Pabeꞌe ka Peter pakwega tayase, mee oo netamma, “Ka banunadu-kwi petugase saaꞌa ka u mooe pakwe tutzatsebooana tupa-witu poonne ka u tumayu-ma saaꞌa ta-kooba tumanagahoo.”
40018001	Numme Te Pabeꞌe nakatzimodu ka Te Pabeꞌe meeꞌe tubenga, “Haga saaꞌa ka numme-matu numu oooonakwa besaꞌyoo ka numme Te Naa-baa ne petugase?”
40018002	Soo Te Pabeꞌe yise ka tuutsekoo tuhaꞌakoo tzakwuhoose umu-naga oo tzakwunukuhoo.
40018003	Yise mee unakwe, “Nu kaaheno mu tuukwekwu, mooeꞌugasoo mu nanekwahakwu oo nematzagakwunikwu, mu yise tutugusekoo dooake-waꞌneꞌyookwu. Oꞌno yise mu ka Te Naa-baa petugadooa.
40018004	Mu ka tuhaꞌa-kwaꞌne manekoo petuse, mu gi numu oooonakwa besaꞌyoo mee nasooyugwena. Soo tuhaꞌyoo yise e tubetse nakatzimodu-kwaꞌneꞌyoo. Oꞌno yise mu numu-oooonakwa besaꞌyookwu ka Te Naa-baaꞌyoona.
40018005	Mu ka nuga dooamu puaꞌa-gana, oꞌno mu nuga puaꞌa tuwazoo.
40018006	Soo tooe haga tooe ka umu nuga dooamu suta-kwitoo kwasenona ka mu tumaꞌemukwase, oosoo oo tumaꞌemukwana oo-matoosoo kodyukwu.
40018007	Mu yaaꞌa teepu-koobatu numu ewaꞌyoo gi toge-tamme nakwasenodu, saaꞌa mu tumaꞌemukwana mu-matoosoo kodyukwu.
40018008	Nu sakwa e-mi sukwe tsekaꞌa yise gi ka suda namanedu mahane. Besaꞌyoo ka sumuoosoo mi-gana Te Naa-baa petugase, gi waahoo mi-gana ka ooosapa nikatu-kwitoo wue. Nu sakwa e kuku sukwe tsekaꞌa ka gi togekoo podo meana. Besaꞌyoo ka sumuoosoo kuku-gana Te Naa-baa petugase, gi waahoo kuku-gana ka ooosapa nikatu-kwitoo wue.
40018009	Nu sakwa tuwow e pooe sukwe tsepata ka gi togekoo soopoonnena. Besaꞌyoosoo ka sumuoosoo pooe-gana Te Naa-baa petugase, gi waahoo pooe-gana ka ooosapa nikatu-kwitoo wue.
40018010	Mu sakwa gi e dooamu matu suda matugupana mu toha kakasa-gakoo, Te Naa tummatzidu, ooosapa Te Naa-baatu, e dooamu mabetseana mu nanesootuhiku.
40018012	Mu sakwa ekow nakasopedakwatoo, soo nana puu ka ewow tu seepu hee-gana, sumuoo watzekuse, oosoo ka mu ewow tu seepu maꞌwukase ka sumuoo watekakwu.
40018013	Yise ka oo mayuse ka mu ewow gi nawatzekudu oooonakwasoo besa oo-matoo soonammekwu.
40018014	Soo Te Naa punnoꞌo ooosoo tamme-koobatoo ka umu pumme dooamu nawatsekukwuna gi petzape.
40018015	Ka tunakaꞌoedyukudu-matu suda pumme matuguse, u sakwa oo tuukwe gi numu nakana. Oosoo ka u nakabetseana, oꞌno u oo magwetzoikwu.
40018016	Pana ka gi ume oo nakabetsea, u sakwa sumuoo tooetoo waahoo u pupuaꞌamu-matu bikase onosoo apegea. Oꞌno mu numu u-notu u nakase oo wahakwu.
40018017	Oosoo ka gi mu nakabetseana, mu sakwa ka mu nanesootuhidu-baa petugase oo waha. Ka gi mumme oo nakabetsea, mu sakwa oo tsasoopedya.
40018018	Nu kaaheno mu tuukwe, mu ka sumuoo numu meeoo neyugwese, soo Te Naa te paꞌanakwatu punnoꞌo ooosoo.
40018019	Nu tuwazoo sumubatu kaaheno mu tuukwekwu, ka waahoo mu nagatu ka Te Naa-matoo nanetsagwayina, soo Te Naa mu nakasootuhikwu.
40018020	Ka waahoo tooetoo pihoo nanano sumuse ka nuka mu nakaꞌoedyukuna nu-matoo mu nanesootuhaꞌe nu umu-noꞌyookwu.”
40018021	Soo Peter yise ka Te Pabeꞌe mee tubenga, “Ne Pabeꞌe, huu sakwa nu ka e puaꞌa suda nuka matugu oo soomuꞌwaꞌyi? Natakwatsukwu (7) haaꞌa?”
40018022	Soo Te Pabeꞌe meeoo oo nanekwegea, “Tooe hano sapa oo matuadyigena yise ka ooka oo nemakodyukuyakwe tamme sakwa ooosapa punnoꞌo oo soomuꞌwano.
40018023	Soo numu-kooba katudu puu ka mu pumme tummatzidu kutzina oo soogwaꞌe.
40018024	Sumuꞌyoo nana ka numu-kooba katudu-baa nabi petu, tubetse ewow oo nakutzikudu gi hownnekoo oo tumanagakute.
40018025	Soo numu-kooba katudu yise meeoo oo netamma, ‘U nodukwa, u doodooamu, noꞌoko hemma u hee-ga-ma u tumukwu, u ka gi hownnekoo punowsoo e tumanagaku-waꞌne manepunnena.’
40018026	Soo nana ka numu-kooba katudu meeoo netamma, ‘U sakwa e sootuhina, gi nuga hemma-ma tumupana. Nu sakwa tooe hownnekoo dooe noꞌoko punowsoo u tumanagaku.’
40018027	Soo numu-kooba katudu oo nakasootuhise meeoo oo netamma, ‘Gi hownneꞌyoo tooe u ka gi punowsoo e tumakodyukupana. U sakwa menoꞌo nobe-witoosoo kodyuka.’
40018028	Soo nana ka numu-kooba katudu tutuha soobedya yise mease sumuoo numu tapoegea huutsekoo pumme nakutzikudu. Oo-ma tzakaduse oo tooe matsongakwadyabe. ‘U sakwa ka nuka u nakutzikuna e tumanagaku,’ mee oo netamma.
40018029	‘Nu gi hownnekoo menoꞌo u tumanagaku-waꞌneꞌyoo pana nu saaꞌa noꞌoko tooe hownnekoo tooe ooka u makodyukudooa. U sakwa tutuha e soobedya.’
40018030	Pana oosoo gi tutuha oo soobedyana ka nana wutuma tu nakutzina oo tumanaga-witoo tooe.
40018031	Mu numu-kooba katudu tummatzidu ka nana manena poonnena suda oo soobedya. Umu ka numu-kooba katudu-baa petugase ka nana manena oo tuukweꞌe.
40018032	Soo numu-kooba katudu ka nana nabatoo bise, meeoo oo netamma, ‘U suda manakwe. Nu mooasoo meeoo u netammapu, “Gi hownneꞌyoo tooe u gi ka u nakutzina tumanagapana.”
40018033	U puu ka u puaꞌa gi tutuha soobedya ka ume oo nakutzikute. U sakwa tutuha mu numu u soobedyana sootuhi, nu puu tutuha u soobedyana u sootuhipu.’
40018034	Soo numu-kooba katudu ka sutakoo nana besa tu matugukwuna gi petzabepana oo wutuma tuungu, noꞌoko tu nakutzina oo tumanaga-witoo tooe.
40018035	Tamme ka te pupuaꞌamu suda tamme matugupu gi soomuꞌwana soo te tumaꞌemukwana tamme-matoosoo kodyukwu.”
40019001	Soo Te Pabeꞌe Jesus ka mu numu tunedyooemakwuse Galilee-wiꞌyoona mea, ka teepu Judea mee naneadu-koobatoo. Te Pabeꞌe ka meana ka hooodu Jordan mee naneadu mangeka.
40019002	Ewaꞌyoo numu yise oo nagekase soo Te Pabeꞌe Jesus yise mu mabesakute.
40019003	Mu Pharisee Te Pabeꞌe-baa petuse oo tooꞌe nekwesekuna, ka numu nanodukwa napoonnekwuni-kwitu.
40019004	Soo Te Pabeꞌe yise meeoo mu nanekwegea, “Mu ka tuneana oꞌnosoo ka Te Naa numu pudu manumudoose meeoo naꞌunakwe, ‘Nu ka nana noko mogoꞌne manumu-doopu.
40019005	Soo nana-no mogone ka nanodukwadoose tu naanapuꞌamu-koobaꞌyoona mease umu yise sumuoosoo numu-waꞌneꞌyoo.’
40019006	Soo Te Naa meeꞌe soo numu ka nanodukwadoose sakwa gi napoonnekwunipana.”
40019007	Umu Pharisee yise meeoo ka Te Pabeꞌe netamma, “How yise soo Moses mooasoo ka meeoo tunetammana, ‘Soo numu ka napoonnekwunikwuse tubope-makoo napoonnekwunaꞌe?’ “
40019008	Soo Te Pabeꞌe yise meeoo mu nanekwegea, “Mu ka gi Te Naa nakabetseana ooonneꞌyoona soo Moses meeoo mu tunetammakute mu ka napoonnekwunikwuse tubope-makoo napoonnekwunaꞌe. Pana ka Te Naa numu pudu manumudoo-kwi manakwana meeoo nayadooa ka nanodukwadoose gi napoonnekwunipana.”
40019009	Soo Te Pabeꞌe Jesus yise meeoo tuwazoo mu netamma, “Soo numu ka tu nodukwa poonnekwunise tooe gi kummaꞌakoosoo nana-no oo tumaꞌemukwa sapa ka kummaꞌakusoo nodukwadoose maꞌemukwa. Oosoo suda tumatugudu.”
40019010	Numme Te Pabeꞌe nakatzimodu mee ka Te Pabeꞌe netamma, “Numme sakwa gi uga nodukwadoopana sumuna puu numme saaꞌa napoonnekwunikwu.”
40019011	Soo Te Pabeꞌe mee ne netamma, “Susumudu numu gi hownnekoo nanodukwadoo-waꞌneꞌyoo umu ka tooe hownnekoo tooe namaniyahapugana, susumudu punnoꞌo numu gi nanodukwadoo umu ka Te Naa suuꞌmu sooabegana. Gi noꞌyoona numu ka eka meeoo naꞌunnedu nakabetsea-waꞌneꞌyoo.”
40019013	Mu numu tu dooamu ka Te Pabeꞌe-baa bi petudyakwe ka umu oo nanesootuhiku tuunguna mu sootuhi mee oo netammana. Numme Te Pabeꞌe nakatzimodu mu numu nesagwikute ka oo mu manakwe.
40019014	Pana soo Te Pabeꞌe mee mu netamma, “Gi mu numu ka mu tu dooamu bi petudu nesagwikupana. Nu mu tutugutsekoo dooake nanesootuhikukwu umu-waꞌnekoo sokwama-gakoo soo Te Naa besa dooamu-gaꞌyoo.”
40019015	Soo Te Pabeꞌe yise mu dooake nanesootuhikuse umu-ma pooha matugumena mu sootuhina yise umu-baaꞌyoona mea.
40019016	Sumuꞌyoo nana ka Te Pabeꞌe-baa petuga mee tutubenguna, “U tubetse besaꞌyoo nana haꞌoo besa sakwa tuwow nu manese namagwetzoi?”
40019017	Soo Te Pabeꞌe meeꞌe oo nanekwegea, “U sakwa gi nuka ka besa-witu tutubengapana, soo Te Naa suuꞌmu besaꞌyoo. U ka soonamagwetzoina u sakwa ka Te Naa unnepu suuꞌmu nakabetsea.”
40019018	“Noꞌoko haaꞌa?” mee soo nana ka Te Pabeꞌe tutubenga. Soo Te Pabeꞌe meeoo oo nanekwegea, “Aha. U sakwa gi numu batsapana, gi numu nowuakupana, gi tuduhapana, gi esayipana numu-witu
40019019	besa tu naa noko tu pea sooyugwena. U sakwa unu mu numu-no nanasoobedya, mummesoo nasoobedya-kwaꞌne.”
40019020	“Mooasoo nu ka a nabotugu-kwaꞌne tumaduku,” mee soo nana, “Nu haaꞌa namagwetzoikwu?”
40019021	Soo Te Pabeꞌe meeꞌe oo nanekwegea, “U sakwa noꞌoko u hemma-ma tumuse ka u nahemena ka mu tutuha manedu hanekuse, oꞌno yise u ewow hee-gakwu ka Te Naa-baaꞌyoona. Oꞌno u yise e nakatzinummekwu.”
40019022	Soo nana ka ewow hee-gana suda oo nakasoonammekuna mea.
40019023	Soo Te Pabeꞌe numme pumme nakatzimodu mee netamma, “Nu kaaheno mu tuukwekwu. Soo ewow hee-gaꞌyoo numu unusoo manena namagwetzoikwu.
40019024	Gi hownnekoo soo ewow hee-gaꞌyoo numu puusoo namagwetzoi-waꞌneꞌyoo.”
40019025	Numme ka Te Pabeꞌe meeoo unakwe oo nakase meeꞌe punnoꞌo unakwe, “Hownnekoo soo numu tutuha manedu namagwetzoikwu?” Numme meeoo sokwama soo ewow hee-gaꞌyoo numu besa nasootuhipuna namagwetzoaꞌe.
40019026	Soo Te Pabeꞌe ne pooꞌnekwunihoose mee ne netamma, “Gisoo mu e nakasopedakwadoo, mu gi muusoo namagwetzoi-waꞌneꞌyoo. Soo Te Naa suuꞌmu mu magwetzoikwu.”
40019027	Soo Peter yise meeoo oo netamma, “Numme noꞌoko hemma ne hee-gana maꞌwugese ume nageke. Hemma yise numme hee-gakwu?”
40019028	Soo Te Pabeꞌe yise meeꞌe ne nanekwegea, “Nu kaaheno mu tuukwekwu. Ka teepu atasoo manekese, nu ebe te paꞌanakwaꞌyoona numu nemadabuekwu, mu yise e nakatzimodu punnoꞌo noꞌoko mu (12) Jew numu nemadabuekwu.
40019029	Noꞌyoona numu tu nobe maꞌwukadu, tu nanumu, tu hemma, noꞌoko tu hee-gana, tu doodooamu, tu tubewabe, ka nuka nagena, ewowsoo besa noꞌobatusoo nasootuhikwu ka gi moobegwaga ka gwetzoibu-ma besaꞌhoo nasootuhikwu.
40019030	Umu yaaꞌa teepu-koobatu menoꞌo numu moohedu, saaꞌa ka Te Naa-baaꞌyoona gi hee manepunnekwu. Umu menoꞌo gi maawaꞌneꞌyoo yaaꞌa teepu-kooba manepunnedu, ka Te Naa-baaꞌyoona numu moohedooa.”
40020001	Te Pabeꞌe togesoo te tunedyooemena. Esoo tamme oo tunedyooena ka Te Naa umu pumme tummatzidu besa sootuhi-witu mee yise oo netamma, “Soo Te Naa ka nana-waꞌnesoo puu ka awamooasoo mu numu tu tubewabe-witu a pooe tzaboka tuungu.
40020002	Esoo nana puu ka pumme tutzabokakudu tunemanagakute umu yise oo neꞌoedyukute.
40020003	Saaꞌa oogowsoo awamooa soo nana tubewabe hee-gaꞌyoo ka mu numu-nagatu gi hemma how yugwedu natummatzibu wategase mu
40020004	mayuse meeoo mu netamma, ‘Mu sakwa e tutzabokaku. Nu saaꞌa mu tumanagakudooa.’
40020005	Ka tabeno tu manekese tu yongokese tuwazoo ooosoo tuwazoo manakwe.
40020006	Gisoo tu taba egeagaꞌa soo nana tuwazoo measesoo ewasoo numu gi hemma howyugwedu too mayuse mee mu netamma, ‘Mu haaꞌa tabewano yow?’
40020007	Umu yise meeoo oo nanekwegea, ‘Aha, gi deaꞌa haga ne natummatzi tuungu.’ ‘Mu sakwa nuka tummatzi,’ mee yise soo nana mu netamma.
40020008	Ka tu nayakwengase soo nana tubewabe-gaꞌyoo ka umu pumme tummatzidu moohedu mee netamma, ‘Noꞌoko umu nuka tummatzigonnodu mu bise mu tumanagakuhoo. U sakwa ka umu nakwi petudu mooe tumanagakuhoo, oꞌno yise mu susumudu ooosoo ka umu mooeꞌugasoo petudu tumanagaku tuwazoo.’
40020009	Umu numu nakwi petudu ka umu mooeꞌugasoo petupu noꞌokosoo saaꞌa tumunagaku.
40020010	Umu mooe tutummatzi petudu numu oooonakwakoosoo natumanakakukwu mee sokwamapunnepana, umu noꞌyoona nananoꞌokosoo natumanakakuhoo.
40020011	Mu mooe tutummatzi petupu ka nana tubewabe-gakoo nesootzema mee unnena.
40020012	‘Haꞌoo manena mu ne-nakwi petupunnedu numme noꞌokosoo natumanakakute? Numme yise tabewano yow tooe kootuise sapa umu nokosoo natumanakakute.’
40020013	Soo tubewabe hee-gaꞌyoo yise mu naka ka mu nenisagoꞌe ka sumuoo umu-matu mee netamma, ‘E puaꞌa, nu kaaheno u tumatugukute. Nu ooka u gea ka ume e tuukwe-kwaꞌnesoo.
40020014	Mu sakwa mumme e gea-matoo besa sokwama. Nu meeoo mesoo tusoohanena sumu noꞌokosoo mu mesoo tumanagakute.
40020015	Esoo u natumanakakuna nugatu. U sakwa gi moogoo tusooyugwepana, nu ka noꞌoko numu sootuhina tooe gi haaꞌno mu tutzabokase sapa numu noꞌoko tumanagakute.’
40020016	Umu yaaꞌa teepu-koobatu menoꞌo numu moohedu saaꞌa ka Te Naa-baaꞌyoona gi hee manepunnekwu. Umu menoꞌo gi maawaꞌneꞌyoo yaaꞌa teepu-kooba manepunnedu ka Te Naa-baaꞌyoona numu moohedooa.”
40020017	Soo Te Pabeꞌe yise ka Jerusalem-witoo meana, numme tunakatzimodu bikase meeoo ne tuukwe,
40020018	“Jerusalem-wi te petugase mu numu-kobenatu yadooadu nu-ma tzakadukwu, oꞌno yise umu wakwawaꞌa-matoo e tzakakase yise umuoo nuka batsa tuungukwu.
40020019	Umu wakwawaꞌa yise e nasootzamekukwu e wupagetana yise e batsakwu. Nu yise saaꞌa waha tabemease tuusootabuese namayodakwu.”
40020020	Mu nawangaꞌa James-no John pea o ka Te Pabeꞌe-baa petuga.
40020021	Soo Te Pabeꞌe yise mu pea meeoo tubenga, “Haꞌyoo u unnena yow?” Soo mu pea yise meeoo ka Te Pabeꞌe netamma, “Haꞌoo sakwa umu e doodooamu saaꞌa ka u-baa manepunnena ka numu u nemadunaga meakwuse?”
40020022	Soo Te Pabeꞌe meeoo mu waahoo oo doodooamu netamma, “Mu gi a nakasopedakwatoo ka putoogoo e meakwuna. Nu nabatsakwu. Mu haaꞌa tooe punnoꞌo oo-toogoosoo mea-waꞌneꞌyoo?” mee. Mu wahaꞌyoo yise ka Te Pabeꞌe meeoo netamma, “Numme sakwa punnoꞌo u-kwaꞌnesoo mesoo mane.”
40020023	Soo Te Pabeꞌe meeꞌe mu nanekwegea, “Aha, mu nu-koobatoo nabatsakwu, mooasoo soo Te Naa oo nemamakwupu. Pana nu gi ka mu numu-kobena mu neyugwe-waꞌneꞌyoo.”
40020024	Numme Te Pabeꞌe nakatzimodu mu unnena nakana ka mu James noko John unu nakasagwikute.
40020025	Soo Te Pabeꞌe yise meeoo ne netamma, “Mu sakwa gi ooosapa numu-kooba nasooyugwepana ka yaa teepu-koobaꞌyoona.
40020026	Mu sakwa noꞌoko numu tummatzino, nu-kwaꞌne. Nu puu ka yaaꞌa mu-baa petuse noꞌoko numu tummatzaꞌe. Pudusoo nu mu numu-koobatoo nabatsakwu, oꞌno saaꞌa yise nu mu numu gwetzoibu-ma gi moobegwagakoo sootuhidooa.”
40020029	Soo Te Pabeꞌe numme pumme nakatzimodu-no ka Jericho-wiꞌyoona mease ewaꞌyoo numu ne nakwisoo meadape.
40020030	Oonow yise ka po-kumaba wahaꞌyoo gi tutubootabuedu nanana yugwe. Umu ka Te Pabeꞌe pukumi mea oo nakana oo nanetsagwayaꞌe mee unnemoꞌo, “Ne Pabeꞌe ne nanesootuhiku.”
40020031	Mu numu mu nakadu mu nesagwikute meeoo mu netamma, “Mu gi unnepana.” Pana umu yise ka Te Pabeꞌe pabasoo yadooeyakwe, “Ne Pabeꞌe ne nanesootuhiku.”
40020032	Soo Te Pabeꞌe yise yooꞌi petugase namatoo mu baꞌe ka puba mu pepetuhoose mee soo Te Pabeꞌe mu tubenga, “Hownnekoo natummatzibu mu sookwaꞌe?”
40020033	Umu gi tutubootabuedu nanana yise meeoo ka Te Pabeꞌe netamma, “Numme gi tutubootabuena yaatu ne poonnena soogwaꞌe.”
40020034	Soo Te Pabeꞌe tutuha mu nakasoobedyana mu pooe-kooba matuguse. Umu yise tubootabue mamanikwate ka Te Pabeꞌe nakaꞌoedyukuna. Umu naana yise ka podo Te Pabeꞌe-nakwi memea.
40021001	Soo Te Pabeꞌe numme pumme nakatzimodu-no ka Jerusalem mee naneadu-kwitoo meaꞌa. Soo giba Olive mee naneadu oo-tzageꞌe. Ka Bethpage mee naneadu-tzageꞌe numme petuga.
40021002	Soo Te Pabeꞌe yise waahoo numme pumme nakatzimodu-matu mee netamma, “Mu sakwa yaatoo ne maꞌwukase ka Bethpage-witoo manekakwate. Onoko mu sumuoo tzagaze tooaꞌa-gakoo oo natzakunadu mayukwu. Oo tzadopase, nu-matoo oo wetzakake.
40021003	‘How mu mu yugwekwu?’ mee ka mu numu mumme tubenga, mu saaꞌa mee mu netammadooa, ‘Te Pabeꞌe mu soogwina, oosoo saaꞌa mu makodyukudooa.’ “
40021004	Oꞌno soo Te Naa yadooawabe tubotugupu mee naꞌunakwe ka menoꞌo Te Pabeꞌe manekwuna.
40021005	“Mu sakwa mu numu Jerusalem-wi nonobe-gakoo tuukwe soo mu-kooba katukwudu mu-baa petukwu tzagaze tooaꞌa-gakoo-kooba katuna. Esoo mu tumayohope ka numu nanapupuaꞌamu-gakwuna wahadu.”
40021006	Umu wahaꞌyoo naana yise ka Te Pabeꞌe tumayohoku.
40021007	Umu ka tzagaze nadooaꞌa ka Te Pabeꞌe-baa wetzaka petuse oo nasonatugukuse, soo Te Pabeꞌe yise oo-kooba tsebooese, oo-kooba katunoꞌo.
40021008	Ewaꞌyoo numu tu wunagapu ka po-kooba wupatzetagonno susumudu numu punnoꞌo sunngabe maꞌna ka Te Pabeꞌe-kobena tuoonana oo-ma oo podokute. Umu ka umu-kooba katudu ooosapa yoo tumatuguna besa oo sooyugwena yoo oo tumayohoku tabuꞌa.
40021009	Ewaꞌyoo numu yise Te Pabeꞌe naꞌooonakwatu oo netubetseyaꞌena ewa unnegonno, “U yow Ne Tubetse Pabeꞌe, ne magwetzoidu. U menoꞌo numme-kooba katudu ka te namooatupu David-waꞌneꞌyoo, numme besa sokwama ka Te Naa-matoo, ka numme-matoo ume oo tayase. Soo Te Naa u tubetse sootuhikwu. Soo Te Naa saaꞌa puusoo ne magwetzoidooa.”
40021010	Numme ewaꞌyoo ka Jerusalem-wi petugase ka Te Pabeꞌe-no, mu numu otuoo yise ne poonnese mee ne tubenga, “Haga masoohoo?”
40021011	Numme ewaꞌyoo mu numu ka Te Pabeꞌe-notu meeoo mu nanekwegea, “Yow esoo Te Pabeꞌe Jesus ka Nazareth mee naneadu-kwitu ka Galilee mee naneadu teepu-koobatu kemmana.”
40021012	Soo Te Pabeꞌe ka Jerusalem-witoo mea, yise ka pabow nananesootuhi nobe-tzageꞌe kodyu petuga. Mu weehoo-ma tumudu poonne. Tu hemma tsanabedona, tu weeho-ma tumugonno tuwazoo. Soo Te Pabeꞌe yise ka hemma pukooba mu tuoona-na manapow, ka mu kadunoo tuwazoo, yise oekoo mu numu matzayubow. Soo Te Pabeꞌe meeoo mu netamma, “Mu ka nobeana gi-matoogoo meapana. Esoo pukwiꞌyoona tu nananesootuhina.” Soo Te Pabeꞌe yise mee mu netamma, “Oꞌnosoo soo Te Naa yadooawabe ekow botugupu, ‘E nobe pukwiꞌyoona noꞌobatusoo numu nanesootuhina.’ Menoꞌo mu yise miꞌyoona nanatuduha.”
40021014	Umu gi tutubootabuedu, mu toyomodu ka Te Pabeꞌe-baa petudyakwe ka pukwiꞌyoona mu nanesootuhi-kwiꞌyoona soo Te Pabeꞌe yise mu mabesakumena.
40021015	Mu Jew numu tutunehanedu oo poonne ka nanabesa Te Pabeꞌe pooha manakwe yise tuwow ka mu doodooake naka ka papaba ooka mu nesookwugaꞌe, “U yow Ne Pabeꞌe ne magwetzoidu. U tubetse besaꞌyoo.” Mu tutunehanedu yise mu nakasagwaꞌekute. Umu yise ka Te Pabeꞌe meeoo ohobu netamma, “U sakwa ka mu doodooake uꞌnewununa nedyooihoo.”
40021016	Soo Te Pabeꞌe mee mu netamma, “Mu ka sumuna oo sopedakwatoo oꞌnosoo Te Naa yadooawabe meeoo tubotugupu, ‘U, Ne Naa mu tutugutsekoo doodooake besa ume nemadabue tuungu.’ “
40021017	Soo Te Pabeꞌe yise Bethany-witoo mease oonow tooi.
40021018	Ka oo mooꞌa awamooa, soo Te Pabeꞌe numme pumme nakatzimodu-no ka Jerusalem-tamme mea.
40021019	Soo Te Pabeꞌe ka meana, ka sunngabe Fig mee naneadu poonnese, oo-tamme mea ka tzuayaena. Unu sunngabe naka-gaꞌyoo gi pooe-gaꞌyoo. Soo Te Pabeꞌe yise ka sunngabe meeoo netamma, “Gi gea hannanoꞌo u pooedooa-waꞌneꞌyoo.” mee. Soo sunngabe yise pasahoodooe.
40021020	Oꞌno numme Te Pabeꞌe nakatzimodu ka sunngabe pasahoose oo poonnepunne, numme ka Te Pabeꞌe mee netamma, “Uune! How manena soo sunngabe yabesoo pasa?” meeꞌe.
40021021	Soo Te Pabeꞌe yise meeoo ne netamma, “Mu sakwa a nakasopedakwadoo mu ka Te Naa nakaꞌoedyukwu, gi waha-tamme tusooyugwepana soo Te Naa mu nakasootuhikwu ka mu nanesootuhaꞌe. Mu ka tunakaꞌoedyukuna, mu punnoꞌo nu-kwaꞌnesoo mesoo manakwe. Ka ooka mu natuungu, oosoo yise oo-toogoo manekwu. Mu unu pooha-gaꞌyoo. Gi hee unu manepunnekwu.
40021022	Mu ka tunakaꞌoedyukuna ka Te Naa-matoo nanetzakwiyaꞌena, Te Naa mu nakasootuhikwu.”
40021023	Soo Te Pabeꞌe ka pukwiꞌyoona mu nanesootuhi-wi petugase mu numu tunedyooꞌe. Mu Jew numu tutunehanedu ka Te Pabeꞌe-baa petuse mee oo tubenga, “Haga pooha tunetamma-toohakwi u yoo manakwe?”
40021024	Soo Te Pabeꞌe mu nekwegea, “Nu ka John-witu mu mooe tuukwekwu. Mu ka kaaheno e nanekwegease, oꞌno yise saaꞌa nu punnoꞌo haga pooha-toohakwi ꞌyoo nu e manena mu tuukwekwu.
40021025	Haga ka John meeoo netammana oosoo numu baa-wi matzaka, soo Te Naa God, pute oosoo puusoo oo sukwe manakwe?” Mu tutunehanedu yise puusoo nanano apegeagonnose, mee unakwe, “Tamme ka meeꞌe unnese, ‘Soo Te Naa God ka John meeoo netamma.’ Pana soo Te Pabeꞌe meeoo te netammakwu, ‘How yise manena mu ka John gi nakabetsea?’
40021026	‘Pana soo John puusoo oo manakwe,’ mee te unnese, mu numu punnoꞌo te kusekeakwu, soo John Te Naa nayadooawabe mee oo netammana oo nakaꞌoedyukuna.”
40021027	Umu yise mee ka Te Pabeꞌe nanekwegea, “Numme gi oo sopedakwatoo.” Soo Te Pabeꞌe yise mee mu netamma, “Nu punnoꞌo gi mu tuukwe-waꞌneꞌyoo ka haga pooha-toohakwi, e pooha maꞌnawena.
40021028	Nu mu natugwengakwu, oꞌno saaꞌa mu e tuukwe hanotu umu-matu kaaheno manepunne. Wahaꞌyoo tootooebetse tu naa-no nobe-gaꞌyoo. Soo mu naa sumuoo tu tooa mee netamma, ‘U sakwa yaa tabeno ka te tubewabe-witu hemma how yugwega.’
40021029	‘Gi nu,’ mee oosoo ka tu naa nemaꞌese sapa saaꞌa mease ka tubewabe-witu hemma mahane.
40021030	Soo mu naa yise ka sumuoo tuwazoo tu tooa meeoosoo netamma, ‘U sakwa ka te tubewabe-witu hemma oo tummatzi.’ ‘Unudooe e naa,’ mee unnese sapa gi oo-toogoo manakwe.
40021031	Hanotu umu-matu ka tu naa nakabetseꞌa?” “Soo mooeꞌugasootu,” meeꞌe mu numu tutunehanedu ka Te Pabeꞌe nanekwegea. Soo Te Pabeꞌe yise mee mu netamma, “Nu kaaheno mu tuukwekwu, umu numu tumaꞌemukwadu ka nuka oedyukuna, mu ka Te Naa-baa petugakwu, mu nananesootuhidu mee naneyugwedu punnoꞌo sakwa e nakaꞌoedyuku manese mu punnoꞌo Te Naa-baa petugakwu.
40021032	Ka John mu-baa petugase ka Te Naa besa po-witu mumme oo tuukweꞌe, mu gi oo nakabetseꞌa. Mu tumaꞌemukwadu mee mu netammana suuꞌmu ka suda tu mamanenona nemawunina oo nakabetseꞌa. Mu yise mu poonne pana gi umu-waꞌnesoo manakwe.
40021033	Nu yaa menoꞌo mu tuukwekwu ka nana tubewabe hee-ga-kwitu. Oosoo nana mooe tumasuꞌakese yise oo naꞌooonnakwitoo kooduadoose yise oo-toogoo tubane nobe-too. Ka tu tumasua-matu mu numu tunemanagakuse ka ooka mu mabetseakwu-kwitoo, yise oona kwingaꞌa mea.
40021034	Ka tu tumasuana kwasuse, soo tumasuadu ka sumuoo tu tummatziwabe umu-matoo taya. Oo naamookwitu a tupooe oo hane tuunguna.
40021035	Mu numu yise ka pumatoo natayadu petugase oo wupagetahoose gi a tupooe-matu oo hanekupana oo tayakwunihoo.
40021036	Soo tumasuadu ewowsoo umu pumme tummatzidu oetoosoo taya pana umu tumasuape mabetseadu mu goehoo tuwazoo.
40021037	Nakwitoo yise ka tu besa dooa umu-matoo taya mee tusooyugwena, ‘Umu sumuna besa e besaa tooa matugukwu.’
40021038	Pana umu tumasuape mabetseadu oo tooa pu-baa petuse meeꞌe nananetamma, ‘Esoo numu ka tubewabe hee-gea manekwu tamme sakwa a batsase, oꞌno tamme ka tubewabe hee-gakwu.’
40021039	Umu yise ka tabewabe-wikoo oo matzatseboogese oo batsahoo.
40021040	Haꞌoo soo tabewabe hee-gaꞌyoo, ka umu ookow mabetseadu yugwekwu ka umu-baa petugase?” mee soo Te Pabeꞌe tutubenga.
40021041	“Oosoo ka mu tumaꞌemukwana umu-matusoo makodyukukwuse kadoo mu mayugwekwu ka mu sutakoo. Ka penakwa tumasuase yise kukummaꞌakoosoo ka tu tumasuape mabetsea tuungukwu, kummaꞌaꞌyoosoo oo tubewa-kooba tumasuase oo naamookwitu oo hanekukwu,” meeꞌe umu ka Te Pabeꞌe nanekwegea.
40021042	Te Pabeꞌe yise mee mu netamma, “Nu mu tuukwekwu mu gi ka Te Naa-baaꞌyookwu mu ka gi e nakaꞌoedyukuna. Mu numu nuka tubetse nakaꞌoedyukudu suuꞌmu Te Naa-baaꞌyoona numu moohekwu. Mu oo sopedakwatoo ka oꞌnosoo Te Naa nayadooawabe meeꞌe nu-kwitu botugupu-gaꞌyoo, ‘Mu tupe nobe-toodu puu ka sumuhoo tupe moodyise, soo mu tumoodyina tookwa gi pumme wuni-waꞌneꞌyoo o ka nobe madipunnedu.’ Nu yow oosoo nanetammadu tupe Te Naa nobe madipunnedu.
40021044	Nu yow ookow tupe-kwaꞌneꞌyoo. Oꞌno mu gi nuka nakaꞌoedyukudu kadoo namayugwekoo. Ka numu nanemadabuekwu-kwi oo manepetuse umu gi e nakaheesoobedyadu kadooꞌoo namayugwekwu.”
40021045	Mu Jew numu tutunehanedu ka Te Pabeꞌe meeoo pumme natukwenga nakase umu oo nakasopedakwatoo soo Te Pabeꞌe tookwa umu-witu netamma.
40021046	“Hownnekoo sakwa tamme oo wutumahoo?” meeꞌe mu tutunehanedu sokwamapana mu tutunehanedu ka mu numu-ma suipunnena ka mu numu Te Pabeꞌe ka Te Naa yadooawabe meeꞌe oo oedyukuna.
40022001	Soo Te Pabeꞌe yise mu natugwengasoo tuwazoo meeoo noꞌobatusoo numu nasootuhikwu gi Jew suuꞌmu mee yise tuukweꞌe.
40022002	“Nu mu natugwengakwu ka numu-kooba katudu-kwitu. Soo numu-kooba katudu numu ewa tukakukwu ka tu tooa nodukwadookwuse.
40022003	Ka tu nanumusoo numu-kooba katudu ewa tukakwu-kwitoo bina, umu pumme tummatzidu umu tayase meeꞌe mu tuukweꞌe saaꞌa, mee mu netammana, ‘Nu mooasoo tubatsase ka e tooa naꞌewa tukakukwuna mamakwupunne. Mu sakwa yabesoo nu-matoo kemma.’
40022005	Pana umu oetoo oo nanumu oo tubina gi oo nakaheesoobedya. Sumuꞌyoo tu tubewabe-witoo meahoo, sumuꞌyoo punnoꞌo hemma how yugwega.
40022006	Mu susumudu yise ka mu numu-kooba katudu tummatzidu wohonena, mu goehoo.
40022007	Soo numu-kooba katudu gi ka mu numu pumme tummatzidu oo pumme mu yugwena petzabena, tu tukwutumadu taꞌya, umu yise mu nobe tuni tuungu.
40022008	Ka umu pumme tummatzidu yise meeꞌe netamma, ‘Soo e tooa nodukwadookwunoꞌo naꞌewa tukakwudu mooasoo namamakwupunne. Umu yise e nanumu oetoo e tubina nagutza besa nanasooyugwe, gi kemma.
40022009	Mana po-witoo mease tooe haga tooe nu-baa tuka tuungu, oo soomanedutooe.’
40022010	Umu oo tummatzidu yise mease noꞌoko numu tu poonnena tooe ka numu-kooba katudu nobe-kwi bi petu. Saaꞌa ewaꞌyoo numu oe manepetu. Umu yise namebatu susumudu bebesaꞌyoo susumudu too sutaꞌyoo. Umu yise pukwi tu namasooakwuna nahemese yise naꞌewa tuka.
40022011	Soo numu-kooba katudu oe petuoose sumuoo nana mayuhoo gi namabetzapedu.
40022012	Mee oo netamma, ‘E puaꞌa, haꞌoo u gisoo namabetzapepana yow numu-baa?’ Soo nana gi hownnekoo oo nanekwegea.
40022013	Soo numu-kooba katudu yise umu pumme tummatzidu mee netamma, ‘A tzakunase mabe ooosapa unu togano-kwitoo a tzakwuni, umu mabetuoo ooosapa suda sokwamana sagwipunnedu.’ “
40022014	Soo Te Pabeꞌe yise meeoo, “Nu ewow numu bipana huuꞌyoosoo oo-toogoo namabetzapedu suuꞌmu ka Te Naa ewa tukakwu-kwiꞌyookwu.”
40022015	Mu Pharisee yise tunehanese ka Te Pabeꞌe unne-makoosoo oo nemadihookwu, mee oo-toogoo tunehane.
40022016	Ka tunehanese mu punotusoo mu wakwawaꞌa numu pabeꞌe Herod mee naneadu-notu nanana ka Te Pabeꞌe-matoo tayase umu yise meeꞌe ka Te Pabeꞌe netammana, “U tubetse besaꞌyoona mu numu Te Naa-witu besa tunedyooꞌe. U gi numu tutzeadu yise gi tuwazoo u numu nesootzemadu oo namanedu u gi heesoobedyadu.
40022017	Numu pabeꞌe natumasumudookuyi-kwitu hayoo u sooyukwe mee numme u tubengagese?”
40022018	Soo Te Pabeꞌe mooasoo oo sopedakwatoopunne ka pumme mu nemadikwuse yise meeoo mu netamma, “How yise mu manena e tooꞌe nemooaga? Mooasoo mumme gi e watzekupunne sapa mu e tooꞌe nemadaꞌe.
40022019	Ka namasumudoona a haneku.” Umu tu tumasumudoona-matu oo gea.
40022020	Soo Te Pabeꞌe ka tumasumudoope pumme mu gease meeoo mu tubenga, “Haga ma-ma namanaka yise haga naneana tuwow ma-ma naboꞌo?” mee.
40022021	Umu yise meeoo, “Mu wawaꞌa pabeꞌe namanagana ma-ma, oo neneana tuwow ma-ma naboꞌo,” mee. Soo Te Pabeꞌe yise meeoo tuwow mu netamma, “Tamme sakwa mu wakwawaꞌa numu pabeꞌe geasoo, umuoo nanumu tumadabuena. Tamme puu Te Naa tumadabuena Te Naa yise te hee-gaꞌyoo.”
40022022	Umu ka Te Pabeꞌe unnena nakase besa sokwamana umu yise nasoomenakwase meaꞌa.
40022023	Mu nananesootuhidu Sadducee mee nananeadu mee oo natunedyooꞌe soo numu ka yaꞌese otosoo soo moogooa mobegwa-gaꞌyoo. Oogowsoo tabeno
40022024	“Oꞌnosoo Te Naa yadooawabe Moses mee naneadu ka menoꞌo te tumahohope te mayoho tuungu soo nana ka yaꞌese, oo wanngaꞌa sakwa ka oo nodukwa nodukwadoose oosoo yise ka tu pabeꞌe dooamudookukwu.
40022025	Umu natakwatsukwuꞌyoo (7) nanakwangaꞌamu tamme numu-naga. Mu Pabeꞌe nodukwadoose, gisoo dooamudoona yaꞌe.
40022026	Umu oo wangaꞌamu nanapenakwa oo tooꞌe nodukwadooke pana gisoo oo-makoo dooamu-gana tuꞌi tzasooahooke.
40022027	Soo mogoꞌne punnoꞌo saaꞌa yaꞌe.
40022028	Soo numu ka tu yaꞌe-kwikoo namayodase ka ume unne-kwaꞌne mane haga yise umu-matu ka mogoꞌne nodukwa-gakwu, umu ka noꞌyoona oo nodukwa-gapana?”
40022029	Soo Te Pabeꞌe yise mee mu nanekwegea, “Mu tookwa gi ka Te Naa tubetse unnena ka oo pooha noko nakasopedakwatoo, ka mu numu yaꞌe-kwikoo namayodakwuna.
40022030	Soo numu ka tuise namayodase gi nananodukwamu-gakwu, umu ka umu Te Naa tutummatziwabe mu toha kakasa-ga-kwaꞌneꞌyookwu.
40022031	Mu ka sumuna Te Naa unnepu nabotuguna neꞌa, ‘Umu mu nanamooatupu Abraham, Isaac, yise Jacob nu-matoo togesoo nanesootuhidu.’ “
40022032	Soo Te Pabeꞌe meeoo, “Tooe Mu Abraham, Isaac-no Jacob oꞌnosoo kadoo manepupana, umu togesoo gwetzoaꞌe umu ka Te Naa-matoo togesoo nanesootuhina.”
40022033	Ewaꞌyoo mu numu ka Te Pabeꞌe nakadu mee nananetamma, “Tamme gi hannanoꞌo yooonnekoo nakadu, Te Pabeꞌe besa numu tunedyooedu.”
40022034	Pana ka mu nananesootuhidu Pharisee mee nananeadu soo Sadducee gi hownnekoo ka Te Pabeꞌe nekwegea. Mu Pharisee mee tunakase umu pudu tunemadabue ka Te Pabeꞌe nemapoonnehookwu mee sokwamana. Umu Pharisee sumuoo punagatusoo ka Te Pabeꞌe mee tubenga tuungu,
40022036	“Oꞌnosoo soo Te Naa yadooawabe Moses ewow tumayohope te mayoho tuungu. Hanotu umu te tumayohope-nagatu unu besaꞌyoo pumme mooe datsunga-waꞌneꞌyoo?”
40022037	Soo Te Pabeꞌe mee oo nanekwegea, “Tamme sakwa ka Te Naa besa soobedyana ooosapa meeoo sokwamamo.
40022038	O a besana.
40022039	Soo penakwatu besaꞌyoo tumayohope te nakabetseakwuna punnoꞌo meeꞌe, ‘Tamme sakwa noꞌoko numu besa soobedya tammesoo nasoobedya-kwaꞌne.’
40022040	Tamme ka Te Naa noꞌoko mu numu besa soobedyana, tamme tookwa noꞌoko ka Te Naa tamme tunetammakuna nakabetseꞌa.”
40022041	Mu Pharisee numu ka Te Pabeꞌe-baa sumu, soo Te Pabeꞌe yise mee mu Pharisee tubenga,
40022042	“Haꞌyoo mu puu oo soobedya? Haga nakwana oosoo Te Pabeꞌe suaketu?” Umu Pharisee meeoo ka Te Pabeꞌe nanekwegea, “Ka numu-kooba katudu David mee naneadu-nakwana suakekwutu.”
40022043	Soo Te Pabeꞌe yise mee mu netamma, “Soo David ka Te Naa pooha-toohakwi Te Pabeꞌe mee oo natubaꞌnga. Ka David tubotugu-kwi meeoo,
40022044	‘Soo Te Naa ka Te Pabeꞌe mee netammapu, “U sakwa ooosapa e tumadinakwu katu ka umu ume wohonedu e matzooekunoꞌotoo.” ’
40022045	How yise soo David Te Pabeꞌe mee oo natubaꞌnga ka punakwana oo nanekemma sapa?” meeꞌe soo Te Pabeꞌe mu Pharisee tubenga.
40022046	Gi haga hownnekoo oo nanekwegea-waꞌneꞌyoo, umu yise gi hemmasoo oo tubengasoo mani.
40023001	Soo Te Pabeꞌe Jesus yise ka mu numu ewana ka mu tunakatzimodu-nokosoo mee netamma,
40023002	“Mu Jew numu nanesootuhibu tunedyooe ka Moses kapi naneyugwena ka oo unnena numu tunedyooe.
40023003	Mumme mu tunedyooena kaahenoꞌyoo pana umu puu gi oo-toogoo tumayohopana mu tunedyooꞌe. Mu sakwa gi umu-waꞌneꞌyoo.
40023004	Umu unu namanedu te mayoho tuungupana, gi te tummatzi sokwama.
40023005	Umu sukwe nasootzamena ka tumayohope mayoho mee naneꞌyugwe.
40023006	Umu puu besa-kwi tu namasooa-ma nasootzaꞌme numu pumme besa neyugwena pedukudu tuwazoo. Umuoo ka tu naꞌewa tuka numu-kooba tunaneyugwena besa soobedya punnoꞌo, oꞌno mu numu besa mu sooyugwekwu mee nasooyugwedu.
40023008	Pana mu sakwa gi kummaꞌakoosoo numu nanesootuhibu tunedyooedu mee mumme netammadu sookwipana. Nu suuꞌmu yow kaahenotu ka nanesootuhibu numu tunedyooedu mu noꞌyoona sumu-kwaꞌneꞌyoosoo.
40023009	Mu sakwa gi tooe haga tooe ka teepu-koobatu Te Naa mee neapana, mu sumuoosoo Tubetse Naa-gaꞌyoo, oosoo yise ebe te paꞌanakwa manepunne.
40023010	Mu sakwa tuwazoo gi kummaꞌakoosoo ka yaa teepu-koobatu, Te Pabeꞌe, mee neapana. Nu suuꞌmu yow Mu Pabeꞌe.
40023011	Soo unu nadatsungadu mu nagatusoo sakwa mu tummatzi.
40023012	Ka te nasootzaꞌme soo Te Naa gi besa te sooyugwe. Pana ka gi te nasootzaꞌme soo Te Naa besa te soomadabuꞌe.”
40023013	Soo Te Pabeꞌe togesoo mu yadooedyakwe, “Mu nanesootuhibu numu tunedyooedu yise ka mu numu ka mu nanesootuhidu-nagatu Pharisee mee nananeadu-kwitu nu mu tuukwekwu. Mu tumaꞌemukwana mu-matoosoo kodyukwu mu ka nanesootuhaꞌe mee sukwe naneyugwena. Mu ka mu numu Te Naa nakabetseakwuna takohoꞌne ka mu gi oo nakabetseana. Ka Te Naa tamme a nameana ka natzakwonaꞌa mu tzatuma-kwaꞌne manepunne.
40023015	Mu tubetse unu sutaꞌyoona soo mu tumaꞌemukwana mu-matoosoo kodyukwu. Mu mana tooe momona sumuoo numu mu-ma nakatzabese mu mumme tumayohope oo tunedyooe gi ka Te Naa unnena, mu waha oo-koobakwisoo ka goso gi tokedu-tamme oo taya mummesoo mane-kwaꞌne.
40023016	Mu Pharisee tooe ka Te Naa-witu gi nakasopedakwadoopana ka mu numu tooꞌe tunedyooꞌe. Mu yise ka mu numu neꞌemukwa. ‘Mu hee ka te nanesootuhi nobe-kwitu oa tupe namadabuedu ka Te Naa nahemagana tamme sakwa yise mu sootubetseyaꞌe. Pana ka nanesootuhi nobe sakwa tamme gi sootubetseyaꞌepana,’ mee mu.
40023017	Soo nanesootuhi nobe Te Naa-tu ka oa tupe-kwaꞌneꞌyoosoo.
40023018	Mu oo netubetseyaꞌe ka Te Naa nahemagana pana mu ka pukooba oo natuguna gi heesoobedya.
40023019	Pana nanosoo umu Te Naa nahemagana.
40023020	Tamme sakwa yise namekoosoo mu sootubetseyaꞌe
40023021	ka oa tupe ka nanesootuhi nobe noꞌoko, umu noꞌyoona Te Naa tumadabuena.
40023022	Tamme ka tamme-koobatu-kobenaꞌyoona namayodase, tamme ka Te Naa ooka nemadabuedu nokosoo-kobenaꞌyoona namayota.
40023023	Mu nanesootuhidu numu tunedyooedu ka Pharisee mee nananeadu ka Te Naa oꞌnosoo unnepu tzamunetana numu tunedyooena mu ka Te Naa nakabetsea mee sukwe naneꞌyugwena. Mu ka gi haaꞌnoko mu hee-gana-matu ka Te Naa geapana ka kaaheno Te Naa besa unnepu gi nakabetseana. Mu sakwa ka Te Naa mumme sooyugwe-kwaꞌneꞌyoo, mu sakwa tuwazoo sakwane sapa ka Te Naa totsaꞌmaka. Mu sakwa besa numu matuguna, besaꞌyoona, kaaheno tusooyugwena ka Te Naa-wi tubetse besa tunakabetsea.
40023024	Mu ka gi kaaheno numu tunedyooena gi toge-tamme numu moohe.
40023025	Mu Pharisee gi kaaheno numu tunedyooena umu-matoosoo kodyukwu. Mu ka numu poonnenaꞌyoona besa nasooyugwena pana mu tusoohane gi togeꞌyoo. Mu suda totsa tusooyugwe, tuduhana, unu moogoobuna. Mu unu totsadu tseda-waꞌneꞌyoo numu puu ka oo naꞌoonnakwitu suuꞌmu gi madotzakuna oetu tooesoo totsaꞌa.
40023026	Mu Pharisee tumamooagadu. Mu sakwa gi toge mu manena nematzaga, oꞌno mu besaꞌyookwu.
40023027	Mu ka mu numu nakoopu-waꞌneꞌyoo oosoo puu besa namabetzape puuwanatu a napoonne-kwitu, soo tsoapa suuꞌmu oe.
40023028	Mu besa tatabuꞌa ka numu mumme poonnekwi ooonneꞌyoo pana mu ka Te Naa gi nakabetseana unu eꞌesapu.
40023029	Mu ka oꞌnosoo Te Naa nanayadooawabe nakoona mabetsabena,
40023030	mee nanaꞌunakwe, ‘Tamme sakwa uga ka oꞌno mona Te Naa nanayadooawabe gi goe ka umu te nanamooatupu-waꞌne.’
40023031	Tooe mu meeoo sukwe unnepana mu nanamooatupu manena mu nakwisoo meꞌa.
40023032	Mu punnoꞌo umu-waꞌneꞌyoosoo. Ooosapa ka umu Te Naa nanayadooawabe goetabekwu.
40023033	Mu togogwa-waꞌneꞌyoo. Mu-kwaꞌneꞌyoo saaꞌa nanemadabuese ka goso gi tookedu-kwitoo natzakwunikwu.
40023034	Ka yoo a manepunne nu ooosapa ka kaaheno Te Naa unnepu tunedyooekukwudu mu-matoo tayatabekwu, pana mu umu-matu goena, mu kusedyana, suda mu matuguna, mu tayapebuakwu, umu-matu tzakwenetakwu.
40023035	Mu oe naneyugwekwu ka noꞌoko Te Naa nanayadooawabe goena. Mu numu menoꞌo modu togesoo ooosapa manedape soo sutaꞌyoo mu manetabena mu-matoosoo kodyukwu.
40023037	Nu ewasoo mumme Jerusalem-witu numu tutuha soobedyayakwe, nu sakwa tooe ka hootze-waꞌne tu dooamu ka tu kasa-tooha hane mee nu tusooyugwe. Pana mu gi mumme oo e matuguna petzape. Mu nonoꞌotsa umu Te Naa nanayadooawabe mu-matoo e tayayakwe oo batsayakwe.
40023038	Ka saaꞌa mu-matu kadooꞌoo namayugwese mu nogadu-kwitu numu kadooꞌyookwu.
40023039	Saaꞌa ka mu-baasoo e kodyu petuse mu mee unnedooa, ‘Yow soo Te Pabeꞌe wunaꞌme te wutooena.’ “
40024001	Soo Te Pabeꞌe ka numme pumme nakatzimodu ka pabatsekoo nanesootuhi nobe-kwiꞌyoona meaꞌa, numme yise ka nanesootuhi nobe-kwitu apegeamoꞌo.
40024002	Soo Te Pabeꞌe yise mee ne netamma, “Besa oo poonne ka nanesootuhi nobe maasoo puu tupe namadabuena ka saaꞌa mu tupe noꞌyoona abedikwu gi sumuꞌyoo sapa wunukwu.”
40024003	Soo Te Pabeꞌe yise ka tutsekoo giba Olive mee naneadu-ma poyase onow katu. Numme yise numu-wanaꞌyoona mee oo tubenga, “Haꞌoo saaꞌa numme oo sopedakwadoo tabuadooa hannanoꞌo yoo namanese u kodyu petukwu ka yaatu teepu atasoo u mayugwekwu?”
40024004	Soo Te Pabeꞌe mee ne nanekwegea, “Besa sapa gi kummaꞌakusoo numu mumme nemooagadu nakaꞌoedyukupana.
40024005	Ewaꞌyoo soo numu mee sumuna mu netammakwu, ‘Nu yow Mu Pabeꞌe,’ yise ewow numu nemooꞌaga.
40024006	Mu ka tu nanaꞌakwe-kwitu nakakwu, tooetoo nanaꞌakwekwu pana gi suipana. Tooe tu nanaꞌakwedyakwe sapa gisoo atasoo ka yaatu teepu e yugwekwi manakwe.
40024007	Yoo namanekwu ka hemma suda manekwuse. Ewa-baatu numu kukummaꞌyoosoo nanagoena, tukapu natugena natseagoena, soo teepu yise yutsungayikwu.
40024009	Saaꞌa numu mu wohonena ka mu numu moohedu mumme goe tuungukwu. Noꞌobatusoo mu numu gi mu petzabekwu nu-koobatoo.
40024010	Ewaꞌyoo mu tunakaꞌoedyukudu-matu gi nu-kwi tunakaꞌoedyuku manese gi nanapetzabena nanakwohonekwu.
40024011	Ewaꞌyoo numu nu yow Te Naa yadooawabe mee naneyugwedu mu-baa petuse ewow numu nemooagakwu.
40024012	Yise ewaꞌyoosoo soo numu suda tumatuguna tooe noꞌyoona mu numu gi nanapetzape manekwu.
40024013	Pana mu sakwa ooosapa tunakaꞌoedyuku tooe mu numu mumme tumooꞌoo, oꞌno mu namagwetzoikwu.
40024014	Mooeꞌugasoo noꞌobatusoo numu ka Te Naa besa naꞌunnedu natuukwekwu. Umu punnoꞌo oo naka ka Te Naa numu magwetzoikwuna. Oꞌno yise nu ka yaatu teepu atasoo yugwekwu.
40024015	Tooe hemma tooe sutaꞌyoo ka nananesootuhi nobe-kobena natzekwunukukwu. Oꞌnosoo soo Te Naa yadooawabe Daniel mee naneadu yoo eka sutakoo
40024016	Oꞌno sakwa mu ka oo poonnese, Judea-wiꞌyoona yabesoo meaꞌa.
40024017	Mu ka ona puuwanaꞌyoona mu sakwa gi hemma hanepana meaꞌahootooe.
40024018	Ka oona tubewabe-kwiꞌyoona mu sakwa gi mu wegea-kwitoo kodyupana.
40024019	Mu momokoꞌne kokoheadu yise mu nunuupetzekudu tutuha namanatzayakwe ka numu tuyamanese.
40024020	Umu sakwa nanesootuhi, gi sakwa tommo tooetoo te nanesootuhi tabeno hee oo suda manepana.
40024021	Oꞌno numu nanasuda manekwu. Gi hannanoꞌo oo suda namatugupu-gaꞌyoo.
40024022	Soo Te Naa umu tu nanumu tutuha soobedyana mu sootuhina ka suda mu nuugwena tzadyooikuse, oꞌno mu tunakaꞌoedyukudu namagwetzoikwu.
40024023	Tooe haga tooe sumuna meeoo mu tuukwekwu, ‘Soo Te Pabeꞌe mooasoo kodyu petu,’ mee, gi oo nakaꞌoedyukupana.
40024024	Ewa tuwazoo naꞌesagoekwu, ‘Nu yow Mu Pabeꞌe mee naꞌunnekwu.’ Ewasoo mu numu moohedu numu nemooagayakwe. Ewa nanasookwugi hemma mu tzapoonnekukwu tooe hemma tooe mahanekwu ka umu e dooamu tooꞌe nemooagana.
40024025	Nu yaa menoꞌo ekow mu tuukweꞌe.
40024026	Ka tooe haga tooe mumme mee tuukwe, ‘Soo Te Pabeꞌe numme-baa, tooetoo mana numu-wanakoo oo nanepoonne, tooetoo ebe nobe-kwi,’ mee mu unakwe sapa gi oo poonne-gapana, gi mu nakaꞌoedyukupana.
40024027	Nu ka numu poowutzaba-kwaꞌne oo yabe manikwu ka tukwukwetseba tabatsebue-nakwana ka koomeba pedakwana ka taba egea-tamme mani-kwaꞌnekoosoo, nu mu-baa kodyu petuhookwu soo numu noꞌyoona e poonnekwu.
40024028	O mu e nakaꞌoedyukudu suuꞌmu nu-baa sumuhookwu.
40024029	Oꞌno ka gi hemma besa manekwuse, soo taba toganohookwu, soo muha punnoꞌo. Mu paatoosooba punnoꞌo sawedyikwu.
40024030	Noꞌyoona mu numu punnoꞌo ka koomeba-nagakoo e pooha kodyu petukwuna poonnekwu. Noꞌobatusoo gi tunakaꞌoedyukudu numu suda sokwamakwu.
40024031	Soo tumooyagakunoo paba namooyagakuhookwu, ka e kemmana mu tuukwena. Nu ka mu nuka tummatzidu toha kakasa-gakoo, mooe tayakwu umuoo saaꞌa umu nuga tutzeana nu-kwi tunakaꞌoedyukudu manatutooe tsobakwu.
40024032	Ka sunngabe pooedooakese, mu meeoo sokwamadooa, tamme tookwa tamatsebooe.
40024033	Ka gi besa hemma manekese, mu yise oo sopedakwadookwu, nu tookwa pudusoo kodyu petukwu.
40024034	Susumudu mu numu-matu ka hemma oo manedu poonnekwu gisoo yaꞌena.
40024035	Nuga unnepu besa naꞌunnedu, gi atasoo mane-waꞌneꞌyoo.
40024036	Ka hannanoꞌo oe e petuookwuna manepetuse gi haga ka teepu-koobatu oo sopedakwatoo. Mu toogoopatu Te Naa tutummatzidu puu gi, nu punnoꞌo gi. Te Naa suuꞌmu oo sopedakwatoopunne ka hannanoꞌo e petuookwuna.
40024037	Nu sumuna yabesoo umu-baa kodyu petukwu gi mu numu meeoo sokwamanoꞌo. Ka gisoo e petu mu numu tooe how tooe maꞌnaꞌwekwu. Ka oꞌnosoo tu mane-kwaꞌnesoo ka nana Noah mee naneadu togesoo ka yaa teepu-kooba gwetzoinumme. Umu puu tukana, hebena, nananodukwadooyakwe ka oꞌno tabeno ka Noah ka sake-wi natzatumase. Mu numu puu ka gi ka Noah nakaheesoobedyana. Oꞌno umu puu ka teepu patatzopahoose, batatuihoo ka gi oo nakaheesoobedyana. Ooosoo tuwazoo manekwu ka e kodyu petuse.
40024040	Sumuna wahaꞌyoo nanana ka tubewabe-wiꞌyoona, sumuꞌyoo nakwuhoogase, sumuꞌyoo nabenihookwu.
40024041	Sumuna wahaꞌyoo momokoꞌne toosoona, sumuꞌyoo nakwuhoogase, sumuꞌyoo nabenihookwu.
40024042	Mu sakwa nonotsu tabeno nuummabetsabena. Tooe hannanoꞌo tooe nu kemmowgena, yongona, togano, awamooasoo. Nu sumuna gi mu nuummabetsabe mu mayu petukwu.
40024043	Mu sakwa namabetzapepunne ka e kodyu petukwuna wutooena, soo numu puu namabetzapepunne ka tu nobe-kwitu natuduhakwuna sopedakwatoona, oꞌno soo hemma tuduhakwudu gi mu hemma tuduha-waꞌneꞌyoo.
40024044	Mu sakwa yise ooosapa namabetzapepunne nu mu-baa petuhookwu gi meeoo mu sokwamanoꞌo.”
40024045	Soo Te Pabeꞌe meeoo tuwazoo unakwe, “Umu nuga besa yadooawabe mu e dooamu nehane aatakwu, unu sokwamana sakwa ooosapa besa e dooamu tummatzi. Umu yise ka nuka nakaꞌoedyukudu nemabetseana ka e besa unnepu mu tunedyooena.
40024046	Nu ka kodyu petuse umu e netutzeana ka umu nuka nakaꞌoedyukudu besa mu nemabetsea mu mayu petuse, nu besa mu sootuhikwu.
40024047	Oꞌno umu e hemma noꞌoko nemadunagakwu.
40024048	Pana soo e yadooawabe ka suda tusooyugwena, gi yabesoo e petukwuna sookana.
40024049	Oosoo yise umu tunakaꞌoedyukudu gi mu nemabetseana, tukana, ewa hebena mesoo baayaꞌena tooe how tooe manekwu.
40024050	Nu yise gi oo soonamme-kwaꞌne yabesoo kodyu petukwu. Nu yise ka umu gi tunakaꞌoedyukudu-noko oo tatsungukwu. Oꞌno oosoo mu gi tunakaꞌoedyukudu-no suda sokwamanoꞌo.”
40025001	Soo Te Pabeꞌe meeoo tuwazoo unakwe, “Nu ka nuga kodyu petukwu-kwitu mu natugwengakwu. Mu sumumanoꞌyoo (10) sususuꞌa ka nana wutooedu-waꞌneꞌyoo ka naꞌewa tukakwu-kwitoo pumme oo bikakwuse.
40025002	Manegeꞌyoo umu-matu ka mooasoo oo nakana ka tu tukootabuakunoo besa mabetsapunnena oo wutooepunne ewow yoohoo oo-kumabasoo hanepunne. Umu manegeꞌyoo punnoꞌo oo nakapunnedu gi tu tugootabuagunoo mabetseꞌa, oo sukwe wutooepunne.
40025005	Soo nana gidyaꞌe manegena umu oo wutooedu utuigana yise noꞌyoona utuihooga.
40025006	Togabeno umu nanetupoonne mee natuukwehoo, ‘Pudusoo soo nana petuookwu,-tzageꞌe manegena yosuhoose oo-no meaꞌa mu ka tooe mooasoo namamakwupunne.’ Noꞌyoona mu sususuꞌa yosuhoose tu tukootabugunoo mabetsabekooha.
40025008	Mu gi oo-toogoo namabetzapepunnedu sukwe kemmadu ka tu tukootabuakunoo togegaꞌa mu tu pupuaꞌamu punotu tooꞌe yoohoo natuungu.
40025009	Umu pupuaꞌamu yise mee mu nanekwegea, ‘Gi! Esoo yoohoo sumuna gi toge tamme-too togeꞌyoo. Mu sakwa muusoo yoohoo tumuhoo.’
40025010	Ka mu sususuꞌa yoohoo tumugase, soo mu wutooena nana petuhoo. Mu sususuꞌa mooasoo nuummabetsabepunnedu ka nana-no meaꞌa ka tu naꞌewa tukakwu-kwitoo. Ka oe mu petugonnogase soo natzakwonaꞌa natzadumahoose natseponoehoo.
40025011	Saaꞌa umu yoohoo tumumodu yise saaꞌasoo ka natzakwonaꞌa-wi tooꞌe petugonno. Meeꞌe tooꞌe unakwe, ‘Ne tutzakwonaku.’
40025012	Oosoo nana yise mee mu nanekwegea, ‘Mu mooasoo saaꞌasoo manasoo manemo. Manakwingaꞌa-witoosoo meaꞌa.’
40025013	Nu Mu Pabeꞌe ookow nana-waꞌneꞌyoo. Mu sakwa namabetzapepunnena nu-no mea ka tooe hannano tooe mumme e bi petugase.”
40025014	Soo Te Pabeꞌe meeꞌe tuwazoo mu natugwenga, “Sumuꞌyoo numu puu ka meakwuse, ka hemma how pumme yugwekudu hemma nemanekuka. Ka tuꞌeyaedu meeoo netamma, ‘Gi uꞌwepana.’
40025015	Ka sumuoo pumme tummatzidu manegeoo oa tupe oo heme, ka sumuoo pumme tummatzidu waahoo oa tupe oo heme, sumuoo tummatzidu sumuoo oa tupe oo gea. Oꞌno soo nana mea.
40025016	Soo oo tummatzidu ka manegeoo nahemedu hee-ma tumuna oo-masoo too tumuwununa sumumano (10) oe mamaꞌe petuga.
40025017	Soo tummatzidu ka waahoo nahemedu punnoꞌo manegeoo nahemedu-kwaꞌnesoo manese watsu oo mamaꞌe petuga.
40025018	Soo oo tummatzidu ka sumuoo nageadu yise ka teepu-tooha oo sukwe kooohoo.
40025019	Ka saaꞌa soo nana kodyu petuse mu pumme tummatzidu namatoo bi.
40025020	Ka umu tu hemepu-witu soosopedakwatoona soo oo tummatzidu manegeoo nahemekadu oo makodyuse yise manegeoo too oo-koobakwisoo oo heme.
40025021	Soo nana meeoo oo netamma, ‘U punnoꞌo besa manepu-gaꞌyoo u manegeoo nanakummaꞌakoosoo numu nemadabuekwu. Nu ewahoosoo u hanekukwu. U besa soonammekwu, yaa manakwana u nu-baaꞌyoona.’
40025022	Soo sumuꞌyoo oo tummatzidu punnoꞌo ka waahoo oa tupe nahemedu meeoo ka nana netamma, ‘U waahoosoo oa tupe e hemese, nu onoko tzanabedose menoꞌo watsukwuoo oa tupe u makodyukukwu.’
40025023	Soo nana meeoo oo netamma, ‘U tookwa punnoꞌo tubetse besa manepu-gaꞌyoo. U besa e nakabetsea tooe ka huutsekoo ume e hanekuse sapa. Nu ewahoosoo u hanekukwu. U punnoꞌo besa soonammekwu, yaa manakwana u nu-baaꞌyookwu.’
40025024	Soo tummatzidu punnoꞌo ka sumuoo oa tupe nageadu meeoo ka nana netamma, ‘U nenaduꞌyana. U ooosapa tooe hema soogwidu tooe gi numu tummatzipana.
40025025	Nu ka u-ma suina gi oo sookwatzekuna teepu-tooha ka oa tupe kooohoo. Yaaꞌa yise soo u oa tupe.’
40025026	Soo nana yise meeoo oo netamma, ‘U unu sutaꞌyoo, unu toetzebu. U mooasoo e sopedakwadoo ka e u manekwuna ka e tusoogwipunne.
40025027	U sakwa ka e oa tupe uga wutumase, oꞌno oosoo ewasoo manekwu.’
40025028	Ka oa tupe oo-makoo gwuuse ka nana sumumano (10) oa tupe makodyupu nagea.
40025029	Soo tooe haga tooe ka pumme tu geana besakoo mabetseana ewowsoo nageakwu. Soo tooe haga tooe yise ka gi besa oo mabetseana oosoo umu-makoo nahanekwu.
40025030	Soo gi besa tummatzidu ka unu togano-kwitoo natayakwu ka gi besa nanasoonamme-kwitoo.
40025031	Ka Te Naa Besa Pooha tooha-kwi e petuse ka mu nuka tummatzidu toha kakasa-gakoo-no, nu saaꞌa ka mu numu nemadabuedooa ka Te Naa Besa Pooha-toohakwi.
40025032	Noꞌobatusoo numu saaꞌa nu-baa e koobena manepetuse, nu yise mu tapokase mu nuga dooamu sukwesoo hanekwu.
40025033	Nu ka mu nuga dooamu e tumadinakwa hanekwu ka mu susutakoo numu e oenakwa hanekwu.
40025034	Ka umu e tumadinakwatu nu mee netammakwu, soo Te Naa namatoo mu bise Te Naa mu doodooamu-gakwu mu sootuhise, mu ooosapa Te Naa-baaꞌyookwu. Te Naa oꞌnosoo oo nemamakwupu gisoo ka teepu matabuena.
40025035	Mu nasootuhikwu ka e tzuayaꞌe e makase, e bamaka ka e puudyi, e nabaaꞌyookute tooe e wawaꞌa sapa.
40025036	Mu pukwi e namasooana e heemaka ka ooka e soogwaꞌe. Mu e tuoeyaꞌe e mabetsea. Mu nu-baa nobeꞌne ka e nakwutuma.
40025037	Mu bebesaꞌyoo numu mee unnekwu, ‘Hannanoꞌo numme u poonnena, u maka ka u tzuayaꞌe, yise ka u puudyaꞌe u bamaka?
40025038	Hannanoꞌo numme u nabaaꞌyookute tooe u wawaꞌa sapa? Hannanoꞌo pukwi u namasooana numme u heemaka ka ooka u soogwaꞌe?
40025039	Ka u tuoeyaꞌe haaꞌa u mabetseꞌa? Hannanoꞌo u nakwutuma u nobeꞌne?’
40025040	Nu mu tuukwekwu, ‘Mu ka umu e doodooamu-nagatu besa matuguna mu nuka besa matugudu-kwaꞌne manepunne.’
40025041	Nu ka umu e oenakwatu yise mee netammakwu, ‘Mu sakwa nu-baaꞌyoona meaꞌa. Mu ka gi tookedu goso-witoo meakwu, ka sutakoo yise too ooka tummatzidu-no ka suta-too namadabuedu-kwitoo mu meaꞌakwu, ka gi e tummatzina ka mumme e soogwaꞌe.
40025042	Mu gi e maka ka e tzuayaꞌe. Mu gi e bamaka ka e puudyaꞌe.
40025043	Mu gi e nabaaꞌyookute ka wawaꞌana mu-baa e petugase. Mu pukwi e namasooana gi e heemaka, ka ooka e soogwaꞌe. Mu gi e mabetsea ka e tuoeyaꞌe, ka e nakwutuma gi e nobeꞌne.’
40025044	Nu oo sopedakwadoo umu punnoꞌo mee e nanekwegeakwu, ‘Numme gi u nabaaꞌyookudu ka gi hannanoꞌo u poonnena. Gi too u hee-makadu ka gi u poonnena, tooe u tuoeyaꞌe sapa, tooe u nakwutuma sapa, gi hownnekoo u tummatzi ka gi u poonnena.’
40025045	Nu mee mu nanekwegeakwu, ‘Nu togesapa mu tuukwekwu. Mu gi nuka tummatzaꞌe-kwaꞌne manepunne ka umu e doodooamu gi tummatzina.
40025046	Mu gi he-toogoo besaꞌyoo mee mu soobedyana. O mu sutaꞌyoo numuna soo suda mu tumatuguna mu-matoosoo kodyukwu. Umu bebesaꞌyoo numu punnoꞌo ooosapa Te Naa-baaꞌyoona besa nasootuhikwu.’ “
40026001	Soo Te Pabeꞌe mu numu natukwengamakwuse ka numme pumme nakatzimodu mee netamma.
40026002	“Mooa yongona tamme ka gi namayuadu tukaba ewa tukakwu. Ka tu naꞌewa tukanoꞌo nu sutakoo nana-waꞌne nakwuse natzakwenekwu. Oo nu nabatsa tabuakwu.”
40026003	Mu Jew numu tutunehanedu ka pumme tubetse moohedu Caiaphas mee naneadu nobe-wi sumuhoo.
40026004	Mu Jew numu tutunehanedu ka Te Pabeꞌe-witu watze tunehanese yise oo batsakwu mee tunehanena.
40026005	Pana mu tutunehanedu ka mu numu-ma suaꞌe. “Tamme gi hownnekoo ka tu naꞌewa nadukanoꞌo ka Jesus wutama-waꞌneꞌyoo mu numu sumuna te goehookwu,” meeꞌe umu nananetamma.
40026006	Soo Te Pabeꞌe oona Bethany-wi ka Simon
40026007	Sumuꞌyoo mogoꞌne oo-matoo kemma tupe osa-kwikoo besa kwanadu namakwanakuna unu nanenagadu gwuuna. Ookow ka Te Pabeꞌe kwo-kooba tokwuukwateoo ka oo tuka katu.
40026008	Numme oo nakatzimodu ka mogoꞌne manena poonnese oo nesootuꞌadyaꞌe, meeoo yise, “How manena oo nahadyakwe ka besa kwanadu unu naneagadu namakwanakuna?
40026009	Oosoo sakwa uga oo-ma tumuse mu tutuha manedu namadea.”
40026010	Soo Te Pabeꞌe yise meeoo mu netamma, “A tsasoopedya. Gi a nesootuꞌadyaꞌepana. Esoo mogoꞌne besa manakwe.
40026011	Mu tutuha manedu tooe hannanoꞌo pana ooosapa mu-noꞌyookwu, pana nu yise gi ooosapa mu-noꞌyookwu.
40026012	Oosoo ka namakwakuna nu-kooba tokwuukwateoo ka e nakoookwuna-kobena e natugukwuna tumayohokuna.
40026013	Tooe hano tooe ka teepu-koobakwi soo besa nayadooadu numu natunedyooe-kwi ekow mogoꞌne besa tumatugu-kwitu nawahakwu.”
40026014	Sumuꞌyoo ka numme Te Pabeꞌe nakatzimodu-matu Judas Iscariot mee naneadu ka mu Jew tutunehanedu-baa petuse
40026015	mee mu netamma, “Mu ka Ne Pabeꞌe pukwiꞌyoona mumme e tuukwese, haaꞌnoko sakwa mu e tumanagaku?” Mu Jew numu tutunehanedu yise pahe mano-ma tsebooekudu (30) oo tumanagakuhoo.
40026016	Soo Judas yise mee soonamme, “Hownnekoo sakwa nu ka Jesus bika?”
40026017	Ka Gi Namayuadu Tukaba naꞌewa tukana oe manepetuse, numme Te Pabeꞌe nakatzimodu mee ka Te Pabeꞌe netamma, “Hanoꞌyoona sakwa numme ka te nanesootuhi yongo tukakwuna mahanega?”
40026018	Soo Te Pabeꞌe mee ne netamma, “Mu ka Jerusalem-wi petugase sumuoo nana tapoegakwu mee saaꞌa oo netamma, ‘Soo Te Pabeꞌe meeoo, “Soo e nabatsakwuna mooasoo tuganaꞌa manegena. Nu ka umu nuka nakatzimodu-no ume nobe-kwiꞌyoona nanesootuhi yongo tukadooa.” ’ “
40026019	Numme ka Te Pabeꞌe tumayohokuna, ka ne nanesootuhi yongo tukakwuna mabetsabe.
40026020	Ka tu yongose, soo Te Pabeꞌe Gi Namayuadu Tukaba numme-no tuka.
40026021	Ka togesoo ne tuka, soo Te Pabeꞌe mee ne netamma, “Mu sakwa oo tubetse nakasopedakwadoo sumuꞌyoo mu-nagatu ka umu nuka wohonedu-matoo e bihookakwu.”
40026022	Numme suda sokwamana nanasusumuꞌyoona ka Te Pabeꞌe mee tubengadyipunne, “Nu haaꞌa?” meeꞌe.
40026023	Soo Te Pabeꞌe yise mee ne nanekwegea, “Sumuꞌyoo yaa nu-no tukadu.
40026024	Pana saaꞌa oosoo umu e wohonedu nu-matoo bikekwu soo oo manedu tumaꞌemukwana oo-matoosoo kodyukwu.”
40026025	Soo Judas Iscariot ka Te Pabeꞌe ka ooka wohonedu-matoo bikakwu. Oosoo yise ka Te Pabeꞌe meeoo tubenga, “Nu haaꞌa?” Soo Te Pabeꞌe yise meeoo ka Judas netamma, “O u mooasoo oo yadooahoo.”
40026026	Ka togesoo ne tuka aata soo Te Pabeꞌe ka tukaba gwuuhoose oo-koobatoo nanesootuhise oo tzabokahoo. Ookahoo numme pumme nakatzimodu hemehoose mee unakwe, “Mu sakwa eka tukaba tuka esoo nuga tookoo-matu-kwaꞌneꞌyoo.”
40026027	Soo Te Pabeꞌe yise ka tseda gwuuhoose ka atsa baa oe tuoonahoose oo-koobatoo nanesootuhise mee ne netamma, “Mu sakwa noꞌyoona mamatu hebe.
40026028	Esoo nuga puupe-kwaꞌneꞌyoo. Soo Te Naa mooasoo tunemamakwupu nu mu-koobatoo nabatsa. Ooonneꞌyoona yise soo Te Naa mu tumaꞌemukwana soomuꞌwakwu.
40026029	Nu mu tuukweꞌe nu ekow atsa baa ka yaa teepu-koobatu tubetse gi hebekwusoo, Te Naa ka te teepu mapudutupudoose, oꞌno yise nu tubetse pudutupusoo mu-no hebekwu.”
40026030	Numme yise nanesootuhi hoobea negwuuna ka Olive mee naneadu poꞌwoadu-matoo mea.
40026031	Soo Te Pabeꞌe yise mee ne netamma, “Ka yaa togano suda tu namanekwuse mu e maꞌwuookakwu. Oꞌnosoo soo Te Naa yadooawabe tubotugupu, meeꞌe naꞌunakwe ka menoꞌo e manekwuna. ‘Soo seepu takonedu nabatsahookwu, mu seepu yise nanaꞌemota petugwahookwu.’
40026032	Pana saaꞌa nu ka e yaꞌe-kwikoo namayodase mu-kobenasoo Galilee-wi mani petuhoogakwu.”
40026033	Soo Peter meeoo ka Te Pabeꞌe netamma, “Umu sumuna u-koobaꞌyoona meaꞌakwu, nu gi umu-no meakwu,” meeꞌe.
40026034	Soo Te Pabeꞌe meeoo ka Peter netamma, “Togesoo tu toganopunne, gisoo ka tsekana kwuꞌa waha-dooe oo yaka, pahe-dooe ona u numu tuukwekwu u gi e sopedakwatoo.”
40026035	Soo Peter yise meeoo Te Pabeꞌe netamma, “Tooe umu e batsakwu mee unnepana gi nu meeoo unne-waꞌneꞌyoo.” Numme Te Pabeꞌe nakatzimodu noꞌyoona oo-waꞌnesoo unakwe.
40026036	Soo Te Pabeꞌe yise numme-no Gethsemane-wi petugase onona yise mee ne netamma, “Yowsoo aatapunne nu nanesootuhigakwu.”
40026037	Mu Peter, James, John, oꞌno meaꞌa. Soo Te Pabeꞌe
40026038	mee mu netamma, “E pewu-kwitu tubetse suda nuumma. Mu sakwa yaahoosoo aatapunne.
40026039	Soo Te Pabeꞌe sagwane umu kwingaꞌatoosoo meahoose, o teepu-kooba meatzedose, yise nanesootuhikooha. “E Naa Toogoopatu. Nuga Naa Toogoopatu. Nuka u tunetammakuse nu oo-toogoo meakwu. Ekow e pewu-kwitu suda nuummana, kadooꞌoo mayugwe.”
40026040	Soo Te Pabeꞌe yise ka umu pahe-matoo kodyukase, utuaꞌe mu mayuhoo petugase mee mu netamma, “Mu sakwa nanesootuhipunne, oꞌno soo sutaꞌyoo gi mu matzama.
40026041	Mu gi oo mapuꞌa ka gi manese meeꞌe nu.”
40026042	Soo Te Pabeꞌe yise penakwa nanesootuhigase, oꞌno yise tuwow mee unakwe, “E Naa nu tooe a nuukatupana oo-toogoo meakwu ka nuka u tunemayohokupu.”
40026043	Yise tu pupuaꞌamu-baa kodyu petuse, mu utuaꞌe mu mayu petusoo.
40026044	Ka mu poonnese kodyukase meeoosoo nanesootuhaꞌe.
40026045	Ka nanesootuhimakwuse ka umu tu pupuaꞌamu-baasoo petugase meeoo mu netamma, “Yow, haaꞌa mu togesoo utuaꞌe? Yosuhoo! Tamme meaꞌakwu, nu natzakwenekwu. Yaa soo sutaꞌyoo nana kemma.”
40026047	Togesoo ka Te Pabeꞌe yadooadyakwe soo Judas uga numme-notu, mu ewaꞌyoo tukwutumadu o-no numme-baa petugonno, tsegesa noko papabatsekoo hooope hehemana. Mu Jew numu tutunehanedu numme-matoo tutayana.
40026048	Mooasoo soo Judas meeoo mu tunetammakupu, “Nu saaꞌa oo mitzadyamehoodooa, oꞌno u oo sopedakwadoodooa o soo Jesus.”
40026049	Soo Judas ka Te Pabeꞌe yise mee netamma, “How u E Pabeꞌe?” yise oo mitzadyaꞌmehoo.
40026050	Soo Te Pabeꞌe yise mee oo netamma, “E puaꞌa. Yabesoo sakwa u oo manikwuna mayohohoo.” Mu naana ka Judas-notu yise ka Te Pabeꞌe-ma tsakatuhoo.
40026051	Sumuꞌyoo numme-matu yise tsegesa-ma ka mu Jew numu tunehanedu pabeꞌe tummatzidu naka wugaꞌakwunihoo.
40026052	Soo Te Pabeꞌe yise meeoo oo netamma, “U tsegesa mabesootugu. Soo tooe haga tooe ka tsegesa-ma mooemanedu nanagoedu, oosoo oo-masoo nabatsakwudu.
40026053	Mu sakwa e unnena nakasopedakwatoo, nu ka E Naa ewow oo tutummatziwabe toha kakasa-gakoo sakwa mesoo natummatzi tuunguse uga.
40026054	Pana nu ka gi umuoo natummatzi tuunguse, ka oꞌnosoo Te Naa yadooapu nabotugu-waꞌnesoo manepunne.”
40026055	Soo Te Pabeꞌe yise ka mu pumme gwuuhoodu mee netamma, “Nu gi suda tumatugudu, gi nu naduyadu, gi tuduhadu tuwazoo. Gi sakwa mu e tumahepana wobe-ma, tsegesa-ma tuwazoo. Tooe ka e nanesootuhi nobe-kwikoo sapa gi nu-ma tzakadupu-gaꞌyoo. Muusoo tooꞌe.
40026056	Mooasoo soo tubope ebeoo nabotugu oꞌnosoo Te Naa tamme tuukwe-kwaꞌnesoo.” Noꞌyoona numme nakatzimodu yise suise oo-baaꞌyoona namapetukwahoo.
40026057	Mu tutukwutumadu yise ka Te Pabeꞌe mu Jew numu tunehanedu pabeꞌe Caiaphus mee naneadu-baatoo bihooka. Mu Jew numu tutuhanedu ka Caiaphus-no watze tunehane ka Te Pabeꞌe-witu.
40026058	Soo Peter kwingaꞌa mu-nakwi meadabena ka pukwi mu tutunehane-kwi petuhooga obe puuwanasoo. Soo Peter mu otuoo tutukwutumadu-baa katu, mee soonammena, “Howga umu ka Te Pabeꞌe yugwekwu?”
40026059	Soo Jew numu pabeꞌe mu tutunehanedu-no ka Te Pabeꞌe tooꞌe nebatsa, gi toge oo manena tooꞌe nekwatepana, gi hemma nemamaꞌyu.
40026060	Tooe ewaꞌyoo numu ka Te Pabeꞌe-witu esayipana gi nanakwaꞌnesoo nanano tuukweꞌe. Wahaꞌyoo numu yise saaꞌa mee unnekwate “Esoo nana meeoo,
40026061	‘Nu ka nobe ka Te Naa pukwiꞌyoona te nanesootuhina kadooꞌoo mesoo mayukwe yise pahe tabeba-wi oo mesoo mayota.’ “
40026062	Soo Caiaphas yise wunuoose ka Te Pabeꞌe meeꞌe netamma, “U sakwa ne tuukwe ka mu numu ume netamma-kwitu.”
40026063	Pana soo Te Pabeꞌe yise gi. Soo Caiaphas yise tuwow mee oo netamma, “U sakwa togekoo tuukwe u haaꞌa tooꞌe Te Pabeꞌe? U haaꞌa toogoopadu Te Naa Besaa Tooa?”
40026064	Soo Te Pabeꞌe yise meeoo oo nanekwegea, “Aha, u besa unakwe. Nu togesapa mu tuukwe saaꞌa mu e poonnekwu Te Naa-baaꞌyoona e tunemadabue ka koomeba-kooba e kodyu petuse.”
40026065	Soo Caiaphas tu kwasu makebuekooha. Yooonnekoo mu numu oo sopedakwatoo ka suda Te Pabeꞌe unnena oo nakasagwaꞌekuhoose. Soo Caiaphas yise mee mu tutuhanedu netamma, “Oosoo suda unakwe ka Te Naa-waꞌneꞌyoo mee naneyugwena. Gi tamme manatusoo oetusoo wahakwutu sookwaꞌe. Mu muusoo oo naka ka suda oo unakwe mu sakwa haꞌyoo oetu netamma.
40026066	Hayoo mu sokwama?” Umu yise ka Caiaphas nanekwegease meeoo unne, “Soo Jesus sakwa nabatsa.”
40026067	Umu-matu ka Te Pabeꞌe kobi-too toohegonno yise madopotona oo topagetagonno. Oo matatsena oo nematzama,
40026068	mee unnena, “U sakwa ne mesoo tuukwe ka ume topagetadu ka u pooha ume tuukwe u ka Te Pabeꞌe mee unnena.”
40026069	Soo Peter tooesoo ka Te Pabeꞌe mu nehane puuwana tu nobe-kobena katu. Sumuꞌyoo tutummatzidu tsuadumu mee oo netamma, “U haaꞌa punnoꞌo ka Jesus-notu
40026070	Soo Peter yise noꞌoko mu numu tu naꞌoonnakwi manepunnedu mee netamma, “Nu gi oo-notu. Nu gi oo sopedakwatoo.”
40026071	Ka koodua nanatzakwonaꞌa-witoo soo Peter meahoo. Oꞌno yise kummaꞌyoosoo tsuadumu tutummatzidu punnoꞌo oo poonnese mee ka mu numu o konnodu netamma, “Esoo nana uga ka Jesus-notu
40026072	Soo Peter yise meesoo, “Nu gi ka nana sopedakwatoo, mee uga nu.”
40026073	Saaꞌa sumuꞌyoo umu o konnodu-matu mee ka Peter netamma, “U tookwa umu-notu, u umu-matoo-waꞌnesoo yadooakanga.”
40026074	Soo Peter yise mee mu netamma, “Nu togesapa unakwe soo Te Naa sakwa gi e sootuhipana ka mumme e esayaꞌekute. Nu gi ookow nana sopedakwatoo.” Toge, oꞌno soo tsekana kwuꞌa yagayakwe.
40026075	Soo Peter yise oo soomayuhoo ka Te Pabeꞌe pumme netammapu, “Pahe u gi e nesopedakwadoopunnekwu gisoo ka tsekana kwuꞌa yaka.” Soo Peter puunuwatoo mease yaka ka tooe Te Pabeꞌe sopedakwatoopana gi oo nesopedakwadoose.
40027001	Awamooasoo noꞌyoona mu Jew numu tutunehanedu ka Te Pabeꞌe batsakwu mee tunehane.
40027002	Ka Te Pabeꞌe mi tzagunetowse ka mu otuoo numu-kooba katudu Pilate mee naneadu-matoo oo bika. Mu Jew tutunehanedu gi mu numu batsa-waꞌneꞌyoo.
40027003	Soo Judas
40027004	“Nu suda manakwe nu ka mu tummatzina ka besow nana mu batsakwuse,” mee soo Judas unakwe. “U suda soonamme gi numme,” mee umu tutunehanedu oo netamma.
40027005	Soo Judas yise ka mu tumakodyukuna ka pabatsekoo nanesootuhi nobe-wiꞌyoona sutahoose oo tabebuowse meahoo. Yise puusoo natzakwenehoose yaꞌehoo.
40027006	Mu Jew numu tutunehanedu ka oo tutabebuahoona tzobahoose mee unakwe, “Esoo numu nabatsa-kwi a natumanakana. Esoo sutaꞌyoo gi ka nanesootuhi nobe-kwi natumasumudoodu-waꞌneꞌyoo.”
40027007	Umu yise tubewa oo-ma tumuhookwu mee tunehane wakwawaꞌa numu pukwi nakooꞌyikwuna
40027008	Menoꞌo yise esoo tubewabe, Numu Pu-koobatoo Nabatsapu, mee naneꞌa.
40027009	Oꞌnosoo Te Naa nayadooawabe, Jeremiah mee naneadu, ka yoo tu namanekwuna oꞌnosoo wahapu.
40027011	Soo Te Pabeꞌe yise ka Pilate-baa nabi petugase soo Pilate yise mee oo tubenga, “U haaꞌa ka Jew numu-kooba katukwudu?” Soo Te Pabeꞌe meeoo oo nanekwegea, “Aha, nu yow oosoo.”
40027012	Mu Jew numu tutunehanedu nanasuda oo netamma, pana soo Te Pabeꞌe gi haꞌyoo unakwe.
40027013	Soo Pilate yise mee ka Te Pabeꞌe netamma, “Mu tutunehanedu tubetse suda u netamma. U sakwa ka mu tutunehanedu kaaheno nanekwegea.”
40027014	Pana soo Te Pabeꞌe gisoo tuwazoo haꞌyoo sukwe unakwe. Soo Pilate meeoo soonamme, “Nu gi o nakasopedakwatoo haꞌoo manenaga masoo gi mu nanekwegea.”
40027015	Nonotsa sumu tomoyina tu naꞌewa tukanoꞌo soo numu-kooba katudu sumuoo mu nakwutumadu-matu tzamaꞌwuyakwe ka mu numu unnemakoosoo.
40027016	Mu ewaꞌyoo numu sumuoo nakwutumadu unu sopedakwatoo Barabbas mee naneadu ewow numu goedu.
40027017	Ka mu numu sumuse soo Pilate mee mu tubenga, “Hanotu umu-matu mu natzamaꞌwukwuna soogwaꞌe Barabbas pute Jesus?”
40027018	Soo Pilate oo sopedakwatoo ka mu numu Jew tutunehanedu ka Te Pabeꞌe gi mu petzape oo nuusoogwedu ooonneꞌyoona umu ka Te Pabeꞌe wutumase.
40027019	Tooesoo ka Pilate oetu soohane oo nodukwa kummaꞌakoosoo oo-matoo taya mee oo tuukwe tuunguna, “Gi ka besaꞌhoo nana how yugwepana soo e nosena suda e masoonamme u ka oo batsa tuungukwuse.”
40027020	Mu numu tutunehanedu meeꞌe ka ewow numu tunetammakute, “Ka Barabbas tzamaꞌwuse ka Jesus batsa,” meeꞌe.
40027021	“Hanotu umu-matu nu tzamaꞌwukwu?” meeꞌe soo Pilate tutubenga. “Barabbas,” mee mu numu noꞌyoona oo nanekwegea.
40027022	“Haꞌoo yise nu oo yugwekwu ka Jesus Mu Pabeꞌe?” meeꞌe soo Pilate mu tubenga. Umu noꞌyoona oo nanekwegease mee unne, “Oo batsa.”
40027023	Soo Pilate yise mee mu tubenga, “Haꞌoo suda mu oo tumatuguse, oo batsa tuungu?” Pana umu tunenoyukwesoo, “Oo batsa.”
40027024	Soo Pilate ka mu numu-ma suina meeoo mu netamma, “Nu tooe mu tooꞌe tumayohokukwu mu Jesus batsa mee tunetamma gi yise nu hownnekoo oe naneyugwekwu.” Soo Pilate yise mu-kobenaꞌyoona mabatzaka, ka umu-tammesoo ka Te Pabeꞌe nabatsana tzamunase, puu gi oe soonaneyugwena mee unnena.
40027025	Noꞌyoona mu numu yise oo nanekwegea, “Oosoo gi hownneꞌyoo. Mooasoo numme noꞌyoona oo patza tuunguse. Gi too hownneꞌyoo tooe soo oo numme manena numme-matoosoo kodyuse.”
40027026	Soo Pilate yise ka Barabbas tzamaꞌwuse ka umu tutukwutumadu ka Te Pabeꞌe wupagetu tuunguse ooka mu batsa tuungu, oo taposa paaꞌa yise oo batsakwu.
40027027	Mu tutukwutumadu yise ka Te Pabeꞌe tu nobe-witoo tzakakase noꞌyoona mu susumudu tutukwutumadu oo naꞌoonnakwi mani.
40027028	Umu yise ka pukwi oo namadabuena tsakwumetahoose ka numu-kooba katudu-kwaꞌnesoo oo wunagayaku.
40027029	Unutse monoga-kwi tuwow oo tzowupagaku tonobe-makoo a namadabue-kwi. Natzetono oo mi-wi tuguse oo-kobena meatzedona oo-maꞌyoona nanekoꞌe mee unnena, “U tookwa yow mu Jew numu-kooba katudu.”
40027030	Umu oo kobitu toohena ka pumma oo natzetomasoo oo kwo-makoo oo wupageta.
40027031	Ka oo-maꞌyoona nanekoemakwuse umu oo kwasu-kwisoo oo kwaseakuse oo tzakahooka oo batsakwuse.
40027032	Umu tutukwutumadu ka meadabena, Simon mee naneadu wegeahoo. Mu tutukwutumadu ka Simon nenoyukwe ka Te Pabeꞌe puma nataposakwuna oo hane tuunguna.
40027033	Umu yise ka Numu Tzonoho mee naneadu-wi oo bi petuhooga.
40027034	Yise umu atsa tutzaꞌemukwa baa noko natusooabe mayuana oo tooꞌe hebe tuungu, soo Te Pabeꞌe yise gi oo hepe.
40027035	Yise awamooa umu oo mi-makoo paaꞌa oo taposa. Mu tutukwutumadu yise oo kwasu natotsakwate.
40027037	Ka Te Pabeꞌe nataposana tzopanakwa wobe-matoo mee nabotugu, “Yaa esoo Jesus, ka mu Jew numu-kooba katudu.”
40027038	Mu wahaꞌyoo unu tutuduhadu punnoꞌo ka Te Pabeꞌe naꞌenakwa nataposa.
40027039	Mu numu ka Te Pabeꞌe moopa meana oo-maꞌyoona nanekoꞌe.
40027040	Mu numu oo-moopa meadu oo-maꞌyoo nanekoꞌe ka Te Pabeꞌe mee netamma, “U meeoo unnepu u Te Naa nobe wudyoomase, pahe tabeba-wi besa oo matabuekwu. U sakwa ka unu tumadina mamaꞌyoo wuekese, namagwetzoi.”
40027041	Umu numu tutunehanedu oo-maꞌyoo nanekoꞌe mee unnena,
40027042	“U mu numu magwetzoise, pana yise gi hownnekoo uusoo namagwetzoi. Ne hee Pabeꞌe u? Gi hownnekoo uusoo namagwetzoi ka naduyana mee unnepana. Uusoo yaa teepu-matoo wuese numme u nakaꞌoedyukukwu.
40027043	Masoo Te Naa Besaa Tooa mee naneyakwe Te Naa God sakwa oo magwetzoi ka Te Naa-wi oo tunakaꞌoedyukute mee oo unakwe.”
40027044	Umu tutuduhadu oo naꞌenakwa natzakwenedu punnoꞌo oo-maꞌyoona nanekoꞌe.
40027045	Tabeno manakwana oona ka taba pahe-kwikoo tooe, ka teepu-koobakwitu toganopunne.
40027046	Ka pahe-kwikoo tooesoo toganopunne soo Te Pabeꞌe paba waꞌagedyadooa, “Eloi, Eloi, lama sabachthani,” mee naꞌunnedu, “E Naa, E Naa, how manena u e matusookwunaꞌe?”
40027047	Umu susumudu konnopunnedu-nagatu mee unne, “Masoo tookwa ka Elijah oꞌnosoo Te Naa yadooawabe mee naneadu bidyakwe.”
40027048	Sumuꞌyoo umu-nagatu yabesoo tanomanegase yise suda kammadu baa yotsogadu-kooba hanese oodutsekoo hooope-ma oo tzetzabekuse ka Te Pabeꞌe baa tumakute.
40027049	Pana mu susumudu meeoo, “Oo tsasoopedya. Sumuna soo Elijah tamme-baa tabua petuse oo magwetzoikwu.”
40027050	Soo Te Pabeꞌe yise paba yadooase soo oo moogooa oo-nagaꞌyoona tsebooegea.
40027051	Soo wunapu ka Te Naa pooha pukwiꞌyoona numu nanesootuhidu-makoo nowmootoo natzakwenedu ka Te Pabeꞌe yaꞌehoose soo wunapu paꞌanakwana tubongo nowmootoo natzagebuꞌehoo. Soo teepu yutsungakoohase mu tupe payooagonnona tsawekooha.
40027052	Mu numu pukwi natuoonana-kwitu soo teepu paꞌyooawununa mu numu pukwi natuoonana wonedihoo. Mu numu tuꞌina Te Naa dooamu suuꞌmu tu natuoona-kwiꞌyoona tuusootabue.
40027053	Ka Te Pabeꞌe tuusootabuese, oꞌno mu numu mooasoo tu nakoo-kwiꞌyoona tuusootabuepuna yosupu, umu ewow numu poonne ka Jerusalem-witu.
40027054	Mu tukwutumadu pabeꞌe ka mu tukwutumaku ka Te Pabeꞌe eyaꞌepunnedu umu noꞌoko hemma manewununa poonne ka teepu yutsungakoohase ka Te Pabeꞌe yaꞌehoose umu yise unu suigonnona meeꞌe nanaꞌunakwe, “Masoo tookwa tooꞌe togesapa ka Te Naa Tooaꞌa.”
40027055	Ewaꞌyoo momokoꞌne punnoꞌo onow kwingaꞌa konnopunnena oo poonnepunne umuoo ka Galilee-wiꞌyoona ka Te Pabeꞌe-no kemmapu oo tummatzina.
40027056	Umuoo momokoꞌne-nagatu paheꞌyoo Mary Magdalene, yise Mary mu James noko Joseph pea, yise tuwazoo Zebedee nodukwa.
40027057	Ka tu pudu yongose soo nana Joseph
40027059	Soo Joseph yise ka Te Pabeꞌe tookoo tzakwekuse pudutupu toha wanapu hane petuse oe oo mabutooe.
40027060	Mooasoo soo Joseph ka tupe-wi tutotawagase, ka sumu tabeno puusoo oe natugukwu mee soonammena. Ooweoo yise ka Te Pabeꞌe tookoo nanomatugu. Ka pabatsekoo tupe yise oo-kobenatoo tonanooehoose yise oeꞌyoona mea.
40027061	Mu Mary Magdalene-no Mary punnoꞌo ka pukwi oo nanomatuguna oowenapa oo poonnedyugwe.
40027062	Ookow mooꞌa mu Jew numu tutunehanedu noꞌyoona ka Pilate-baa petuga.
40027063	Umu mee oo netamma, “Numme oo soomayu soo Jesus uga meeoo ka mu numu esayaꞌekuyakwe ka saaꞌa yaꞌese waha tabeno manese namayodakwu.
40027064	U sakwa watsukuoo umu u tutukwutumadu-matu pukwi oo natuguna waha tabeno mu tuꞌeyaꞌe tuungu, oꞌno umu oo nakatzimodu sumuna gi oo tookoo tuduhadooa, oosoo tu yaꞌekwikoo namayoda mee gi mu numu tuukwedooa. Ekow naꞌesayaꞌedu ka mooasoo Jesus unnena oooonakwa sutaꞌyookwu,” mee mu tutunehanedu unakwe.
40027065	“Unu ooka mu tuꞌeyaꞌe tuungu,” mee soo Pilate.
40027066	Umu yise ka pukwi oo natugu-kwitoo mease unutse oo madumahoo, oꞌno gi haga oe egea-waꞌneꞌyoo, umu yise mu tutukwutumatu ooka eyaꞌe tuungu.
40028001	Yise ka nanesootuhi tabeba waha tabeno oo tabemease ka Te Pabeꞌe yaꞌese oogow awamooasoo, mu Mary Magdalene-no Mary ka Te Pabeꞌe natugu-kwitu poonne memeahoo.
40028002	Gisoo ka oe mu pepetugaꞌa soo teepu unu yutsungakooha yise soo Te Naa tummatzidu toha kasa-gaꞌyoo ka tupe oo koobenatu tonanooekwunihoose oo-kooba katuoo.
40028003	Soo Te Naa tummatzidu besa kootabedooana tukwukwetseba-waꞌne yise besa toha namasoꞌa.
40028004	Umu tutukwutumadu kwepekeagonnona, ka oo poonnese abedihooga ka sui nunugwehoose.
40028005	Ka mu momokoꞌne pepetuhoogase soo Te Naa tummatzidu mee mu netamma, “Gi suipana, nu oo sopedakwatoo mu ka Te Pabeꞌe tookoo wate.
40028006	Pana soo Te Pabeꞌe gi yow, mooasoo yotsepu ka tu unne-kwaꞌnesoo. Kekemowse ka pukwi oo natzatugupu poonne.
40028007	Yabe memeahoose ka umu oo nakatzimodu tuukwe petuga Te Pabeꞌe tu yaꞌe-kwiꞌyoona mooasoo yotsepuna mu-kobenasoo Galilee-wisoo petuoogakwu. Ka o petuoogase, mu saaꞌa Te Pabeꞌe poonnedooa. O soomayuna ka Te Pabeꞌe mumme tuukwepu,” meeꞌe soo toha kasa-gaꞌyoo.
40028008	Umu momokoꞌne yise yabesoo ka pukwiꞌyoo oo natugupu-wiꞌyoona memeahoose, besa sokwama gisoo besa oo nakasopedakwadoopana, mu nakatzimodu tuukwega.
40028009	Mu momokoꞌne memeana ka Te Pabeꞌe Jesus wegease Te Pabeꞌe mee mu netamma, “Haꞌoo mu?” Umu yise oo-tamme kekemmase oo-kobena meatzedokwatese oo kuku-kooba matuoonase oo-matoo nanesootuhaꞌe.
40028010	Soo Te Pabeꞌe Jesus yise mee mu netamma, “Gi suipana. Mu sakwa umu nuka nakatzimodu ka teepu Galilee-witoo taya, nu saaꞌa onoko mu tapoegeadooa.”
40028011	Ka mu momokoꞌne ka Jerusalem-witoo kokodyuse mu tutukwutumadu yise ka mu Jew numu tutunehanedu papabeꞌe-baa petugonno ka tu poonnena mu tuukwe.
40028012	Mu tutunehanedu papabeꞌe ka mu tutukwutumadu ewatseꞌe tumanagakukwu.
40028013	Mu tutunehanedu mee mu netamma. “Mu sakwa mu numu tuukwe ka umu Jesus nakatzimodu tookwa ka oo tookoo hanedooapu ka togano ne utuihoogase.
40028014	Ka Pilate ooka nakase numme saaꞌa ookow tuwazoo tumanagakudooa, oꞌno saaꞌa soo Pilate gi haꞌoo mu yugwedooa.”
40028015	Mu tutukwutumadu ka pumme tu tumanagakuna hemmase mu numu nemooaka. Yaa manakwana mu Jew numu yise ka Te Pabeꞌe tookoo natuduhapu meeꞌe pumme tu nemooagapu oo tubetse nakaꞌoedyukudooa.
40028016	Mu sumumanoꞌyoona sumu-ma tsebooekudu (11) Te Pabeꞌe-wi tunakaꞌoedyukudu ka teepu Galilee mee naneadu-kwi petu ka giba-kumaba ka Te Pabeꞌe mooasoo pumme tunetammakupu-wi.
40028017	Umu-matoo ka Te Pabeꞌe poonnese oo-matoo nanesootuhi. Pana umu-matu ka Te Pabeꞌe poonnese punnoꞌo gi oo posopedakwadoo.
40028018	Soo Te Pabeꞌe yise mee mu netamma, “Soo Te Naa noꞌoko tu besa pooha-ma e pooha sootuhi, ka ebe tamme-kooba Te Naa-baa noko yise ka yaa teepu-koobatu tuwazoo.
40028019	Menoꞌo nu mu tuukweꞌe mu sakwa ka tooe hano tooe manemona noꞌobatusoo numu nu-kwitu tunedyooe. Ka mumme nakaꞌoedyukudu baa-wi matzaka Te Naa-koobatoo, nu-koobatoo, yise ka Te Naa Besa Pooha-koobatoo tuwazoo.
40028020	Mu sakwa mu tunedyooena, oꞌno umu noꞌoko mumme e tuukwena mayohokwu. Nu ooosapa mu noꞌyookwu ka teepu mobegwanatoo tooe.”
41001001	Nu sakwa Te Pabeꞌe Jesus Te Naa Tooa-witu, mu tuukwe. Oꞌnosoo Te Pabeꞌe petukwu-witu, mu Te Naa yadooawabe tubotuguna yise meeoo, “Mana ka hemma nadukadu gi naa-wiꞌyoona sumuꞌyoo nana ka Te Naa pooha-toohakwi yadooakwu, ‘Mu sakwa muusoo namabetseapunne, ka Te Pabeꞌe pudusoo kodyu petukwunoꞌoto. Mu sakwa kaaheno tusooyugwepunne, oꞌno mu oo nakabetseanokwu.’ “
41001004	Ka saaꞌa sumuꞌyoo nana John mee naneadu ka numu baa-wi matzakadyakwe, oona ka hemma nadukadu pukwi gi naa-wiꞌyoona. Soo John ka mu numu maꞌemukwapu, mu nanekwaha tuungu. “Oꞌno soo Te Naa mu maꞌemukwana soomuꞌwakwu,” mee mu netamma. Ka mu nanekwahakese, soo John yise baa-wi mu matzakakwu.
41001005	Ewaꞌyoo numu tooe hanotoo tooe oo-baa petudyakwe.
41001006	Soo John a puhu nagwesena namadabue-wi kwaseana, yise mokobu-ma nateꞌa. Kua noko nota peha natumatzuꞌatoona tukana.
41001007	Soo John yise mee mu numu netammayakwe, “Soo Te Pabeꞌe pudusoo petukwu, nuga ooonakwasoo unu pooha-gaꞌyoo, yise nuga ooonakwa tuwazoo besaꞌyoo.
41001008	Nu baa-wi mu matzaka, mu ka sutakoo po maꞌwukase, ka besaꞌhoo podo meadabekwu. Pana soo Te Pabeꞌe ka Tu Besa Pooha-ma mu sootuhikwu.”
41001009	Oꞌno yise soo Te Pabeꞌe ka Nazareth, ka teepu Galilee mee naneadu-koobaꞌyoona kemmana ka John-baa petuhooga. Soo John yise ka Te Pabeꞌe baa-wi matzaka, ka hooodu Jordan mee naneadu-wi.
41001010	Ka Te Pabeꞌe batsebooegena, o poonne ka Te Naa Besa Pooha paꞌanakwana kweꞌnaꞌa tubongo punoonooekwuekedu-kwaꞌne manegese oo-naga mani petu.
41001011	Soo Te Naa paꞌanakwana meeoo oo netamma, “U yow Nuga Besaa Tooa, nu-kwaꞌneꞌyoosoo. Nu unu u soopedyana besa u-koobatu soonamme.”
41001012	Soo Te Naa Besa Pooha yise ka Te Pabeꞌe oona numu-wanatoo taya. Soo Te Pabeꞌe yise ka mu nunuꞌu-baa watsumano (40) tooꞌi. Soo Sutaꞌyoo oo-baa petugase oo tooꞌe maꞌemukwa pana soo Te Pabeꞌe gi oo-ma nakaꞌemukwa. Mu toha kakasa-gaꞌyoo ka Te Pabeꞌe sootummatzise soo Te Pabeꞌe oo-toogoo tsebooe.
41001014	Ka John nawutumase soo Te Pabeꞌe ka teepu Galilee mee naneadu-kwitoo nanesootuhibu mu numu tunedyooemeꞌa.
41001015	Ka mu numu meeoo netamma, “Pudusoo Te Naa noko mu numu nemadabuekwu. Mu sakwa ka sutakoo gi nakabetseapana, yise ka Te Naa besa unnepu suuꞌmu nakaꞌoedyuku.”
41001016	Wahaꞌyoo pakwe-gadu naana, nawangaꞌa Andrew-no Simon mee nananeadu, ka pumma tu tuukwina ka banunadu-witoo wukwazuyakwe, oonow soo Te Pabeꞌe ka bakumana meꞌa.
41001017	Soo Te Pabeꞌe meeoo mu netamma, “Mu sakwa nu-no mease e nakatzimodu mane. Nu oo mu mayugwese, mu saaꞌa ka mu numu nuka nakatzimodu mayugwedooa.”
41001018	Umu nawangaꞌa yise ka pumma tu tuukwina maꞌwuhookase, ka Te Pabeꞌe nagegakwate.
41001019	Umu tzageꞌe soo wahaꞌyoo nawangaꞌa, James-no John, ka tu naa Zebedee mee naneadu-no ka tu naa sake-wi. Umu ka pumma tu tuukwina mabetsabedyakwe. Soo Te Pabeꞌe ka banunadu-kumana meadabena mu poonne,
41001020	yise umu nawangaꞌa tuwazoo bihooka. Umu yise ka tu sake noko tu naa maꞌwuhookase, Te Pabeꞌe nakwisoo puno memeahoo.
41001021	Soo Te Pabeꞌe yise ka Capernaum mee naneadu-wi petuga. Nanesootuhi tabeno ka mu nanesootuhi nobe-wi petugase, ka mu numu besasoo Te Naa-witu tuukweꞌe.
41001022	Mu numu yise ka Te Pabeꞌe-witu mee netamma, “Soo Te Pabeꞌe yow, oosoo tubetse besa ka Te Naa unnepu-witu wahadyakwe, gi ka te tunedyooedu-waꞌneꞌyoo.”
41001023	Sumuꞌyoo nana tsoapayidu oe.
41001024	Soo nana tsoapa-toohakwi waꞌagese, ka Te Pabeꞌe meeoo netamma, “Uda! U haaꞌa kadooꞌoo ne mayugwekwu? U sakwa ne tsasopedya. Numme u sopedakwatoo, u Jesus, noko Hemma Manumudoopu Besaa Tooa.”
41001025	Soo Te Pabeꞌe ka tsoapa nematzagakwunihoo meeoo oo netamma, “Gi unnepana, mana-gaꞌyoona tsebooegea.”
41001026	Soo tsoapa kwebebewununa yise paba waꞌakese tsebooega.
41001027	Mu numu yise mee nananetammakooha, “Uuneꞌyoo! Numme gi hannanoꞌo mownnekoo poohabe poonnedu. Soo Te Pabeꞌe puu sukwe yadooase ka tsoapa nematzagakwunihoo.”
41001028	Mu numu yise ka Te Pabeꞌe-witu nanatuukwe ka teepu Galilee mee naneadu-koobakwitu.
41001029	Soo Te Pabeꞌe yise watsukweoo tu pupuaꞌamu-no ka mu nanesootuhi-wiꞌyoona meaꞌase, ka Simon Peter-baa petuga.
41001030	Simon Peter yahe peawabe unu tuoeyaꞌena, tu tookoo unu udutu hape. Umu oo nobe-witu ka Te Pabeꞌe tuukweꞌe.
41001031	Soo Te Pabeꞌe yise oo-baa petugase, oo mi-makoo oo tzadyoda. Oosoo yise yotseoose, saahoose, mu tukatuungu.
41001032	Oogowsoo yongona tu taba egease, mu numu tuoegoedu ka Te Pabeꞌe-baa bi petudyakwe.
41001033	Tubetse ewaꞌyoo mu numu ka nobe-kobena sumupunne.
41001034	Soo Te Pabeꞌe umu numu-ma matuoonase, mu noꞌobatusoo tuoegoedu numu mabesaku, mu tsoapagoedu tuwazoo. Soo Te Pabeꞌe yise gi mu unne tuungu. Soo Te Pabeꞌe mu tsoapagoedu gi ooka mu wahakwuna petzape, umu ka oo sopedakwadoona.
41001035	Oogow mooꞌa awamooa tooesoo tu toganopunne soo Te Pabeꞌe yotsese, oona numu-wanatoo mease nanesootuhaꞌe.
41001036	Saaꞌa soo Simon tu pupuaꞌamu-no oo wateka.
41001037	Ka oo mayuse, meeoo oo netamma, “Mu numu u kwate, u sakwa kodyugasoo,” mee.
41001038	Pana soo Te Pabeꞌe mee mu netamma, “Mu numu mana tooe nonobe-gakoo sakwa nu ka Te Naa besa unnepu mu tuukwe. Soo e pooha meeoo e netamma, ‘Manatutooe mu numu ekow nanesootuhibu tunedyooe.’ “
41001039	Soo Te Pabeꞌe oona ka teepu Galilee mee naneadu-witu ka mu numu tuukweꞌe, ka mu nanesootuhi-wiꞌyoona.
41001040	Sumuꞌyoo nana unu tookoo uayidu, ka Te Pabeꞌe-baa petuga. Ka Te Pabeꞌe-baa petugase, nanesootuhina meeoo oo netamma, “U sakwa e mabesaku ka meeoo soonammena.”
41001041	Soo Te Pabeꞌe Jesus oo nakasootuhise, yise oo mi-makoo oo tzamahoose, mee oo netamma, “Nu u mabesakukwu. U besa manekwu.
41001043	Yabesoo u sakwa ka te nanesootuhiwabe petuoose oo tzapoonneku ka besa manese, yise ka Te Naa ka Moses tamme netamma-waꞌnesoo, oo tzapoonneku ka u tookoo uayina namabesakuse. Pana tubetse gi ka mu numu tuukwepana ka ume e mabesakuna.”
41001045	Pana soo nana ewow mu numu tuukwe ka Te Pabeꞌe-witu, yise tooe hanoꞌyoona tooe ewaꞌyoo numu oo-baa petudyakwe. Soo Te Pabeꞌe yise kwingaꞌa numu-wanatoo mea, gi yise punowsoo kodyukaꞌa.
41002001	Huu tabe mease, soo Te Pabeꞌe ka Capernaum-wi kodyu petuga. Ewaꞌyoo numu yise oo petugana nakow,
41002002	yise oo-baa petudyakwe. Ka nobe kaaꞌno, ka natzakwuna-kobenakwi tuwazoo. Soo Te Pabeꞌe mu numu tunedyooꞌe ka Te Naa-witu.
41002003	Watsukweꞌyoo nanana kapa-wikoo ka gi yutsungadu nana tzakwuhuna ka nobe-wi petuga.
41002004	Umu ka Te Pabeꞌe-matoo oo tzakwuhookase sapa, ewaꞌyoo numu ka nobe-wi, umu gi hownnekoo oe tzoonooꞌa. Umu yise ka nobe-koobatu tzatawagase, ka kapa-nokosoo tobongo oo tzakweku ka Te Pabeꞌe-kobenatoo.
41002005	Soo Te Pabeꞌe oo sopedakwatoo, ka mu naana pumme mu nakaꞌoedyukute, yise ka gi yutsungadu nana meeoo netamma, “E puaꞌa, nu ka u tumaꞌemukwana soomuꞌwakwu.”
41002006	Umu Jew numu tunedyooedu o aatadu mee sokwama,
41002007	“Esoo hayoo suda naꞌunnedu unni. Masoogina ka Te Naa-waꞌnesoo tusooyugwe, mee soonamme. Soo Te Naa suuꞌmu ka numu tumaꞌemukwana soomuꞌwa.”
41002008	Soo Te Pabeꞌe yise oo sopedakwatoo, ka mu tusooyugwena yise meeoo mu netamma, “Mu gi e nakaꞌoedyukute nu ka mu numu tumaꞌemukwana soomuꞌwa, pana mu oo poonnekwu ka nana e mabesakuse.
41002010	Mu yise oo sopedakwadookwu nu eka teepu-kooba ookow poohabe hee-gaꞌyoo, ka mu numu tumaꞌemukwana e soomuꞌwakwuna.” Soo Te Pabeꞌe yise ka nana gi yutsungadu meeoo netamma,
41002011	“Wunuoose ka u kapa nobe-witoo tzakwuka.”
41002012	Soo nana yise ka tu kapa tzakwuhuna mea. Noꞌyoona mu numu oo sooꞌoedyukuna meeoo, “Te Naa tubetse besaꞌyoo. Numme nanabesow namanedu yaa tabeno poonne. Numme gi haananoꞌo yooonnekoo poohabe poonnedu.”
41002013	Soo Te Pabeꞌe yise ka banunadu-kumabasoo petugase, ewaꞌyoo numu oo-baa petudyakwe. Soo Te Pabeꞌe ka Te Naa unnepu mu tuukwe.
41002014	Sumuꞌyoo nana Levi
41002015	Saaꞌa soo Te Pabeꞌe ka Levi nobe-witoo oo-no mea, umu tukaga. Ewaꞌyoo numu tumasumudoodu o, tumaꞌemukwadu mee mu Pharisee mu neꞌa, umu ka Te Pabeꞌe nagedu yise umu-no tuka.
41002016	Mu Pharisee ka Te Pabeꞌe umu-no mu tuka mu poonnese, meeoo ka umu oo nakatzimodu netamma, “Umu mumme tunedyooedu sakwa gi suda tumatugudu numu-no tukapana, umuoo tumasumudoodu ooonneꞌyoo.”
41002017	Soo Te Pabeꞌe ka mu nakase, mee unakwe, “Nu yaa ka teepu-kooba petu, ka mu tumaꞌemukwadu Te Naa-witu tuukwekwuse. Ka mu numu mooasoo kaaheno meadu mooasoo Te Naa-witu sopedakwatoo. Soo pooha-gaꞌyoo puu tuoegoedu numudoo suuꞌmu nabaꞌe, gi ka besow numudoo, nu puu ka mu tumaꞌemukwadu suuꞌmu tummatzaꞌe, gi ka besow numu.”
41002018	Susumudu numu yise ka Te Pabeꞌe-baa petuse mee oo netamma, “Umu John pupuaꞌamu yise ka mu Pharisee-no mee tunetamma, ‘Numme puu gi tukapana nanesootuhiyakwe.’ How yise umu ume nakatzimodu gi punnoꞌo ooosoo tumatugu?”
41002019	Soo Te Pabeꞌe mee mu nanekwegea, “Nu togesoo yaahoo umu-no, pudu nodukwadoodu-kwaꞌne, umu puu ka nananoꞌyoona besa sokwama.
41002020	Pana pudusoo nu gi umu-noꞌyookwu, oꞌno yise umu e nakatzimodu gi tukapana nanesootuhikwu.
41002021	Ka oohoo a manepunne mu gi hownnekoo ka mu numu pudu tumayohope noꞌoko ka mumme putoogoo mooa tumayohope mayua-waꞌneꞌyoo. Oosoo puu wanapu nadotsana-kwaꞌne. U pudu wanapu ka mooa wanapu-ma dotsanase, oosoo gi toge tubuakwu. Mu gi hownnekoo eka mumme pudu natunetammakuna ka mu mooa tumayohope noko mayua-waꞌneꞌyoo.”
41002023	Sumu nanesootuhi tabeno, soo Te Pabeꞌe yise umu pumme nakatzimodu-no ona tubewabe-too meꞌa. Umu tseagoena ka wada-matu mabokana, oo mahangeana oo tuka.
41002024	Mu nanesootuhidu Jew numu moohedu, Pharisee mee nananeadu, mu poonne, umu yise ka Te Pabeꞌe meeoo netamma, “Umu u nakatzimodu gi ka te Jew tumayohope mayoho. Umu ka wada mahangeana oo tukadyakwe, esoo nanesootuhi tabeba, gi numu hemma howyugwenoꞌo.”
41002025	Soo Te Pabeꞌe yise meeoo mu netamma, “Mu sakwa oogow nea ka oꞌnosoo soo besa tamme-kooba katudu, David mee naneadu, punnoꞌo ka ne Jew tumayohope takopa, ka tu pupuaꞌamu-no tseagoena.
41002026	Soo David ka Te Naa nanesootuhi nobe-witoo mease ka tu pupuaꞌamu-no, soo nanesootuhibu numu tunedyooedu Abiatha mee naneadu, ka pooha tukaba mu maka, umu nanesootuhibu numu tunedyooedu suuꞌmu tukana. Soo Te Naa yise gi hayoo mu netamma.
41002027	Soo Te Naa ka nanesootuhi tabeba nemadabue ka mu numu nasootuhi-kwi, gi sakwa mu numu oꞌno hemma how yugwe tuungu.
41002028	Nu yow Mu Pabeꞌe. Nu mu manekwuna nemadabue ka nanesootuhi tabeno.”
41003001	Oꞌno yise soo Te Pabeꞌe ka mu nanesootuhidu-baa petuga. Soo nana mi pasatopoꞌnepu gi miyutsengudu ka nanesootuhipe-wi.
41003002	Mu tunesootzemadu yise ka Te Pabeꞌe poonnepunne how saaꞌa soo Te Pabeꞌe ka nana mi mabesaku. Umu ka Te Pabeꞌe how u nanesootuhi tabeno numu sootuhaꞌe? Mee oo tooꞌe netammakwuse. Oo wohonedu oo hoawipunne, ka gi hemma haꞌoo nuugwenoꞌo oo oo manakwe.
41003003	Soo Te Pabeꞌe meeoo ka nana netamma, “Yaatoo kemma.” Soo nana ka Te Pabeꞌe-baatoo meꞌahoo.
41003004	Soo Te Pabeꞌe ka umu pumme poonnepunnedu meeoo netamma, “Ka pabow tabeba-wi gi hemma how nuugwenoꞌo, oꞌno haaꞌa sutaꞌyoo? Yise oꞌno tabeba haaꞌa mu gi haꞌyoo oo sooyugwe? Oꞌno haaꞌa mu gi namabesakukwu? Oꞌno haaꞌa ka pabow mu tabebanoꞌo, yaꞌepana gi howꞌneyoo?” Umu yise gi tunemaꞌyuhoo.
41003005	Soo Te Pabeꞌe yise gi besa mu sooyukwe mu soosawikuna, gi mu numu nakasootuhaꞌe. Soo Te Pabeꞌe yise meeoo oo netamma ka gi mayutsungadu, “Matuhe.” Oosoo yise matuhe, oo mi namabesakuhoopu.
41003006	Mu Pharisee oeꞌyoona meaꞌase, mu wakwawaꞌamu numu pabeꞌe pupuaꞌamu-no oetu nehanegonno, noꞌyoona mee tusooꞌyukwe umu sakwa Te Pabeꞌe batsa mee.
41003007	Soo Te Pabeꞌe umu tunakatzimodu-no yise ka banunadu-kumaba petuga. Ewaꞌyoo mu numu, ka Te Pabeꞌe nakatzaꞌe, mu tuoegoedu besa oo mayugwepu-witu nakadu tooe hano manakwanatu tooeSoo Te Pabeꞌe ka mu tunakatzimodu mee netamma, “Mu sakwa ka sake mabegapunne, nu oe meahookwu.” Mu numu ka Te Pabeꞌe tu tsamowkwunu petzabena, umu nanamatsagawunu.
41003013	Soo Te Pabeꞌe yise ka giba-matoo meahoose, ka umu pumme nakatzimodu bi, ka mu netutzease.
41003014	Sumumano wahamatsebooekudu (12) umu-nagatu netutzease yise meeoo mu netamma, “Mu e yadooawabe manekwudu. Nu yise nanesootuhibu mu numu mu tunedyooe tayakwu.
41003015	Mu pooha-gana tsoapa nematzakwunikwu.”
41003016	Umu oo yadooawabe mee nananeꞌa Simon, soo Te Pabeꞌe Peter meeoo oo neahoo,
41003017	James tu wanngaꞌa John-no, mu naa Zebedee mee naneadu. Soo Te Pabeꞌe ka James noko John Nunuadu-kwaꞌne mee mu neꞌa.
41003018	Andrew, Philip, Bartholomew, Matthew, Thomas, James, oo naa Alphaeus mee naneadu, Thaddeus, Simon, ka Cana mee naneadu-wiꞌyoona kemmadu,
41003019	soo Judas punnoꞌo saaꞌa oobenakwa tukwutumadu ka Te Pabeꞌe-matoo bika.
41003020	Soo Te Pabeꞌe tu nobe-wi kodyu petuga. Mu numu yise ka nobe-wi ewa mani petuga, soo Te Pabeꞌe ka umu tunakatzimodu-no mu mabetseana, gi ooosapa tuka.
41003021	Mu nanumu gi oo manena nakana, umu yise meeoo sokwama, “Esoo emukwa. Numme sakwa nobe-witoo oo tzakaka,” mee.
41003022	Mu Jew numu nanesootuhiwabe ka Jerusalem-wiꞌyoona kemmaꞌase, ka Te Pabeꞌe-baa petugase, ka Te Pabeꞌe nesootzemana meeoo, “Oosoo numu poohadu. Oosoo sutakoo pooha-gana ka tsoapa nematzagakwunidyakwe.”
41003023	Soo Te Pabeꞌe yise meeoo mu netamma, “Sutakoo u pooha-gana gi hownnekoo tsoapa nematzagakwuni-kwaꞌneꞌyoo.
41003024	Ka yooonnekoo, mu numu sukwe nanayadooena, gi hownnekoo hemma nemamakwu ewa nanatumooꞌoo.
41003025	Mu naanapuaꞌamu sukwe nanahase gi hemma nemamakwu-waꞌneꞌyoo.
41003026	Mu numu poohadu naduyadu sutakoo pooha-gaꞌyoo, gi hownnekoosoo sutakoo nematzagakwuni-waꞌneꞌyoo. Mu sutakoo pooha-gaꞌyoo gi puusoo tu nanagoena petzape.
41003027	Nu ka sutakoo ooonnakwa unu pooha-gaꞌyoo, yise nu tuwazoo unu nazooꞌe. Nu mu mesoo matzooekute.
41003028	Ka noꞌoko suda te tumatugupu soo Te Naa kadooꞌoo mayugwekwu, ka ooka te nekwaꞌe. Ka Te Naa-witu gi suda netammapana tuwazoo.
41003029	Pana ka ooka Te Naa Besa Pooha sutaꞌyoo mee netammadu, soo Te Naa gi oo soomuꞌwakwu.”
41003030	Mee soo Te Pabeꞌe mu netamma, ka tu Besa Pooha mu nesootzeꞌma.
41003031	Soo Te Pabeꞌe pea-no oo wanngaꞌamu yise petugonno, obe puuwana konno ka oo yadooadyakwe.
41003032	Ewaꞌyoo mu numu oo nanaꞌoonnakwi aatadu meeoo oo netamma, “U pea-no u wanngaꞌamu obe puuwanaꞌyoona u-no neyadooꞌa.”
41003033	Soo Te Pabeꞌe meeoo mu nanekwegea, “Haga e pea-no e kwangamu?”
41003034	Ka umu tu naꞌoonnakwi aatadu poonnese meeoo mu netamma, “Mu suuꞌmu yaatu e nanumu.
41003035	Mu ka E Naa te paꞌanakwatu nakabetseana, noꞌyoona mu ka E Naa nakabetseana, e tubetse nanumu.”
41004001	Soo Te Pabeꞌe ka banunadu-kumabaꞌyoona mu numu tunedyooꞌe. Ewaꞌyoo mu numu oo naꞌena-kwi manepunne, soo Te Pabeꞌe yise ka sake-wi tsebooese oe katu; mu numu yise ka banunadu-kumaba konno.
41004002	Oꞌno soo Te Pabeꞌe ewa mu numu tunedyooena, meeoo mu tuukweꞌe,
41004003	“E nakapunne, sumuꞌyoo nana ka tubewabe-wi tumasuꞌa.
41004004	Susumudu soo oo pooe tumasua-matu ka a nadapodo-witoo sawemena, mu hootsebaꞌa yise mu sooꞌa.
41004005	Susumudu soo oo pooe punnoꞌo unu tupe-ga-nagatoo saꞌwe, gi tookapu teepu-ga-witoo. Umu yabesoo naahoose sapa,
41004006	soo taba mu koopasakuhoo, umu ka gi tookapatoo tuna-gana.
41004007	Susumudu tsaꞌabu-nagatoo sawe meana, naa pana mu tsaꞌabu ewa naana mu tatsatsebooa.
41004008	Susumudu besow teepu-koobatoo sawehoose besa naꞌa. Umu tumasape ewa pooedooꞌa.”
41004009	Soo Te Pabeꞌe yise mu numu meeoo netamma, “Mu sakwa e nakapunne, mu ka besow naka-gana.”
41004010	Umu Te Pabeꞌe nakatzimodu mu numu-no ka Te Pabeꞌe-baa petugase, meeꞌe oo tubenga, “Haꞌoo manena u mu numu natugweꞌnga?”
41004011	Soo Te Pabeꞌe yise mu nekwegease mee unakwe, “Mu e nakatzimodu mooasoo nasootuhipu. Mu mooasoo oo nakasopedakwadoo, ka Te Naa unnepu. Mu nasootuhipu, pana mu numu gisoo ookow nasootuhaꞌe, ooonneꞌyoona nu meeoo mu natugwengakatu Te Naa nuka tunetammakuna.
41004012	‘Mu ooosapa ka Te Naa besa unnepu nakamo, pana gi oo soonakaꞌoedyukute. Mu tuwazoo tooe oo poonne pana gi oo soonakasopedakwadoo. Mu sakwa ka mumme oo tuukwena nakaꞌoedyukuna, mu poonnena nakasopedakwadoona, oꞌno sakwa mu nu-matoo kemmase, nu yise mu sootuhikwu.’
41004013	Mu haaꞌa ka nuga natuukwepu sopedakwadoodu? Haꞌoo yise mu ka ekow naꞌunnepu mumme e tuukweꞌe gi oo nakasopedakwatoo?
41004014	Soo Te Naa yadooana ka numu tumasuꞌa-kwaꞌneꞌyoo. Soo numu yise ka teepu-waꞌneꞌyoo.
41004015	Soo numu ka teepuna tumasuꞌana, susumu-kwi gi besa naꞌa. Soo numu ka Te Naa yadooana gi oo nakaꞌoedyukute. Soo gi togeꞌyoo yise mu numu tzaꞌemukwa. Mu natzaꞌemukwadu yise ka po-koobatoo sawetu-waꞌneꞌyoo.
41004016	Susumudu numu ooonneꞌyoo gi tunagadu-kwaꞌneꞌyoo. Ka mooeꞌugasoo susumudu besa sokwamana pumme tu nesootzeꞌma
41004017	yabesoo ka Te Naa yadooana soomuꞌwa.
41004018	Susumudu numu ka teepuna naadu, tsaꞌabu-waꞌneꞌyoo. Soo ooonneꞌyoo numu ewa tu hee-gana petukute. Ka tsaꞌabu-waꞌneꞌyoo yabesoo ewaꞌa, yise ka Te Naa yadooana gi nakaꞌoedyukute.
41004020	Susumudu soo numu besa tumasuꞌa, ka besow teepu-wi. Ewaꞌyoo mu numu tunakaꞌoedyukudu manekwu, tamme ka Te Naa besa unnepu mu tuukwena.”
41004021	Soo Te Pabeꞌe yise mee mu netamma, “Tugootabuagunoo gi he-tooha sukwe nuunadu. Paꞌaꞌyoona mu gootabuakupunnena, yise noꞌoko hemma gootabuakute. Soo e natugwengapu tugootabuagunoo-kwaꞌnesoo.
41004022	Umu-waꞌnekoosoo nu ka Te Naa-witu mu tunesootabuedooa.
41004023	Mu e nakaꞌoedyukudu tubetse unu sokwamakwu, mumme e tuukwe-kwaꞌne, mu yise unusoo besa tusopedakwadookwu. Mu gi e nakabetseadu noꞌoko oo soomuꞌwakwu.”
41004026	Soo Te Pabeꞌe meeoo mu netamma, “Mu numu ka Te Naa unnepu-witu nakase e nakaꞌoedyukudooa. Ooosapa mu manemokwu tumasuꞌape-kwaꞌne. Sumuꞌyoo nana puu ka tubewabe-wi wahabu masuꞌase,
41004027	oosoo puu gi nasootabue yabesoo naꞌa. Tooe togano, tooe tabeno tooe, yabesoo naꞌa. Oo naa tabuꞌana, tamme gi sopedakwatoo.
41004029	Naakese, paꞌa wunukese, yise ka naa makwuse, nakutadu.”
41004030	Soo Te Pabeꞌe yise meeoo, “Mu ka e nakaꞌoedyukuna ewa manese nu mu tuukwekwu. Menoꞌo huutseꞌyoosoo numu E Naa-wi tunakaꞌoedyute,
41004031	atsapooe-kwaꞌne. Atsapooe tuutseꞌyoo ka namasuana,
41004032	oosoo puu paꞌa naakese kwasu, mu hootsebaꞌa yise oo-naga nobe-too.”
41004033	Soo Te Pabeꞌe ewow numu nanatuukweꞌe, hemma mu nakasopedakwatoo-kwikoo, yise saaꞌa soo Te Pabeꞌe ka nanatugwengapu tu nakatzimodu watse tunesootabuedooa.
41004035	Ka tu yongokese, soo Te Pabeꞌe yise mu pumme nakatzimodu mee netamma, “Tamme ka banunadu ooenapatoo meakwu.”
41004036	Mu oo nakatzimodu mu numu ewatoo mease, ka Te Pabeꞌe-baa sake-wi tzoonooase ka baa natzemangega. Susumudu ka sake-wi umu-no.
41004037	Unu hukwa petuse, baa ka sake-wi bakaanoho.
41004038	Soo Te Pabeꞌe ka sake ooonnakwa habenoꞌo tu mi tzopedanena, atasoo uꞌwedape. Mu oo nakatzimodu suina, yise oo netupoonnese, mee oo netamma, “Haꞌyoo u ne soobedya? How sakwa u ka ne badatuꞌihoose?”
41004039	Soo Te Pabeꞌe ka hukwapa noko baa yadooese, “Obeda sapa,” mee unne. Gi hukwa manise, gi hee yutsungapunne.
41004040	Soo Te Pabeꞌe ka umu tunakatzimodu meeoo netamma, “Mu sakwa gi unu suꞌipana, gisoo mu nuka togesoobedya.”
41004041	Umu yise meeoo nananetamma, “Haga esoo nana? Soo hukwapa ka baa-no a nakabetsea.”
41005001	Soo Te Pabeꞌe ka mu tunakatzimodu-no ka Gerase mee naneadu-kwitoo natzemange petuga.
41005002	Soo Te Pabeꞌe ka sake-wiꞌyoona tsebooekase, sumuꞌyoo nana tsoapayidu oo tapoegea. Esoo nana ka tupe tawaga-wi nobe-gaꞌyoo mu tuꞌipu nakoo-kwi. Ewasoo oo mi-no oo kowpa natzakunediꞌyakwe. Nonotsa yise soo nana oo mesoo tzahanekwunihooyakwe. Gadooꞌoo haga natzooedu oo wutama-waꞌneꞌyoo.
41005005	Soo nana nonotsa tabeno, tooetoo togano, tooe hano tooe oona manennumme mu tuꞌipu natuoona-kwi, tooetoo giba-nagakwi waꞌagenumme, puusoo ka tupe-ma natzebokana.
41005006	Oosoo yise ka Te Pabeꞌe poonnese oo-baa tanomanepetuoo.
41005007	Soo Te Pabeꞌe yise meeoo oo netamma, “U tsoapa mana-gaꞌyoo tsebooegea.” Soo tsoapa yise meeoo oo netamma, “How yise u nukadooe? Numme u sopedakwatoo. U Jesus, Numu Manumudoopu Tooaꞌa. Gi numme makadooꞌookupana.”
41005009	Soo Te Pabeꞌe ka nana meeoo tubenga, “Haꞌyoo u naneꞌa?” Soo tsoapa oo nanekwegeꞌa, “Ka ewaꞌyoona numme, numme ewa nananeꞌa.”
41005010	Umu tsoapa ewana meeoo oo netamma, “Gi ne tayapana ekow teepu-koobakoo.”
41005011	Ewaꞌyoo mu hogu ka giba-kumaba tuka konnomoꞌo.
41005012	Umu tsoapa yise meeoo ka Te Pabeꞌe netamma, “U sakwa mu hogu-nagatoo ne taya.”
41005013	Soo Te Pabeꞌe yise meeoo mu netamma, “Muusoo tooꞌe.” Mu tsoapa yise ka mu hogu-naga mani. Mu hogu ka banunadu-kwi badatuꞌihoo.
41005014	Mu naana yaatu, mu hogu mabetseadu ka mu hogu badatuꞌihoose, mu naana nanaꞌemota tatanomane, ka mu numu yise tuukweꞌe. Umu noꞌyoona kemmase oo poonne. Pudusoo yise ewaꞌyoo numu ka Te Pabeꞌe-baa mani petu. Soo nana soonamme-kwitu besa manese, oosoo yise onow katu, tu hekwi namasooana.
41005017	Ewaꞌyoo mu numu ka Te Pabeꞌe-ma nasoosuina yise oo tayakwunaꞌe.
41005018	Ka Te Pabeꞌe ka sake-wi tsebooedyakwe, soo nana ka Te Pabeꞌe meeoo netamma, “Nu u-no meakwu.”
41005019	Soo Te Pabeꞌe yise meeoo ka nana netamma, “U sakwa gi nu-no meapana, u sakwa u nanumu-witoo kodyu. Te Naa besa ume tumadukugana mu tuukwe.”
41005020	Soo nana yise kodyuka, ka teepu Sumumano (10) mee naneadu-kwitoo. Noꞌyoona mu numu oo nakadu besa nakasokwama.
41005021	Soo Te Pabeꞌe ka banunadu mana-kwi nummese, ewaꞌyoo numu oo-baa manegaꞌa.
41005022	Oosoo nana mu nanesootuhidu nematugudu, Jairus mee naneadu, ka Te Pabeꞌe-kobena meatzedo petuse
41005023	mee oo netamma, “E padu unu tuoeyaꞌe. U sakwa yabe kemmase, oo-kooba pooha matuguse, oosoo sakwa besa manese, besa nuumma.”
41005024	Soo Te Pabeꞌe yise oo-no mea. Ewaꞌyoo numu umu-no oo takooꞌnegeaꞌa.
41005025	Sumuꞌyoo mogoꞌne hoone tuoeyaꞌedu sumumano wahamatsebooekudu (12) tommo petuga.
41005026	Mu poopooha-gaꞌyoo gi besa oo mayugwe. Oosoo yise noꞌoko tu hemma tzasooꞌa petuga. Nahanobasoo manemena, yise hanobasoo manepetuga.
41005027	Oosoo yise ooka Te Pabeꞌe-witu nakase, oo ooonakwana oo kwasu tzamow, mee toosoohanena,
41005028	“Nu sakwa oo kwasu sukwe tzamase, besa mane.”
41005029	Ka oo tzamase, soo oo puuhana yise pasahoo. Oo tookoo yise noꞌyoona besa nuumma, ka besa manese.
41005030	Soo Te Pabeꞌe yise yabesoo tu pooha-matu yaahoose, oo sopedakwatoose umu-tamme nakwumunase, yise meeoo unne, “Haga e tzamow?”
41005031	Umu oo nakatzimodu meeoo oo netamma, “Ewaꞌyoo numu u takooꞌnapunne. U yise meeoo, ‘Haga e tzamow?’ “ mee.
41005032	Soo Te Pabeꞌe yaatu poohnamooꞌase, oo poonne ka oo manedu.
41005033	Oosoo mogoꞌne yise suꞌise kwebebewunu. Ka tu manena sopedakwatoose, oꞌno yise ka Te Pabeꞌe-matoo kemmase oo nanekwahakute.
41005034	Soo Te Pabeꞌe mee oo netamma, “U ka e nakaꞌoedyukuna besa manese, saaꞌa mea.”
41005035	Ka Te Pabeꞌe togesoo yadooawunu, oona ka Jairus nobe-wiꞌyoona kemmadu meeoo tuukweꞌe, “U padu yaꞌeoo, gi ka Jesus u nobe-witoo bipana. Nagutza saaꞌasoo.”
41005036	Soo Te Pabeꞌe oo nakase ka Jairus mee netamma, “Gi suꞌipana. E nakabetsea.”
41005037	Soo Te Pabeꞌe yise ka Jairus-no oo nobe-witoo memeakwate. Peter, James, John suuꞌmu umu-no ka Jairus nobe-witoo meaꞌa, meeoo susumudu nakatzimodu mu netamma, “Gi kemmapana numme-no.”
41005038	Ka oonow mu petugase mu numu ewaꞌyoona sakwaꞌe.
41005039	Soo Te Pabeꞌe yise ka nobe-wi egease, meeoo mu netamma, “Gi sakwipana. Esoo tseaꞌa gi yaꞌe, sukwe uꞌwe.”
41005040	Umu oo-maꞌyoo nanekoꞌe. Soo Te Pabeꞌe yise puuwanatoo mu taya. Ka tseaꞌa naanapuaꞌamu-no ka umu punotu bina ka tseaꞌa habe-kwitoo meaꞌa.
41005041	Soo Te Pabeꞌe yise ka tseaꞌa-matoo takwuese, oo mi-ma tzakaduse, meeoo oo netamma, “Yotseoo.”
41005042	Soo tseaꞌa wahamatsebooekute (12) tomopu, yise tuponnese, yabesoo yotseoose, wununnumme. Mu numu otu oo poonnedu hayoo sapa sokwamahoo.
41005043	Soo Te Pabeꞌe ka tseaꞌa naanapuaꞌamu meeoo netamma, “Hemma manatu a maka.” Soo Te Pabeꞌe meeoo mu tunetammakute, “Gi haka tuukwepana kayoo e tumadukuse.”
41006001	Soo Te Pabeꞌe umu tu nakatzimodu-nosoo ka Jairus nobe-wiꞌyoona tu nanumu-witoosoo kodyu petuga.
41006002	Ka nanesootuhi tabeba oo manepetuse, soo Te Pabeꞌe numu-baa nanesootuhi petuga, ka mu numu besasoo Te Naa-witu tuukweꞌe. Ewaꞌyoo numu oe oo nakapunne, meeoo nananetamma, “Soo Jesus besa yadooa, pana oosoo tamme-nagatusoo. Haꞌoo yise esoo Jesus ka ekow yooonnekoo nageapu, Te Naa-witu tu sopedakwadoona?
41006003	Esoo nana uga nobe-doodu yise yaa menoꞌo unu tu pooha-gana te tzapoonnekute. Tamme oo sopedakwadoo, oosoo Mary tooa. Mu James, Joseph, Judas, Simon yise oo wangaꞌamu. Yise oo punneꞌemu yow tamme-naga.” Yise umu gi ka Te Pabeꞌe nakaꞌoedyukute.
41006004	Soo Te Pabeꞌe mee mu netamma, “Ka yaa teepu-koobatu mu numu ka Te Naa yadooawabe nakaꞌoedyukudu, yise umu oogowsoo nanumu, oo nonopuaꞌamu-no gi.”
41006005	Soo Te Pabeꞌe ka mu susumudu numu tuoegoedu-ma matuoona yise mu mabesaku. Huutseꞌyoo numu namabesaku, umu ka gi tunakaꞌoedyukuna.
41006006	Te Pabeꞌe tutuha tu nanumu soobedya ka mu tooꞌe tuukwese sapa, gi pumme mu nakaꞌoedyukute. Soo Te Pabeꞌe yise oona tzatzageꞌe-kwisoo nanesootuhibu numu tunedyooennumme.
41006007	Soo Te Pabeꞌe yise mu wahamatsebooekudu (12) tu nakatzimodu bise, meeoo mu netamma, “Nu mu pooha-makakwu, puma tsoapa mu nematzagakwunikwuna. Wakwahaꞌyoona saaꞌa gi hemma hemapana memea.
41006008	Gi nadukadu tunopana, gi magoꞌo, gi puma hemma mu tumukwuna tuwazoo hemapana.
41006009	Gi waahoo kwasu hemapana. Sumu-kwisoo tanegeana tuwow.
41006010	Ka mooeꞌugasoo tunakaꞌoedyukudu nobe-wi egease, ooweoo umu-baa tooi, gi oonatooe tooinnummepana.
41006011	Yise ka mu numu gi mumme nakaꞌoedyukudu gi mu nobe-wi egeapana. Ka kooseba mu moko-matu tataꞌnese, oeꞌyoona saaꞌa memea. Mu numu tzapoonneku how sutaꞌyoo tookwa umuoo numu.”
41006012	Mu tunakatzimodu yise meaꞌase, meeoo mu numu tuukwe meꞌa, “Gi suda manepana.”
41006013	Yise ewow tsoapa nematzagakwunimena. Ewaꞌyoo mu numu tuoegoedu yoohoo, namagunana besa manakwe.
41006014	Ewaꞌyoo numu ka Te Pabeꞌe-witu nesoobedya. Susumudu numu meeoo, “Masoo sumuna soo John numu baa-wi matzakadu, tuusootabuese, unu poohadooa.” Susumudu numu meeoo oosoo ka sumuna Elijah. Susumudu punnoꞌo meeoo, “Oosoo Jesus ka sumuna Te Naa-witu wahadu.” Mu numu pabeꞌe Herod mee naneadu, ka Te Pabeꞌe-witu nakase, yise meeoo, “Nu tukwutumadu ka John batsa tuungu. Oosoo yise sumuna tuusootabuepu?”
41006017	Ka oꞌnosoo, soo Herod tu pabeꞌe nodukwa nodukwadoo, soo mogoꞌne Herodias mee naneꞌa.
41006018	Soo John ka Herod meeoo netammanoꞌo, “Gi toge u manakwe, gi ka Herodias nodukwadoopana.”
41006019	Soo Herodias unu sutana ka Herod ka John tooꞌe batsa tuungu.
41006020	Soo Herod yise ka John tu batsakwu-ma unu suaꞌe, ka John nanesootuhidu nana. Mu tukwutumadu ka John wutumow. Soo Herod besa ka John nakasoobedya pana oo yadooa-ma nakasuaꞌe.
41006021	Yise geaꞌa soo Herod tu nadooaꞌadoonoꞌo tabeno mu numu papabeꞌemu-no ewa tuka.
41006022	Herodias padu tukawunuse yise mu numu nugakute. Noꞌyoona yise oo nugana besa soobedya. Soo Herod mee oo netamma, “Hemma u? Tooe hemmadooe u soogwina nu u geaꞌakwu.”
41006024	Soo tsuadumu tu pea tubenga,
41006025	“Hemma sakwa yise nu natuungu?” Yise soo oo pea meeoo oo netamma, “Ka John koota tsekowse, ka oo wo hanese, yise tseda-wi oo wuuna.”
41006026	Soo Herod oo nesootuꞌadyaꞌe ka oo batsa tuunguse, ewa mu numu oo unnena naka.
41006027	Herod yise ka mu tukwutumadu ka John koota tsekeaꞌa tuungu,
41006028	ka oo wo tseda-wi oo wuunase, ka Herodias yise yongagea.
41006029	Mu John nakatzimodu oo nakase yise oo tookoo tugudooa.
41006030	Umu Te Pabeꞌe nakatzimodu oo-baatoosoo kodyuse, ka Te Pabeꞌe noꞌoko ka tu manemopu-witu oo tuukwe.
41006031	Soo Te Pabeꞌe meeoo mu netamma, “Tamme sakwa gi haaꞌno songapangapunne.” Ewaꞌyoo numu pooha namagunana meagonno, gi tu tuka-ma sokwamana manegonno.
41006032	Soo Te Pabeꞌe yise umu tu nakatzimodu-no ka sake-wi, gi numu pumme poonne-kwitoo meaꞌa.
41006033	Mu numu mu meaꞌase, mu poonne. Ewaꞌyoo mu numu mu posoopedakwadoona oo nanatuukwe ka baa-kumi mu mea tu noꞌata-kwiꞌyoona umu yise oo-baa sogo tatanomanepetuga.
41006034	Soo Te Pabeꞌe yise ka sake-wiꞌyoona wue petuga ka baa-kumabatoo, ewaꞌyoo mu numu o, pukwi oo petuga-kwi. Mu numu sukwe mukwadu-kwaꞌne mu posoobedyana, mu sootuhina yise mu tunedyooꞌe.
41006035	Yabesoo yise taba egagaꞌa,
41006036	mu tunakatzimodu ka Te Pabeꞌe meeoo netamma, “U sakwa mu taꞌya ka kwayaꞌyoona mu kemmaꞌase. Umu sakwa puusoo tu tukakwuna hownnekoo mayu.”
41006037	Soo Te Pabeꞌe yise meeoo mu netamma, “Hemma sakwa tamme mu maka?” Mu tunakatzimodu yise meeoo, “Numme haaꞌa ka tukapu tumukwu? Ewaꞌyoo numu yaatu. Hanoko sakwa yise numme ka tukapu mu mayuku?”
41006038	Soo Te Pabeꞌe yise meeoo mu netamma, “Huuhoo mu tukaba-gaꞌyoo? Mu sakwa oo poonnetooa.” Ka saaꞌa umu tunakatzimodu meeoo oo netamma, “Manegeoo numme tukaba-gaꞌyoo. Yise waahoo tuwazoo numme pakwe-gaꞌyoo.”
41006039	Soo Te Pabeꞌe meeoo ka mu tunakatzimodu, “Maa poohega-kooba sapa mu numu aata tuungu. Yoodeꞌa, mu sakwa mu toonooba-wisoo aata.”
41006041	Soo Te Pabeꞌe yise ka mu aatahoose, ka tukaba, noko pakwe hemahoose, toogoopadu poonnese, nanesootuhikooha. Yise ka tukaba noko pakwe tzabokase, umu pumme nakatzimodu, mu ewow numu maka tuungu.
41006042	Yise ewow numu maka (5000 nanana). Ka nanesootuhina ka tukaba noko pakwe togeꞌyookwunu ka mu numudoo negwaꞌe, umu yise ewa tukase, noꞌyoona wutzuꞌme. Mu Te Pabeꞌe nakatzimodu yise ooka pakwe, noko tukaba nagupenina ka wahamatsebooekudu (12) kawono, oo-ma kaanoku.
41006045	Soo Te Pabeꞌe yise umu pumme nakatzimodu meeoo netamma, “Mu sakwa ka sake-wi kodyu, ka banunadu natzemangegase, yise ooka Bethsaida mee naneadu-kwitoo kodyuka. Mu numu ewana yise nu tayakwu.”
41006046	Yise ka mu meaꞌase soo Te Pabeꞌe ka giba-matoo mea, ka nanesootuhikwuse.
41006047	Ka yongona, ka sake-wi ka banunadu banaamoo-kwitoo, soo Te Pabeꞌe noꞌoko mu poonne. How gi besa natzemange, ka kwenahadu unu hukwawunu. Oꞌno awamooasoo tu tabuꞌagena, soo Te Pabeꞌe ka banunudu-koobakwi kemmakaꞌe. Soo Te Pabeꞌe yise umu moopa tooꞌe meahoo.
41006049	Mu tunakatzimodu oo poonnese unu suise, yise waꞌagemoꞌo, “Uda tsoapa.” Soo Te Pabeꞌe mu yadooe, “Gi suipana. Nu yaahoo.”
41006051	Ka sake-wi umu-baa tsebooese, yise soo hukwapa kadoo manigeaꞌa. Umu oo nakatzimodu gi geaꞌa oo pooha manena nakasopedakwadoona ka manegeoo tukaba nagoohanena, waahoo pakwe tuwow. Ka ewow numu oo makana poonne pana gi oo sooꞌoedyukute.
41006053	Ka Gennesaret mee naneadu-kwi umu natzemange petuse, tu sake o tzakuna,
41006054	oeꞌyoona yise sawe. Mu numu ewana nosumuna ka oo nesopedakwatoona
41006055	oo nanatuukwe. Umu nanatuukwewunudu, mu tuoegoedu, mu nuummadu oo-baa bi petudyakwe. Susumudu oo-baa natzahedape petu.
41006056	Umu yise Te Pabeꞌe kwasu-matu tzamase, noꞌyoona besa mane.
41007001	Mu Jew numu nananesootuhipe papabeꞌe numu tunedyooedu ka mu Pharisee mee nananeadu-nagatu kemmana, ka Jerusalem mee naneadu-kwiꞌyoona kemmase, ka Te Pabeꞌe-baa.
41007002	Umu ka Te Pabeꞌe nakatzimodu poonne, umu gisoo mabatzagapana tukagonno.
41007003	Umu Jew-no Pharisee tumayohope-wi umu gi tuka ka gisoo mabatzagana ka tu nanamooatupu tumayohope.
41007004	Umu ka hano mose tu tootsa mabatzakwunaꞌe. Tu tseda, pukwikoo tu saakwuna, batzakase oekoo saakwu. Ne nanamooatupu mee ne tunetammakuna, numme yise oo mayoho.
41007005	Umu Jew tuukwewabe, mu Pharisee-no, ka Te Pabeꞌe meeoo netamma, “Mu u nakatzimodu sagwane maꞌemukwapu-gaꞌyoo, gi tu mi mabatzakapana tuka. Umu te nanamooatupu ka tu nanumu meeoo netamma namabatzakase yise tuka.”
41007006	Soo Te Pabeꞌe yise meeoo mu netamma, “How yise mu ka te nanamooatu besa nakana, gi Te Naa tuukwewabe naka? Soo Isaiah, ka mumme nemooagadu-witu meeoo unnepu. ‘Mu ka Te Naa nakabetseꞌa mee mu naneyakwe.’ Soo oꞌnosoo Te Naa yadooawabe togesapa mu netamma ka mee tubotuguna. ‘Umu numu meeoo unnepana mu tupa apeakana, gi mu tubetse sokwamana. Umu ka Te Naa gi nakabetseꞌa.
41007007	Umu ka Te Naa-matoo nanesootuhaꞌe mee sukwe naneyugwepana, ka mu numu aata-tammesoo neꞌemukwakute, ka pummesoo tusooyugwena mu numu ewana mee netamma, “E nakapunne pummesoo tumayohope tumayoho oꞌno mu ka Te Naa nakabetseꞌa.” ’
41007008	Umu meeꞌe mu nanamooatu mu Te Naa unnepu-waꞌnesoo.”
41007009	Soo Te Pabeꞌe yise meeoo mu netamma, “Mu sakwa gi umu te nanamooatupu tuukwena nakaꞌoedyukupana. Mu sakwa Te Naa suuꞌmu nakaꞌoedyuku.
41007010	Ka mooasoo soo Moses meeoo unnepu, ‘Te Naa noko ka numu tu naanapuaꞌamu mabetsea tuungu. Soo tu naanapuaꞌamu suda netammadu sakwa nabatsa.’
41007011	Mumme putoogoo mooa tumayohona pana mu meeoo, tamme sumuna ka mu naanapuaꞌamu mee netammakwu, ‘Nu ka Te Naa God tummatzi, gi umu e naanapuaꞌamu tummatzaꞌe.’ Mu gi besa ka mu naanapuaꞌamu matugu, ka oo tumatuguna. Mu ka Te Naa tunetammana takopa, ka mu te nanamooatupu tumayohope ooosapa nagena.
41007013	Ewaꞌyoosoo te nanamooatupu unnepu mu numu ka gi besow tunedyooe, tamme sakwa ka Te Naa tuukwena suuꞌmu nakaꞌoedyuku.”
41007014	Soo Te Pabeꞌe yise meeoo mu ewa-kwikoo mu numu netamma.
41007015	“Mu sakwa e nakasopedakwatoo, soo hemma mu tukana gi hownneꞌyoo, Te Naa-nakwana. Soo suda te tumatuguna yise gi besa te soonammena yugwe, umuoo soo Te Naa gi petzape,” mee.
41007017	Ka nobe-wiꞌyoona mu tunakatzimodu meeoo ka Te Pabeꞌe tubenga, “Haꞌyoo u ka mu numu tuukwepu?” mee.
41007018	Soo Te Pabeꞌe meeoo mu nanekwegeꞌa, “Mu sakwa oꞌnosoo e nakasopedakwatoo. Soo tooe hemma tooe te tukana gi hownneꞌyoo Te Naa-nakwana. Soo tukapu gi atasoo numu yugwe-waꞌneꞌyoo. Soo tukapu numu-nagakwi sukwe meadu.” Soo Te Pabeꞌe yise te tzapoonnekute tooe hownneꞌyoo numu tukapu besaꞌyoo.
41007020	“Ka suda te tumatuguna soo Te Naa gi petzape.
41007021	Noꞌobatusoo suda te tusooyugwena, tuduhana, tubatsana,
41007022	moogoobuna, numu mooagana, numu nowuakuna. Kummaꞌakusoo nasoodyagena, numu nesootzemana, besa nasooyugwena,
41007023	ooonnekoo soo Te Naa gi petzape.”
41007024	Soo Te Pabeꞌe yise oona tubewa-wi, Tyre mee naneadu-kumaba, ka nobe-wi watze petuga, gi haga oo sopedakwatoo. Mu numu puusoo yise oo mayuoo.
41007025	Yise sumuꞌyoo wawaꞌa mogoꞌne oo-baa petu. Ka Te Pabeꞌe-witu nakase ka tu padu tsoapayaꞌe ooka oo nematzagakwuni tuunguna.
41007027	Soo Te Pabeꞌe yise oo nemapoonnena mee oo netamma, “Gi nu wawaꞌa sootummatzaꞌe. Nuga nanumu suuꞌmu sakwa nu tummatzi. Numme Jew mu wakwawaꞌa saduꞌu mee neꞌa. ꞌYoo manepunne mu numu puu gi tu dooamu tukakwuna tu saduꞌu maka.”
41007028	Soo wawaꞌa mogoꞌne yise mee oo netamma, “Mu te dooamu puu tu tugupenina saduꞌu maka. U sakwa nuga padu mabesaku u nanumu too,” mee.
41007029	Soo Te Pabeꞌe yise ka wawaꞌa mogoꞌne meeoo netamma, “Aha, besaꞌyoo u ka meeoo unnena, nu u tummatzikwu. U nobe-witoo kodyuka ka tsoapa nu mooasoo nematzagakwunipu.”
41007030	Soo mogoꞌne ka kodyu petugase, ka tu padu besa manepu, ka tu kapa-kooba oo habennumme oo mayuoo petuga.
41007031	Soo Te Pabeꞌe yise ka Tyre mee naneadu-nakwana kodyuna ka Galilee banunadu-witoo mea. Soo Te Pabeꞌe yise ka Sidon mee naneadu-toogoo meꞌa. Ka teepu Sumumanoꞌo Nogatudu mee naneadu.
41007032	Onona mu numu ka Te Pabeꞌe-baa sumuoo nana bi petu. Oosoo nana gi nakatawagadu, gi besa yadooadu tuwazoo. Mu numu ka Te Pabeꞌe meeoo netamma, “U sakwa namekoosoo u mi-makooba matuoonase, eka nana mabesaku.”
41007033	Soo Te Pabeꞌe yise ka nana bihooka mu numu ewanagakoo. Soo Te Pabeꞌe yise tu makoogoo ka nana naka-wi tsetuoonahoo. Ka tu makoogoo tu huutse-ma mobanase, ka nana ego-kooba tsetugu.
41007034	Yise soo Te Pabeꞌe toogoopadu poonne. Nasongapose ka nana gi nakatawagadu meeoo netamma, “Yise nakatawaga.”
41007035	Soo nana nakatawaga manese, besa yadooa mani.
41007036	Soo Te Pabeꞌe yise meeoo mu numu netamma, “Gi sakwa mu haka tuukwepana,” pana mu numu gi oo nakabetseana oo nanatuukweꞌe.
41007037	Umu meeoo, “Uune! Soo Te Pabeꞌe unu tumadaꞌe. Soo Te Pabeꞌe ka mu gi nakatawagadu nakadage maꞌeyakwe, mu gi apegeadu besa apegea maneyakwe.”
41008001	Mu numu ewana sumuna tusooase, gi hemma tuka, soo Te Pabeꞌe meeoo mu tu nakatzimodu netamma,
41008002	“Nu suda umu numu nuummakute, ka pahe tabeno gi hemma mu tuka, umu tseagoꞌe.
41008003	Nu ka nobe-witoo mu tayase, umu sumuna tsuawumehoekwu, umu-matu ka kwingaꞌa kemmase.”
41008004	Umu oo nakatzimodu yise meeoo oo nanekwegea, “Ka tubetse numu-wanaꞌyoona hownnekoo tamme ka nadukatu umutoo mayukwu?”
41008005	Soo Te Pabeꞌe yise meeoo mu tubenga, “Haaꞌnoko mu tukaba-gaꞌyoo?” Mu oo nakatzimodu yise meeoo, “Natakwatsukwuꞌyoo (7) tukaba.”
41008006	Soo Te Pabeꞌe yise mu numu meeoo netamma, “Ma teepuna sapa aatapunne.” Oꞌno yise ka tukaba hanese, oo-koobatoo nanesootuhise oo tzabokase, mu tu nakatzimodu mu numu ooka haneku tuungu, umu yise ka tukaba mu numu ewana haneku.
41008007	Umu yise tuwazoo huutsekoo tutugutzekoo pakwe-gaꞌyoo; ka pakwe tuwazoo nanesootuhikuse mu tu nakatzimodu mu numu haneku tuungu.
41008008	Mu numu yise ka tukase wutzumeoose, ka tunakatzimodu natakwatsukwuoo (7) kawona-witoo ooka a nagupenina tzoba.
41008009	Tubetse ewaꞌyoo (4000) numu o.
41008010	Soo Te Pabeꞌe yise mu numu nobe-witoo taya. Yabesoo yise ka tu sake-wi mu tu nakatzimodu-no kuowse onona ka teepu Delmanutha mee naneadu-kwitoo meaꞌa.
41008011	Mu Pharisee ka Te Pabeꞌe-baa petugase oo nesootzemana mee oo netamma, “U sakwa mee tzapoonneku ka Te Naa Pooha-matu u hee-gana.”
41008012	Soo Te Pabeꞌe yise mu nasoomenakwana, mee ka mu gi tunakaꞌoedyukudu netamma, “Mooasoo nu mu tzapoonnekuse sapa, mu gi oo sooꞌoedyukute. Nu gi mu tzapoonnekukwu, ka e pooha-gana.”
41008013	Oosoo yise ka mu tunakatzimodu-no, ka mu Pharisee-baaꞌyoona meaꞌase ka sake-wi tzoonooase ka baa natzemangeka.
41008014	Umu oo nakatzimodu ka baa natsemanegase ka tu tukuba soomuꞌwaka. Sumuoosoo tukaba yise tunoꞌo ka sake-wi.
41008015	Soo Te Pabeꞌe yise meeoo mu netamma “Ka mu numu yadooedu namayuadu tukaba gi soogwipana.”
41008016	Umu oo nakatzimodu yise gi oo nakasopedakwadoona yise meeoo nananetamma, “Soo Te Pabeꞌe te nesootzeꞌma ka tukaba te soomuꞌwakuse.”
41008017	Soo Te Pabeꞌe ka mu nakasopedakwadoose meeoo mu netamma, “Gi suipana ka gi tukuba-gana. Mu gisoo e pooha nakasopedakwatoo.
41008019	Mu ka sumuna oo soomaꞌyu nu manegeoo tukaba-koobatoo nanesootuhi, oo ewakwuna soogwina. Nu yise ewow numu (5000) maka. Huoo kawona-witu ooka a nagupenina umu numu tzobahoo?” mee. Sumuꞌyoo mu oo nakatzimodu yise meeoo oo nanekwegea, “Wahamatsebooekudu (12) kawona-witu,” mee.
41008020	“Nu yise tuwow ewowsoo (4000) numu maka, natakwatsukwuoo (7) tukaba-gana, mu yise ewowsoo tuwazoo hane, ka a nagupenina. Huoo kawona-witu ooka a nagupenina umu numu (5000) tzobahoo?” Sumuꞌyoo mu oo nakatzimodu yise meeoo oo nanekwegea, natakwatsukwuoo (7) kawona-witoo mee.
41008021	Soo Te Pabeꞌe yise meeoo unakwe, “Mu gi e nakasopedakwatoo, mu tuwazoo gi e nakaꞌoedyukute.”
41008022	Umu yise ka Bethsaida-wisoo kodyu petu. Susumudu numu ka Te Pabeꞌe-matoo gi tubootabuedu tsaka petu. Umu meeoo ka Te Pabeꞌe netamma, “U sakwa eka nana, gi tubootabuedu-ma matuguse a mabesaku.”
41008023	Soo Te Pabeꞌe yise oo tsakakase oo pooe-witoo tooheoo. Yise o-kooba matuoonase, meeoo oo tubenga, “U haaꞌa tooe besa tuboohaꞌe menoꞌo?”
41008024	Soo gi tubootabuedu mee oo nanekwegea, “Nu menoꞌo yaatu poonnepana, ka mu numu-ma sogomeadu, sunngabe-kwaꞌne posoobedya.”
41008025	Soo Te Pabeꞌe oo pooe-kooba matuoonasoo, soo gi tubootabuedu besa manise besa tuboohwaꞌe.
41008026	Soo Te Pabeꞌe meeoo oo netamma, “U sakwa kaaheno nobe-witoo mea, gi numu tuukwepana.”
41008027	Soo Te Pabeꞌe yise mu tunakatzimodu-no ka Galilee-wiꞌyoona meaꞌa, ka Caesarea Philippi mee naneadu-kwitoo. Onow po-kumi sogo meana meeoo mu tubenga, “Hayoo mu nu-witu naka?”
41008028	Umu oo nekwegea, “Susumudu numu meeoo u ka sumuna John baa-wi numu matzakudu. Susumudu numu meeoo u ka sumuna Elijah. Susumudu punnoꞌo meeoo u ka sumuna Te Naa-witu wahadu.”
41008029	Soo Te Pabeꞌe mu tubenga, “Hayoo mu nu-witu sooyugwe?” Soo Peter oo nekwegea, “U Te Tubetse Pabeꞌe,” mee.
41008030	Soo Te Pabeꞌe meeoo mu netamma, “Gi e wahapana, nu yow Mu Pabeꞌe.”
41008031	Soo Te Pabeꞌe yise meeoo mu tunakatzimodu tuukwe, “Mu numu yadooakudu gi e petzape, unu nananuumadu e wumakuse, e batsase, oꞌno yise pahe tooise saaꞌa nu tuusootabooedooa.”
41008032	Soo Te Pabeꞌe toge kaaheno meeoo unakwe. Umu oo nakase soo Peter yise ka Te Pabeꞌe oetu meeoo watze tunesoobedyakute, “Gi soo hee oo manepunne. Gi umu u batsa.”
41008033	Soo Te Pabeꞌe yise mu tunakatzimodu-matoo kodyuse meeoo ka Peter netamma, “Gi meeoo unnepana. Oosoo Sutaꞌyoo u neꞌemukwawunu. U sukwe numu soonamme-kwaꞌne tusooyugwe, gi ka Te Naa soonamme-kwaꞌne.”
41008034	Soo Te Pabeꞌe yise noꞌoko mu numu, ka umu tunakatzimodu-nokosoo mee mu netamma, “Tooe haga tooe nu-wi tunakaꞌoedyukudu sakwa mee unne oosoo gi hownneꞌyoo, tooe mu ka nu-koobatoo nabatsase sapa, mu e nagenokwu.
41008035	Tamme ka tammesoo tooꞌe namagwetzoina tamme kadooꞌoo namayugwekwu, mu ka nu-koobatoo kadooꞌoo mesoo namayugwena mu namagwetzoikwu.
41008036	Tamme ka teepu-koobaꞌyoona ewow hee-gaꞌyoo pana ka te yaꞌese oosoo gi te magwetzoi-waꞌneꞌyoo.
41008037	Gi oosoo te gwetzoina tumu-waꞌneꞌyoo.
41008038	Tooe haga tooe nu-ma nasookwina, noko e unnepu tuwazoo, nu yise punnoꞌo, saaꞌa mu-ma nasookwikwu, ka Te Naa pooha-toohakwi e petuse, ka toogoopadu e tutummatziwabe mu toha kakasa-gakoo-no.”
41009001	Soo Te Pabeꞌe yise meeoo mu netamma, “Nu togesapa mu tuukwepu susumudu mu yaa konnodu gisoo tuina, e pooha-gana poonnekwu.”
41009002	Oona ka sumuna sumu natakwatsu (7) tooise oosoo Te Pabeꞌe tu pupuaꞌamu bikase, oona ka paꞌa giba-maꞌyoona nanesootuhi-ga.
41009003	Ka togesoo oo nanesootuhiwunu soo pukwi oo namasooana atasoo tapuꞌa, besa toha patakwetseaawunu.
41009004	Oꞌno yise wahaꞌyoo nanana oo-baa petuoo, Elijah-no Moses meeꞌe nananeadu umu nanano yise yadooꞌa.
41009005	Soo Peter yise meeoo ka Te Pabeꞌe netamma, “Besa numme ka kemmaꞌase. Numme sakwa piho mu tatza nobe-tooku. Oꞌno mu ka Elijah noko Moses-no susuꞌmuoo,”
41009006	mee unne, ka gi tu unnena sopedakwadoona ka unu suise.
41009007	Togesoo oo yadooawunu soo koomeba umu-kooba habaga petuoo. Te Naa yise ka koomeba-nagaꞌyoona yadooakooha. “Yow esoo nuga Besaa Tooa, mu sakwa besa a nakabetsea.”
41009008	Soo Te Pabeꞌe suuꞌmu yise umu-baasoo. Mu Elijah-no Moses kadooꞌoo.
41009009	Soo Te Pabeꞌe tu nakatzimodu-no ka giba-maꞌyoona sawekese meeoo mu netamma, “Gisoo haka tuukwepana, ka mu poonnena. Ka kadoo e manese yise e yotsese, oꞌno suuꞌmu saaꞌa mu numu tuukwe.”
41009010	Mu oo nakatzimodu yise ka Te Pabeꞌe nakase gi oo waha, pana yise meeoo nanatuubenga, “Haꞌoo manena meeoo unakwe? Te Pabeꞌe haaꞌa yaꞌese yise pudu yotsekwu?”
41009011	Umu yise ka Te Pabeꞌe meeoo netamma, “Umu Te Naa yadooawabe meeoo unakwe, Elijah mooe petukoo, o haaꞌa togesapa numme natuukweꞌe? Oꞌno yise haaꞌa Te Pabeꞌe mu nakwi saaꞌa petudooa?”
41009012	Soo Te Pabeꞌe yise meeoo mu netamma, “Aha, meeoo tubetse nabotugu. Mooeꞌugasoo soo Elijah ka mu numu mooe tunesootabue petukwu. Nu yise oo-penakwa petuhoose suda punnoꞌo namatugukoo.
41009013	Mooasoo soo Elijah mooe kemmapu. Umu numu yise tooe how tooe ka Elijah yugwe, ka a nabotugu-kwaꞌnesoo.”
41009014	Soo Te Pabeꞌe yise tu pupuaꞌamu-no ka mu tunakatzimodu-baasoo kodyu petu. Mu numu ewana ka Te Pabeꞌe poonnese besa sokwamase oo-tamme tatanomanega. Mu nananesootuhidu tuukwewabe, ka Te Pabeꞌe nakatzimodu-no mooasoo mu nanepetukute oe petuoo.
41009016	Soo Te Pabeꞌe yise meeoo mu tubenga, “How manena umu nananepetukute?”
41009017	Sumuꞌyoo nana ka Te Pabeꞌe meeoo netamma, “Nu e tooaꞌa u-baa tooꞌe hane petu u kadooꞌookoosoo. Oosoo tsoapayaena gi besa yadooꞌa.
41009018	Tooe hanoꞌyoona tooe, soo tsoapa oo-ma tabuꞌana soo e tooa yaꞌeookayakwe. Nu umu ume nakatzimodu, ooka tooꞌe nematzagakwuni tuungu. Umu gi oo mabuꞌa.”
41009019	Soo Te Pabeꞌe meeoo mu netamma, “Mu gi e nakabetseꞌa, tooe nu wunaꞌme yaa mu-paꞌyoopana mu gi e nakaꞌoedyukute. Ka naatse tzakowke.”
41009020	Soo naatse ka Te Pabeꞌe poonnese yaꞌehooka.
41009021	Soo Te Pabeꞌe meeoo, “Haaꞌno wunaꞌme soo naatse ꞌyoo manenumme?” Mee soo oo naa, “Tuhaꞌa manakwanasoo.
41009022	Susumudu soo tsoapa ka naatse tooꞌe soobatsana goso-witoo oo wunapuyakwe, baa-witoo tuwazoo. U pooha haaꞌa ne sootuhi-waꞌneꞌyoo? Ne mesoo tummatzaꞌe haaꞌa?”
41009023	Soo Jesus yise oo nanekwegea, “U deaꞌa mooasoo e pooha-gana sopedakwatoo. Nuka u toge soobedyase, oꞌno nu u tummatzikwu.”
41009024	Soo nana meeoo, “Sagwane nu u nakaꞌoedyukute, pana unusoo ume e nakaꞌoedyukuna nu sookwaꞌe.”
41009025	Gisoo mu numu ewana petu, soo Te Pabeꞌe ka tsoapa kwingaꞌatoo nematzagakwunise mee oo netamma, “Yaanona mea. Gi kodyupana ka naatse-matoo.”
41009026	Soo naatse paba yadooase, yaꞌeooka. Mu numu yise meꞌe, “Yaꞌehoo haaꞌa?”
41009027	Soo Te Pabeꞌe o mi-makoo oo tzadyota. Soo naatse besa manise yotseoo. Soo Te Pabeꞌe yise umu tu nakatzimodu-no, ka mu numu-baaꞌyoona meaꞌa.
41009028	Ka nobe-kwi mu tzoonooase, umu Te Pabeꞌe nakatzimodu oo tubenga, “How manena numme gi oo nemabuꞌa?”
41009029	Soo Te Pabeꞌe mu nekwegea, “Oosoo yooonneꞌyoo tsoapayaedu nanesootuhibu-ma nataꞌyadu.”
41009030	Galilee-too umu watze mease
41009031	soo Te Pabeꞌe yise umu tunakatzimodu tuukwegaꞌase meeoo mu netamma, “Mu nuka wohonedu nu-ma tzakaduse, e batsase, saaꞌa nu pahe tabemease tuusootabuedooa.”
41009032	Umu oo unnepu gi nakasopedakwatoo, pana umu ooka tu tubengakwuna-ma suaꞌe.
41009033	Ka mu tunakatzimodu ka Capernaum-wi petugase, ka nobe-kwiꞌyoona soo Te Pabeꞌe mee mu tubenga, “Hekwitu mu nehane mu ka kemmana?”
41009034	Mu Te Pabeꞌe nakatzimodu yise gi ka Te Pabeꞌe nanekwegea, ka numu ooonakwa besa-kwitu nehanena, “Soo tooe haga umu-nagatu ka mu ooonakwa besaꞌyoona oosoo ka Te Naa-baatoo mooe meakoo.”
41009035	Soo Te Pabeꞌe yise noꞌoko mu tunakatzimodu nabatoo bise meeoo mu netamma, “Soo tooe haga tooe numu-kobena soo nadatsungadu, sakwa noꞌoko numu sumu-nakwiꞌyoona numu tummatzino.”
41009036	Soo Te Pabeꞌe yise tuutsekoo tuhaꞌakoo umu-baatoo bise, meeoo mu netamma,
41009037	“Mu ka tuutsekoo tuhaꞌakoo nu-koobatoo besa soobedyana, mu tookwa nuka besa sobedya tuwazoo.”
41009038	Soo John ka Te Pabeꞌe meeoo netamma, “Ka nana ka tsoapa nematzagakwunidu, numme poonne. Tooe oosoo nana gi numme ume nakatzimodu-matu pana u nanea-ma ka tsoapa nematzagakwuni. Numme yise meeoo oo netamma, ‘U sakwa gi ka Te Pabeꞌe nanea-ma ka tsoapa nematzagakwunipana,’ “ mee.
41009039	Soo Te Pabeꞌe meeoo mu netamma, “Mu sakwa uga gi meeoo oo netammapana. Oosoo ka e nanea-ma ka tsoapa nematzagakwunikwuse oosoo tookwa gi e nekwohonekwu.
41009040	Oosoo besa e tummatzaꞌe.
41009041	Tooe haga tooe ka e nakaꞌoedyukuna tooe umu nuka tummatzidu bamagase sapa nu mu sukwe sootuhi meakwu.”
41009042	Soo Te Pabeꞌe yise ka mu tunakatzimodu meeoo netamma, “Gi besa soo tooe haga tooe ka nuga dooamu ka gi togekoo podo mu tunedyooena. Nu sakwa puu sukwe badyaꞌe, gi yise ka gi togekoo mu Te Naa dooamu tunedyooe.
41009043	Nu sakwa e mi sukwe tsekaꞌa, gi ka suda namanedu mahane. Besaꞌyoo tooe ka sumuoosoo mi-geana Te Naa-baa petugase, gi waahoo mi-geana, ka niwunu-kwitoo wue. Nu sakwa e kuku sukwe tsekaꞌagwuuni, gi ka gi togekoo podo mea. Besaꞌyoo tooe ka sumuoosoo kuku-gana ka Te Naa-baa petugase, gi waahoo kuku-gana ka niwunu-kwitoo wue. Nu sakwa tuwow e pooe sukwe tsepata, gi ka gi togekoo poonnena. Besaꞌyoo tooe ka sumuoosoo pooegeana ka Te Naa-baa petugase, gi waahoo pooegeana niwunu-kwitoo wue, owetuoo ooosapa nidabedu gi nimakwudu. Mu woꞌabe yise ooosapa mu tookoo sooꞌadape.
41009049	Noꞌyoona oowetuoo numu oo wumadooa.
41009050	Ongabe puu ka tukapu besa makamakute, ka gi onga-gana gi hee besa kamma. Mu sakwa ongabe-kwaꞌneꞌyoo. Mu sakwa besa nanapuaꞌana, besa sokwamamo.”
41010001	Oꞌno yise ka tubewa, Judea mee naneadu-kwiꞌyoona, soo Te Pabeꞌe ewow numu tunedyooeꞌe. Ka hooodu, Jordan mee naneadu baa mangega.
41010002	Ewaꞌyoo tunesootzemadu numu, Pharisee mee nananeadu oo-baa petuse, meeoo oo tubenga, “Besaꞌyoo haaꞌa soo numu ka nanodukwadoose, yise napoonnekwunina?”
41010003	Soo Te Pabeꞌe mee mu netamma, “Haꞌyoo soo Moses ka moooꞌasoo te tuukwe?”
41010004	Umu mee oo nanekwegeꞌa, “Ka moooꞌasoo soo Moses mee tuboꞌo, tamme ka napoonnekwunina sakwa tubope-ma napoonnekwuni.”
41010005	Soo Te Pabeꞌe yise meeoo mu netamma, “Te Naa gi meeoo te netamma. Pana mu gi Te Naa nakabetseana soo Moses yise ekow mu tuukwe.
41010006	Oꞌnosoo, soo Te Naa ka numu pudu manumudoose meeoo, ‘Nu ka nana noko mogoꞌne manumudoopu.
41010007	Umu yise nanodukwadoose, soo nana tu naanapuaꞌa-baaꞌyoona nomea. Tu nodukwa-no yise nobe-gaꞌyoo.
41010008	Umu yise sumuoosoo numu-waꞌneꞌyoo. Gi waahoo numu-waꞌneꞌyoo.’
41010009	Soo Te Naa meeꞌe te netamma, ‘Ka nodukwadoose gi napoonnekwunipana.’ “
41010010	Ka nobe-kwi petugase, mu oo nakatzimodu ka a napoonnekwunipu-witu mee ka Te Pabeꞌe tubenga.
41010011	Soo Te Pabeꞌe mee mu nanekwegea, “Mu nanodukwa sakwa mesoo napoonnekwunipana, ka kummaꞌakoosoo nodukwadoose maꞌemukwa.”
41010013	Mu numu yise tu doodooamu ka Te Pabeꞌe-baa hane petudyakwe, umu oo nanesootuhiku tuunguna. Mu tunakatzimodu ka mu numu poonnena mu nesagwikute ka oo mu manakwe.
41010014	Soo Te Pabeꞌe ka mu poonnena meeoo mu netamma, “Gi mu numu tu dooamu hane petudu tayapana, gi mu nesagwikupana. Nu mu dooake sootuhise, umu yise ka Te Naa-baatoo meakwu.”
41010015	Soo Te Pabeꞌe yise meeoo unakwe, “Nu kaaheno mu tuukwekwu, mu mooeꞌugasoo, nanekwahakwu, tutugutsekoo dooake-waꞌneꞌyookwu gi maꞌemukwadu. Oꞌno yise mu ka Te Naa-baa petugakwu.”
41010016	Soo Te Pabeꞌe yise mu doodooake tzahedana, mu nanesootuhikuna, mu sootuhise umu-baaꞌyoona mea.
41010017	Sumuꞌyoo nana ka Te Pabeꞌe-baa tanomane petugase oo-kobena meatzedose ka Te Pabeꞌe meeoo netamma, “U tubetse besaꞌyoo nana, haꞌoo besa sakwa tuwow nu manese namagwetzoi?” mee.
41010018	Soo Te Pabeꞌe yise meeoo oo nanekwegea, “U haaꞌa mee e netamma, u besaꞌyoo? Gi haga besaꞌyoo, Te Naa suuꞌmu besaꞌyoo.
41010019	U oo sopedakwatoo ka Te Naa tamme tuukwepu; gi numu batsapana, gi numu nowuakupana, gi tuduhapana, gi esayipana numu mane-witu, besa tu naa noko tu pea sooyugwena.”
41010020	Soo nana yise meeoo oo netamma, “Mooasoo nu tuhaꞌyoona meeoo naꞌunnedu nakabetseakena.”
41010021	Soo Te Pabeꞌe yise, ka ooka besa soobedyana mee oo netamma, “U sakwa noꞌoko u hemma-ma tumuse, ka u nahemena ka mu tutuha manedu hanekuse, oꞌno yise u ewow hee-gakwu, ka Te Naa-baaꞌyoona. Oꞌno u yise nuka nakatzinnummekwu.”
41010022	Soo nana ka oo nakase suda soonamme ka ewow hee-gana.
41010023	Ka nana mease, soo Te Pabeꞌe ka mu tunakatzimodu meeoo tuukwe, “Soo ewow hee-gaꞌyoo numu unusoo manena namagwetzoikwu.”
41010024	Mu tunakatzimodu ka Te Pabeꞌe nakase punnoꞌo meeoo tutubenga, “Hownnekoo soo numu yise mesoo namagwetzoaꞌe?” Pana soo Te Pabeꞌe meeoo unakwe, “Soo numu gi puusoo namagwetzoi-waꞌneꞌyoo. Soo Te Naa suuꞌmu mu magwetzoikwu.”
41010026	Mu tunakatzimodu mee oo netamma, “Kadooꞌoo haga numu magwetzoi-waꞌne tabuꞌa.”
41010027	Soo Te Pabeꞌe meeoo mu netamma, “Aha. Te Naa suuꞌmu numu magwetzoidu.”
41010028	Soo Peter meeoo ka Te Pabeꞌe netamma, “Mooasoo numme noꞌoko ne hemma matusookwunikese, nanesootuhi mane.”
41010029	Soo Te Pabeꞌe yise meeoo mu netamma, “Tooe haga tooe tu nobe maꞌwukadu, tu nanumu, noꞌoko hemma tu hee-gana, tu dooamu, tu tubewabe, ka nuka nagena ewowsoo besa noꞌobatusoo nasootuhikwu, menoꞌo manekwana. Mu nasootuhikwuna gi moobegwagakwu.
41010031	Umu yaaꞌa teepu-koobatu menoꞌo numu moohedu, saaꞌa ka Te Naa-baaꞌyoona gi hee manepunnekwu. Umu menoꞌo gi mamaawaꞌneꞌyoo, yaaꞌa teepu-kooba manepunnedu ka Te Naa-baaꞌyoona numu moohedooa.”
41010032	Soo Jesus yise ka Jerusalem-witoo mea. Mu oo nakatzimodu mu numu-no nakasuipana oo nageka. Soo Te Pabeꞌe yise ka mu tunakatzimodu suuꞌmu watze tuukwe.
41010033	“Jerusalem-wi te petugase, mu numu-kobenatu yadooadu nu-ma tzakadukwu, yise umu wawaꞌa tibo-matoo e tzakakakwu, yise umu nuka batsa tuungukwu.
41010034	Umu tiboꞌo yise e kobitoo toohena, e wupagetana, yise e batsakwu. Pahe tabe mease nu yise saaꞌa tuusootabuedooa.”
41010035	Mu nawangaꞌa James-no John ka Te Pabeꞌe-baa petu, yise meeoo oo netamma, “U haaꞌa sakwa ne tummatzi?”
41010036	Soo Te Pabeꞌe yise meeoo mu tubenga, “Hownnekoo sakwa nu mu tummatzi? Hemma mu soogwina?”
41010037	Umu meeoo oo nanekwegea, “U ka pudusoo numu-kobena katukwuse, how sakwa numme ka u-baa sapa aatana?”
41010038	Soo Te Pabeꞌe meeoo mu nanekwegea, “Nu nabatsase, namayodase yise saaꞌa ka numu-kobena katudooa. Mu haaꞌa punnoꞌo ooosoo?”
41010039	Mu wahaꞌyoo ka Te Pabeꞌe meeoo netamma, “Numme sakwa punnoꞌo ooosoo mesoo mane.” Soo Te Pabeꞌe mu nanekwegea mee, “Aha. Mu punnoꞌo nu-kwaꞌnekoosoo wumakwu nu-koobatoo nabatsase, saaꞌa namayodakwu.
41010040	Gi nu ka mu numu-kobena mu aata tuungu-waꞌneꞌyoo. Mooasoo soo Te Naa oo nemamakwupuna mu oo sopedakwatoo.”
41010041	Noꞌyoona mu oo nakatzimodu mu nakase, ka James noko John unu sutakute.
41010042	Soo Te Pabeꞌe yise meeoo mu netamma, “Gi umu wakwawaꞌamu-kobena katudu-kwaꞌne paba nasooyugwepana. Mu sakwa noꞌoko numu tummatzimo. Nu ooonneꞌyoo, ka yaa petuse, nu noꞌoko ka mu numu tummatzaꞌe. Nu mu numu-koobatoo nabatsakwu, oꞌno saaꞌa mu numu gwetzoidooa.”
41010046	Soo Te Pabeꞌe ka pumme nakatzimodu-no ka Jericho mee naneadu-too meakwu. Ewaꞌyoo mu numu umu-no oo-toogoo meꞌa. Ooosapa po kumabu katudu, soo nana gi tubootabuedu, Bartimaeus mee naneadu, nonotsu mu numu pu-moopaa meadu meeoo netammakayakwe, “E tummatzi.”
41010047	Yise oosoo ka Te Pabeꞌe kemmana nakase, meeoo ka Te Pabeꞌe netamma, “U sakwa e sootuhi,” mee.
41010048	Umu numu ewana oo nesagwikute, “Gi unnepana,” mee oo netamma. Oosoo ka Te Pabeꞌe pabasoo yadooe, “U sakwa e sootuhi.”
41010049	Soo Te Pabeꞌe yise umu pumme nakatzimodu mee netamma, “Ka gi tubootabuedu, nu-baatoo bike.” Umu tunakatzimodu ka gi tubootabuedu nana mee netamma, “Besa nasooyugwese, yotse, soo Te Pabeꞌe yaa menoꞌo, u baꞌe, mee.”
41010050	Soo gi tubootabuedu nana yise tu nagaꞌapu mawunise yotsehoo, yise ka Te Pabeꞌe-matoo takwue.
41010051	Soo Te Pabeꞌe yise meeoo, “Hownnekoo sakwa nu u tummatzi?” Soo gi tubootabuedu meeoo, “Nu gi tubootabuena, enatu e poonnekwuna sookwaꞌe.” Soo Te Pabeꞌe yise mee oo netamma,
41010052	“Unudea, u ka e togesobedyase suuꞌmu, besa manekwu.” Oosoo gi tubootabuedu nana yise yaatu besa poonne manese, ka podo ka Te Pabeꞌe tuyohoka.
41011001	Soo Te Pabeꞌe ka umu pumme nakatzimodu-no ka Jerusalem mee naneadu-kwitoo meana, ka Bethphage, noko Bethany mee nananeadu naamootoo mease, ka giba Olive mee naneadu tzageꞌe petuga. Oꞌno soo Te Pabeꞌe waahoo umu pumme nakatzimodu-matu
41011002	meeoo netamma, “Ka Bethpage-witoo memeakwate. Onoko mu sumuoo tzagaze natzakunadu mayukwu, gisoo pukooba nakatudu. Oo tzadopase punowsoo saaꞌa oo wetzakake.”
41011003	Ka mu numu mumme tubenga, “How mu manakwe?” mee saaꞌa mu nekwegea, “Soo Te Pabeꞌe yabesoo a soogwina saaꞌa yise punowsoo a makodyukudooa.”
41011004	Umu ka memease, ka tzagaze, ka nobe-kobena oo natzaku oo mayu petugase, oo tzadoopahoo.
41011005	Mu numu o konnodu mee mu tubenga, “How yise manena mu a tzadoopa?”
41011006	Umu ka Te Pabeꞌe unnena mu tuukwese, umu yise, “Muusoo tooꞌe,” mee mu netamma.
41011007	Mu wahaꞌyoo naana yise ka tzagaze ka Te Pabeꞌe-baatoo tzakakase, wega oo-kooba hanese, soo Te Pabeꞌe ka mu wega-kooba katunoꞌo.
41011008	Ewaꞌyoo numu tu wega ka po-kooba wupatzeta, susumudu numu punnoꞌo sunngabe maꞌna hanese, yise ka Te Pabeꞌe ooka podokute.
41011009	Ewaꞌyoo numu oo kumi meana ka Te Pabeꞌe nesootuhinoꞌo, besa sokwamana, papaba apegeana, “U yow, U Ne Tubetse Pabeꞌe, noꞌoko numu magwetzoidu.
41011010	U numme-kooba katudu ka ne namooatupu David-waꞌneꞌyoo, numme besa sokwama soo Te Naa ka numme-matoo u tayase, soo Te Naa u tubetse sootuhikwu. Soo Te Naa saaꞌa puusoo te magwetzoikwu.”
41011011	Soo Te Pabeꞌe Jerusalem-wi petugase, ka nanesootuhi nobe-kwitoo meahoo, noꞌoko hemma oetu besa sootseꞌma, pana ka mooasoo unu yongona oo mane-gapu umu tunakatzimodu-no Bethany-witoo meaꞌa.
41011012	Ka ookow moooꞌa awamooa, soo Te Pabeꞌe ka umu tunakatzimodu-no Bethany-wiꞌyoona meaꞌa. Oosoo ka meana, ka sunngabe Fig mee naneadu poonnese, oo-matoo mea, ka tzuayaꞌena. Ka tamano, ka sunngabe pooe naa-kwi oo manepetuse, gisoo oo pooetooꞌa oo mayu petu. Unu sunngabe naka-gaꞌyoo suuꞌmu.
41011014	Soo Te Pabeꞌe yise ka sunngabe meeoo netamma, “Gi gea hannanoꞌo u pooetooa-waꞌneꞌyoo.” Umu oo nakatzimodu oo naka.
41011015	Umu Te Pabeꞌe ka pumme nakatzimodu-no ka Jerusalem-witoo meaꞌa, yise ka pabow nananesootuhi nobe tzageꞌe kodyu petuga. Mu weehoo-ma tumudu poonne. Tu hemma tsanabedona, tu seepu-ma tumugonno tuwazoo. Soo Te Pabeꞌe yise ka hemma pukooba mu tuoonana manapow, oo kadunoo tuwazoo, yise oekoo mu numu matzayubow.
41011016	Soo Te Pabeꞌe meeoo mu netamma, “Mu ka nobeꞌana gi ma-toogoo meapana. Esoo pukwiꞌyoona tu nananesootuhina.”
41011017	Soo Te Pabeꞌe yise mee mu netamma, “Oꞌnosoo soo Te Naa unnepu mee naꞌunakwe, ‘E nobe pukwiꞌyoona noꞌobatusoo numu nanesootuhina.’ Menoꞌo mu yise nanatuduha miꞌyoona.”
41011018	Soo numu pabeꞌe, ka mu numu-koobatoo yadooadu-no ka Te Pabeꞌe manena sopedakwatoose, oo-ma nakasuaꞌe ka Te Pabeꞌe meeoo unakwe, yise oo nebatsa, ka ewow numu ooka nakatogeꞌyookute.
41011019	Ka yongo-nakwa, soo Te Pabeꞌe umu pumme nakatzimodu-no punowsoo kodyuka, ka Bethany-wi tooibodona.
41011020	Tu pudu taba tsebooegena, soo Te Pabeꞌe ka mu tunakatzimodu-no Jerusalem-witoo meaꞌa. Ka sunngabe mooasoo pasapu oo poonne.
41011021	Soo Peter ka Te Pabeꞌe unnena soomayuna mee oo netamma, “U ka etzeꞌe ka sunngabe pasa tuungu, oosoo yise menoꞌo pasapu,” meeꞌe.
41011022	Soo Te Pabeꞌe yise meeoo mu netamma, “Aha. Mu ekow soomaꞌyu. Mu sakwa ka Te Naa nakaꞌoedyukuse nanesootuhi. U ka tunakaꞌoedyukuna, u ka giba ka banunadu-naamookwitoo nooyooa tuunguse, oosoo oo-toogoo manikwu.
41011025	Ka nanesootuhi manese, mu sakwa ka mumme suda tumatugukudu soomuꞌwase. Oꞌno Te Naa yise punnoꞌo ka suda mu tumatuguna soomuꞌwakwu.”
41011027	Ka Jerusalem-witoosoo kodyuse soo Te Pabeꞌe ka mu tunakatzimodu-no, ka nanesootuhi nobe-kobenakwi soo Te Pabeꞌe nanapedo meowbodote. Mu Jew numu tutunehanedu ka Te Pabeꞌe-baa petuse
41011028	mee oo tubenga, “Haga pooha tunetamma-toohakwi u yoo manakwe?”
41011029	Soo Te Pabeꞌe mu nanekwegea, “Nu ka John-witu mu mooe tuukwekwu. Mu ka kaaheno e nanekwegease oꞌno yise saaꞌa nu punnoꞌo haga pooha-toohakwi ꞌyoo nu e manena mu tuukwekwu.
41011030	Haga ka John meeoo netammana oosoo numu baa-wi matzaka, soo Te Naa God, pute oosoo puusoo oo sukwe manakwe?”
41011031	Mu tutunehanedu yise puusoo nanano apegeagonnose, mee unakwe, “Tamme ka meeꞌe unnese soo Te Naa God ka John meeoo netamma, soo Te Pabeꞌe meeoo te tubengakwu, ‘How yise manena mu ka John gi nakabetsea?’
41011032	Pana, ‘Soo John puusoo oo manakwe,’ mee te unnese mu numu punnoꞌo te kusekakwu, soo John Te Naa nayadooawabe mee oo netammana, oo nakaꞌoedyukuna.”
41011033	Umu yise mee ka Te Pabeꞌe nanekwegea, “Numme gi oo sopedakwatoo.” Soo Te Pabeꞌe yise mee mu netamma, “Nu punnoꞌo gi mu tuukwe-waꞌneꞌyoo ka haga pooha-toohakwi, e pooha maꞌnaꞌwena.”
41012001	Soo Te Pabeꞌe ka mu numu-koobatoo yadooadu mee natugwenga, “Sumuꞌyoo nana puu tumasuꞌa. Soo nana tumasuase, oo naꞌoonnakwi koodua-doose, ka tu tumasuana toogoo tuubane nobe-too. Ekow nobe-kwikoo hoobadookwuse. Oosoo tuwazoo tueyaꞌe nobe-toose, ka tumasuape-matu mu numu tuukwena ka tubewabe mu mabetseakwu-kwitoo, yise kwingaꞌa mea.
41012002	Ka tu nayasa-wi oo manepetuse, oosoo sumuoo numu ka tabewabe-witoo taya, pumme naamookwitoo oo tupooegea tuunguna.
41012003	Umu ka nana-ma tzakaduse oo mooedyakwehoo, yise oo taya, gi oo pooe makana.
41012004	Soo tumasuadu yise punowsoo kummaꞌakoosoo pumme tummatzidu taya, umu numu yise suda manakwe, oo kwo-makoo oo wupageta gi hemma oo hanekute.
41012005	Oꞌno yise soo tumasuadu ka kummaꞌakoosoo pumme tummatzidu taya tuwazoo. Umu yise oo patsow. Soo tumasuadu yise ewowsoo pumme tutummatzidu oetoo tayayakwe. Susumudu mu tutummatzidu oetoo natayadu nuupagetayakwe yise umu-matu punnoꞌo nagoꞌe.
41012006	Nakwitoo ka tu besaa tooa tu nabenina umu-matoo taya mee tusooyugwena, ‘Umu ka e besaa tooa nakaꞌoedyukuna gi how a yugwe-waꞌneꞌyoo.’
41012007	Pana mu numu meeoo nananetamma, ‘Esoo ka tumasuadu besaa tooa. Tamme ka a batsowse, ka oo teepu manikwu.’
41012008	Umu yise oo-ma tzakaduse oo batsase ka tumasuape-kwitoo oo wuwazuhoo.”
41012009	Soo Te Pabeꞌe yise meeoo mu netamma, “Mu oo sopedakwatoo, soo tumasuadu sutakwu ka kodyu petuse, ka umu pumme tutummatzidu nagoese. Oꞌno yise oosoo ka tabewabe kummaꞌakoosoo numu hane tuungukwu.”
41012010	Soo Te Pabeꞌe yise mee mu netamma, “Mu sakwa oo sopedakwadoo, ka oꞌnosoo Te Naa yadooawabe mee nu-witu botugu, ‘Mu tupe nobe-tootu tumoodyipu tupe tookwa besaꞌyoo tupe, ka penakwa mu nobe namadabue-kwi oosoo tupe unu nadatzenga petu. Soo Te Naa yoo tumadabue, tamme yise tubetse besa sokwama ma-koobatoo.’ “
41012012	Mu numu-koobatoo yadooadu ka Te Pabeꞌe tooꞌe nekwutuma, ka pukwitu oo sopedakwatoose, umu ka mu numu-ma suꞌina, sukwe meꞌa.
41012013	Mu numu-koobatoo yadooadu-matu Pharisee, mu wakwawaꞌa numu pabeꞌe pupuaꞌamu-no, ka Te Pabeꞌe-matoo nataya. Yow umuoo numu ka Te Pabeꞌe unu nesoonahadyakwedu.
41012014	Umu ka Te Pabeꞌe meeoo netamma, “U tubetse besaꞌyoona, ka umu numu Te Naa-witu besa tunedyooꞌe. U gi numu tutzeadu; yise gi tuwazoo u numu nesootzemadu. How haaꞌa sakwa tamme, ka mu wakwawaꞌa numu pabeꞌe tumanagaku?”
41012015	Soo Jesus mu sopedakwatoo ka pumme mu nesoonahadyakwe yise meeoo mu netamma, “Gi sakwa mu e nesoonahadyakwepana, ka mu tumanagapu-matu e tzapoonneku.”
41012016	Umu yise oo tzapoonnese soo Te Pabeꞌe yise meeoo mu netamma, “Haga mama namanaka, yise haga naneana mama naboꞌo?” mee. Umu mee oo netamma, “Soo mu wakwawaꞌa pabeꞌe mama.”
41012017	Soo Te Pabeꞌe yise meeoo mu netamma, “Tamme sakwa mu wakwawaꞌa numu pabeꞌe gea, esoo umuoo nanumu tumadabuena. Tamme sakwa ka Te Naa tumadabuena, ka Te Naasoo gea.” Mu numu besa o sukwe pooꞌnepebuꞌahoo.
41012018	Mu sumubaatu nanesootuhidu numu, Sadducee mee nananeadu, ka Te Pabeꞌe-baa petuga. Umu Sadducee meeoo nananesootuhidu, soo numu ka yaꞌese sumu tammesoo meꞌadu.
41012019	Umu meeoo ka Te Pabeꞌe tuukwe, “Oꞌnosoo ka Moses tunetammapu umu mayohodu, ka tu pabeꞌe gi dooamu-gakoo kadooꞌoo oo manese, soo penakwatu oo wanngaꞌa sakwa oo nodukwadoose, tu pabeꞌe dooamu-dooku.
41012020	Natakwatsukweꞌyoo (7) mu nanakwangaꞌamu. Oosoo mu tubetse pabeꞌe ka ekow mogoꞌne mooe nodukwa-gaꞌyoo. Ka tu mooe kooma kadoo manese, gi oo-makoo dooamu-gaꞌyoo.
41012021	Ka oo pabeꞌe yaꞌese, oo wanngaꞌa koomadoo. Ooka tuwazoo yaꞌese, gisoo tuwow oo-makoo dooamu-gaꞌyoo.
41012022	Umuoo natakwatsukwuoo (7) naana esoo mogoꞌne nanasusuꞌmu mu koomadookese, gisoo umu-makoo dooamu-gana yise punnoꞌo kadoo ꞌmane.
41012023	Esoo mogoꞌne yise ka saaꞌa namayodase haga kooma-gakwu? Mu noꞌyoona natakwatsukwuꞌyoo (7) nanakwanngaꞌamu oo nodukwa-gakena,” meeꞌe umu oo nesootzemana unakwe.
41012024	Soo Te Pabeꞌe meeoo mu Sadducee netamma, “Mu gi o nakasopedakwatoo ka Te Naa tubetse tunetammapu, tamme oo pooha netammapu.
41012025	Mu sakwa yise ka saaꞌa namayodase mu toha kakasa-gakoo Te Naa tummatzidu-kwaꞌne, mu gi mu nodukwa-gana soohanekwu.
41012026	Mu ka oo nakaꞌoedyukuna tooe mu tuise sapa. Mu saaꞌa gi moobegwaga gwetzoimokwu ka Te Naa-baa petugase. Te Naa tamme tunetammakuna. Moses ka pooewunudu niwunu oo-kobena wunu, soo Te Naa yise ka Moses meeoo netamma, ‘Mu Abraham, mu Isaac, mu Jacob puu tooesoo nu-matoo nanesootuhaꞌe. Nu yise mu Nanesootuhi Naa.’ “
41012027	Soo Te Pabeꞌe yise meeoo mu netamma, “Te Naa gi mu tuipu Naa, mu togesoo modu suuꞌmu. Mu ka Te Naa nanetsagwayipana, mu tubetse gi oo nakaꞌoedyukute.”
41012028	Oosoo sumuꞌyoo nana mu tunedyooedu-matu, oona oo nakakwunu. Ka Te Pabeꞌe noꞌosoo pumme mu numu tubenga, besa mu nanekwegeꞌa mee oo nakasoobedya, soo nana ka Te Pabeꞌe yise meeoo tubenga, “Hanotu umu-matu ka Te Naa unnepu ooonnakwa besaꞌyoo umu te tumayohope-matu?”
41012029	Soo Te Pabeꞌe yise meeoo oo netamma, “Waha-baatu esoo naꞌunnepu Te Naa tamme tuukwepu besaꞌyoo. Mooeꞌugasoo, ‘Soo Te Naa Te Manumudoopu.
41012030	Tamme sakwa tubetse besa oo soobedya.’
41012031	Soo penakwatu yise meeoo. ‘Tamme sakwa mu numu besa soobedya tammesoo nasoobedya-kwaꞌne.’ “
41012032	Soo nana meeoo oo netamma, “Besaꞌyoo soo nayadooape. Oosoo sumuꞌyoosoo, Te Naa Te Manumudoopu. O oosoo Te Naa.
41012033	Tamme punnoꞌo sakwa ka Te Naa besa soobedya. Soo penakwatu yise, tamme sakwa tammesoo besa nanasoobedya, tuwazoo. Umu wahaꞌyoo noꞌokosoo nanesootuhipu ooonnakwa besaꞌyoo.”
41012034	Soo Te Pabeꞌe yise mee oo netamma, “U unu soonammedu. U tookwa unu oo nakaꞌoedyukukwu.” Umu numu yise naka nasookwise gi hemma ka Te Pabeꞌe tubenga mani.
41012035	Soo Te Pabeꞌe yise ka pabow nanesootuhi nobe-kobena petu, umu ewaꞌyoo numu o manepunne. Soo Te Pabeꞌe yise meeoo mu numu netamma, “Umu ka Te Pabeꞌe tuukwewabe David-matu mee oo netamma.
41012036	Pana soo David ka Te Naa pooha-toohakwi Te Pabeꞌe mee oo natubaꞌnga. Ka David tubotugu-kwi meeoo, ‘Soo Te Naa ka Te Pabeꞌe mee netammapu, “U sakwa ooosapa e tumadinakwu katu ka umu ume wohonedu e matzooekunoꞌotoo.” ’
41012037	How yise soo David Te Pabeꞌe mee oo natubaꞌnga ka punakwana oo nanekemma sapa?” meeꞌe soo Te Pabeꞌe mu tubenga.
41012038	“Ka mu meeoo tuukwedu gi nakaꞌoedyukupana, umu tu nanesookwugina sukwe soogwidu. Umu numu tunedyooedu unu besow namasooꞌa.
41012039	Ka paba tu naꞌewa tukanoꞌo, umu besa-kwi tu katuna soogwaꞌe. Ka nanesootuhi nobe-kwiꞌyoona, tuwazoo unu besa-kwi tu katuna soogwaꞌe.
41012040	Umu yise ka mu pepeawabe hemma tuduhana mu nanesootuhikute. Umu sugweꞌapa wunaꞌme mu nanesootuhikute. Umu gi besa numu tunedyooedu. Umu unu suda manedu tumatuguna, umu-matoosoo kodyukwu.”
41012041	Soo Te Pabeꞌe mu owenapa mu poonne katu, ka mu numu ewana ka tumasumudoope-kwi tutuoonadyakwe. Susumudu mu naana ewow hee-gaꞌyoo ewa oe tutuooꞌna.
41012042	Sumuꞌyoo mogoꞌne tu kooma kadooꞌoo manekupu umu-tamme kemma. Gi hemma mapuꞌa, oosoo yise huutse oe tutuuooꞌna.
41012043	Soo Te Pabeꞌe yise mee mu tunakatzimodu netamma, “Yaa esoo mogoꞌne. Esoo tu penebetu oe tuoonahoo.
41012044	Yise mu naana gi ewa oe tutuooꞌna ka a namasumutoo-kwi, tooe ewa oo hee-gapana. Esoo mogoꞌne tu penebetu oe tuoonahoo. Gi haaꞌnokoo oe tuoona, pana a besana puma mu gwetzoina mee nu.”
41013001	Ka nanesootuhi nobe-kwiꞌyoona, sumuꞌyoo mu tunakatzimodu-matu ka Te Pabeꞌe meeoo netamma, “Esoo nanesootuhi nobe tupe noko namadabuepu-gaꞌyoo. Mu yaatu tupe papabaꞌyoo. Esoo nanesootuhi nobe besa tabuꞌa.”
41013002	Soo Te Pabeꞌe meeoo oo netamma, “Esoo nobe besaꞌyoo pana te wokwohomu noꞌoko a wuyoomedakwunikwu.”
41013003	Umu yise ka tuutsekoo giba-ma, Olive mee naneadu-kwitoo mease o aataꞌa, ka nanesootuhi nobe poonne. Peter, James, John, Andrew yise mee oo watse tubenga.
41013004	“How sakwa tamme oo sopedakwatoo tabua, ka nobe nuudyoomedakwuna? Hee te tzapoonnekukwu hannanoꞌo oo manikwuna?”
41013005	Soo Te Pabeꞌe meeoo mu nanekwegeꞌa, “Ewaꞌyoo numu meeoo naneyugwedu, yow numme Te Pabeꞌe. Nu gi mu esayaedu-matu, meeoo soo esayaedu mu tuukwekwu. Ewaꞌyoo mu numu nanemooagakwu. Gi mu nakaꞌoedyukupana.
41013007	Tooe hanotu tooe mu numu mesoo nanagoꞌe. Gi saaꞌa suꞌipana. Gi soo te teepu suda mane-waꞌneꞌyoo, gi meeoo hemma sooyugwepana.
41013008	Mu numu yise nanano ewa nanagoekwu. Tooe hanotu tooe saaꞌa, soo te teepu yutsungadooa. Mu numu saaꞌa tseagoedooa. Gi besow saaꞌa hemma mu poonnedooa.”
41013009	Soo Te Pabeꞌe yise mee mu netamma, “Mu sakwa namasootzema. Mu sumuna nahemase, mu nanehanedooa. Mu saaꞌa nuupagetadooa. Mu gi e nakaꞌoedyukudu saaꞌa gi mu petzabedooa. Mu yise nuga besa unnepu mu tuukwedooa.
41013010	Noꞌobatusoo mu numu saaꞌa e unnepu nakadooa.
41013011	Mu ka nakwutumase, gi suda oo soonamekupana ka hayoo mu unnekwuna. Soo Te Naa Besa Pooha ooka madaꞌe.
41013012	Ewaꞌyoo mu numu gi e petzabedooa, mu nananumudooe suda mu matugudooa, yise mu goedooa saaꞌa. Ka umu gi e sooꞌoedyukudu, gi mumme numu petzabedu, gi e nakaꞌoedyukudu, gi e maꞌwukadu, nu magwetzoikwu.
41013014	Tooe hemma tooe sutaꞌyoo
41013015	Oosoo tu nobe-kobena wununnummedu sakwa gi tu nobe-kwitu hemma gwuupana, yabesoo meeow.
41013016	Soo tubewabe-kwitu hemma how yugwewunudu sakwa punnoꞌo gi hemma gwuupana, gi tu nobe-kwitoo kodyupana, yabesoo meeow.
41013017	Ka yabesoo meaꞌakwuse, mu koheadu-kwi gi besa, ka mu sutuba meaꞌakwuse mu oongaꞌa petzekudu punnoꞌo.
41013018	Umu sakwa nanesootuhi gi sakwa tommo hee oo suda manepana.
41013019	Esoo gi besa a namanekwuna tubetse unu suda, gi hannanoꞌo namanedu ka teepu namadabuese.
41013020	Te Naa yise ka umu tu tutzeanana sootuhikwu, ka gi oo tzadyooꞌikuna gi haga namagwetzoꞌi-waꞌneꞌyoo.
41013021	Tooe haga tooe sumuna meeoo mu tuukwekwu, ‘Soo Te Pabeꞌe mooasoo kodyu petu.’ Gi oo naka oedyukupana.
41013022	Ewa tuwazoo naꞌesagoekwu, ‘Nu Yow Mu Pabeꞌe mee naꞌunnekwu.’ Ewasoo mu numu moohedu numu nemooagayakwe. Nanasookwugi hemma mu tzapoonnekukwu, tooe hemma tooe pooha mahanekwu, ka umu e dooamu tooꞌe nemooagana.
41013023	Mooasoo nu mu tuukwepu. Ooonneꞌyoona sakwa mu namasootzemapunne.
41013024	Oꞌno ka gi hemma besa manekwuse, soo taba toganohookwu, soo muha punnoꞌo.
41013025	Mu paatoozooba punnoꞌo sawedyikwu.
41013026	Noꞌyoona mu numu punnoꞌo ka koomeba-nagakoo e pooha kodyu petukwuna poonnekwu.
41013027	Umu toha kakasa-gaꞌyoo e tutummatzikwutu, tooe hanotu tooe ka yaa teepu-koobaꞌyoona, mu e nanumu nu-baa hanepetukwu.
41013028	Ka sunngabe pooedooase, mu meeoo sokwamadooa, tamme tookwa tamatsebooe.
41013029	Ka gi besa hemma manekese, mu yise oo sopedakwadookwu, nu tookwa pudusoo kodyu petukwu.
41013030	Susumudu mu numu-matu ka hemma oo manedu poonnekwu gisoo yaꞌena.
41013031	Nuga unnepu besa naꞌunnedu, gi atasoo naneyugwe-waꞌneꞌyoo.
41013032	Ka hannanoꞌo oe e petuookwuna manepetuse, gi haga ka teepu-koobatu oo sopedakwatoo. Mu toogoopatu Te Naa tutummatzidu puu gi, nu punnoꞌo gi. Te Naa suuꞌmu oo sopedakwadoopunne ka hannanoꞌo e petuookwuna.
41013033	Mu sakwa ooosapa namasootzemapunne.
41013034	Nu-kwaꞌnesoo, sumuꞌyoo numu puu ka meakwuse, ka hemma how pumme yugwekudu hemma nemanekuga. Ka tuꞌeyaedu meeoo netamma, ‘Gi uꞌwepana.’
41013035	Mu sakwa nonotsu tabeno nuummabetsabena. Tooe hannanoꞌo tooe nu kemmowgena, yongona, togano, awamooasoo. Nu sumuna gi mu nuummabetsape mu mayu petukwu.”
41014001	Mooa yongona oetu, oꞌnosoo te manena te natzamaꞌwukwuna soomayuna, yise ewa tukakwu, ka Gi Namayuadu Tukaba tukakwu. Soo Jew numu tutunehanedu ka Te Pabeꞌe watze nesootzeꞌma mee yise, “How sakwa tamme ka Jesus watze tzakadu tabuase, oo batsa?
41014002	Tamme sakwa gi numu poonnena oo batsapana, mu numu tamme-no nagoedooa.”
41014003	Soo Te Pabeꞌe ka Bethany-wi ka Simon Tookoo Pehe mee naneadu nobe-kwi. Mu tukawunu, sumuꞌyoo mogoꞌne oe petuoo. Ka tupe osa-witu ka besa kwanadu nakwanaꞌa gwuuna. Ka osa tsabadowse, ka Te Pabeꞌe kwo-kooba oo tuoonahoo.
41014004	Susumudu mu Te Pabeꞌe-batu ka mogoꞌne manena nesootuꞌadyaꞌe, “Oosoo sakwa gi oo nahadyagwepana ka besa kwanadu nakwanaꞌa oosoo ewa nanenagadu. Oosoo sakwa oo-ma tumuse mu tutuha manedu namadea.”
41014006	Soo Te Pabeꞌe yise meeoo mu netamma, “A tsasoopedya. Gi a nesootuꞌadyaꞌepana. Esoo mogoꞌne besa manakwe.
41014007	Mu tutuha manedu tooe hannanoꞌo pana ooosapa mu-noꞌyookwu, pana nu gi ooosapa mu-noꞌyookwu.
41014008	Soo mogoꞌne manena deaꞌa, e natugukwu-kwitoo a natumayohona.
41014009	Tooe hano tooe ka teepu kaaꞌno, ka besa nayadooadu-kwi esoo mogoꞌne manepu saaꞌa nanatugwengadooa. Oo-makoo tamme nanasoomayudooa.”
41014010	Sumuꞌyoo mu Te Pabeꞌe nakatzimodu-matu Judas Iscariot mee naneadu ka mu Jew numu tutunehanedu-baa petuse mee mu netamma, “Nu oo sopedakwatoo ka Ne Pabeꞌe pukwiꞌyoona nu sumuna mu tuukwekwu.”
41014011	Mu tutunehanedu besa sokwama ka oo nakase umu yise ka Judas tumasumudooku. Soo Judas yise meeoo soonamme, “Hownnekoo sakwa nu ka Te Pabeꞌe-matoo mu bika?”
41014012	Yaa tabeno numme ka seepu tooaꞌa batsakwu, ka gi namayuadu tukaba noko oo ewa tukakwuse mu oo nakatzimodu yise ka Te Pabeꞌe tubenga, “Hanoꞌyoona sakwa tamme ewa tuka?”
41014013	Soo Te Pabeꞌe yise waahoo mu tunakatzimodu-matu tayase. Mee mu netamma, “Ka nana baa tzanodu mu saaꞌa wegeadooa.
41014014	Mu saaꞌa ookow nageakadooa. Ka nobe-kwi oo egeakase oo-nosoo saaꞌa tzoonooahookwatese ka nana nobe-gakoo mee netamma, ‘Soo Te Pabeꞌe umu pumme nakatzimodu-no yaa u-baaꞌyoona nanesootuhi yongo tukakwu.’
41014015	Esoo nana nobe-gaꞌyoo yise mu tzapoonnekukwu, ka paꞌatu nobe-kwiꞌyoona ka tukapu mu yonga tukakwuna mu saadooa.”
41014016	Mu wahaꞌyoo yise memea, ka Te Pabeꞌe unne-toosoo manekwuse.
41014017	Ka tu yongose Te Pabeꞌe umu tunakatzimodu-no ka nobe-kwi petuga.
41014018	Umu-no tukanasoo, Te Pabeꞌe mee unakwe, “Sumuꞌyoo mu-matu nu-no tukadu ka mu tukwutumadu nu-matoo bikekwu, umu yise e batsakwu.”
41014019	Mu Te Pabeꞌe nakatzimodu oo nakase, suda nuummana, umu nanasusuꞌmuꞌyoona mee unakwe, “Nu haaꞌa?”
41014020	Soo Te Pabeꞌe mu nekwegea, “Sumuꞌyoo mu-nagatu nu-no tukadu.
41014021	Tooꞌe soo Te Naa mooasoo, ‘U nabatsakwu,’ mee tunetammapana, saaꞌa oosoo umu e wohomu nu-matoo bikepu tumaꞌemukwana oo-matoosoo kodyukwu.”
41014022	Mu tuka, soo Te Pabeꞌe tukaba gwuuhoose, oo-koobatoo nanesootuhise oo tzaboka. Yise umu tunakatzimodu hemese ooka mu tuka tuungu, mee unnena, “Esoo puu nuga tookoo-waꞌneꞌyoosoo.”
41014023	Yise ka besow atsa baa yoongase oo-koobatoo nanesootuhise, ooka mu hebe tuungu.
41014024	Soo Te Pabeꞌe meeꞌe unnena, “Esoo puu nuga puupe-waꞌneꞌyoosoo. Te Naa Toogoopatu besa unnena tunetammana, suda mu manepu-koobatoo e nabatsakwuse.
41014025	Nu mu tuukweꞌe nu ekow atsa baa ka yaa teepu-koobatu tubetse gi hebekwusoo, saaꞌa ka Te Naa ka te teepu mapudutupudoose, oꞌno yise nu tubetse pudutupusoo hebekwu.”
41014026	Umu yise nanesootuhi hoobea nekwuna ka Olive mee naneadu tuutsekoo giba-matoo meaꞌa.
41014027	Soo Te Pabeꞌe yise mee ne netamma, “Ka yaa togano suda tu namanikwuse mu e maꞌwuookakwu. Oꞌnosoo soo Te Naa yadooawabe meeꞌe tubotugupu, meeꞌe naꞌunakwe ka menoꞌo Te Pabeꞌe manekwuna. ‘Soo seepu takonedu nabatsahookwu, mu seepu yise nanaꞌemota petugwahookwu.’
41014028	Nu saaꞌa e yaꞌekwukoo namayodase, Galilee-witoo mu-kobenasoo meadooa. Mu saaꞌa, o nu-baa petugadooa.”
41014029	Soo Peter meeoo ka Te Pabeꞌe netamma, “Mu u nakatzimodu sumuna u-koobaꞌyoona meaꞌakwu, nu gi umu-no meakwu.”
41014030	Soo Te Pabeꞌe meeoo ka Peter netamma, “Togesoo tu toganopunne, ka tsekana kwuꞌa gisoo wahadooe oo yaka, u pahedooe oona numu tuukwekwu u gi e sopedakwatoo mee.”
41014031	Soo Peter yise meeoo Te Pabeꞌe netamma, “Tooe umu e batsakwu mee unnepana nu gi meeoo unne-waꞌneꞌyoo, ka gi u-ma nasookwina.” Mu Te Pabeꞌe nakatzimodu noꞌyoona oo-waꞌnesoo unakwe.
41014032	Ka Olive namasuꞌa-wi petuse, Gethsemane mee naneadu, soo Te Pabeꞌe mu tunakatzimodu mee netamma, “Yowsoo aatapunne. Nu nanesootuhigakwu.”
41014033	Mu Peter, James, John oo-no meaꞌa.
41014034	Soo Te Pabeꞌe mee mu netamma, “E pewu-kwitu tubetse suda nuumma. Mu sakwa yaahoosoo aatapunne.”
41014035	Soo Te Pabeꞌe sagwane umu kwingaꞌatoosoo meahoose, o ka teepu-kooba meatzedose, yise nanesootuhikooha.
41014036	“E Naa Toogoopatu. Nuga Naa Toogoopatu. Nuka u tunetammakuse nu oo-toogoo meakwu. Ekow e pewu-kwitu suda nuummana, kadooꞌoo mayugwe.” Soo Te Pabeꞌe ka nanesootuhimakwuse
41014037	tu pupuaꞌamu utuaꞌe mu mayu petuga. Soo Te Pabeꞌe mee mu netamma, “How mu tubetse unu utuigapu-gaꞌyoo?” Soo Te Pabeꞌe ka Peter meeoo netamma, “U sakwa gi uwepana.”
41014038	Noꞌoko yise meeoo netamma, “Mu sakwa nanesootuhi aata oꞌno soo sutaꞌyoo gi mu matzama. Mu gi oo mapuꞌa ka gi manese meeꞌe nu.”
41014039	Soo Te Pabeꞌe yise penakwa nanesootuhigase ka mooeꞌugasoo tu nanesootuhi-kwaꞌnekoosoo nanesootuhi.
41014040	Yise tu pupuaꞌamu-baa kodyu petuse, mu utuaꞌe mu mayu petusoo.
41014041	Yise nanesootuhigasoo tuwazoo saaꞌa umu-baasoo kodyu petu, tooesoo mu utuaꞌe. Soo Te Pabeꞌe yise meeoo mu netamma, “Yow haaꞌa mu togesoo utuaꞌe? Yosuhoo, tamme meaꞌakwu, menoꞌo oe mani petu, nu natzakwenekwu. Yaa soo sutaꞌyoo nana kemma.”
41014043	Ka Te Pabeꞌe togesoo yadooꞌa, Judas petuoo, mu Jew numu tutunehanedu mu tukwutumadu taya ka Judas noko. Pabatzeꞌekoo koodooꞌoo noko tsegesa hemana. Soo Judas, ka Te Pabeꞌe-matoo tooe. Soo Judas yise oo-no namitzadyaꞌme oꞌno umu oo sopedakwatoo.
41014046	Umu yise ka Te Pabeꞌe-ma tsakatu.
41014047	Sumuꞌyoo umu Te Pabeꞌe nakatzimodu-matu yise tsegesa-ma ka mu Jew numu tunehanedu pabeꞌe tummatzidu naka wugaꞌakwunihoo.
41014048	Soo Te Pabeꞌe yise ka mu tukwutumadu meeoo netamma, “Nu gi suda tumatugudu, gi nu naduyadu, gi tuduhadu tuwazoo. Gi sakwa mu koodooꞌoo-ma e tumahepana, tsegesa-ma tuwazoo.
41014049	Tooe ka e nanesootuhi nobe-kwikoo sapa, mu gi nu-ma tzakadupu-gaꞌyoo. Muusoo tooꞌe. Mooasoo soo tubope ebeoo nabotuku, oꞌnosoo Te Naa tamme tuukwe-kwaꞌnesoo.”
41014050	Mu Te Pabeꞌe nakatzimodu oo-ma suꞌise, ka Te Pabeꞌe-baaꞌyoona namabetugwahoo.
41014051	Nu ka tooebetsena, ka Te Pabeꞌe nagwuuhoose, nagaꞌapu-wi wunagaꞌa yaahoose ka Te Pabeꞌe-nakwi meanoꞌo.
41014052	Umu tukwutumadu e nagaꞌapu-ma tsakatu, nu yise e nagaꞌapu makwumahoose namameow.
41014053	Umu yise ka Te Pabeꞌe naꞌenakwakoo oo puta-ma tzakaduse, ka Jew numu pabeꞌe-matu oo tsakaka. Umu tutunehanedu oo nehanekwu.
41014054	Soo Peter kwingaꞌa mu nakwi meꞌa, ka Jew numu pabeꞌe nobe-kobena petugase, o yooekatu.
41014055	Soo Jew numu pabeꞌe ka mu tutunehanedu-no ka Te Pabeꞌe tooꞌe batsakwuse, gi toge oo manena tooꞌe nemayupana gi hemma nemamaꞌyu.
41014056	Susumudu nanana oo manena tooꞌe wahana sukwe esagoꞌe. Umu tooꞌe tuukwepana kadooꞌoo hee, tubetse gi hemma nemamaꞌyu.
41014058	“Numme meeoo oo unakwe oo naka, ‘Nu ka nobe, ka Te Naa-matoo pukwiꞌyoona te nanesootuhina kadooꞌoo mesoo mayugwe, yise pahe tabeba-wi oo mesoo mayota.’ “
41014059	Mu naana gi nanakwaꞌnesoo unakwe.
41014060	Soo Jew numu pabeꞌe umu-kobenaꞌyoona ka Te Pabeꞌe tubenga, “Togesapa haaꞌa umu nanana meeoo u netamma?”
41014061	Soo Te Pabeꞌe tubetse gi hiyoo unakwe. Soo Jew numu pabeꞌe yise mee oo tubenga, “U haaꞌa Te Pabeꞌe? U haaꞌa toogoopatu Te Naa Tooa?”
41014062	Soo Te Pabeꞌe mee oo nanekwegea, “Aha, mu oeꞌyoopana e poonnekwu, nu Te Naa Toogoopatu-kumaba katukwu. Saaꞌa nu koomeba-naga petuookwu, oꞌno yise mu e pooha poonnekwu.”
41014063	Soo Jew numu pabeꞌe yise tubetse unu sutahoose tu kwasu tsakebuꞌehoo, mee mu netamma, “Oosoo suda unakwe ka Te Naa-waꞌneꞌyoo mee naneyugwena. Gi tamme manatusoo oetusoo wahakwutu sookwaꞌe.
41014064	Mu oo naka ka suda oo unakwe mu sakwa hayoo oetu netamma. Haꞌyoo mu sokwama?” Mu numu tutunehanedu mee oo netamma, “Tamme sakwa oo batsa.”
41014065	Yise o kobitoo toohegonno, o pooe kwudumowse, oo wupageta, mee yise oo netamma, “Ne tuukwe ka pooha-gana, haga u wupageta?” Mu tutukwutumadu oo-ma tzakaduse, yise oo koba mabatseoo.
41014066	Soo Peter yise ka Jew numu tunehanedu naa nobe-kobena pedana oe yooekatu. Sumuꞌyoo tsuadumu ka Jew numu tunehanedu naa hemma how yugwegudu, ka Peter meeoo netamma, “U haaꞌa yise ka Jesus nakatzimodu-matu?” mee.
41014068	Soo Peter mee oo nanekwegea, “Nu gi oo sopedakwatoo.” Soo Peter meeowse ka natzakwonaꞌa kumabu wunu.
41014069	Soo tsuadumu ka mu numu o konnodu meeoo netamma, “Esoo nana ka Jesus nakatzimodu-matu.”
41014070	Soo Peter ka mu numu-ma unu suꞌina punnoꞌo mee oo netamma, “Gi nu.” Pudusoo mu numu o toonoobatu meeoo oo netamma, “U tookwa togesapa yow ka Jesus nakatzimodu-matu. U ka Galilee-witu.”
41014071	Soo Peter meeoo mu netamma, “Gi nu mu numu nemooagadu, nu gi umu-matu.”
41014072	Yise tsekana kwuꞌa waha yaga. Soo Peter ka Te Pabeꞌe pumme netammana soomayuse, suda soonammena, yagakooha.
41015001	Awamooasoo soo mu Jew numu tutunehanedu ka Te Pabeꞌe batsakwu mee tunehane. Yise ka Te Pabeꞌe mi tzakunase, ka teepu-kooba katudu naa, Pilate mee naneadu-kobena oo tzaka petuga.
41015002	Soo Pilate mee ka Te Pabeꞌe tubenga, “U haaꞌa ka mu Jew numu-kooba katukwudu?” Soo Te Pabeꞌe oo nekwegeꞌa, “Aha, nu yow oosoo.”
41015003	Mu Jew numu tutunehanedu mee ka Te Pabeꞌe netamma, “Ewa u suda manakwe.”
41015004	Soo Pilate yise mee ka Te Pabeꞌe netamma, “Umu tooe hayoo tooe u netamma. U haaꞌa gi oo naka, oꞌno u gi hayoo unakwe?”
41015005	Pana soo Te Pabeꞌe gisoo tuwazoo hayoo sukwe unakwe. Soo Pilate meeoo soonamme, “Nu gi o nakasopedakwatoo haꞌoo mane-naga masoo gi mu nanekwegeꞌa.”
41015006	Nonotsa sumu tomoyina tu naꞌewa tukanoꞌo soo numu-kooba katudu sumuoo mu nakwutumadu-matu tzamaꞌwuyakwe, ka mu numu unne-makoosoo.
41015007	Ewaꞌyoo mu numu ka Pilate-baa petuse, yise meeoo oo netamma, “U sakwa sumuoo mu nakwutumadu-matu tzatsebooe.” Soo Pilate oo nesopedakwatoo ka Jew tutunehanedu gi Te Pabeꞌe soobetzabena, ooonneꞌyoona yise mu numu tutunehanedu ka Te Pabeꞌe wutuma. Soo Pilate meeoo mu tubenga, “Mu haaꞌa ka Mu Pabeꞌe Jesus tzamaꞌwukwu?” Mu Jew numu tutunehanedu meeoo mu numu netamma, “Mu sakwa ka Pilate ka Barabbas tzatsebooe tuungu.” Oosoo nana, Barabbas mee naneadu, tu pupuamu-no nakwutumadu. Umu ka mu Roman numu-no nanagoena, susumudu mu numu-matu nagoehoo.
41015012	Soo Pilate mu numu mee netamma, “Esoo nana nu-baa petu, mu Jew Numu-kooba Katudu mee naneadu. How yise nu oo yugwekwu?”
41015013	Mu numu waꞌagemoꞌo, “Oo tzakwenne. Oo batsa.”
41015014	Soo Pilate mee mu netamma, “How tubetse suda oosoo manakwe?” Mu numu pabasoo waꞌagemoꞌo, “Oo batsa.”
41015015	Soo Pilate gi oo nebatsapana, yise mu numu puusoo oo nebatsana. Soo Pilate yise ka Barabbas, ka mu tukwutumadu tzamaꞌwu tuunguse, ka Te Pabeꞌe wupagetase oo batsa, paꞌa oo taposa mee tunetamma.
41015016	Mu tukwutumadu ka Te Pabeꞌe, ka Pilate nobe-kwitoo tzakaka. Noꞌyoona mu tukwutumadu oe sumuhoobetu.
41015017	Umu numu-kobenaꞌyoona o wunagaꞌayaakuhoo, mono-ga-kwi oo tzowupagaku.
41015018	Umu oo-maꞌyoona nanekoꞌena, oo nematzamana, mee oo netamma, “U tookwa yow Jew Numu-kooba Katudu.”
41015019	Umu hooope-ma oo kwo-makoo oo wupagetana, oo kobitoo toohena, o-kobena meatzedona oo nasootzamekuna, oo-maꞌyoona nanekoena.
41015020	Umu Te Pabeꞌe nanetzaꞌmekumakwuse, oo namasooapu-wisoo oo matabue. Umu yise ka Te Pabeꞌe tsakakase, oo batsakwu.
41015021	Umu tukwutumadu ka meadabena, Simon
41015022	Ka Te Pabeꞌe Numu Tzonoho mee naneadu-kwi o bi petuga.
41015023	Yise umu atsa tutzaꞌemukwa baa, noko natusooabe mayuana oo tooe hebe tuungu, soo Te Pabeꞌe yise gi oo hepe.
41015024	Yise awamooa umu oo mi-makoo paꞌa oo taposa. Mu tukwutumadu yise oo kwasu nanatotsakwate.
41015026	Ka sunngabe namadabue-ma puma oo nataposana meeoo natuboꞌo, “Yow esoo Jew Numu-kooba Katudu.”
41015027	Wahaꞌyoo tutuduhadu punnoꞌo ka Te Pabeꞌe naꞌenakwana nataposa.
41015029	Mu numu oo-moopa meagonnona, oo-maꞌyoo nanekoꞌe mee unnena, “U meeoo unnepu, u Te Naa nobe wudyoomase, pahe tabewa-wi besa oo matabuekwusoo.
41015030	U sakwa ka unu tumadina mamaꞌyoo wuekese, uusoo namagwetzoi.”
41015031	Umu numu tutunehanedu oo-maꞌyoo nanekoꞌe mee unnena, “U mu numu magwetzoise, pana yise gi hownnekoo uusoo namagwetzoi-waꞌneꞌyoo.
41015032	Hownneꞌyoo Ne Pabeꞌe U? Gi hownnekoo uusoo namagwetzoi-waꞌneꞌyoo, ka naduyana mee unnepana. Uusoo yaa teepu-matoo wuese, numme u nakaꞌoedyukukwu.” Umu punnoꞌo oo naꞌenakwa nataposadu oo-maꞌyoo nanekoꞌe.
41015033	Tabeno manakwana oona ka taba pahe-kwikoo tooe, ka teepu-koobakwitu toganopunne.
41015034	Pahe-kwikoo tapuakese soo Te Pabeꞌe paba waꞌage yadooa, “Eloi, Eloi, lama sabachthani,” mee naꞌunnedu, “Nuga Naa, Nuga Naa, How manena u e matusookwunaꞌe?”
41015035	Umu susumudu o konnopunnedu-nagatu mee unne, “Masoo tookwa ka Elijah, oꞌnosoo Te Naa yadooawabe mee naneadu bidyakwe.”
41015036	Sumuꞌyoo umu-nagatu yabesoo tanomanegase, yise yotsogadu wanapu, suda kammadu baa oodutsekoo hooope-ma oo tzetzabekuse, ka Te Pabeꞌe tzatumakute. Pana mu susumudu meeoo, “Oo tsasoopedya. Sumuna soo Elijah tamme-baa tabua petuse oo magwetzoikwu.”
41015037	Oꞌno soo Te Pabeꞌe paba waꞌagese, yaꞌeoo.
41015038	Soo tukwutumadu ka Te Pabeꞌe poonne ka oo yaꞌehoose, mee yise unne, “Masoo tookwa tooꞌe togesapa ka Te Naa Tooaꞌa.” Soo wunapu ka Te Naa pooha pukwiꞌyoona numu nanesootuhidu-makoo naamootoo natzakwenedu, ka Te Pabeꞌe yaꞌehoose, soo wunapu paꞌanakwana tubongo oo naamootoo natzagebuꞌehoo. Soo teepu yutsungakoohase, mu tupe payooagonnona sawekooha.
41015040	Ewaꞌyoo momokoꞌne punnoꞌo onow kwinaꞌa konnopunnena oo poonnepunne, umuoo ka Galilee-wiꞌyoona ka Te Pabeꞌe-no kemmapu oo tummatzina. Umuoo momokoꞌne-nagatu paheꞌyoo, Mary Magdalene, yise Mary mu James noko Joseph pea, yise tuwazoo Zebedee nodukwa.
41015042	Soo nana, Joseph mee naneadu, Arimathea-wikoo nobe-gaꞌyoo, ka numu tutunehanedu-matu, unu napetzabedu. Toogoopatu Te Naa ka teepu besa oo yugwekwunu wutooedu. Ka tu pudu yongogaꞌa soo Joseph ka Pilate nobe-kwi petuga yise oo tubenga, “How sakwa u ka Te Pabeꞌe tookoo e tzagea?”
41015044	Soo Pilate mee unakwe, “Soo Jesus haaꞌa tubetse yaꞌepu?” Soo tukwutumadu nabise, yise natubenga, “Soo Jesus tubetse yaꞌepu haaꞌa?” Soo tukwutumadu, “Aha,” mee unakwe.
41015045	Yise ka tukwutumadu nakase, soo Pilate ka Joseph mee oo netamma, “Yise a haneka.”
41015046	Soo Joseph yise ka Te Pabeꞌe tookoo tzakwekuse toha wunapu hane petuse, oe oo manobea. Tupe tuwaga-kwi oo tugu. Pabow tupe o-kobenatoo tonanooehoo.
41015047	Umu Mary Magdalene-no, Joseph pea Mary mee naneadu, ka Te Pabeꞌe natugu-kwitu poonnepunne.
41016001	Sumu tabe mease, oogow mooa awamooasoo taba pudu tsebooegena, paheꞌyoo momokoꞌne ka Te Pabeꞌe natugu-kwitoo meaꞌa. Mary Magdalene, James pea, yise Salome-no.
41016003	Yise ka o meadabena meeoo unnemena, “Haga yise ka pabow tupe o-kobenatu tonanooekwunikwu?”
41016004	Yise toogooonakwatu poohwise, soo pabaꞌyoo tupe mooasoo natonanooekwunipu.
41016005	Oe mu tzoonooase sumuꞌyoo tooebetse toha kasa-gaꞌyoo Te Naa tutummatzi-matu, toha namasooana o katu. Mu momokoꞌne oo-ma suihoo.
41016006	Soo tooebetse mee mu netamma, “Mu sakwa gi suipana. Mu ka Te Pabeꞌe Nazareth-witu wate; oosoo nabatsapu, oosoo kadooꞌoo yaatu; mooasoo namayodapu. Poonne yaa oo habepu-witu kadooꞌoo.
41016007	Mu sakwa mease, Te Pabeꞌe nakatzimodu tuukwe, Peter tuwazoo. Mooasoo soo Te Pabeꞌe mu mooenakwasoo Galilee-witoo meapu. Onoko yise mu oo poonnekwu, mooasoo mu natuukwepu.”
41016008	Umu momokoꞌne yise oꞌno tatanomanega. Gi haga umu-matu sukwe yadooꞌa, umu ka suihoose.
41016009	Soo Te Pabeꞌe tu yaꞌe-kwiꞌyoona namayodase, unu awamooasoo ka Mary Magdalene natzapoonneku petu, ka Mary Magdalene-nagakoo natakwatsukwuoo (7) tsoapa taꞌyakwunipu-gaꞌyoo ka oꞌnosoo.
41016010	Mary saaꞌa ka umu Te Pabeꞌe nakatzimodu-matoo meahoose yise mu tuukwe petuga, umu yise oeꞌyoopana sagwaꞌe.
41016011	“Te Pabeꞌe pudu namayoda. Nu o poonne,” mee mu netamma. Umu Te Pabeꞌe nakatzimodu gi oo nakaꞌoedyukute.
41016012	Soo Te Pabeꞌe atasoo tabuana, waahoo nanana nobe-kwitoo meaꞌa. Yise umu-no manega.
41016013	Umu ka Te Pabeꞌe sopedakwatoohoose punowsoo memeahoo mu tunakatzimodu tuukwe petuga. Pana umu tunakatzimodu gi mu nakaꞌoedyukute.
41016014	Penakwa mu Te Pabeꞌe nakatzimodu tuka, soo Te Pabeꞌe mu natzapoonneku, mee yise mu netamma, “How manena mu gi oo nakaꞌoedyukute, tooe ka umu numu mumme tuukweꞌe sapa?
41016015	Ka tooe hano tooe yaa teepu-kooba momona, mu sakwa ka Te Naa besa yadooapu wahamo, noꞌobatusoo numu tuukwe.
41016016	Mu gi tunakaꞌoedyukudu, ka gi tookedu goso-witoo meakwu. Umu oe tunakaꞌoedyukudu yise baa-wi namatzakana namagwetzoikwu.
41016017	Umu oe unu tunakaꞌoedyukudu toogoopatu yadooa-masoo yadooakoohakwu.
41016018	Tooe togogwa tuwazoo mu tokuese, tooetoo mu sutakoo hebehoose sapa, mu gi nuummaba wuma-waꞌneꞌyoo. Yise mu umu-kooba matuguna, mu nanesootuhikuna, mu tuoegoedu besa manekwu.”
41016019	Soo Te Pabeꞌe umu-no yadooamakwuse, yise toogoopatoo tsebooegase, ka Te Naa tumadinakwa katu petuga.
41016020	Umu Te Pabeꞌe nakatzimodu tooe hano tooe numu besa o unnena tuukwemoꞌo, nanabesa tu tumadina pumme tu sootuhipu mu tzapoonekute. Esoo toge sapa. Maaꞌno sapa.
42001001	Ka Te Pabeꞌe ka yaa teepu-kooba tamme-baaꞌyoona oo manepu-witu. Oꞌno Te Pabeꞌe nakatzimodu ka oo poonnese ne tuukweꞌe. Ewaꞌyoo numu mooasoo ka Te Pabeꞌe-witu botugu.
42001003	Nu ka noꞌoko umu ooka poonnedu unnepu nenayodase besa oetu nakasopedakwadoose, menoꞌo e puaꞌa Theophilos nu u-matoo tuboꞌo,
42001004	oꞌno saaꞌa u punnoꞌo oo nakasopedakwadookwu mee nu tusooyugwe.
42001005	Oosoo sumuꞌyoo waꞌetse, Zachariah mee naneadu, ka mu Jew numu Abijah mee naneadu nananesootuhidu-matu
42001006	Umuoo uga besaꞌyoo numu, noꞌoko ka Te Naa unnepu kaaheno nakabetseꞌa.
42001007	Umuoo ooosapa gi dooamu-gaꞌyoo soo Elizabeth ka gi dooamudoo-waꞌneꞌyoona.
42001008	Mu Jew numu nanesootuhi papabeꞌe nanahoesoo ka tu tumayohoyina, ka pabatsekoo Jew nanesootuhipe nobe-kwiꞌyoona mayohoyakwe. Umu ka nanesootuhi nobe-kwitoo meakwudu, ka besa kookwanadu kootugukwudu. Sumu tabenoosoo Zachariah nanetutzeꞌa
42001010	Ka besa kookwanadu nakootugukwunoꞌo oe manepetuse, soo Zachariah ka nanesootuhi nobe-kwi egeaka. Umu numu puuwanasoo konnopunnena nanesootuhigonno.
42001011	Zachariah yise meeoo pooha tuusoobedyakooha. Sumuꞌyoo umu Te Naa tutummatziwabe mu toha kakasa-ga-matu petuhoose, ka besa kookwanadu pukwikoo nakootuguna-kumaba wunupunne.
42001012	Soo Zachariah yise ka Te Naa tummatziwabe poonnese suihoo.
42001013	Soo Te Naa tummatziwabe ka Zachariah mee netamma, “U sakwa gi suipana. Soo Te Naa tookwa u nanetsukwiyaꞌena naka. U nodukwa Elizabeth mee naneadu saaꞌa naatse tooaꞌagakwu. U yise John mee oo neakwu.
42001014	Ka oo nadooaꞌadoose, mu saaꞌa besa sokwamadooa, ewaꞌyoo numu saaꞌa punnoꞌo ooosoo.
42001015	Soo John besaꞌyoo numukwu, ka gisoo oo nadooaꞌadoo soo Te Naa tu Besa Pooha-ma oo sootuhikwu. Soo John sakwa ooosapa gi atsa tutzaꞌemukwa baa hebepana, gi tooe hownnekoo puma tu nabaayina hebepana tuwazoo.
42001016	Saaꞌa ka nana manese, soo John unusoo pooha-gakwu ka Te Naa yadooawabe Elijah mee naneadu-kwaꞌne. Ka Te Pabeꞌe gisoo petu, saaꞌa u tooa, John, mu numu oo-toogoo mooe nemamakwupunnedooa. Soo John ka mu numu Te Naa oemota manepu, ka oo besa podo mu makodyukwu. Soo John ka mu naanapuaꞌamu tu doodooamu besa soobedya mayugwedooa. Soo John saaꞌa ewow Jew numu ka Te Naa mu nakaꞌoedyuku-matusoo makodyudooa.”
42001018	Soo Zachariah ka Te Naa tummatzidu toha kasa-gakoo mee netamma, “Mooasoo nu unu waꞌetsena, e nodukwa punnoꞌo unu peawabe. Hownnekoo yise nu oo sopedakwadoodooa u sumuna e nemooaka?”
42001019	Soo Te Naa tummatzidu toha kasa-gaꞌyoo mee oo nanekwegea, “Gabriel mee nu naneꞌa. Nu Te Naa-nakwana kemmadu. Soo Te Naa-soo meeoo e netamma, nu u tuukwedooa ka besa naꞌunnedu.
42001020	Menoꞌo manakwana, u gi yadooa manekwu, u ka ume e tuukwena gi nakaꞌoedyukuna. Pana saaꞌa ka u tooa nawuese, u yadooasoo manedooa.”
42001021	Noꞌyoona mu numu puuwanasoo konnodape ka Zachariah wutooena. “Haꞌooga manena oosoo gi yabe tsebooegena?” mee umu sokwama.
42001022	Ka saaꞌa umu-matoo tsebooekese, yise sukwe miyutsuꞌnge, gi yadooꞌa. “Soo waꞌetse tuusoobedyadu-kwaꞌne nuumma,” mee mu numu sokwama.
42001023	Saaꞌa ka tu nananesootuhi pupuaꞌamu tutumatzimakwuse, ka nanesootuhi nobe-kwiꞌyoona, Zachariah nobe-kwitoosoo kodyuka.
42001024	Ka saaꞌa soo oo nodukwa, Elizabeth mee naneadu, kohea. Manege muha manepetuga, Elizabeth ooosapa nobe-kwisoo.
42001025	Soo Elizabeth yise mee unakwe, “Soo Te Naa e tubetse sootuhipu. Menoꞌo manakwana numu gi e nesootzemakwu, gi dooamu-gaꞌyoo mee e netammana.”
42001026	Soo tsuadumu Mary mee naneadu, Nazareth mee naneadu-kwi nobe-gaꞌyoo
42001028	Soo Gabriel ka Mary-baa petugase meeoo oo netamma, “Soo Te Naa tubetse besa u sootuhikwu.”
42001029	Soo Mary oo-ma nakasuaꞌe, “Hemmagina netamma?” mee soonammena.
42001030	Soo Gabriel yise mee ka Mary netamma, “Gi suipana. Soo Te Naa besa u-matoo soonammena, u sootuhikwu. Pudusoo u kohease saaꞌa u naatse oongaꞌa dooadookwu. U yise Jesus mee oo neakwu Numu Magwetzoidu mee naꞌunnedu. Oosoo unu pooha-gakwu, oosoo ka Te Naa-nakwana kemmakwuse. Soo Te Naa saaꞌa ooosapa tu doodooamu-kooba tueyaꞌe tuungudooa ka mu namooatupu David-waꞌnesoo soo David puu tu nanumu nehanegatudu. Gadoo hee oo ooonakwatu.”
42001034	Soo Mary yise mee ka Gabriel tubenga, “Hownnekoo yise nu tooaꞌadookwu, nu ka gi hannanoꞌo nanano habepuna?”
42001035	Soo Gabriel yise mee oo nanekwegea, “Soo Te Naa ka tu Besa Pooha-ma oo u sootunagakwu. Ka oo Besa Pooha-toohakwi u koheakwu, oosoo tuhaꞌyoo ka Te Naa Tooaꞌakwu.
42001036	Soo u hamaꞌa Elizabeth punnoꞌo u-kwaꞌnesoo besa nasootuhipu. ‘Oosoo gi dooamu-doodu mogoꞌne,’ mee mu numu ka oꞌnosoo oo nea pana oosoo yise mooasoo naapahe muha kohea.
42001037	Noꞌyoona soo Te Naa unnepu togesapa manekena.”
42001038	Soo Mary meeoo, “Nu Te Naa tummatziwabe. Tooe how tooe nuka Te Naa mayugwena besaꞌyoo.” Soo Gabriel yise meahoo.
42001039	Gi haaꞌno obenakwatoo, soo Mary namahanese, mea oona giba-matoo ka teepu Judea mee naneadu-kwitoo, ka tu hamaꞌa Elizabeth nobenega.
42001040	Ka Zechariah nobe-kwi yise petugase, ka Elizabeth-no yadooꞌa.
42001041	Soo Elizabeth ka Mary-no yadooadyakwe, oo wuma ka tu oongaꞌa yutsungahoose. Soo Elizabeth yise ka Te Naa Besa Pooha-toohakwi pumme oo wupetuhoose yadooakooha. Mee yise unnewunu, “Soo Te Naa tubetse besa u sootuhipu, u oongaꞌa nokosoo.
42001043	Nu besa soonamme ka yaa nu-baa u petuse, ka tamme magwetzoikwudu u koheꞌa, ka Te Naa ume besa sootuhaꞌe.
42001044	Ka u petuhoose nuka u yadooese, e oongaꞌa nu-nagaꞌyoona yutsungahoo, ka besa soonammese.
42001045	Soo Te Naa tubetse besa u sootuhi u ka tubetse besa noꞌoko oo unnepu nakaꞌoedyukuna.”
42001046	Soo Mary tubetse besa soonammena nanesootuhikooha meeoo yise, “Soo Te Naa tubetse besaꞌyoo, numu magwetzoidu. Nu tubetse besa oo-matoo soonamme.
42001048	Tooe gi e maawaꞌnekoo sapa soo Te Naa e soobedyana tubetse besa e sootuhi. Yaa manakwana mu numu ooosapa meeoo nu-kwitu wahakwu, ‘Soo Te Naa ka Mary tubetse sootuhipu.’
42001049	Soo Te Naa tubetse unu pooha-gaꞌyoo.
42001050	Soo Te Naa oe manakwana te soobedyana tamme punnoꞌo ka oo nakaꞌoedyukuna besa nasootuhi.
42001051	Soo Te Naa unu naduya hemma yugwedu, oosoo umu besa nasooyugwedu numu matzooekute,
42001052	mu numu-kooba aatadu nokosoo. Pana ka mu gi maawaꞌnekoo numu besa sootuhaꞌe.
42001053	Soo Te Naa ka mu tutuha manedu sootuhaꞌe, pana mooasoo besa manepunne mee nasooyugwedu numu soo Te Naa tsasoopedya.
42001054	Oꞌnosoo soo Te Naa ka te namooatupu Abraham mee netammapu, ‘Mu yow e nanumu besa sootuhikwu.’ Menoꞌo yise soo Te Naa ka mooasoo meeoo unnepuna yise ooosapa besa te sootuhaꞌe.”
42001056	Pahe muha soo Mary ka Elizabeth-baaꞌyoose tu nobe-kwitoosoo kodyukasoo.
42001057	Ka saaꞌa yise soo Elizabeth naatse tooaꞌadoo.
42001058	Oo nananumu-no oo nonopuaꞌa besa sokwama ka oo nakase, soo Te Naa ka oongaꞌa-ma besa ooka sootuhise.
42001059	Sumu nasatese, umu nanesootuhaꞌe ka Jew numu tumayohokuna soo oongaꞌa Jew mane, oo nakakwuse tuwazoo. Umu oo nonopuaꞌa ka oongaꞌa Zachariah mee tooe neahookwu, ka oo naa-waꞌnesoo,
42001060	pana soo Elizabeth meeoo mu netamma, “Masoo John mee naneakwu.”
42001061	Umu yise meeoo oo tubenga, “How yise John? Gi too haka u nananumu-matu John mee naneꞌa.”
42001062	Umu ka Zachariah mayutzengese, oo mi yadooꞌena, oo tubenga, “Haꞌyoo u ka u tooaꞌa naneamakakwu?”
42001063	Soo Zachariah yise punnoꞌo mu tumawahakuse pumma tu tubokwuna nekwaꞌe.
42001064	Ka pumme ooka tu gease, Zechariah yise meeoo oo-ma tubohoo, “Mooasoo masoo John mee naneꞌa.” Oꞌno yise soo Zachariah tuapa nanakahoopetuhoosoo yadooase nanesootuhikoohase mee unnewunu, “Soo Te Naa tubetse besaꞌyoo.”
42001065	“Esoo ka Te Naa umu sootuhipu. Hownneꞌyookwu gina esoo tuhaꞌyoo?” mee umu oo nonopuaꞌamu sokwama. Gi haaꞌno oobenakwatoo mu numu ka teepu Judea mee naneadu-koobatu ka oona giba-na nonobe-gaꞌyoo, ka Zachariah Elizabeth-no unu moomooatupu dooaꞌadoose oo nanatukwena, punnoꞌo meeoosoo, “Hownneꞌyookwugina oosoo tuhaꞌyoo?” Umu ka Te Naa saaꞌa ooka sootuhikwuna sopedakwadoo, soo tuhaꞌyoo ka Te Naa Besa Pooha-ma tu hee-gakwu.
42001067	Soo Zachariah ka Te Naa pooha-toohakwi nanesootuhina mee unakwe,
42001068	“U, Ne Naa numme Jew numu ooosapa pumatoo nanesootuhidyina. U tubetse besaꞌyoo. U ka ne namooatupu Abraham mee naneadu meeoo netammapu u ka numme wohonedu-makoo ne magwetzoikwu mee. Menoꞌo yise u ka u unnepu oo-toogoo mayohogena. U mooasoo meeoo unnepu ka Ne Pabeꞌe numme-baa petuse, oosoo ka mu tunakaꞌoedyukudu David mee naneadu-nagatu tsuagetu. Oosoo Te Pabeꞌe unu poohagakwu
42001074	umu numme wohonedu tu pooha-ma matzooekukwu. Gi numme hemma-ma nasoosuꞌa.
42001075	U nakabetseana kaaheno ka u besa podo meadabekwu.
42001076	Yise u e tooa John, ka Te Naa yadooawabe manekwu. U ka Te Pabeꞌe-kobenasoo meadabenokwu ka mu numu nemabetsea meakwu.
42001077	U meeoo ka mu numu tuukwekwu soo Te Naa te sootuhina te magwetzoina, te tumaꞌemukwana soomuꞌwakwu soo Te Pabeꞌe ka tutuha te soobedyana. Soo Te Naa ka Te Pabeꞌe tamme-baatoo taꞌya ka tabatsebooege-kwaꞌnekoo yaa teepu-koobatoo petuookwu.
42001079	Mu numu, ka togaba-witu tuigadu oosoo mu tzapoonnekukwu ka besow po, oꞌno yise soo Te Naa mu magwetzoikwu.”
42001080	Soo John ka saaꞌa, ka nana manekese, ka Te Naa pooha hee-gaꞌyoo. Mana giba-ma nobe-gaꞌyoo numu-wana, ka namamakwuse mu Jew numu nanesootuhibu tunedyooekwuse.
42002001	Oꞌno
42002004	Soo Joseph ka David-maꞌyoona tsuaketu tu nanamooatupu, yise ka Bethlehem numu nokatu-kwiꞌyoona kemmapu ka Judea mee naneadu teepu-koobatu. Soo Joseph ka Mary-no yise ka Nazareth
42002006	Umu yise Bethlehem-wi pepetugase, soo Mary yise naatse tooaꞌadoo. Oosoo mu oongaꞌa mu mooe tooaꞌa. Soo Mary yise wunapu-wi oo wutootase, ka pookoo tukanoo-kwi oo tzahabeku, umu ka gi hanosoo toikwuse. Mooasoo kakaaꞌnoꞌyoo soo numu pukwi tooina.
42002008	Mu seepu takonedu-matu tu seepu takoꞌne, ona sukwe puuwana.
42002009	Te Naa-baaꞌyoona mu tutakonedu-koobatoo paꞌanakwana gootabua petuse mu gootabuakupunne, yise sumuꞌyoo Te Naa tummatziwabe, mu toha kakasa-gakoo-matu paꞌanakwana umu-tamme wuegena. Mu tutakonedu tubetse unu suaꞌe.
42002010	Soo Te Naa tummatzidu yise meeoo mu netamma, “Mu sakwa gi suipana. Nu besa mu tuukwegena, noꞌobatusoo numu besa masokwamakwudu.
42002011	Yaa tabeno mooasoo soo Te Pabeꞌe nadooaꞌadoo, oona Bethlehem-witoo ka David pukwiꞌyoo kemmapu-wiꞌyoona. Soo Te Pabeꞌe mu magwetzoikwutu.
42002012	Mu oo sopedakwadookwu nu togesapa mu tuukweꞌe, mu oo mayukwu ka oongaꞌa wunapu-wi namabutooena, pookoo tukanoo-kwi oo natzahabekute.”
42002013	Toge oꞌno, ewaꞌyoo mu Te Naa tutummatzidu toha kakasa-gaꞌyoo paꞌanakwana umu-baa petugonnose nanesootuhina mee unnegonno,
42002014	“U paꞌanakwatu Ne Naa tubetse besaꞌyoo. U, Ne Naa ka mu numu-matoo besa soonammena yaa teepu-koobatoo mu sootuhina mu magwetzoikwu.”
42002015	Umu Te Naa tutummatzidu toha kakasa-gaꞌyoo yise punowsoo toogoopatoosoo kodyuhoo. Mu tutakonedu yise meeoo nananetamma, “Tamme sakwa oona Bethlehem-witoo mease, oo poonne ka Te Naa tamme tuukwena.”
42002016	Mu tutakonedu yise yabesoo meaꞌase, Mary-no Joseph mayu petuga, yise ka oongaꞌa ka pookoo tukanoo-kwi oo natzahabekute.
42002017	Mu tutakonedu yise punnowsoo kodyuna, nanesootuhina mee unnemena, “Ne Naa, u tubetse besaꞌyoo. U, Ne Naa numme sootuhipu. Numme nanasookwugi pooha namanipu poonnena ka pooha naꞌunnewunudu naka. Noꞌyoona tookwa soo ume unnepu togesapa.” Umu yise punowsoo meana mu numu tuukwemena, ka oongaꞌa tu poonnepu-witu. “Hownneꞌyookwugina soo oongaꞌa?” mee mu numu ka mu tutakonedu unnena nakadu sokwama. Soo Mary mu unnena soomayuna, yise ewa oetu soohaneyakwe.
42002021	Namewatsu tabe mease ka mu Jew numu ka Te Naa pumme tunetammakapu mayohoyakwe umu ka oongaꞌa Jew numu manena tumayohokukwu. Jesus mee oo nea, ka Te Naa tummatziwabe ka toha kasa-gakoo pumme netamma-kwaꞌnesoo, gisoo ka Mary koheꞌa.
42002022	Soo Mary ka tu hoone manena tatukwase, yise ka Joseph-no ka tu oongaꞌa Jesus tzahedana ka Jerusalem mee naneadu-kwitoo memea. Ka o pepetugase, ka pabow nanesootuhi nobe-kwitoo memea, soo Mary waahoo weeho ka Te Naa tzademe, ka Te Naa tunetammana mayohona. Soo Te Naa meeoo, “Soo numu mooe tooa tooe hannano pana nugatu.”
42002025	Sumuꞌyoo besaꞌyoo waꞌetse, Simeon mee naneadu, Jerusalem-wi nobe-gaꞌyoo. Oosoo ooosapa ka Te Naa-matoo nanesootuhina, ka tu Nanumu Magwetzoidu Te Pabeꞌe petukwuna wutooedu.
42002026	Soo Te Naa ka Simeon ka Tu Besa Pooha-ma meeoo, tuusoobedyapu-gaꞌyoo, “Gisoo u yaꞌena, u Nanumu Magwetzoikwudu poonnekwu.”
42002027	Soo Te Naa Besa Pooha ka nanesootuhi nobe-kwitoo ka Simeon taꞌya. Oꞌno yise mu Mary-no Joseph ka Jesus tzahedana pepetuoo, ka tumayohope mayohokwuse.
42002028	Soo Simeon ka Jesus tzahedase, tu puta-wi oo hedapunnena, ka Te Naa-matoo nanesootuhiwunu mee unnewunu,
42002029	“U, Ne Naa, tubetse besaꞌyoo. Nu menoꞌo oo poonne numme-matoo u tutayana numu magwetzoikwudu. Oosoo saaꞌa mu gi Jew numu togesapa u unnepu tunedyooena yise mu Jew numu sootuhidooa. Wunaꞌme nu oo wutooꞌe, ume nakabetseana. Nu gisoo yaꞌena oo poonnekwu mee u e tuukwe. Menoꞌo yise nu besa soomanena mesoo yaꞌe, nu ka mooasoo oo poonnese.”
42002033	“Soo Simeon sumuna besa ka ne tooa-witu netamma,” mee mu Jesus naanapuaꞌamu ka gi oo nakasopedakwadoopana besa oo nakasokwamakute.
42002034	Soo Simeon yise mu nanesootuhikuse, ka Mary meeoo netamma, “U tooaꞌa saaꞌa ka mu Jew numu suda tumatuguna tzapoonnekudooa, yise ka hayoo mu tusooyugwena. Umu-matu namagwetzoikwudu. Umu-matu punnoꞌo kadoo namayugwekwu umu ka oo nekwohonena. U punnoꞌo unu tutuha soonammekwu ka mu numu u tooa tumooꞌookese.”
42002036	Toge oꞌno, tubetse unu peawabe, Anna mee naneadu, umu-baa petuhoo. Soo Anna tubetse besaꞌyoo numu. Besaꞌyoo uga kooma-gana
42002037	ka tu kooma yaꞌese, unusoo besaꞌyoo ka wunaꞌme nonotsa awamooa nanesootuhiyakwe ka nanesootuhi nobe-kwiꞌyoona nanesootuhidyina, nonotsa yongona tuwazoo. Ewasoo gi tukapana nanesootuhiyakwe. Soo Anna Te Naa yadooawabe.
42002038	Ka Mary noko Joseph pu-baa pepetugase, Anna ka Te Naa-matoo nanesootuhi, “U, Ne Naa, tubetse besaꞌyoo. Yowsoo oongaꞌa te wutooena. Esoo tamme Jew numu magwetzoikwudu.”
42002039	Joseph-no Mary ka tumayohope mayohose, ka Te Naa pumme netamma-kwaꞌne ka tu teepu Galilee mee naneadu-kwitoo punowsoo kodyuka, ka Nazareth mee naneadu-kwitoo ka Te Pabeꞌe-nosoo.
42002040	Soo Te Pabeꞌe Jesus mee naneadu naatse manekese, unu natzooena, unu soonamme, ka Te Naa pumme sootuhaꞌe.
42002041	Nonotsa sumu tomoyina soo Te Pabeꞌe Jesus naanapuaꞌamu ka Jerusalem mee naneadu-kwitoo memeayakwe, nananesootuhina naꞌewa tukayakwe, ka oo soomayuna, oꞌno mu Jew numu natzamaꞌwu.
42002042	Soo Te Pabeꞌe yise ka tooebetse manese, sumumano waha matsebuekudu (12) tomose, umu-no mea.
42002043	Soo Te Pabeꞌe Jesus naanapuaꞌamu yise ka hemma namamakwuse, ka Jerusalem-wiꞌyoona memea. “Soo Jesus ka sumuna ta nananumu noko tu pupuaꞌamu-no kemma,” mee umu sokwama. Pana soo Te Pabeꞌe ka Jerusalem-wisoo mani. Oꞌno yongona umu oo tooꞌe kwate tu nananumu-baatu.
42002045	Pana umu-baatu kadooꞌoo. Umu yise ka Jerusalem-witoosoo kokodyuka oo watena.
42002046	Pahe tabe mease, umu oo mayu, ka nanesootuhi nobe-kwikoo mu nanesootuhibu numu tunedyooedu naka katuna ka nanesootuhibu-witu besasoo mu tutubengayakwe.
42002047	“Esoo besa oo nakasopedakwadoona mu mesoo nanekwegeayakwe, tooe togesoo naatsepana,” mee mu nanesootuhibu numu oo soobedya.
42002048	“How manena soo Jesus mow mu numu tunedyooedu yadooe katu?” mee oo naanapuaꞌamu sokwama. Soo oo pea yise meeoo oo netamma, “Manatu tooe numme u tooꞌe wate. U sakwa uga gi ꞌyoo suda ne matugupana.”
42002049	Soo Te Pabeꞌe oo nanekwegease meeoo, “How yise manena mu e tooꞌe wate? Mu mooasoo oo sopedakwatoo nu yaa E Naa-baa oo nakabetseana.”
42002050	Soo Te Pabeꞌe naanapuaꞌamu oo unnena gi nakasopedakwatoo.
42002051	Umu yise ka Nazareth mee naneadu-kwitoo punowsoo kodyuka. Soo Te Pabeꞌe yise tu naanapuaꞌamu besa nakabetsea.
42002052	Nanakese unu soonamme manepetu soo Te Naa besa oo soobedya, mu numu punnoꞌo.
42003001	Ka saaꞌa soo John
42003003	Soo John yise ka giba-maꞌyoo wuekese, ka baa hooodu Jordan mee naneadu-kumi meadabena, mu numu maꞌemukwapu mu nanekwaha tuungu. “Oꞌno soo Te Naa mu maꞌemukwana soomuꞌwakwu,” mee mu netamma. Ka mu nanekwahakese, soo John yise baa-wi mu matzakakwu.
42003004	Soo John ka oꞌnosoo Te Naa yadooawabe Isaiah mee naneadu pumme waha-kwaꞌne manakwe. Isaiah meeoo tubotugu. “Mana ka gi hemma nadukadu naa-wiꞌyoona sumuꞌyoo nana ka Te Naa pooha-toohakwi mu numu tunesootabuekwu, ‘Mu sakwa muusoo namabetseapunne ka Te Pabeꞌe pudusoo petukwunoꞌoto. Mu sakwa kaaheno tuusooyugwepunne, oꞌno mu besa oo nakabetseanokwu.’
42003005	Menoꞌo mu numu ka unu nanakwohonedu sutakoo podo meꞌa. Nanekwahase, ka po kaaheno mayugwe. Soo Te Naa ka numu besa mayugwekese, mu oo nagenokwu. Soo Te Naa ka giba wuwutaꞌnena kaaheno mayugwese, mu tutuaga kwakwabedu kaanokukese, mu numu yise kaaheno oo podokoo besa meadabekwu.
42003006	Noꞌobatusoo numu yise oo nakasopedakwadookwu ka Te Naa tamme magwetzoaꞌe.”
42003007	Soo John ka mu numu pu-baa petudu mee netamma yakwe, “Mu unu etzaꞌa. Saaꞌa soo mu tumaꞌemukwana mu-matoosoo kodyukwu. Mu baa-wi mumme e matzaka tuungu, pana mu gi ka mu tumaꞌemukwapu nematzagakwunaꞌe.
42003008	Mu mooeꞌugasoo sakwa ka suta mu manena tubetse maꞌwukase, ka besa-tamme manese, oꞌno sakwa yise nu baa-wi mu matzakakwu. Gi besa nasooyugwena mee unnegonnopana, ‘Numme yaahoo Te Naa doodooamu, numme ka Jew numuna.’ Mu tookwa gi oo nakasopedakwadoo soo Te Naa tooe hownnekoo tooe tu doodooamu mu mesoo mayugwe.
42003009	Mu sakwa besa tumatugu. Mu ka ooosapa gi besa tumatuguna mu kadooꞌoo namayugwekwu. Tooe haga tooe gi he-toogoo besaꞌyoo natunikwu.”
42003010	Ewaꞌyoo numu oo nakana oo tubengu, “Hownnekoo sakwa numme besa tumatugumo?”
42003011	Soo John mee mu nanekwegea, “Mu sakwa ka tutuha manedu tummatzi. Tamme ka waha-batu hemma hee-gana sakwa sumuoo ka numu gi hee-gakoo gea. Ka tukapu-gana tamme sakwa mu tseagoedu maka.”
42003012	Mu tumasumudoodu ka John-baa petuse baa-wi oo namatzaga tuunguna. “Hownnekoo sakwa numme besa tumatuguyi?” mu numu mee oo tutubengu.
42003013	Soo John mu nanekwegea, “Mu ka mu tumasumutoona suuꞌmu haneyi.”
42003014	Mu tukwutumadu punnoꞌo oo tutubengu, “Hownnekoo sakwa numme besa natumunagakuna suuꞌmu oo natubesatuka?” Soo John mee mu nanekwegeana, “Mu sakwa gi mu numu nesuana hemma puma mu tumuna hanepana. Mu sakwa gi mu numu nemooagana mu esayikupana.”
42003015	Mooasoo mu Jew numu oo sopedakwatoo ka tooe hannano tooe ka Te Pabeꞌe nanepetuna umu yise ka John Te Pabeꞌe mee sooyugwe.
42003016	Soo John ka mu sokwamapunnena sopedakwadoona mee mu netamma, “Nu gi Mu Pabeꞌe. Nu gi oo-waꞌne unu pooha-gaꞌyoo. Nu baa-wi numu sukwe matzakayakwe. Soo Te Pabeꞌe nuga ooonakwa unu pooha-gaꞌyoo nuga ooonakwa besaꞌyoo. Soo Te Pabeꞌe ka Te Naa Besa Pooha-ma mu sootuhikwu oosoo suda mu manena mu nematzagakuse mu gi tunakabetseadu kadooꞌoo namayugwekwu.
42003017	Soo Te Pabeꞌe petuse ka mu numu yaa teepu-koobatu nemadabuedooa ka mu bebesow ka suta-nagakoo tzobadooa. Ka bebesow numu yise Te Naa nobe-kwi mu nabaaꞌyookukwu. Ka sutakoo numu gi tunakaꞌoedyukudu soo Te Pabeꞌe ka tubetse gi tokedu goso-witoo maꞌanakwunikwu.”
42003018	Meeoonekoo soo John ka oꞌnosoo ooosapa numu tunedyooe ka Te Naa besa unnepu-witu.
42003019	Soo John ka mu numu baa-wi matzadyakwe, soo Te Pabeꞌe punnoꞌo oo-baa petugase yise baa-wi namatzaka. Ka Te Pabeꞌe nanesootuhiwunu, soo Te Naa Besa Pooha paꞌanakwana kweꞌnaꞌa tubongo punoonooe yotsekwuge-kwaꞌne yise oonaga manipetu. Soo Te Naa paꞌanakwana yadooase, mee unne, “U yow E Besaa Tooa, nu-kwaꞌneꞌyoosoo. Nu unu u soopedyana besa u-matoo soonamme.” Ka saaꞌa soo mu Jew numu-kooba numu nehane katudu Herod mee naneadu gi togeꞌyoo nana. Tu pabeꞌe nodukwa, Herodias mee naneadu, oo-makoo tsakahoose oo nodukwadoo. Soo John ka Herod manena nesootuꞌadyaꞌena mee oo netamma, “U sakwa gi ewa suda tumatugupana. U sakwa gi uga ka u pabeꞌe nodukwa nodukwadoopana.” Soo Herod gi oo nakabetsebena nanahanoꞌobasoo ka John wutuma tuunguna.
42003023	Soo Te Pabeꞌe ka pahemano (30) tommo manepetuse numu nanesootuhibu tunedyooe maneka. Soo Te Pabeꞌe ka Joseph tooa mee mu numu-matu unakwe. Soo Joseph naa Heli mee naneꞌa.
42003024	Soo Heli naa Matthat mee naneꞌa. Soo Matthat naa Levi mee naneꞌa. Soo Levi naa Melchi mee naneꞌa. Soo Melchi naa Jannai mee naneꞌa. Soo Jannai naa Joseph mee naneꞌa.
42003025	Soo Joseph naa Mattathias mee naneꞌa. Soo Mattathias naa Amos mee naneꞌa. Soo Amos naa Nahum mee naneꞌa. Soo Nahum naa Esli mee naneꞌa. Soo Esli naa Naggai mee naneꞌa.
42003026	Soo Naggai naa Maath mee naneꞌa. Soo Maath naa Mattathias mee naneꞌa. Soo Mattathias naa Semein mee naneꞌa. Soo Semein naa Josech mee naneꞌa. Soo Josech naa Joda mee naneꞌa.
42003027	Soo Joda naa Joanan mee naneꞌa. Soo Joanan naa Rhesa mee naneꞌa. Soo Rhesa naa Zerubbabel mee naneꞌa. Soo Zerubbabel naa Shealtiel mee naneꞌa. Soo Shealtiel naa Neri mee naneꞌa.
42003028	Soo Neri naa Melchi mee naneꞌa. Soo Melchi naa Addi mee naneꞌa. Soo Addi naa Cosam mee naneꞌa. Soo Cosam naa Elmadam mee naneꞌa. Soo Elmadam naa Er mee naneꞌa.
42003029	Soo Er naa Joshua mee naneꞌa. Soo Joshua naa Eliezer mee naneꞌa. Soo Eliezer naa Jorim mee naneꞌa. Soo Jorim naa Matthat mee naneꞌa. Soo Matthat naa Levi mee naneꞌa.
42003030	Soo Levi naa Simeon mee naneꞌa. Soo Simeon naa Judah mee naneꞌa. Soo Judah naa Joseph mee naneꞌa. Soo Joseph naa Jonam mee naneꞌa. Soo Jonam naa Eliakim mee naneꞌa.
42003031	Soo Eliakim naa Melea mee naneꞌa. Soo Melea naa Menna mee naneꞌa. Soo Menna naa Mattatha mee naneꞌa. Soo Mattatha naa Nathan mee naneꞌa. Soo Nathan naa David mee naneꞌa.
42003032	Soo David naa Jesse mee naneꞌa. Soo Jesse naa Obed mee naneꞌa. Soo Obed naa Boaz mee naneꞌa. Soo Boaz naa Salmon mee naneꞌa Soo Salmon naa Nahshon mee naneꞌa.
42003033	Soo Nahshon naa Amminadab mee naneꞌa. Soo Amminadab naa Ram mee naneꞌa. Soo Ram naa Hezron mee naneꞌa. Soo Hezron naa Perez mee naneꞌa. Soo Perez naa Judah mee naneꞌa.
42003034	Soo Judah naa Jacob mee naneꞌa. Soo Jacob naa Isaac mee naneꞌa. Soo Isaac naa Abraham mee naneꞌa. Soo Abraham naa Terah mee naneꞌa. Soo Terah naa Nahor mee naneꞌa.
42003035	Soo Nahor naa Serug mee naneꞌa. Soo Serug naa Reu mee naneꞌa. Soo Reu naa Peleg mee naneꞌa. Soo Peleg naa Eber mee naneꞌa. Soo Eber naa Shelah mee naneꞌa.
42003036	Soo Shelah naa Cainan mee naneꞌa. Soo Cainan naa Arphaxad mee naneꞌa. Soo Arphaxad naa Shem mee naneꞌa. Soo Shem naa Noah mee naneꞌa. Soo Noah naa Lamech mee naneꞌa.
42003037	Soo Lamech naa Methuselah mee naneꞌa. Soo Methuselah naa Enoch mee naneꞌa. Soo Enoch naa Jared mee naneꞌa. Soo Jared naa Mahalaleel mee naneꞌa. Soo Mahalaleel naa Cainan mee naneꞌa.
42003038	Soo Cainan naa Enos mee naneꞌa. Soo Enos naa Seth mee naneꞌa. Soo Seth naa Adam mee naneadu. Ka Adam yise soo Te Naa manumudoopu.
42004001	Ka Te Naa Besa Pooha-toohakwiꞌyoona Te Pabeꞌe ka Jordan hooodu-kumabaꞌyoona mea. Soo Te Naa Besa Pooha numu-wanatoo oo tayana oo nanesootuhi tuunguna.
42004002	Saaꞌa yise soo sutaꞌyoo ka Te Pabeꞌe meeoo netamma, “U sakwa nanamanena nasootzaꞌme ka Te Naa Tooaꞌana. U sakwa eka tupe tukaba mayugwe, oꞌno u oo mesoo tuka.”
42004004	Soo Te Pabeꞌe gi oo nakabetseana, mee unakwe, “Soo Te Naa meeoo, ‘Tukapu nadukana suuꞌmu gi numu magwetzoi-waꞌneꞌyoo.’ Soo Te Naa unnepu suuꞌmu numu magwetzoi.”
42004005	Soo Sutaꞌyoo yise paꞌatoo ka Te Pabeꞌe bikase, oo tzapoonnekute noꞌyoona nanaꞌataꞌyoosoo numu ka teepu-koobatu.
42004006	Soo Sutaꞌyoo yise meeoo tuwazoo ka Te Pabeꞌe netamma, “Oꞌnosoo nuka mu numu yaa teepu-koobatu e moohe tuungu, umu yise noꞌyoona e nakabetseakwu.
42004007	U ka nu-matoo nanesootuhina, nu ume mu nakabetsea tuungukwu.”
42004008	Soo Te Pabeꞌe meeoo ka Sutakoo netamma, “Nu gi u-matoo nanesootuhi-waꞌneꞌyoo. Soo Te Naa unnepu mee mooasoo nabotugu, ‘Tamme sakwa ka Te Naa-matoo suuꞌmu nanesootuhi, ookow suuꞌmu nakabetsea.’ “
42004009	Soo Sutaꞌyoo yise ka Te Pabeꞌe ka Jerusalem mee naneadu-witoo bika. Paꞌatseꞌe ka pabow nanesootuhi nobe-kooba oo wunu tuunguse, ka Te Pabeꞌe mee netamma, “U sakwa nanamanena u ka Te Naa Tooaꞌana. U sakwa ma-koobaꞌyoona nadawunihoo.
42004010	Oꞌno soo Te Naa u magwetzoikwu oosoo ka meeoo nabotuguna, ‘Soo Te Naa umu pumme tummatzidu u mabetsea tuungu.
42004011	U gi tupe-ma tukwutzaꞌnge-waꞌneꞌyoo, umu ka u tsipunnena.’ “
42004012	Soo Te Pabeꞌe yise ka Sutakoo meeoo netamma, “Nu gi umu unnena nakabetsea-waꞌneꞌyoo, oosoo ka meeoo nabotuguna. ‘Tamme gi ka Te Naa mapoonne, haꞌoo sakwa oosoo mani mee sokwamana.’ “
42004013	Soo Sutaꞌyoo yise ka Te Pabeꞌe-baaꞌyoona meahoo. “Sumuna penakwasoo nu ka Mu Pabeꞌe makwuhookwu,” mee soonammena.
42004014	Soo Te Pabeꞌe yise punowsoo kodyuka ka pummesoo teepu Galilee mee naneadu-witoo. Soo Te Pabeꞌe yise ka meadabena ka Te Naa Besa Pooha-toohakwi ka Te Naa unnepu numu tunedyooe mea ka Jew numu nanesootuhi nobe-wiꞌyoona tuwow. Noꞌyoona ka teepu-koobatu mu numu oo nanatuukweꞌe yise mee nanaꞌunakweꞌe, “Soo Te Pabeꞌe Jesus tubetse unu besow pooha-gaꞌyoo.”
42004016	Soo Te Pabeꞌe ka Nazareth pukwi tu namananana-wisoo petuga. Ka nanesootuhi tabeba oe manepetuse, soo Te Pabeꞌe numu-baa nanesootuhi petuga ka ooosapa maneyina.
42004017	Soo Te Pabeꞌe yise natunea tuungu. Oosoo yise wunuoohoo. Umu ka oꞌnosoo Te Naa yadooawabe Isaiah mee naneadu tubona nakea. Oo tsakwunowse oo-toogoo tu poonnemese ka oo mayuse ooka mu neakutu mee naꞌunnedu.
42004018	“Soo Te Naa Tu Besa Pooha-matu-ma e sootuhipu ka umu tutuha manedu gi how mane-waꞌne manepunnedu numu tu unnepu e tuukwe tuunguna. Ka Te Naa Pesa Pooha-ma ka mu nanasuda tu tumatugumasoo tzangedu umuoo suda tumatuguna soomuꞌwakwu mu sootuhina mu magwetzoikwu. Mu gi tutubootabuedu-kwaꞌne manepunnedu nu sootuhina mu magwetzoikwu. Yise mu numu mukwapunnedu numu nanasuda namatugudu,
42004019	nu besa tuukwekwu. ‘Menoꞌo soo Te Naa mu magwetzoikwu.’ “
42004020	Soo Te Pabeꞌe yise oo neamakwuse o ka pumatoo a natubona mabutooese punowsoo ka tu tummatzidu geasoo yise ka numu tunedyooedu katunoo-wi katuhoo. Noꞌyoona numu yise oo nakapunne.
42004021	Soo Te Pabeꞌe yise meeoo mu netamma, “Yow menoꞌo soo oꞌnosoo a unnepu oo-toogoo manekena. Mu muusoo namakoo a poonne.”
42004022	“Soo Jesus nanabesa yadooapana masoo tamme-matusoo, masoo Joseph tooa. Haꞌoo yise masoo besa yadooꞌa?” Meeꞌe noꞌyoona mu tunakapunnedu nananetamma.
42004023	Soo Te Pabeꞌe mee mu netamma, “Mu sumuna meeoo e netammakwu, ‘Mooasoo numme oo naka u ewow numu magwetzoikena ka Capernaum mee naneadu wiꞌyoona. U sakwa yaanona ka umesoo numu mabetsea,’ mee sumuna mu e netammakwu.
42004024	Nu mu tuukwekwu mu wakwawaꞌa Te Naa yadooawabe etzaga nakaꞌoedyuku pana mu oogowsoo nanumu oo nopuaꞌamu-no gi oo nakaꞌoedyuku-waꞌneꞌyoo.
42004025	Ka tubetse oꞌnosoo oo namanepu-waꞌne, wunaꞌme (3 ½) tomopu gi tu powꞌma, ewaꞌyoo Jew numu natseagoe. Ewaꞌyoo mu Jew pepeawabe tu koomamu tuipu punnoꞌo tseagoe
42004026	pana soo Te Naa gi mu maka. Soo Te Naa ka wawaꞌa peawabe
42004027	Ewaꞌyoo Jew numu unu tookoo peheꞌuagoedu pana soo Te Naa gi ka Elisha umuoo mabesaku tuungu. Soo Te Naa ka Elisha ka wawaꞌa tookoo pehe uayidu Naaman mee naneadu mabesaku tuungu. Soo Te Naa ka umu wakwawaꞌa etzaga tunakaꞌoedyukudu sootuhikwu, gi mumme gi tutunakaꞌoedyukudu.”
42004028	Mu numu ka meeoo oo unakwe oo sutakuse yise ka nanesootuhi nobe-wikoo oo tayahoo. Yise oona wutaꞌne-matoo oo tzakakase ka oo batsowkwuse.
42004030	Pana soo Te Pabeꞌe mu tasegeyidoo meahoose mu namatsatsepooge, yise kokodyuka.
42004031	Soo Te Pabeꞌe Jesus yise ka Capernaum mee naneadu-wi petuga. Toge, oꞌno mu nanesootuhigonno tabeno umu-baa petuga. Soo Te Pabeꞌe petugase, ka besowsoo ka Te Naa-witu mu numu tunedyooewunu.
42004032	Mu numu yise oo nesookwugaꞌe oosoo tubetse besa ka Te Naa unnepu-witu wahamena, “Yow tookwa esoo Te Pabeꞌe,” meeꞌe mu numu.
42004033	Sumuꞌyoo nana tsoapayidu oe. Soo tsoapa waꞌagena ewa unnewunu ka Te Pabeꞌe meeoo netammabodote.
42004034	“Uda! U haaꞌa kadoo e mayugwekwu? U sakwa ne tsasoopedya. Nu u sopedakwatoo, u Jesus, ka Noꞌoko Hemma Manumudoopu Besaa Tooaꞌa.”
42004035	Soo Te Pabeꞌe ka tsoapa nematzagakwunihoo meeoo oo netamma, “Gi unnepana, managaꞌyoona tzebooegea.” Soo tsoapa ka oo-nagaꞌyoona tsebooegease, ka nana wunapowkase sapa oosoo gi namanayaha.
42004036	Mu numu yise mee nanaꞌunnegonno, “Uuneꞌyoo! Tamme haꞌyoo gi hannanoꞌo besa mownnekoo poohabe poonnedu. Esoo Te Pabeꞌe puu ka tsoapa nematzagakwunihoo, sukwe yadooase sapa.”
42004037	Mu numu otuoo yise ka Te Pabeꞌe manipu poonnedu nanatuukwekooha ka saaꞌa yise ewaꞌyoo numu otuoo nanakwingadu oo nanatuukwegonno.
42004038	Soo Te Pabeꞌe yise ka mu nanesootuhimakwuse oeꞌyoona mease, ka Simon Peter-baa petuga. Soo Simon Peter yahe peawabe unu tuoeyaꞌena oo tookoo unu udutuna onahoo hape. Umu o nobe-witu ka Te Pabeꞌe oetu tuukweꞌe.
42004039	Soo Te Pabeꞌe yise oo-baa wunu petugase meeoo oo netamma, “U mooasoo besa mani.” Oosoo peawabe yise yotseoose, mu tugoomahanekuhoose, mu tuka tuunguhoo.
42004040	Oogowsoo yongona tu taba egowse, mu numu nanaꞌatakoosoo tutuꞌoe-gaꞌyoo ka Te Pabeꞌe-baa natzato petudyakwe. Soo Te Pabeꞌe yise umu-ma pooha matugumena mu mabesakumena
42004041	mu tsoapagoedu nokosoo. Mu tsoapa yise mee unnegayakwe, “U yaahoo ka Noꞌokosoo Hemma Manumudoopu Tooaꞌa.” Soo Te Pabeꞌe yise mu tsoapa tayayakwe. Soo Te Pabeꞌe gi ooka mu wahakwuna petzape, ka pumme mu sopedakwatoona. Ka mu tsoapa tsebooegeayakwe, mu tsoapagoedu numu yise besa maniyakwe.
42004042	Oogow mooꞌa awamooa soo Te Pabeꞌe yise oona numu-wanatoo mea. Saaꞌa mu numu yise oo watena, oo mayuse, oo tooꞌe nabaaꞌyoo tuungu.
42004043	Pana soo Te Pabeꞌe mee mu sukwe netamma, “Mu numu manatooe nonobe-gakoo, nu ka Te Naa tamme mabetseakwuna-witu mu tuukwekwu. Soo Te Naa Besa Pooha meeoo e netamma, ‘Manatutooe mu numu ekow nanesootuhibu tunedyooe.’ “
42004044	Soo Te Pabeꞌe yise oona ka teepu Judea mee naneadu-wiꞌyoona ka mu numu tuukweꞌemena, yise mu nanesootuhi-wiꞌyoona tuwazoo.
42005001	Soo Te Pabeꞌe yise ka banunadu Gennesaret mee naneadu-kumaba wununa, ewow numu Te Naa unnepu tunedyooedyakwe. Ewaꞌyoo numu oo naꞌoonnakwi manepunne ka Te Naa unnepu soonakana.
42005002	Wahaꞌyoo sake o. Mooasoo soo mu tuukwidu Simon mee naneadu-no ka sake-wiꞌyoona tsebooese, ka puma tu tuukwina tzabazagadyakwe.
42005003	Soo Te Pabeꞌe ka Simon sake-wi tsebooese, oo natzemange tuungu sagwane ka bakumanatoo. Oꞌno oweoo ka sake-wi soo Te Pabeꞌe katuna ka Te Naa unnepu numu tunedyooe.
42005004	Ka mu numu yadooemakwuse, soo Te Pabeꞌe ka Simon mee netamma, “U sakwa ma tookapu baa-ga-witoo natsenooyooe ka puma mu tuukwina ka baa-witoo tzasawekuse, mama tuukwina tutzakadukooha.”
42005005	Soo Simon yise ka Te Pabeꞌe meeoo netamma, “Nu u nakabetseakwu tooe mooasoo numme togawano tooꞌe tuukwise sapa gi hemma tzakuꞌa.” Umu yise ka Te Pabeꞌe netamma-kwitu wukwihoo.
42005006	Tubetse ewaꞌyoo pakwe yise natzakadu, soo puma mu tuukwina yise natakebuꞌe.
42005007	Umu ka mu tu pupuaꞌamu James noko John
42005008	Soo Simon Peter ka tu pupuaꞌamu James, John-no yise, oꞌno oo pudu sopedakwatoo ka Te Pabeꞌe unu pooha-gana, umu ka ewow pakwe mu tuukwina poonnese, soo Peter yise ka Te Pabeꞌe-matoo nanesootuhikooha mee unnewunu, “Uda! Nu ooosapa tumaꞌemukwanummedu. U tubetse besaꞌyoo. U sakwa gi nu tzageꞌe manepana.” Soo Te Pabeꞌe yise meeoo ka Peter netamma, “Gi nu-ma suipana. Wunaꞌme u pakwe-ganummedu. U sakwa nu-ma tsabegase ka Te Naa besa unnepu mu numu tunedyooemea e tummatzina.”
42005011	Umu yise noꞌyoona ka bakumana petuse, Simon, James yise John noꞌoko ka tu hemma matusookwunise ka Te Pabeꞌe nakatzimodu mane.
42005012	Umu yise ka Te Pabeꞌe-no meana ka numu nogadu-kwi petuga. Sumuꞌyoo nana unu tookoo uayidu onona, ka Te Pabeꞌe-baa petugase oo nanetsagwayina meeoo oo netamma, “U sakwa e mabesaku ka meeoo soonammena.”
42005013	Soo Te Pabeꞌe Jesus yise oo-ma pooha matuguse mee oo netamma, “Nu u mabesakukwu, u besa manekwu.
42005014	Ka besa manese. U sakwa ka mu Jew numu nanesootuhiwabe natzapoonnekuse ka Moses tamme tunetamma-kwaꞌnesoo ka Te Naa tuwuniku ka te tookoo uayina namabesaku-kwitoo. Gi saaꞌa mu numu tuukwepana ka ume e mabesakuna.”
42005015	Ooonneꞌyoopana soo nana ka besa manise ka mu numu tuukwekooha ka Te Pabeꞌe-witu, yise ewaꞌyoo numu tuoegoedu oo takoona petu ka besa tu manekwuna sookwina.
42005016	Soo Te Pabeꞌe yise kwingaꞌa numu-wanatoo mease nanesootuhaꞌe.
42005017	Saaꞌa soo Te Pabeꞌe ka mu numu tunedyooedyina ka Te Naa-witu. Susumudu naana ka mu numu Jew tumayohona numu tunedyooedu, susumudu yise mu nanesootuhibu tunedyooedu-nagatu Pharisee mee nananeadu mana kwingaꞌakwitu
42005018	Huuꞌyoo nanana kapa-wikoo ka gi yutsungadu numu tzakwuhuna petuga. Umu ka Te Pabeꞌe-matoo napoohameapana,
42005019	ewow numu ka nobe-wikoo umu gi hownnekoo oe tzoonooꞌa. Umu yise ka nobe-kooba tupoyase oo-koobatu tzatawagase ka kapa-nokosoo tobongo ka tuoeyaedu tzakweku ka Te Pabeꞌe-kobenatoo.
42005020	Soo Te Pabeꞌe oo sopedakwatoo ka mu nanana puu-ma unu nasoonatzaꞌe yise ka gi yutsungadu nana meeoo netamma, “E puaꞌa, nu ka u tumaꞌemukwana soomuꞌwakwu.”
42005021	Umu Jew numu tunedyooedu mu Pharisee mee nananeadu-no o aatadu mee tusooyugwe manepunne, “Esoo hayoo suda naꞌunnedu unni. Masoogina Te Naa mee nasooyugwe. Soo Te Naa suuꞌmu ka numu tumaꞌemukwana soomuꞌwa.”
42005022	Soo Te Pabeꞌe yise oo sopedakwatoo ka mu tusooyugwena, yise meeoo mu netamma, “Mu gi e nakaꞌoedyukute ka mu numu tumaꞌemukwana e soomuꞌwa pana mu oo poonnekwu ka eka nana e mabesakuse.
42005024	Mu yise oo sopedakwadookwu nu eka teepu-kooba ookow poohabe hee-gaꞌyoo ka mu numu tumaꞌemukwana e soomuꞌwana.” Soo Te Pabeꞌe yise ka nana gi yotsungadu meeoo netamma, “Wunuoose ka u kapa nobe-witoo tzakwuka.”
42005025	Soo nana ka tu kapa tzakwuhuna nobe-kwitoosoo meana, ooosapa meeoo unnenoꞌo, “Te Naa tubetse besaꞌyoo.”
42005026	Noꞌyoona mu numu oo sooꞌoedyukuna meeoo punnoꞌo, “Te Naa tubetse besaꞌyoo. Numme nanabesa namanedu yaa tabeno poonne. Numme gi hannanoꞌo yooonnekoo poohabe poonnedu.”
42005027	Sumuꞌyoo nana Levi mee naneadu ka oonow putoogoo numu tzoonooadyakwe mu numu tunekwina tumasumudoodyakwe. Soo Te Pabeꞌe ka oetoo meana ka o oo katu oo poonnese yise meeoo oo netamma, “U sakwa umu-no nu-no manenumme.”
42005028	Soo Levi yotseoose, oo-no tzabeka.
42005029	Ka Levi nobe-wiꞌyoona paba natabetuka yise saaꞌa soo Te Pabeꞌe ka Levi nobe-witoo oo-no mea mu Pharisee mee nananeadu tuka. Ewaꞌyoo numu tumasumudoodu o, tumaꞌemukwadu mee nananeadu umu-no tuka.
42005030	Mu Pharisee ka Te Pabeꞌe umu-no tuka oo poonnese, ka umu oo nakatzimodu nesootzemana meeoo mu netamma, “Umu gi toge manakwe umu-no tuka, umu tumasumudoodu mu nanumu suda dyugwedu.”
42005031	Soo Te Pabeꞌe ka oo unnena nakase, meeoo yise unakwe, “Nu yaa ka teepu-kooba namanumudoopu ka mu tumaꞌemukwadu Te Naa-witu tuukwekwuse. Ka mumme mooasoo besa nasooyugwedu numu nu gi hownnekoo mu tummatzi-waꞌneꞌyoo.”
42005033	Umu Pharisee nanesootuhidu naana yise ka Te Pabeꞌe meeoo netamma, “Umu John nakatzimodu ka numme Pharisee-no gi tukapana nanesootuhiyakwe. How yise umu ume nakatzimodu gi punnoꞌo ooosoo tumatugu?”
42005034	Soo Te Pabeꞌe mee mu nanekwegea, “Nu togesoo umu-noꞌyoona, pudu nodukwadoodu-kwaꞌne umu puu ka nananoꞌyoona besa sokwama.
42005035	Pana pudusoo nu gi umu-noꞌyookwu, oꞌno yise saaꞌa umu e nakatzimodu gi tukapana nanesootuhikwu.”
42005036	Soo Te Pabeꞌe ka mu tunedyooena mee tuwazoo mu tuukwe, “Ka oohoo a manepunne mu gi hownnekoo ka mu numu pudu tumayohope noꞌoko ka mumme putoogoo mooa tumayohope-noko mayua-waꞌneꞌyoo. U pudu wanapu ka mooa wanapu-ma dotsanase, oosoo gi toge tubuakwu.
42005037	Mu gi hownnekoo eka mumme pudu natunetammakuna ka mooa tumayohope noko mayua-waꞌneꞌyoo.
42005039	Pana mu numu ka mumme e pudu tumayoho tuunguna gi nakabetzape. Mu ka mummesoo mooa tumayohona soonoyugwena. Mu ka mooatupu atsa tutzaꞌemukwa baa hebedu numu-waꞌneꞌyoo. Oosoo puu gi pudu atsa tutzaꞌemukwa baa petzape oosoo meeoo, ‘Soo mooatupu atsa tutzaꞌemukwa baa besa kamma.’ “
42006001	Ka tu nanesootuhi tabeba-wi soo Te Pabeꞌe yise umu pumme nakatzimodu-no oona tubewabe-too meana unu tseagoena ka tumasuape-matu mabokamena oo mahangena o tukamena esoo mooasoo natumayohodu.
42006002	Mu Jew numu nananesootuhidu, Pharisee mee nananeadu, mu poonnena, ka Te Pabeꞌe meeoo netamma, “Umu u nakatzimodu ka te Jew tumayohona gi heesoobedya. Umu ka tumasuape mahanegena oo tukana esoo nanesootuhi tabeba gi numu hemma how yukwenoꞌo. Esoo tamme Jew numu mooa tumayohona, oꞌno nanesootuhi tabeno gi numu hemma how yukwenoꞌo ꞌyoo manakwe.”
42006003	Soo Te Pabeꞌe yise punnoꞌo meeoo mu netamma, “Mu sakwa uga oo nea ka oꞌnosoo soo besa tamme-kooba katukwudu, David mee naneadu, punnoꞌo ka te Jew tumayohona takopapu tu pupauꞌamu-no ka tseagoena.
42006004	Soo David ka Te Naa nanesootuhi nobe-wi petugase, ka tu pupuaꞌamu-no ka pooha tukaba tuka, umu nanesootuibu numu tunedyooedu suuꞌmu tukana. Oosoo ka Te Naa-nakwana gi hownneꞌyoo.”
42006005	Soo Te Pabeꞌe meeoo mu netamma, “Nu yow Mu Pabeꞌe. Nu noꞌoko hemma ka mu nanesootuhi tabeba-wi mu nemadabuekwu.”
42006006	Ka tu nanesootuhi tabeno soo Te Pabeꞌe ka mu nanesootuhidu-baa petugase Te Naa-witu mu numu tunedyooꞌe. Sumuꞌyoo nana tumadinakwatu tu mi pasatopoꞌnepu gi mayutsungadu oe numu-no.
42006007	Umu Pharisee nanesootuhibu numu tunedyooedu, mu Jew nanana Pharisee mee naneadu-no ka Te Pabeꞌe besa eyaꞌepunne oo sookwahaꞌyoo howga saaꞌa ekow nana oo mabesakudooa. Oꞌno tabeno gi hemma how nuugwenoꞌo, ooka saaꞌa how kadooꞌoo oo mayugwekudooa.
42006008	Soo Te Pabeꞌe oo tusooyugwena sopedakwatoo. Soo Te Pabeꞌe meeoo ka nana netamma, “Yaatoo kemma.” Soo nana ka Te Pabeꞌe-baatoo meahoo.
42006009	Soo Te Pabeꞌe ka umu pumme poonnepunnedu meeoo netamma, “Ka pabow tabeba-wi gi hemma how nuugweno, oꞌno haaꞌa sutaꞌyoo? Yise oꞌno tabeba haaꞌa mu gi haꞌyoo oo sooyukwe oꞌno haaꞌa mu gi namabesakupana gi hownneꞌyoo? Oꞌno haaꞌa ka pabow mu tabebanoꞌo, yaꞌepana gi hownneꞌyoo?”
42006010	Soo Te Pabeꞌe yise mu poohwise yise ka gi mayutsungadu meeoo netamma, “Matuhe.” Oosoo yise matuhe oo mi namabesakuhoopu.
42006011	Umu tunesootzemadu sutaꞌa yise nanano mee tunehane, “Tamme sakwa ka Jesus batsa.” meeꞌe.
42006012	Soo Te Pabeꞌe yise oona giba-matoo mease togawano nanesootuhaꞌe ka Te Naa-matoo.
42006013	Ookow mooa awamooa soo Te Pabeꞌe ka umu pumme nakatzimodu namatoo baꞌe. Sumu manoꞌyoona wahamatsebooekudu (12) umu-nagatu netutzea tu yadooawabe manekwudu. Umu mee nananeꞌa:
42006014	Simon, soo Te Pabeꞌe Peter mee ookow neaꞌa; Andrew, Peter pabeꞌe, James, John, Philip, Bartholomew,
42006015	Matthew, James, oo naa Alphaeus mee naneadu, Simon, numu-no watze nagoedu mee tuwazoo naneadu, Judas ookow naa James mee naneꞌa,
42006016	Soo Judas punnoꞌo saaꞌa ka tukwutumadu ka Te Pabeꞌe-matoo nemanekukwudu.
42006017	Soo Te Pabeꞌe yise ka mu pumme nakatzimodu-no ka giba-maꞌyoona wuekese, oo tookanakwa yamoso-wi petugonnohoo. Ewaꞌyoo numu tooe hanoꞌyoona tooe petudyipunne ka Te Pabeꞌe-baa
42006018	Susumudu ka Te Pabeꞌe nakahooyapunnedu, susumudu tuoegoedu natzatogedu, mu tsoapagoedu punnoꞌo oo-baa natzatodu.
42006019	Noꞌyoona mu tuoegoedu natzatodu ka Te Pabeꞌe tzamadyakwe ka oo pooha noꞌoko numu mabesakute.
42006020	Soo Te Pabeꞌe yise ka umu pumme nakatzimodu meeoo netamma, “Tooe tamme ka menoꞌo tutuha manepana nasootuhaꞌe, ka saaꞌa soo Te Naa yise unusoo te mabetseakwu.
42006021	Tooe tamme ka menoꞌo tseagoepana nasootuhaꞌe, saaꞌa tamme ka Te Naa-baaꞌyoona gi tutuugekwu. Tooe tamme yaano ka suda sokwamapana nasootuhikwu, saaꞌa tamme Te Naa-baaꞌyoona besa sokwamakwu.
42006022	Mu ka mu numu mumme gi petzabena gi too mu-no mu napuaꞌana, nanasuda nu-koobatoo mumme tu netamma sapa gi suda sokwamapana mu besa nasootuhikwu.
42006023	Mu sakwa gi oo nasoomenakwapana tooe how mumme tu yugwe, mumme suda tu netamma sapa. Mu ka saaꞌa Te Naa-baa petugase unusoo besa nasootuhikwu. Mu nanamooatupu puu mu Te Naa yadooawabe nanasuda matugu pana, menoꞌo yise umu ka Te Naa-baaꞌyoona besa sokwama, ka besa pumme tu sootuhise.
42006024	Pana soo tooe haga tooe ka menoꞌo besa manepunne ka yaa teepu-koobaꞌyoona ookowsoo nasootamana, gi haꞌyoo sokwamana, gi hemma toge soobedyana, umuoo gi nasootuhikwu, ka mooasoo umu yaa teepu-koobaꞌyoona besa sokwamana.
42006025	Mu ka menoꞌo mu hee-gana paba sooyugwena oosoosoo mu takonepunnena mu gi hownnekoo nasootuhaꞌe-waꞌneꞌyoo.
42006026	Mu ka mu numu besa mu nemadabuena petukuna, ka saaꞌa mu gi nasootuhikwu. Mu numu puu ooosapa ka mu yaahoo Te Naa yadooawabe meeꞌe mumme tu nemooaka mu besa mu sooyugwe.
42006027	Pana nu mu tuukwekwu tamme sakwa te wohomu besa soobedya yise besa mu matugu tooe umu gi te soobedya sapa.
42006028	Ka tamme mu nekusegea, tamme sakwa ooosapa nanesootuhi besow umutoo nekwina.
42006029	Nu mu tuukwekwu tooe suda tamme tu matugu sapa, tamme sakwa gi umu-no nagoepana. Ka sumunakwatu te soba namatakeꞌehoose, tamme sakwa oo sukwe tutzomunaku. Oꞌno oosoo ka sumunakwatu matakeꞌyookwu tuwazoo. Tamme sakwa ka numu nakutzikuna gi hownnekoo oo tumanagakuna, oosoo ka te kwasu kwuse sapa, oosoo gi hownneꞌyoo tamme te wunagapu oo gease tuwazoo. Ka mu numu hemma tamme mu natuungu, tamme sakwa mu gea.
42006032	Soo Te Naa gi besaꞌyoo numu mee te neakwu tamme ka sukwe numu tamme besa soobedyadu besa soobedyana. Mu sutaꞌyoo numu puu besa nanasoobedya.
42006033	Tamme gi besa manakwe ka besa te matugudu suuꞌmu besa matuguna. Mu gi tunakaꞌoedyukudu pana besa mesoo nanamatugu. Tamme sakwa noꞌobatusoo numu unu soobedya ka Te Naa-waꞌneꞌyoona.
42006034	Tamme sakwa ka mu numu tamme nagutzikudu suuꞌmu tummatzina, tamme tookwa gi besa manakwe. Mu sutaꞌyoo numu puu nanatummatzaꞌe ka punowsoo oo namakodyukwuna sopedakwatoona.
42006035	Tamme sakwa te wohomu besa soobedya, oꞌno soo Te Naa besa te sootuhikwu. Tamme ka Te Naa tamme-koobatu-waꞌneꞌyookwu. Soo Te Naa numu sootuhi tooe gi besa mu tumatugu sapa.
42006036	Soo Te Naa puu tutuha numu soobedya, tamme sakwa punnoꞌo ooosoo.
42006037	Gi tunesootzemapana, gi tuwazoo suda numu netammapana, oꞌno soo Te Naa besa te sooyugwekwu. Tamme ka mu numu suda tamme matukupu soomuꞌwase, soo Te Naa punnoꞌo te tumaꞌemukwana soomuꞌwakwu.
42006038	Tamme ka mu numu tummatzina, soo Te Naa ookow punowsoo te makodyukukwu.
42006039	Tamme sakwa unu besa a nakaduguse, oꞌno tamme kukummaꞌakoosoo mesoo tunedyooꞌe. Tamme ka gi hemma nakasopedakwadoopana numu tooꞌe tunedyooena, soo numu puu gi tubootabuena kummaꞌakoosoo gi tubootabuedu numu tzakadu-kwaꞌneꞌyookwu. Umu nanosoo a tawaga-kwitoo sawehookwu.
42006040	Soo numu tunedyooedu ka natunedyooedu ooonakwasoo tusopedakwatoo. Pana tamme ka noꞌokosoo hemma natunedyooese, tamme ka numu tunedyooedu-kwaꞌnesoo tusopedakwadookwu.
42006041	Tamme sakwa gi te puaꞌa nesagwikupana, ka sagwane oo tumaꞌemukwase. Tamme sumuna ookow ooonakwasoo tumaꞌemukwa. Hownnekoo yise mu ka mu puaꞌa pooe-wikoo tuutsekoo hemma mesoo poonne ka mummesoo pooe-wi hemma egease sapa. Mooeꞌugasoo mu sakwa mummesoo pooe-witu tzatsebooase, oꞌno mu yaatu poonnena, ka mu puaꞌa mesoo tummatzaꞌe. Ooosoo sakwa mu ka suda mu tumatuguna yugwese, oꞌno mu ka mu pupuaꞌamu mesoo tummatzaꞌe.
42006043	Noꞌobatusoo tumasuape tu tupooe-kwaꞌnekoosoo suakute. Mu tumasuape ka besaꞌhoo a pooe-nakwana suaketu besaꞌyoo. Mu sutakoo tsaꞌabu pooe-nakwana suaketu-kwaꞌne, mu punnoꞌo gi besaꞌyoo.
42006044	Noꞌobatusoo tumasuape ka pummesoo pooe-kwaꞌnesoo suaketu.
42006045	Soo numu ka tumasuape-kwaꞌnesoo tu mane-makoo nasopedakwadookwu, tooe haꞌoo soo numu ka besaꞌyoona tooetoo sutaꞌyoona.
42006046	Mu ka ‘Jesus E Pabeꞌe,’ meeꞌe natubangana mu sakwa e nakabetseayi.
42006047	Ka besa e nakatumayohokudu nu tuukwekwu.
42006048	Tupe-kooba besa nobe-toodu-kwaꞌneꞌyoo, oosoo puu ohobu gi namanabue oo matabue. Tooe baa unu hooꞌoo ka teepu putoohakwitu patokwanawunu sapa gi anoꞌa, oosoo ka besa namadabuepuna.
42006049	Mu numu ka e unnena nakapana gi oo nakatumayohodu, ka nana tu nobe teepu-kooba oo sagwa matabuedu-kwaꞌneꞌyoo. Soo oo nobe-toona ka baa unu hoo petuse kadooꞌoo o patadyoomedikuoo.
42007001	Soo Te Pabeꞌe ka mu ewow numu tunedyooemakwuse, oeꞌyoona mease, ka Capernaum mee naneadu-wisoo kodyu petuga.
42007002	Soo mu tukwutumadu moohedu wawaꞌa gi Jew numu, sumuoo ka pumme tummatzidu-matu unu soobedya. Oosoo oo tummatzidu unu tuoeyina, yaꞌegaꞌa.
42007003	Soo wawaꞌa gi Jew nana ka Te Pabeꞌe onow pupaa petugana nakase, mu Jew numu moohedu Te Pabeꞌe-matoo taya, oo bina ka pumme tummatzidu oo mabesaku tuunguna.
42007004	Umu ka Te Pabeꞌe-baa petugase, mee oo netamma, “U sakwa eka wawaꞌa nana tummatzi.
42007005	Soo wawaꞌa nana tamme Jew numu unu soobedyana, ka te nanesootuhi nobe te matabuekupu.”
42007006	Soo Te Pabeꞌe yise umu-no mease ka wawaꞌa nana nobe tzageꞌe mu manigase, soo tukwutumadu moohedu tu pupuaꞌamu ka Te Pabeꞌe-matoo taya mee oo netammana, “Nu sukwe wawaꞌa. Mu Jew numu numme wakwawaꞌa nuutumooedu. U sakwa gi ne nobe-kwi egeapana, gi hownneꞌyoo.
42007007	Nu gi maawaꞌneꞌyoona, gi u-matoo mea-waꞌneꞌyoo. Nu u sooꞌoedyukute u sukwe yadooahoose, oosoo e tummatzidu besa manekwu.
42007008	Nu punnoꞌo ka numu nanemadunagadyina sopedakwadoo. Nu puu ka nu-koobatusoo unnetoosoo manakwe.”
42007009	Soo Te Pabeꞌe ka meeoo naꞌunnedu nakase, mee ka ewow numu netamma, “Yow yise soo nana tubetse tunakaꞌoedyukudu. Tooe gi tamme Jew numu-matu pana unu tunakaꞌoedyukute.”
42007010	Ka tukwutumadu moohedu pupuaꞌamu ka oo nobe-witoo kodyukase, soo oo tummatzidu mooasoo besa manepu.
42007011	Oogow moooꞌa soo Te Pabeꞌe umu tunakatzimodu-no yise ewaꞌyoo numu punnoꞌo umu-no ka Nain mee naneadu-kwitoo kemmana.
42007012	Sumuꞌyoo tooebetse ka mogoꞌne penebe dooa yaꞌe. Soo oo pea oꞌnosoo tu kooma yaꞌekupu. Ewaꞌyoo umu oo pea nonopuaꞌamu oo-no mea ka tu tooa oo nomatugugakwuse.
42007013	Soo Te Pabeꞌe ka mu wegease
42007014	Soo Te Pabeꞌe yise ka yaꞌedu tzamahoose, mu oo tzagwuudu yise konno pebuꞌahoo. Soo Te Pabeꞌe ka yaꞌepu tooebetseꞌe mee netamma, “Yotsehoo.”
42007015	Soo tooebetse katuhoose yadooakooha. Soo Te Pabeꞌe punowsoo nobe-kwitoo mu taya.
42007016	Mu numu o konnopunnedu meeoo nanaꞌunnekooha, “Uune! Esoo togesapa unu pooha-gaꞌyoo. Soo Te Naa te sootuhina, eka unu pooha-gakoo tu yadooawabe, tamme-matoo tayapu.”
42007017	Mu numu yise oo nanatuukwekooha ka Te Pabeꞌe manipu, oꞌno yise noꞌyoona numu ka teepu-koobakwitu ka Te Pabeꞌe-witu naka, mu numu mana tzatzageꞌe-witu teepu-gaꞌyoo tooe.
42007018	Mu John pupuaꞌamu ka John tuukweꞌe noꞌoko ka Te Pabeꞌe mane-kwitu.
42007019	Waahoo pumme pupuaꞌamu-matu soo John taya ka Te Pabeꞌe-matoo. Soo John mee mu netamma, “Mu sakwa ka Jesus tutubenga, ‘U haaꞌa yow Te Pabeꞌe, pute soo Te Pabeꞌe saaꞌa petukwu?’ “
42007021	Ka oo-baa pepetugase, soo Te Pabeꞌe noꞌobatusoo tuoegoedu numu mabesakute: tsoapagoedu, gi tubootabuedu, tooe hownnekoo tooe tuoebu.
42007022	Soo Te Pabeꞌe mu nanekwegea, “Mu sakwa ka John tuukwe ka mu poonnena, mu nakana tuwazoo: ka umu gi tubootabuedu numu tubootabue manese, mu toyomodu numu besa momona, mu gi nakatawagadu numu nakatage mu manese, mu numu uagoedu besa manese, mu tuipu numu namayodase, yise ka mu tutuha manedu numu ka Te Naa besa unnepu mu tuukwe.
42007023	Pana mu ka ooosapa e nakaꞌoedyukuna, gi nu-ma nasookwina, mu nasootuhikwu.”
42007024	Ka mu John pupuaꞌamu kokodyukase, soo Te Pabeꞌe ka John-witu mu numu tuukweꞌe, “Ka oꞌnosoo nuga-kobenasoo, ka oona giba-ma umu uga ka John-baa petugayakwe. Soo John gi waha-tamme tusooyugwedu nana.
42007025	Soo John gi nanenagadu namasooꞌa. Pana umu gi oo-makoo oo-matoo meꞌa. Mu ka John nakapunnekwuse oo-baa petuga, soo John ka Te Naa yadooawabena. Soo John ka umu oꞌnosoo Te Naa yadooawabe ooonakwa besaꞌyoo.
42007027	Soo John ka Te Naa poenaꞌewabe. Oꞌnosoo ka John-witu nabotugu soo Te Naa mee e netamma, ‘U-kobenasoo ka teepu-koobatoo nu e poenaꞌewabe tayakwu, ka mu numu ume petukwu-kwitu oo tunesootabue tuunguna.’
42007028	Soo John noꞌoko numu ooonakwa besaꞌyoo. Pana saaꞌa noꞌyoona numu nu-toohatu, ka John ooonakwasoo nasootuhikwu.”
42007029	Ka mu numu mu tumaꞌemukwadu mee nananeadu-no ka Te Pabeꞌe John besa oo nemadabuꞌe, umu besa sokwama ka baa-wi pumme oo matzakadyakwe. Umu meeoo, “Soo Te Naa tubetse besaꞌyoo.”
42007030	Pana umu nanesootuhibu numu tunedyooedu gi nanekwahana, ka John baa-wi namatzaka tuunguna, ka Te Naa pumme netamma-kwaꞌne.
42007031	Soo Te Pabeꞌe yise meeoo, “Nu mu gi tunakaꞌoedyukudu-kwitu mu tuukwekwu.
42007032	Mu mu doodooake-waꞌne gi besa mu pupuaꞌamu-no tuateꞌa. Mu pupuaꞌamu sumuna mee unakwe, ‘Numme mu tunekwukukwu, mu saaꞌa nugagonno. Pana mu gi nuka.’ Mu pupuaꞌamu yise mee tuwazoo mu netammakwu, ‘Numme ka suda mu sokwama, mu-no sagwikwu, pana mu gi sagwaꞌe.’
42007033	Soo John ka petuse, gi tuka, gi tuwazoo atsa baa hepe. ‘Soo John numu sukwe poohadu,’ mee mu.
42007034	Ka nuka mu-baa petugase, nu tukana, hepe, mu yise e nesootzema mee unnena, ‘Oosoo nana ewa tukana, sukwe baayina, umu tumaꞌemukwadu pupuaꞌamu-gana.’
42007035	Umu sokwamadu numu ka Te Naa unnepu nakasopedakwadoona, ‘Besaꞌyoo,’ mee unnekwu.”
42007036	Soo nana Simon mee naneadu ka umu Pharisee mee nananeadu nanesootuhidu-nagatu, ka Te Pabeꞌe-nabatoo baꞌe, oo tuka tuunguna. Sumuꞌyoo otuoosoo mogoꞌne gi toge tumatugudu sapa tooe ka Te Pabeꞌe ka Simon nobe-wiꞌyoona ka mu ewa tukana naka. Soo mogoꞌne yise besa kwanadu nakwanana tupe-ma namadabuepu osa-wi nakedadu hanena, ka Te Pabeꞌe-baa petuhooga. Soo Te Pabeꞌe o sekedabena tukadape, soo mogoꞌne oo pepa wunuhoo petu.
42007038	Soo mogoꞌne yise yagana, ka oo kuku-koobatoo yaga pasawehoo. Yise meatzedose tu tzopuhu-ma oo mabasakuse, oo kuku mootuhikwunaꞌe, yise ka besa kwanadu nakwanaꞌa oo kuku-koobatoo totsakwatese oo mawoꞌnge.
42007039	Soo Simon ka mogoꞌne yoo ka Te Pabeꞌe sootuꞌnagana poonnena oo sootuꞌadyina meeoo oo soobedya, “Esoo Jesus tookwa gi ka Te Naa pooha hee-gaꞌyoo. Masoo sakwa ka Te Naa pooha uga hee-gana soo oo pooha oo sopedakwadookwu, ka mogoꞌne sutaꞌyoona, oꞌno masoo sakwa uga gi ka mogoꞌne natzamakupana.”
42007040	Soo Te Pabeꞌe yise ka Simon soonammena pooha sopedakwadoo, meeoo yise oo netamma, “Nu besasoo u tuukwekwu.” Soo Simon yise ka Te Pabeꞌe mee netamma, “Haꞌyoo u e tuukwekwu?”
42007041	Soo Te Pabeꞌe oo nanekwegease meeoo, “Wahaꞌyoo numu puu ka sumuoo numu nakutzikute. Sumuꞌyoo ewatseꞌe oo nakutzikute, sumuꞌyoo punnoꞌo huutseꞌe oo nakutzikute.
42007042	Umu wahaꞌyoo yise gi hownnekoo oo tumanagakute. Soo mu kutzidu yise mee mu netamma, ‘Nu ka nuka mu nakutzikuna soomuꞌwakwu.’ Hanotu umu-matu yise unu oo soobedyakwu ka besa pumme oo sootunagase?”
42007043	Soo Simon yise ka Te Pabeꞌe meeoo nanekwegeaꞌa, “Soo ewa oo nakutzikudu, mee tuwa nu.”
42007044	Soo Te Pabeꞌe ka mogoꞌne-tamme nakwumunase, ka Simon meeoo netamma, “Nu ka u-baa petuse, u puu gi ka pukwi e tabatsagakwuna e bawununakute. Esoo mogoꞌne puu ka e kuku tu yagapu-ma pakedyase yise ka tu tzopuhu-ma a mabasakute.
42007045	Esoo mogoꞌne puu ka besa nu-matoo soonammese e kuku mootuhikwunaꞌe, u puu gi e mootuhi ka haꞌoo besa nu-matoo soonammena ka e petuse.
42007046	Ka besa kwanadu nakwanana e kuku-koobatoo totsakwate e kuku onokoo mawonge u puu yoohoo-ma sapa gi e tzopuhu mahane.
42007047	Tooe masoo mogoꞌne ewa tumaꞌemukwakepana, nu yise ka oo tumaꞌemukwapu soomuꞌwakwu, masoo ka unu e soobedyana. Nu ka mu numu tumaꞌemukwadu tumaꞌemukwana soomuꞌwa. Susumudu numu ka sagwane tumaꞌemukwana mee nasooyugwena gi unu e heesoobedya.”
42007048	Soo Te Pabeꞌe yise ka mogoꞌne meeoo netamma, “Nu noꞌoko ume tumaꞌemukwana soomuꞌwa.”
42007049	“Haga esoo numu tumaꞌemukwana soomuꞌwadu mee naneyugwedu?” mee mu numu tuka aatadu nanatubengu.
42007050	Soo Te Pabeꞌe yise ka mogoꞌne meeoo netamma, “U ka nuka nakaꞌoedyukuse u namagwetzoikwu. Besa sapa manena mea.”
42008001	Ka saaꞌa yise soo Te Pabeꞌe mana tooe hanotoo tooe ka teepu tanamooanumme ka Te Naa besa unnepu mu numu tunedyooena, mu oo nakatzimodu ooosapa oo-nosoo;
42008002	mu momokoꞌne punnoꞌo umu-no. Sumuꞌyoo mogoꞌne Mary Magdalene mee naneadu oo-nagakoo soo Te Pabeꞌe uga natakwatsukwuhoo (7) tsoapa tayakwunipu
42008003	yise ewaꞌyoosoo momokoꞌne
42008004	Ewaꞌyoo numu manaꞌyoona tooe ka Te Pabeꞌe-baa petudyakwe yise soo Te Pabeꞌe mu yadooena, mu natugwengayakwe mee unnena,
42008005	“Soo nana tumasua-ga. Yise susumudu soo oo pooe tumasua-matu ka a nadapodo-witoo sawe mea, yise ka puuwana mu kwakwape mu numu umu-koobakwi mona mu tatuikuna umu gi naꞌa. Mu hootsebaꞌa yise punnoꞌo mu sukwe sooꞌa.
42008006	Susumudu soo oo pooe punnoꞌo unu tupe-gakwitoo sawena, yabe naahookese, yise yabe tagwazuoo ka gi baa-gana.
42008007	Susumudu a pooe punnoꞌo tsaabu-nagatoo sawehoose, soo tsaꞌabu yise umu-no naana mu tatzatsebooahoo.
42008008	Susumudu besow teepu-koobatoo sawehoose, yise besa naꞌa, nanaꞌewa pooedooꞌa. Mu sakwa besa e nakapunne.”
42008009	Umu Te Pabeꞌe nakatzimodu yise oo tubenga, “Haꞌyoo oosoo unakwe?”
42008010	Soo Te Pabeꞌe mee unakwe, “Nu ka Te Naa tuwatzetuguna mu tuukwekwu, mu mooasoo oo nakasopedakwadoona nasootuhipu; pana susumudu numu gisoo ookow nasootuhaꞌe, ooonneꞌyoona nu meeoo mu natuugwengakute. Tooe mu numu e poonnepana, umu gi e posopedakwadoo. Tooe umu e nakapana, gi e nakasopedakwatoo.
42008011	Soo mu nanatugwengana meeoo, soo a pooe ka Te Naa yadooa-kwaꞌneꞌyoo.
42008012	Susumudu ka Te Naa besa unnepu nakapana gi oo ꞌoedyukuna, soo gi togeꞌyoo yise mu tzaꞌemukwana, mu natzaꞌemukwadu yise ka po-koobatoo saweoopu-kwaꞌneꞌyoo, yise gi namagwetzoi.
42008013	Susumudu ka tupe-nagatoo sawehoopu-kwaꞌneꞌyoo. A pooe besa oo-matoo soonamme, tamme yise tuwazoo gi tunaga-kwaꞌneꞌyoo ka nanewohonena, tamme yabesoo tunakaꞌoedyukumakwu.
42008014	Tamme ka a pooe mu tsaꞌabu-naga naadu-kwaꞌneꞌyoo, susumudu ka Te Naa unnepu nakase, ewa tu hee toowana petukute, yise gi tunakaꞌoedyukute.
42008015	Pana tamme ka a pooe besow teepuna namasuadu-kwaꞌneꞌyoo. Tamme yise ka besow naꞌunnedu nakatuguna oo nakaꞌoedyukute.
42008016	Tamme ka tugootabuagunoo kootabuakuse hekooba oo wunakwu numu ooka poonne-kwi. Gi puu tamme hee-tooha oo watzetugu-waꞌneꞌyoo.
42008017	Tugootabuagunoo-waꞌnesoo sakwa tamme mu numu ka Te Naa unnena tuukwe. Tamme sakwa ka ooka mu nakaꞌoedyukukwuna petsabena gi mu numu-makoo oo nekwatzetugu.
42008018	Tamme sakwa ka Te Naa unnena besakoo nakowꞌya. Tamme ka sagwane oo nakasopedakwadoona saaꞌa unusoo oo nakasopedakwadoo manepetugakwu. Tamme yise ka gi oo nakatuguna noꞌoko te natuukwepu soomuꞌwakwu.”
42008019	Soo Te Pabeꞌe pea oo wangaꞌamu-no petugonnose yise gi hownnekoo oo tzageꞌe mane-waꞌneꞌyoo ka mu numu tubetse ewow.
42008020	Soo Te Pabeꞌe yise meeoo natuukweꞌe, “U pea-no u wangaꞌamu-no mabe puuwana konnopunne, u baꞌe.”
42008021	Pana soo Te Pabeꞌe mu numu meeoo netamma, “Umu sakwa tooe tuutooepunne, soo Te Naa tunetamma noko hemma ooonakwatu. Nu saaꞌa ka tunemamakwuoose, oꞌno saaꞌa nu mu tuukwedooa. Ka mu Te Naa unnepu nakabetseadu nu tubetse nanumu-gaꞌyoo.”
42008022	Sumu tabeno soo Te Pabeꞌe umu pumme nakatzimodu-no sake-wi kuaka. “Tamme sakwa ooonakwatoo ka banunadu natsemangega,” mee soo Te Pabeꞌe mu netamma.
42008023	Ka togesoo mu meꞌa soo Te Pabeꞌe uwehooka. Unu hukwabetu. Soo sake bakaanogaꞌa umu sumuna patatsopedihookwu.
42008024	Umu Te Pabeꞌe nakatzimodu unu suihoose, oo netupoonne, mee oo netammana, “Tamme batatuihookwu.” Soo Te Pabeꞌe yise tupoonnese, ka hukwapa meeoo netamma, “Gi hukwapana,” ka baa tuwazoo meeoo, “Gi yutsungapana.” Umu yise gi yutsungahoo. Soo Te Pabeꞌe yise umu pumme nakatzimodu nesagwikute,
42008025	“Mu sakwa uga e nakaꞌoedyuku.” Umu yise meeoo, “Uune! Yow esoo Te Pabeꞌe, unu pooha-gaꞌyoo. Soo hukwapa ka baa-no a nakabetseꞌa.”
42008026	Soo Te Pabeꞌe ka mu tu nakatzimodu-no yise natsemangega, ka Galilee paꞌooenapa petuga, ka teepu Gerasenes mee naneadu-wi petu.
42008027	Soo Te Pabeꞌe ka oho bakumana petugase ka sake-wiꞌyoona tsebooese ka sumuoo nana tsoapayidu oo tapoegea. Wunaꞌme manekapu soo nana gi kwaseana nummenumme. Ka poꞌwoa-ma taage-wi mu numu nakoo-naga nobe-gaꞌyoo.
42008028	Mu tsoapa unu natzooe oo mayugwe. Mu numu wehepu namadabue-ma oo tooꞌe tzakunayipana oosoo oo mesoo wukaꞌakayina natzepooekuyakwe. Soo tsoapayidu nana Te Pabeꞌe poonnese oo-baa petuse, oo-kobena meatzedopetu. Soo Te Pabeꞌe ka tsoapa oo-nagakoo tayakwunikwuse soo tsoapa yise ka Te Pabeꞌe mee netamma, “U sakwa e tsasoopedya. U Jesus, Noꞌoko Hemma Manumudoopu Tooaꞌa. U sakwa gi e wohonepana.”
42008030	Soo Te Pabeꞌe yise ka tsoapa tubenga, “Haꞌyoo u naneꞌa?” Oosoo yise mee oo nanekwegea, “Ewaꞌyoo mee numme nananeꞌa, numme ka tubetse ewaꞌyoona.”
42008031	Umu tsotsoapa yise ka Te Pabeꞌe meeoo netamma, “Gi ka goso ooosapa nidabedu-witoo ne tayapana.”
42008032	Ewaꞌyoo hogu oona wutaꞌnedu pedakwana toꞌo. “U sakwa umuoo hogu-matoo ne tayase numme umu-naga manikwu,” mee mu tsotsoapa ka Te Pabeꞌe netamma.
42008033	Soo Te Pabeꞌe yise mee mu netamma, “Muusoo tooꞌe.” Mu tsotsoapa yise ka mu hogu-naga mani. Mu hogu yise tatanomanegase ka pagadudu-wi padatuihoo.
42008034	Mu hogu tatogudu tatanomanegase ka oo hemma manina poonnese noꞌoko mu numu tuukweyimoꞌo. Mu numu ka ooka nakowse ka Te Pabeꞌe-baa petugonno, soo nana ugasoo tsoapayidu besa manepu ka Te Pabeꞌe-kobena katu besa namasooapu-gana. Mu numu yise oo tu namanena nadugwengagonno.
42008037	Mu numu otuoo ka Te Pabeꞌe-ma nasoosuise oo taꞌya. Soo Te Pabeꞌe mease yise ka sake-wisoo tsebooe.
42008038	Soo nana ugasoo tsoapayidu ka Te Pabeꞌe-no tooꞌe nemeꞌa, pana soo Te Pabeꞌe mee oo netamma,
42008039	“U sakwa u nobe-kwitoo mease u nanumu tuukwe ka Te Naa ume mabesakuse.” Soo Te Pabeꞌe yise punowsoo natsemangega. Soo nana ka pumme tu mabesakuse ka Te Pabeꞌe-witu noꞌoko numu tuukweꞌe.
42008040	Ka Te Pabeꞌe kodyu petuse mu numu ewaꞌyoo besa sokwama.
42008041	Oona yise nana kemma, Jairus mee naneadu, mu nananesootuhidu nematugudu ka Te Pabeꞌe-kobena meatzedo petugase oo-matoo nanesootuhikooha yise tu nobe-witoo oo paꞌe.
42008042	Soo Jairus oo penebe padu pudu tsuadumu yaꞌegana. Soo Te Pabeꞌe yise Jairus-no mea, mu numu mu takooꞌnamena.
42008043	Sumuꞌyoo mogoꞌne hoone tuoeyaꞌena sumumano wahamatsebooekudu (12) tommo petuga tooꞌe natzatona mu poopooha-gaꞌyoo mee naneyugwedu, gi besa oo mayugwe.
42008044	Oosoo mogoꞌne yise ka Te Pabeꞌe ooonakwi kemmahoose, ka oo kwasu pekwitu tzammahoo yise oosoo oo puuhana yooihoo.
42008045	Soo Te Pabeꞌe yise meeoo, “Haga oosoo e tzamahoo?” Ka noꞌoko umu numu ooka gi nesopedakwatoo, Peter yise meeoo, “Ne Pabeꞌe, ewaꞌyoo numu u naꞌoonakwi u takooꞌnagena!”
42008046	Pana soo Te Pabeꞌe yise meeoosoo tuwow, “Haga e tzamahoo? Nu oo wuma ka e pooha tumabesakuhoose.”
42008047	Soo mogoꞌne yise ka Te Pabeꞌe pumme sopedakwatoose suꞌise, kwebebewunu, yise ka Te Pabeꞌe-kobena meatzedose oo nanekwahakute noꞌoko mu numu nakana, ka yabesoo besa tu manina.
42008048	Soo Te Pabeꞌe mee oo netamma, “U besa mani, ka e nakaꞌoedyukuna. Mow yise ka besa manese nummenumme.”
42008049	Soo Te Pabeꞌe togesoo ka mogoꞌne yadooꞌadyakwe, soo nana ka Jairus nobe-wiꞌyoona kemmadu ka Jairus meeoo tuukwe petu, “U padu mooasoo yaꞌeoo. Gi ka Jesus u nobe-witoo bipana, nagutza saaꞌasoo.”
42008050	Soo Te Pabeꞌe oo nakatzamaꞌyu ka Jairus meeoo oo tuukwewunu yise ka Jairus meeoo netamma, “Gi suda oo soonammekupana, e nakaꞌoedyuku, u padu besasoo manekwu.”
42008051	Soo Te Pabeꞌe yise ka Jairus-no nobe-witoo mea ka pepetugase gi haga tuwazoo oetoo nemeakute, mu Peter, James yise John suuꞌmu yise ka tsuatuma naanapuaꞌamu-no oe tzoonooahoo.
42008052	Umu numu oo naꞌoona-kwi manepunnena sakwigonno, soo Te Pabeꞌe meeoo mu netamma, “Gi sakwipana; esoo tsuaꞌa gi yaꞌe, esoo tuusootabooekwu.”
42008053	Umu oo-maꞌyoona nanekoꞌe, ka oo sopedakwatoona ka tsuaꞌa yaꞌepu.
42008054	Pana Te Pabeꞌe oo mi-ma tzakaduse, yise meeoo oo netamma, “Yotseoo.”
42008055	Soo tsuaꞌa yise tuponnese, yotseoo. Soo Te Pabeꞌe ka oo naanapuaꞌamu meeoo netamma, “Hemma ka tsuaꞌa manatu maka, esooga tzeayaꞌe.”
42008056	Soo tsuaꞌa naanapuaꞌamu oo pooꞌne pebuꞌahoo ka tu padu yotseoose. Soo Te Pabeꞌe yise mee mu netamma, “Gi haka tuukwepana ka e manena.”
42009001	Soo Te Pabeꞌe ka umu sumumanoꞌyoona wahamatsebooekudu (12) pumme nakatzimodu nesumuse, yise meeoo mu netamma, “Nu yise nanesootuhibu mu numu mu tunedyooe tayakwu. Mu pooha-gana tsoapa nematzakwunikwu, noko tuoegoedu mabesakukwu tuwazoo,
42009002	yise meadabena mu numu tuukwe, ‘Pudusoo soo Te Naa besa te nemadabuekwu.’ “
42009003	Soo Te Pabeꞌe tuwazoo meeoo mu netamma, “Gi mu hemma hanegapana, mu kwasu, gi hemma puma mu tumukwuna tuwazoo, yise gi nadukadu.
42009004	Ka sumuoo nobe-kwi petugase gi meapana mu sakwa ononasoo kummaꞌa-kwitoosoo meadooa.
42009005	Ka mu numu besa naꞌunnepu gi mu nakaꞌoedyukute, ka umu-baaꞌyoona meana, ka koosebu mu moko-makoo tataꞌneka. Ka ꞌyoo mu manena oo sopedakwadookwu umu suda manakwe ka gi mu nakapunnena.
42009006	Mu yise meana nanesootuhibu mu numu tunedyooena yise ka tuoegoedu mabesaku meaꞌa tuwazoo.”
42009007	Ewaꞌyoo mu numu ka Te Pabeꞌe nesoobedyana, yise umu-matu meeoo, “Haꞌoogina masoo Elijah?” umu-matu meeoo. “Oosoo Jesus ka umu Te Naa oꞌnosoo tuukwewabe-kwaꞌneꞌyoo.” Mu Jew numu pabeꞌe Herod mee naneadu ka Jesus-witu nakase, yise meeoo, “Nu ka mu tukwutumadu ka John batsa tuungu. Oosoo John yise sumuna tuusootabuepu.” Soo Herod yise ka Te Pabeꞌe nepoonne.
42009010	Soo Te Pabeꞌe ka mu tunakatzimodu-no numu-wanatoo mea ka Bethsaida mee naneadu-tamme.
42009011	Mu numu ka mu meana nakase mu nageka. Oosoo Te Pabeꞌe Jesus yise besa soonammese ka Te Naa besa unnepu mu tunedyooꞌe ka mu tuoegoedu mabesakuna.
42009012	Ka tu taba ekowgase, mu wahamatsebooekudu (12) tunakatzimodu meeoo ka Te Pabeꞌe netamma, “Soo yaatu numu kwingaꞌyoona, kadooꞌoo hee. U sakwa mu numu taya umu mana mease tu tukakwuna hanedooakwu.”
42009013	Pana soo Te Pabeꞌe Jesus meeoo mu netamma, “Hemma sakwa tamme mu maka?” Mu oo nakatzimodu yise meeoo ka Te Pabeꞌe netamma, “Numme manegeoo tukaba-gaꞌyoo yise waahoo pakwe-gaꞌyoo. Pute sakwa numme mease mu ewow numu tukapu tumukudooa?”
42009014	Tubetse ewaꞌyoo (5000) nanana o. Oꞌno yise soo Te Pabeꞌe mu tunakatzimodu meeoo netamma, “Mu numu sakwa ka poohegea-kooba sapa aataꞌapunne.”
42009015	Umu Te Pabeꞌe nakatzimodu yise pumme oo netamma-kwaꞌne manese yise noꞌyoona aatahoo.
42009016	Soo Te Pabeꞌe yise ka mu aatahoose ka tukaba noko pakwe hemahoose toogoopatu poonnese, nanesootuhikooha. Oꞌno yise ka tukaba noko pakwe tzabokase, mu ewow numu ka umu pumme nakatzimodu maka tuungu.
42009017	Mu numu noꞌyoona yise ewa tukase, wutzuꞌme. Ka mu numu wutzuꞌmese mu Te Pabeꞌe nakatzimodu ka a nagupenina tunoka wahamatsebooekudu (12) kawona kaanoku.
42009018	Soo Te Pabeꞌe ka Te Naa-matoo nanesootuhi mu nakatzimodu oo-no. Soo Te Pabeꞌe ka umu tunakatzimodu meeoo tubenga, “Hownneꞌyoo oosoo nana mee mu numu nu-kwitu netamma?”
42009019	Umu tunakatzimodu yise meeoo ka Te Pabeꞌe nanekwegea, “Susumudu numu, ‘Ume ka numu baa-wi matzakadu John’ mee netamma. Susumudu numu yise meeoo, ‘Soo Jesus Te Naa yadooawabe Elijah mee naneadu.’ Susumudu numu punnoꞌo meeoo, ‘Ka mu Te Naa yadooawabe-matu.’ mee u-kwitu netamma.”
42009020	Soo Te Pabeꞌe ka tu nakatzimodu meeoo netamma, “Haꞌyoo mu puu e soobedya?” Soo Peter oo nekwegea, “U yow Ne Pabeꞌe ka Te Naa numme-matoo tutayana.”
42009021	Soo Te Pabeꞌe meeoo mu netamma, “Gi menoꞌo numu tuukwepana, nu yow Mu Pabeꞌe. Mu Jew numu yadooakudu gi e petzape, unu e kusekase, e batsase yise waha tooise saaꞌa nu tusootabooekwu.”
42009023	Soo Te Pabeꞌe yise noꞌoko mu numu, ka umu tunakatzimodu-nokosoo mee mu netamma, “Tooe haga tooe nu-wi tunakaꞌoedyukudu sakwa mee unne oosoo gi hownneꞌyoo, tooe mu ka nu-koobatoo nabatsase sapa, mu e nagenokwu.
42009024	Tamme ka tammesoo tooꞌe namagwetzoina tamme kadooꞌoo namayugwekwu, mu ka nu-koobatoo kadooꞌoo mesoo namayugwena mu namagwetzoikwu.
42009025	Tamme ka teepu-koobaꞌyoona ewow hee-gaꞌyoo pana ka te yaꞌese oosoo gi te magwetzoi-waꞌneꞌyoo.
42009026	Gi oosoo te gwetzoina tumu-waꞌneꞌyoo. Tooe haga tooe nu-ma nasookwina, noꞌoko e unnepu tuwazoo, nu yise punnoꞌo, saaꞌa mu-ma nasookwikwu ka Te Naa pooha-toohakwi e petuse, ka toogoopatu e tutummatziwabe mu toha kakasa-ga-no.
42009027	Nu togesapa mu tuukwepu susumudu mu yaa konnodu gisoo tuina e pooha-gana poonnekwu.”
42009028	Sumu nasatese, soo Te Pabeꞌe ka umu tu pupuaꞌamu tuukwe, mu Peter yise James noko John nano mu mea tuunguna, oona giba-matoo nanesootuhigakwuse.
42009029	Togesoo oo nanesootuhaꞌe oo koba atasoo tabuagaꞌa, yise pukwi oo namasooana tohawiyaꞌnegase patakwetseapunne.
42009030	Yise wahaꞌyoo nanana oꞌnosoo Te Naa yadooawabe Moses-no Elijah mee nananeadu oo-baa tabua petu. Umu punnoꞌo patakwetseapunne.
42009031	Nanano apegeadyakwe ka Te Pabeꞌe besa manekwuna ka Jerusalem-wiꞌyoona tamme-koobatoo oo nabatsakwuna. Soo Te Pabeꞌe yise te magwetzoikwu.
42009032	Soo Peter tu pupuaꞌamu-no usumeadyakwe umu ka tupoonnese umu ka mu pihoo o konnodu patagwetseapunne mu poonne.
42009033	Mu Moses-no Elijah memeahookwuse, soo Peter gi haꞌyoo unne-waꞌneꞌyoo, ka Te Pabeꞌe mee netamma, “Besa numme ka kemmase. Numme pihoo mu tatza nobe-dookukwu, u sumuoo mu Moses-no Elijah punnoꞌo namesusuꞌmu.”
42009034	Togesoo oo yadooadyakwe, soo koomeba mu haba-gakuhoo petu, umu-koobakwi manikese, mu tunakatzimodu suaꞌe.
42009035	Soo Te Naa yise koomeba nagaꞌyoona mu yadooe mee mu netamma, “Esoo yow E Besaa Tooa, nu a netutzea. Mu sakwa a nakabetsea.”
42009036	Soo Te Pabeꞌe suuꞌmu yise umu-baa mani. Ka oꞌno umu gi haga tuukweꞌe ka a namanina.
42009037	Ka giba-maꞌyoona mu sawekese ewaꞌyoo mu numu yise mu takwi.
42009038	Umu nagaꞌyoona sumuꞌyoo nana yise ka Te Pabeꞌe meeoo netamma, “E tooa sakwa u mabesaku, oosoo tsoapayina gi besa manakwe. Oosoo e besaa tooa.
42009039	Tooe hanoꞌyoona tooe soo tsoapa oo-ma tabuaꞌana soo e tooa yaꞌeookayakwe, oobenakwatoo unu nuummaba wumayakwe.
42009040	Nu umu ume nakatzimodu tooꞌe nematzagakwuni tuungu umu yise gi oo mabuꞌa.”
42009041	Soo Te Pabeꞌe yise meeoo mu netamma, “Mu gi e nakabetseꞌa tooe nu wunaꞌme yaa mu-baaꞌyoona mu gi e nakaꞌoedyukute. Ka naatse yaatoo tzakowke.”
42009042	Soo naatse ka Te Pabeꞌe poonnese yaꞌeooka. Oꞌno soo Te Pabeꞌe ka tsoapa nematzagakwunise ka naatse magwetzoi ka tsoapa-makoo. Soo naꞌatse ka besa manise soo Te Pabeꞌe oo naa-matoo oo nemawunihoo.
42009043	Mu numu yise ka Te Naa nesookwugi. Mu numu yise mee nananetamma, “Soo Te Pabeꞌe ka unu pooha-gana nanasookwugi tumadabue.” Soo Te Pabeꞌe ka umu pumme nakatzimodu mee netamma,
42009044	“Mu sakwa a tubetse soomayu ekow naꞌunnepu nu saaꞌa nakwutumakwu.”
42009045	Umu oo nakatzimodu gi oo nakasopedakwadoo ka meeoo oo unakwe. A nawatzetugu-kwaꞌne umu oo nakasoobedyana ooka tu tubengukwuna nasoogwaꞌe ka meeoo oo unakwe.
42009046	Umu Te Pabeꞌe nakatzimodu puusoo gi nanatogeꞌyookute ka nooꞌyoo meeoo tusooyugwena, “Nu yow oo ooonakwatusoo.”
42009047	Soo Te Pabeꞌe oo sopedakwatoo ka mu tusooyugwena, oosoo yise sumuoo ka tuhaꞌakoo nabaa tzakwunukuna
42009048	umu pumme nakatzimodu mee netamma, “Sumuna mu noꞌyoona mee soonamme nu sakwa mu moohe. Soo sumuꞌyoo mu-matu gi maawaꞌne nanasoobedyadu gi yoo tuhaꞌa-kwaꞌne saaꞌa mu moohedooa. Ka tuhaꞌakoo tummatzina nu-koobatoo, ka nugatuna nuka tummatzidu-kwaꞌnesoo manepunne ka E Naa tuwow tummatzipunnesoo.”
42009049	Yise soo John ka Te Pabeꞌe meeoo tuukweꞌe, “Numme sumuoo nana poonne, ume pooha tooha-kwi tsoapa tayakwunidu. Numme yise meeoo oo netamma, ‘U sakwa gi mu tsoapa tayakwunipana ka Ne Pabeꞌe pooha-ma, ka gi numme tunakatzimodu-matuna.’ “
42009050	Soo Te Pabeꞌe yise meeoo oo netamma, “Mu sakwa uga gi meeoo ka nana netammapana. Tooe haga tooe e nanea-ma ka tsoapa nematzagakwunidu tookwa te tummatzidu, oosoo ka gi te wohonena.”
42009051	Soo Te Pabeꞌe oo sopedakwatoo soo Te Naa pudusoo namatasoo oo bikwu. Soo Te Pabeꞌe yise meeoo tusooyugwe, “Nu sakwa ka Jerusalem-witoo mease mu numu-no nanesootuhi.”
42009052	Susumudu tu pupuaꞌamu-matu mooe taya ka mu wakwawaꞌa Samaritan mee nananeadu numu-matoo mu tutubenga tuunguna umu-baa tooikwu mee tusooyugwena.
42009053	Mu Samaritan numu gi Jew numu togeꞌyookute ka Jerusalem-wiꞌyoona mu paba nananesootuhaꞌyoo. Mu oo tutayana oo wegeatooase yise meeoo oo tuukwe, “Umu wakwawaꞌa gi u nenabaaꞌyookute.”
42009054	Wahaꞌyoo umu Te Pabeꞌe nakatzimodu-matu James-no John mee nananeadu mu nakase mee ka Te Pabeꞌe netamma, “Tamme sakwa ka Te Naa-matoo nanesootuhi umu wakwawaꞌa numu sakwa natuni.”
42009055	Soo Te Pabeꞌe yise umu-tamme nakwumunase mee mu netamma, “Gi suda unnepana.”
42009056	Umu yise kummaꞌabasoo numu-baa tooikwu.
42009057	Ka podo-toogoo mu meadape soo nana ka Te Pabeꞌe meeoo netamma, “Nu tooe hano tooe u mea nu u nagenummekwu.”
42009058	Soo Te Pabeꞌe yise meeoo oo netamma, “U ka nu-noꞌyoona gi nobe-gakwu. Mu etzaꞌa puu ka teepu-naga to-gaꞌyoo, mu hootsebaaꞌa punnoꞌo sunngabe-ma nonobe-gaꞌyoo, pana nu yise gi nobe-gaꞌyoo.”
42009059	Soo Te Pabeꞌe ka sumuoo nana meeoo netamma, “U sakwa nu-no maneka.” Soo nana yise ka Te Pabeꞌe meeoo nanekwegea, “Nu sakwa e naa-no nummenummese, ka oo yaꞌese oo tuguse, saaꞌa u-no tzabekadooa.”
42009060	Soo Te Pabeꞌe meeoo oo netamma, “Menoꞌosoo nu-no maneka. Mu-matusoo gi tunakaꞌoedyukudu saaꞌa ka mu naa mabetseadooa.”
42009061	Kummaꞌyoosoo nana punnoꞌo meeoo, “E Pabeꞌe, nu sakwa punnoꞌo u-no manenumme; pana mooeꞌugasoo nu mu e nobe-kwitusoo mu mooe tuukwekase nu u-no tzabekadooa.”
42009062	Te Pabeꞌe yise meeoo oo netamma, “Soo tooe haga tooe e nakaꞌoedyukudu sakwa gi punowsoo kodyupana.”
42010001	Soo Te Pabeꞌe ka ewahoo (70) numu tutunedyooemodu meeoo netamma, “Nu mu numu-matoo wakwaha-kwikoo mu tayamena ka pukwi e petugakwuna, ka Te Naa besa unnepu mu tuukwena.
42010002	Gi haga ka Te Naa besa po-witu mu tuukwe. Ewaꞌyoo mu numu ka Te Naa besa unnepu nakasoogwidu. Pana huꞌyoosoo ka Te Naa unnepu mu numu tunedyooedu. Tamme sakwa ka Te Naa-matoo nanesootuhi mee unnena, ‘U sakwa ewowsoo numu netutzea ka besa u unnepu wahakwudu. Oꞌno yise ewaꞌyoo numu u-kwitu nakana, u nakaꞌoedyukukwu.’
42010003	Mana mea, nu mu tayakwu mu sutahoo numu-nagatoo.
42010004	Gi hemma hanegapana, gi nobenepana, gi magoꞌo, gi mu moko, yise gi numu yadooepana ka meana.
42010005	Ka tooe hanotu nobe-kwi pudu egea-kakwuse besow mu numu oe nobe-gakoo mooe nekwiku.
42010006	Ka nanesootuhidu oo nobe-gakoo oo nanesootuhiku, oosoo besaꞌyookwu. Umu ka sutaꞌyoona soo besow umu mu nekwipu mu-matooso namakodyukukwu.
42010007	Tooe hano tooe mu-baaꞌyoona osoo saaꞌa tukana, hebena tuwazoo. Gi oo nasookwipana o mu natummatzina gi nanaꞌatakoosoo nobe-toogoo meꞌa.
42010008	Ka mana tooe hano tooe petugase, ka u namakana tuka, gi oo nabeatsegapana.
42010009	Mu tuoegoedu nanesootuhikuna mu mabesakuna ka noꞌoko mu numu meeoo netamma, ‘Pudusoo soo Te Naa te nemadunagakwu.’
42010010	Ka tooe hano tooe petugase ka mu numu gi mumme togeꞌyookute, gi umu-baaꞌyoopana.
42010011	Mu tsasoopedya, oeꞌyoona mea mu tunesootabue ka gi toge mu manena umu-matoosoo kodyukwu ka gi te oedyukuna.
42010012	Nu yise mu tuukwe saaꞌa ka Te Naa mu numu nemadabuekwu, soo suda mu tumatugupu umu-matoosoo kodyukwu, ka oꞌnosoo tu namane-kwaꞌnesoo, soo sutaꞌyoo puu ka Sodom mee naneadu-matoo namakodyukuse, umu nakootzasooa.”
42010013	Soo Te Pabeꞌe tuwow mee, “Mu numu ka mu Chorazin noko Bethsaida mee nananeadu-wi nonobe-gaꞌyoo tooe umu nanaꞌewasoo e besa pooha manekena poonnepana umu gi e oedyukute. Sumuna soo mu tumaꞌemukwana umu-matoosoo kodyukwu, nu ka oo tooꞌe wahana, umu gi oo nakaꞌoedyukuna. Mu numu ka Tyre noko Sidon-wi nonobe-gaꞌyoo ka oꞌnosoo sakwa ka mumme poonnena e oedyukuna gi uga nagoekwu. Ka Te Naa numu nemadabuekwuse mumme manena umu manepu ooonakwa sutaꞌyoo.
42010015	Mu numu ka Capernaum-witu nonobe-gaꞌyoo punnoꞌo gisoo besaꞌyoo. Mumme maꞌemukwana sumuna punnoꞌo mu-matoosoo kodyukwu ka gi e oedyukuna punnoꞌo.
42010016	Soo tooe haga tooe unu e nakaꞌoedyukute Te Naa nakaꞌoedyukudu tuwazoo. Soo tooe haga tooe punnoꞌo nuka gi togeꞌyookudu, Te Naa tuwazoo gi togeꞌyookute. Soo Te Naa yaatoo mu-matoo e taya.”
42010017	Saaꞌa mu ewaꞌyoo nanana Te Pabeꞌe tutuyana oo-baasoo petugase mee oo netamma, “Numme u pooha-ma ka mu tsotsoapa nematzagakwunina, umu meaꞌayakwe.” Soo Te Pabeꞌe yise mee mu netamma,
42010018	“Menoꞌo yise soo e wohonedu soo sutaꞌyoo namatzooekuhoo.
42010019	Nu mu besa pooha-makapu oꞌno soo sutaꞌyoo gi hownnekoo mu matzooekute. Gi hee mu matzama-waꞌneꞌyoo. Tooe mu togogwa-kooba tatukuse sapa oosoo gi how mu yugwe-waꞌneꞌyoo.
42010020	Ka mumme e pooha-maka gi ookow madumotseagapunne, pana soo gwetzoibu yise Te Naa mumme sootuhipu, o yisetu.”
42010021	Soo Te Pabeꞌe punnoꞌo tubetse besa soonammena meeoo nanesootuhi, “Ne Naa u noꞌokosoo hemma ka teepu-koobatu yise ne paꞌanakwitu tuwazoo nemadabue. U tubetse besaꞌyoo u ka umu u dooamu ka besa etzaga u unnepu nakasopedakwadookwuna mu sootuhipuna, tooe gi unu mu natunedyooepu sapa. Umu unu natunedyooepu, gi gea u unnepu nakasopedakwadoo. Yooonnekoo u tusooyugwepu-kwaꞌne.”
42010022	Soo Te Pabeꞌe yise ka mu numu mee netamma tuwow, “Soo E Naa noꞌokosoo hemma e sopedakwatoona e sootuhipu. Oosoo suuꞌmu e sopedakwatoo. Nu punnoꞌo ka E Naa sopedakwatoona nu ka numu oetu nakasopedakwadookwuna mu mesoo tuukwe.”
42010023	Soo Te Pabeꞌe yise ka umu pumme nakatzimodu mee netamma, “Soo Te Naa tubetse besa ka besa e unnepu nakasookwina. Pana umu te nanamooatupu gi ooka nasootuhi. Menoꞌo yise mu e poonnena ka besa e unnepu nakasopedakwatoo.”
42010025	Ewaꞌyoo numu ka Te Pabeꞌe naka aataꞌa. Sumuꞌyoo nana ka mu Jew tumayohope numu tunedyooedu ka Te Pabeꞌe tooꞌe nekwesekuna wunuoose mee oo tubenga, “Haꞌoo besa sakwa saaꞌa nu manese ka yaꞌese, ka Te Naa-baatoo mea?”
42010026	Soo Te Pabeꞌe oo nanekwegea, “U ka te tumayohope nea, hayoo puu oosoo oetu naꞌunakwe?”
42010027	Soo nana ka Te Pabeꞌe nanekwegea punnoꞌo meeoo yise, “Tamme sakwa ka Te Naa unu soobedya, noꞌoko te sokwama-ma ka hemma how te yugwena tuwazoo. Tamme sakwa te pupuaꞌamu tuwow besa soobedya, tammesoo nasoobedya-kwaꞌne.”
42010028	Soo Te Pabeꞌe yise meeoo oo netamma, “U togekoo e nanekwegea. U ka ekow unnepu nakabetseana, saaꞌa u ooosapa ka Te Naa-baa nobe-gakwu, ka yaꞌese.”
42010029	Soo nana yise tu tumatuꞌadyina sopedakwatoona ka Te Pabeꞌe mee tubenga, “Haga yise nuga puaꞌa?”
42010030	Soo Te Pabeꞌe yise meeoo tuwow mu natugwengakooha, “Sumuꞌyoo Jew nana ka Jerusalem mee naneadu-wiꞌyoona tubongo meana ka Jericho mee naneadu-kwitoo. Umu tuduhadu oo mooedyugwese noꞌoko hemma oo-makoo hanehoo oo tooꞌe batsahoo ka po-kumaba oo maꞌwuhooka.
42010031	Ka saaꞌa oosoo Jew nanesootuhidu o kemmana, oosoo ka unu namooedyugwepu nana onoko poonnese ka po oo tookana-kwi oo-moopa meahoo.
42010032	Saaꞌa yise punnoꞌo oosoo Jew nanesootuhidu tummatzidu o kemmana ka nana poonne oosoo yise punnoꞌo oo-moopa meahoo.
42010033	Sumuꞌyoo numu mu Jew gi petzabedu saaꞌa punnoꞌo o kemma. Oosoo ka unu namooedyugwepu nana poonne, tutuha oo soobedyana tooe ka nana Jew sapa.
42010034	Oosoo yise oo-matu meahoose natusooa-ma oo mahanese, ooka oo wupagakute. Ka tu pookoo-kooba o tzatsebooase ka numu tooi nobe-witu oo hanehoogase onanoko oo mabetsea.
42010035	Awamooa yise ka tooi nobe hee-gakoo nana tumanagakuse mee oo netamma, ‘Ka namooedyugwepu e mabetseaku. U ka ewowsoo tzasooase, nu saaꞌa ooka u tumanagakudooasoo, nu ka kodyupetuse.’
42010036	Haꞌoo yise, hanotu umu-matu ka nana unu namooedyugwepu puaꞌa?”
42010037	Soo nana ka Te Pabeꞌe nanekwegea, “Esoo nana oo tummatzise oo puaꞌa mane.” Soo Te Pabeꞌe yise ka nana mee netamma, “U sakwa punnoꞌo noꞌobatusoo numu soobedya, noꞌobatusoo pupuaꞌamu-ga.”
42010038	Mu Te Pabeꞌe yise ka mu pumme nakatzimodu-no ooosapa meadabena ka numu nokadu-kwi petugonno. Sumuꞌyoo mogoꞌne Martha mee naneadu yise nabaa mu tuka tuungu.
42010039	Soo Martha punneꞌe Mary mee naneadu ooosapa ka Te Pabeꞌe-kumaba katuna, oo nakakatu oo yadooadyakwe.
42010040	Soo Martha gi namadamawunu, ka tukapu mu mahanekuwununa. Soo Martha yise ka Te Pabeꞌe mee netammadooa, “Nu ka tukapu gi namadamawunu, u sakwa ka Mary nuka tummatzi tuungu.”
42010041	Soo Te Pabeꞌe ka Martha meeoo netamma, “Gi ka tukapu-witu suda nasooyugwewunupana.
42010042	Soo e unnekatuna ka te tukakwuna ooonakwaꞌyoopunne. Soo Mary soo besa e nakasoobedyana. Ooonneꞌyoona gi nu a tayahoo.”
42011001	Soo Te Pabeꞌe ka mana tooe hanoꞌyoona tooe nanesootuhidyina tunemamakwuse soo sumuꞌyoo oo nakatzimodu meeoo oo netamma, “Ne Pabeꞌe, ne nanesootuhi tunedyooe, ka John umu tu nakatzimodu tunedyooe-kwaꞌnesoo.”
42011002	Soo Te Pabeꞌe yise meeoo mu netamma, “Ka nanesootuhina mee unneyi, Ne Naa ne paꞌanakwatu, u tubetse besaꞌyoo. U noꞌoko numme-kooba pooha katudu. Numme noꞌoko numu yaa teepu-koobatu ume mu nakabetseana soogwaꞌe, ka u-baatu-kwaꞌnesoo.
42011003	Nonotsa tu tabe mea-kwi tukapu gi ne namatuugekwuna.
42011004	Ka ne tumaꞌemukwana soomuꞌwana numme puu oo soomuꞌwa ka mu numu suda numme matugu. Ne matzino kaaheno ne mayugwe. Oꞌno numme besa-kwitoo tsebooe petugakwu.”
42011005	Soo Te Pabeꞌe yise umu pumme nakatzimodu meeoo netamma, “Tamme sakwa ooosapa nanetsagwayidyi. Mu numu nanetsagwayina ꞌyoo manepunne. How sakwa puu tamme ka togabeno ka tu puaꞌa nobe-witoo mease ka oo yadooe petugase mee unnena,
42011006	‘E puaꞌa mana kwingaꞌatu pudu petuhoose, nu gi hemma oo maka-waꞌne manepunne. U sakwa pihoo tukaba nanoꞌhona e hemepunne?’
42011007	Sumuna soo u puaꞌa gi u tutzakwonakwu-waꞌneꞌyoo ka mooasoo habena, umu oo doodooamu tuwa mooasoo bokwa, oosoo yise gi yotsese u maka-waꞌneꞌyoo.
42011008	Pana saaꞌa pumme u nenoyukwe oosoo yotsese ka natzakwona tzakwuna, yise u makakwu. Tamme nanesootuhidyina oꞌnosoo soo Te Naa te sootuhise ka natzakwona tzakwonase, te makakwu.
42011009	Nu yise meeoo mu netammakwu, tutubenguse u nageakwu, oo watena u oo mayukwu, tutokangese u natutzakwonakukwu. Soo tooe haga tooe tutubengadu oo nageakwu, soo tuwatedu oo mayukwu, soo tutokangedu oo natsakwonakukwu.
42011011	U puu ka u tooaꞌa ka pakwe nekwaꞌe gi togogwa oo gea-waꞌneꞌyoo.
42011013	Tooe tamme gi totogeꞌyoopana puu te dooamu besa matugu, soo Te Naa yise tamme besa matugukwu Tu Besa Pooha-matu-ma te sootuhikwu.”
42011014	Soo Te Pabeꞌe ka tsoapayidu nana gi besa yadooadu nanesootuhikuse, yise ka oo namabesakuhoose soo tsoapayidu nana besa manese, yadooawunu. Mu numu ka Te Pabeꞌe ka nana namabesakuse oo poonnena oo nesookwugaꞌe.
42011015	Susumudu mu numu ka oo nakana yise meeoo nanaꞌunakwe, “Esoo nana Jesus ka tsoapa nematzagakwunihoo. Oosoo ka umuoosoo pooha-ma oo mu yugwewunu.”
42011016	Susumudu yise ka oo manena poonnena gi oo sooꞌoedyukuna unusoo oo pooha manikwuna nepoonne.
42011017	Soo Te Pabeꞌe ka mooasoo pumme mu sooyugwena sopedakwadoona, mee mu netamma, “Mu numu ka pumme moohedu gi nakabetseana nanano nananepetukana, soo mu moohedu gi mu numu moohe-waꞌne tabuꞌa, mu numu yise kadooꞌoo sukwe namayugwekwu.
42011018	Mu gi toge unakwe mu ka, ‘Numu poohadu,’ mee e netammana. Soo numu poohadu gi hownnekoo nanesootuhina ka tsoapa numu-nagakoo nematzagakwuni-waꞌneꞌyoo. Soo sutaꞌyoo gi ka tsoapa numu-nagakoo nanematzagakwunina petzape, umu tsoapa ka oo tutummatzina.
42011019	Mu Jew numu moohedu puu ka mu tsoapa numu-nagakoo nanesootuhikuna mu nematzagakwunaꞌe. Mu puu gi numu poohadu mee mu neꞌa. Mu sakwa gi nuka meeoo soobedyapana.
42011020	Ka Te Naa Besa Pooha-toohakwi nu nanesootuhina mu tsoapa nematzagakwuni, mu sakwa menoꞌo oo sopedakwadoo soo Te Naa noꞌoko numu sootuhaꞌe.
42011021	Nu ka mu susutakoo moohedu ooonakwasoo unu pooha-gana nuga pooha ooosapa oo matzoekute. Soo natzooedu nana puu ka tu hemma besa takonena gi hee oo matzooekute,
42011022	pana ka numu tzakunase oꞌno yise oo hemma hanekwu.
42011023	Yooosoo nu ka sutakoo yugwese oꞌno nu mu numu magwetzoikwu ka suta-makoo.
42011024	Soo tsoapa ka numu-nagakoo natayase, kummaꞌakoosoo puma tu kaduookwunu wate, pana gi tumaꞌyu, yise ka gi tumaꞌyuna meeoo unakwe, ‘Nu punowsoo kodyukakwu.’
42011025	Ka numu punagaꞌyoo tumeahoopu mayuse, oosoo numuna sumuna gisoo ka Te Naa Besa Pooha-ma nasoonatzaꞌena.
42011026	Oꞌno yise soo tsoapa natakwatsukwu (7) kukummaꞌakoosoo tsotsoapa pumme ooonakwa unu susutakoosoo bise ka punagaꞌyoona tumeapu-nagatoosoo kodyukakwu. Soo nana yise unusoo suda namanatzayakwu.”
42011027	Sumuꞌyoo mogoꞌne oonow numu-naga wunudu ka oo nakase meeoo oo netamma, “U pea sakwa nasootuhi ka u dooaꞌadoose yise ka u petzekuse tuwazoo.”
42011028	Pana soo Te Pabeꞌe meeoo oo netamma, “Oo mu numu ka Te Naa unnepu nakana, ka oo oedyukuna umu unu nasootuhikwu,” mee.
42011029	Ka mu numu ewasoo manemena soo Te Pabeꞌe yise meeoo mu netamma, “Mu sutaꞌyoo numu gi e nakaꞌoedyukudu ka nanasookwugi besa e manena poonnese e nakaꞌoedyukukwu suuꞌmu, mee mu tusooyugwe. Ka oꞌnosoo Te Naa yadooawabe, Jonah mee naneadu
42011030	ka mu wakwawaꞌa numu Te Naa unnepu tuukwena mu oo nakaꞌoedyukute. Nu yise yow Mu Pabeꞌe mu-baa petuse pana mu gi e nakaꞌoedyukute.
42011031	Oꞌnosoo soo mogoꞌne mana mu taba mea-nakwatu numu nehane katudu, puu kwingaꞌa kemma ka mu Jew numu-kooba katudu Solomon mee naneadu oo tunetammana nakakwuse, ‘Ka unu oo sopedakwadoo,’ mee neyugwena. Tooe nu ka Solomon ooonakwa unu tusopedakwadoopana mu gi e nakabetseꞌa.
42011032	Ka numu paba nanehanenoꞌo mu wakwawaꞌa ka Jonah nakaꞌoedyukupu sakwa mu nemadabue ka mu menoꞌo gi nuka nakaꞌoedyukudu, tooe nu ka Jonah ooonnakwa pooha-gakooapa.
42011033	Soo besa e unnepu tukootabuakunoo kootabua-kwaꞌne. Tamme puu ka oo kootabuakuse paaꞌa hee-kooba oo wuna. Oꞌno soo tooe haga tooe petudu noꞌoko hemma mesoo poonne. Gi tamme puu kawona-tooha oo watzetugu.
42011034	Soo te pooe puu tukootabuakunoo-kwaꞌneꞌyoo. Tamme ka besow poonnena suuꞌmu tamme besaꞌyookwu, pana tamme ka sutakoo poonnena suta tusooyugwekwu.
42011035	Tamme ka besow nakasopedakwatoo,
42011036	tamme besaꞌyookwu.”
42011037	Ka Te Pabeꞌe yadooawunu, sumuꞌyoo nana nasootuhidu Pharisee mee nananedu-nagatu punnoꞌo oo tuka tuungu. Oosoo yise oo-no tuka kaduhoo.
42011038	Mu Jew numu tu mi mooe bakomase tuka, ka oo tumatuguna. Soo Jew nana yise meeoo soonamme, “How manena soo Jesus tuka gisoo tu mi bakomana?”
42011039	Te Pabeꞌe yise mee ka nana netamma, “Mu Jew numu tumatuguna, puu besa ka mu tookoomatsuꞌa, pana soo mu soonammena togesoo totsaꞌa, ka numu mooa-gana mu sutaꞌyoo. Ka tseda-kumitu suuꞌmu matsuana soo oetu togesoo totsaꞌa.
42011040	Te Naa namekoo mu mi noko mu soonammena matabuepu. Te Naa yise namekoo gi mu totsana sookwaꞌe.
42011041	U ka mu tutuha manedu numu makana u besaꞌyoo.
42011042	Mu Pharisee nananesootuhidu tooe gi haanoko hemma hanepana mu ka Te Naa tosamakayakwe. Mu besa manakwe ka oo tosamakana. Mu gi ka Te Naa besa unnepu nakabetsea ka Te Naa unu soobedyanaka kukummaꞌakoosoo numu besa matuguna, mee naꞌunnena.
42011043	Mu Pharisee nananesootuhidu mu ka tu naꞌewa tuka besa-kwi mooe aatahooyakwe, ka tu nananesootuhaꞌe mu tuwazoo ooosoo. Mu kukummaꞌakoosoo numu, ‘Oosoo besa nanesootuhidu,’ mee mumme mu netammana soobedya. Mu tumaꞌemukwana saaꞌa mu-maatoosoo kodyukwu.
42011044	Mu suda manakwe ka kukummaꞌakoosoo numu neꞌemukwana ka Te Naa besa po oemota mu moohena.”
42011045	Sumuꞌyoo ka nanesootuhibu tunedyooedu-matu ka Te Pabeꞌe mee netamma, “U suda numme-witu waha tuwazoo.”
42011046	Soo Te Pabeꞌe yise mee oo netamma, “Mu nanesootuhibu numu tunedyooedu punnoꞌo mu tumaꞌemukwadu mu-matoosoo kodyukwu. Mu ka mu kukummaꞌakoosoo numu unu namanedu tumayohope nage tuungu pana mu gi hownnekoo ooka mu mayoho tummatzi-waꞌneꞌyoo.
42011047	Mu puu ka oꞌnosoo Te Naa yadooawabe besa nanomatuooꞌna, ka umu mu nanamooatupu tugoena besa matabuena.
42011048	Mu tookwa ka mu nanamooatupu tugoena togeꞌyookute, oꞌno mu ka mu nanomatuoonana besa matabuꞌe.
42011049	Soo Te Naa gi hemma watzekudu mee unakwe, ‘Tooe nu ka umu e yadooawabe umu-matoo tayase sapa umu mu kusegana mu koꞌehookwu.’
42011050	Mu oe naneyukwe ka noꞌoko Te Naa yadooawabe goese.
42011052	Mu nanesootuhibu tunedyooedu ka puusoo gi ka Te Naa nakabetseana gi hownnekoo ka Te Naa nakabetsea-kwitu mu numu tunedyooe-waꞌneꞌyoo.”
42011053	Ka Te Pabeꞌe meahookwuse mu Pharisee unu oo sutakuna oo tooe nemasutana,
42011054	oꞌno oosoo suda unnise umu ookow oe neyugwekwu mee tooꞌe sokwamana.
42012001	Ewaꞌyoo mu numu ka Te Pabeꞌe-baatoo kemmana, ka tubetse ewaꞌyoona ka Te Pabeꞌe takooꞌna, nanakwukutzuꞌnena ka wogo manepunnena. Soo Te Pabeꞌe yise ka mu nakatzimodu tu tunedyooehookwuna pedukwunu meeoo yise,
42012002	“Mu sakwa gi suipana ka besa e unnepu mu numu tuukwe.
42012003	Ka mu nawatze natuukwena sapa waha, haꞌoo puu soo togano-kwitu puu ka tu tabua-kwitu waha.
42012004	E pupuaꞌamu, nu mu tuukwe gi ka te tookoo batsakwudu-ma suipana, umu ka te tookoo suuꞌmu batsakwu gi ka te moogooa. Soo te moogooa gi hownnekoo nabatsa-waꞌneꞌyoo.
42012005	Pana nu mu tuukwe ka yise pumma mu sui-waꞌneꞌyoo, oosoo Te Naa. Soo Te Naa suuꞌmu ka te tookoo noko te moogooa kadoo mesoo maꞌyugwe.
42012006	Mu hootsebaꞌa puu gi haaꞌno nanenaka pana soo Te Naa mu soopedyana mu mabetseꞌa.
42012007	Soo Te Naa puu gi te watzekute, ka te tzopuhutooe tatzengana ka te wo-matu. Gi suipana, tamme mu hootsebaꞌa ooonakwasoo nadatzeꞌnga.
42012008	Mu ka mu numu tuukwena, ‘Soo Jesus E Pabeꞌe,’ nu saaꞌa ka E Naa tamme-koobatu, ‘Mu nugatu,’ mee tuukwedooa.
42012009	Mu ka ‘Jesus E Pabeꞌe,’ mee mu unne-ma nasookwina, nu saaꞌa ka E Naa tamme-koobatu, ‘Mu gi nugatu,’ mee oo tuukwedooꞌa.
42012010	Noꞌyoona numu yise ka Te Naa suda netammana oosoo nasoomuꞌwakwu, pana mu ka Te Naa Besa Pooha suda netammana oosoo gi nasoomuꞌwa-waꞌneꞌyoo.
42012011	Ka nakwutumuna ka nanehanena mu nanesootuhidu noko numu moohedu-kobenaꞌyoona, gi ka mu unnekwuna suda soonammekupana.
42012012	Soo Te Naa Besa Pooha ka mu unnekwuna mu tuukwekwu.”
42012013	Sumuꞌyoo umu Te Pabeꞌe nakapunnedu-matu mee oo netammadooa, “U sakwa ka e pabeꞌe mee netammana oosoo ka ne naa hemma nu-no nowmoo.”
42012014	Soo Te Pabeꞌe yise ka nana mee netamma, “Mu gi nuga nehanena.”
42012015	Soo Te Pabeꞌe yise ka mu numu tuwow meeoo netamma, “Tamme sakwa gi moomoogoobupana. Tooe tamme how ewow hee-gapana oosoo gi numu magwetzoi-waꞌneꞌyoo.”
42012016	Soo Te Pabeꞌe yise mu numu mee natugwengakooha, “Soo ewow hee-gaꞌyoo nana tubewabe-gana ewow besa hemma suaku.
42012017	Oosoo mee soonamme, ‘Haꞌoo sakwa nu mane? Nagutza ewaꞌyoo soo e tumasuana, gi toge e tubane nobe-kwi noꞌyoona nahane-waꞌneꞌyoo.
42012018	Nu sakwa umu e tubane nobe tzadyoometase papabowsoo matabue.
42012019	Oꞌno nu saaꞌa besa soonammekwu ka noꞌoko tumasuana oe hanese. Meeoo nu soonamme, nu ewa tubanese wunaꞌmetoo mesoo meawunukwu. Nu gi hemma how yugwena sukwe tukana, hebena, besa soonammekwu.’
42012020	Soo nana tu yaꞌeookwuna gi sopedakwadoo. Oꞌno togano soo nana yaꞌehoo. Noꞌyoona oo tumasuape kummaꞌyoosoo nahaneku.
42012021	Tamme ka yaa teepu-koobaꞌyoona ewow hee-gaꞌyoo ka oo-mahoo nasoonatzina ka Te Naa gi nakabetseana tamme matuꞌadyipunne.”
42012022	Soo Te Pabeꞌe umu tunakatzimodu meeoo netamma, “Gi suda oo sokwamakupana ka tukapu sumudooe tuugena, yise too ka pukwi mu namasooana.
42012023	Soo numu gwetzooina ka tukapu ooonakwatu, ka pukwi numu namasooana ooonakwatu tuwow.
42012024	Mu ka mu hootsebaꞌa poonne, umu puu tooe gi tumasua pana mesoo tuka, soo Te Naa mu mabetsea. Soo Te Naa puu mu hootsebaꞌa ooonakwasoo te soobedya.
42012025	Tamme gi hownnekoo tammesoo kwingaꞌatoo te momokwuna madaꞌe, tamme sakwa yise gi ka te tuka-witu suda soonammekupana.
42012026	Mu yise ka yooonnekoo tututsekoo gi soomadi how yise ka a pabana suda soonammekute.
42012027	Ka mu tonegeadu puu soo Te Naa mabetseꞌa ka umu puu gi tuusoogwi tatabuꞌa. Umu ka Jew numu-kooba katudu, Solomon mee naneadu unu nananenagadu oo nemasooaꞌapu oo ooonakwa besa tatabuꞌa.
42012028	Soo Te Naa umuoo tonegeaꞌadu puu besa matabue. Tooe umuoo yabesoo takwasugwuuse sapa, oosoo Te Naa yise ooosoo ka pukwi te namasooana gi te namatuugekwuna ka oo nakabetseana.
42012029	Tamme sakwa yise gi suda sokwamapana ka te tukakwuna, ka te hebekwuna kadooꞌookoo.
42012030	Mooasoo soo Te Naa te paꞌanakwatu oo sopedakwadoo, gi nawatzekudu. Umu gi tunakaꞌoedyukudu ooonnekoo yaaꞌa teepu-koobatu ka tukapu, ka pukwi tu namasooana ooosapa ookow ooonakwa sooyugwe.
42012031	Tamme sakwa yise ka Te Naa nakabetseanona oosoo gi hemma te namatuugekukwu.
42012032	Gi suda oo sokwamakapana, oosoo Te Naa besa te sootunagaꞌa.
42012033	Noꞌoko mu hemma-ma tumuse mu tutuha manedu haneku, soo Te Naa te paꞌanakwatu yise besakoo mu sootuhikwu. Soo Te Naa besasoo mu sootuhikwu, oꞌno ookow sakwa mu gi soomuꞌwapana.
42012034	Tooe hee tooe mu tusoodyahana o mu manepunnekwu.
42012035	Mu sakwa ooosapa namamakwupunne ka yaa teepu-koobasoo e kodyu petukwuse.
42012036	Mu sakwa umu-waꞌnesoo ka mu tuutooedu nehanedu petukwuse besa sokwama.
42012037	Ka togesoo mu tubonne oosoo kodyu petuse umu nasootuhikwu. Oosoo puusoo tukapu mu makakwu.
42012038	Ka tooesoo mu tubonne petuse tooe togabeno tooetoo tabua-tamme tunehanedu ka utuina besa sokwama.
42012039	Nu gi nuka meeoo mu soobedyanoꞌo mu-kooba o petukwu. Ooonneꞌyoo mu sakwa yise namabetzapepunne.”
42012041	Soo Peter yise mee ka Te Pabeꞌe tubenga, “U haaꞌa noꞌoko numu netammana, pute numme tunakatzimodu suuꞌmu?”
42012042	Soo Te Pabeꞌe meeoo ka Peter nekwegea, “Soo nuga poenaꞌewabe netutzeana sakwa unu soonammena besa numu tummatzi. Umu yise ka nuka nakaꞌoedyukudu mabetseana mu makakwu ka tukapu mu sookwaꞌe.
42012043	Nu ka kodyu petuse umu e poenaꞌewabe ka umu nuka nakaꞌoedyukudu besa mu mabetseꞌa mu mayu petuse, nu mu sootuhikwu.
42012044	Nu besasoo mu sootuhikwu, noꞌoko hemma nemadabuekwu.
42012045	Sumuna soo numu nanesootuhi moohedu ka meeoo tusooyugwena, ‘Gi soo Te Pabeꞌe yabesoo kodyu petukwu. Nu menoꞌo tooe how ka umu ooka nakaꞌoedyukudu suuꞌmu suda matuguna ka ewa puusoo namakoo tusoohanena mesoo baayaꞌe.’
42012046	Nu yise ka kodyu petuse tooe hano tooe petukwu gi nuka meeoo mu soobedyanoꞌo. Oꞌno nu yise ka umu gi tunakaꞌoedyukudu-noko mu nanesootuhibu moohedu mu meeoo sooyugwe.
42012047	Soo numu gi nuka nakabetseadu tooe oo sopedakwadoopana ka pumme e tuukweꞌe soo suda mu tumatuguna umu-matoosoo kodyukwu.
42012048	Soo numu gi oo nakasopedakwatoodu ka sutaꞌyoona sagwane sapa nanekusekakwu.
42012049	Nu menoꞌo gi oo nasoomanekute ka nu-tamme kemmadu, ka nabatsakwuse. Nu sukwa tooe yabe soo oo tatukwahoo meeꞌe nu sooname. Oꞌno nu saaꞌa ka teepu nemadabuekwu. Menoꞌo sakwa mooasoo oe manepetu mee nu soonamme.
42012051	Mu sumuna mee sokwama menoꞌo ka Te Pabeꞌe petuse noꞌyoona numu nanapuaꞌakwu. Pana gi oo manepunne. Umu gi tunakaꞌoedyukudu ka mu tunakaꞌoedyukudu tumooꞌookwu tooetoo tu nananumu sapa.
42012052	Esoo nana gi nuka heesoobedyadu sumuna pummesoo tooa, tooetoo tu naa tumooꞌookwu. Soo mogoꞌne gi nuka heesoobedyadu sumuna punnoꞌo ka tu padu, tu pea, tooetoo tu yahepeawabe tumooꞌookwu. Sumuna manegeꞌyoo nananosoo nobe-gaꞌyoo nanatumuooꞌookwu, wahaꞌyoo umu-matu pihoo tumooꞌookwu, tooetoo paheꞌyoo ka umu waahoo nu-matoo nananesootuhidu tumooꞌookwu.”
42012054	Soo Te Pabeꞌe yise ka mu ewow numu mee netamma, “Mu puu oo sopedakwatoo ka tu powmakwuse soo taba egea-tammetu unu koomeapunnekwu.
42012055	Mu tuwazoo oo sopedakwatoo ka unu tu naꞌudutukwuse ka taba meanakwana hukwakwu.
42012056	Pana mu gi e nakaꞌoedyukute ka suda tumatuguna.
42012057	Mu gi etzaga muusoo besa nanemadabue-waꞌneꞌyoo ka suda mu tumatugu-kwitu. Mu sakwa tuwazoo oo nakaꞌoedyukuna mu sakwa kaaheno tumatugu.
42012058	Mu sakwa yise ka mumme nehanekwudu-kobenatoo nabikwuse, tamme sakwa oo puaꞌadoo togesoo meadabena. Tamme ka gi oo puaꞌagana, ka tunehanepe-wi petugase oosoo tamme-witu suda nemadabuekwu. Soo numu nehanedu yise ka mu tukwutumadu tamme wutuma tuungukwu.
42012059	Tamme yise nakwutumatugukwu, ka tamme tu tunekwina tumanagase suuꞌmu mee nu mu tuukweꞌe.”
42013001	Mu numu-matu ka Te Pabeꞌe meeoo tuukweꞌe, “Mu numu-matu Galilee-wiꞌyoona kemmadu umu ka Jerusalem-witoo nanesootuhimidu. Soo mu Roman numu moohedu Pilate mee naneadu mu numu goehoo.”
42013002	Soo Te Pabeꞌe yise ka mu numu mee netamma, “Mu ka sumuna mee sokwama umuoo numu Galilee-wiꞌyoona kemmadu tookwa ka mu Galilee numu ooonakwa unu tumaꞌemukwadu ooonneꞌyoona soo sutaꞌyoo umu-matoosoo kodyukwu.
42013003	Pana gi, soo sutaꞌyoo mu-matusoo kodyukwu ka gi mu nanekwuha.
42013004	Mu sumuna meeoo sokwama, ‘Umu numu nagoehoodu soo tukwutumadu nobe umu-koobatoo aanooahoo, umuoo tookwa hanobasoo sutaꞌyoo numu ka mu Jerusalem-wi nonobe-gadu hanobasoo.’
42013005	Pana gi, mu ka gi mu tumaꞌemukwana wahana mu-tammesoo kodyuse kadoo mu mayugwekwu.”
42013006	Soo Te Pabeꞌe yise mee mu tuukwe, “Sumuꞌyoo numu puu pogobesa tu tubewabe-wi masua. Saaꞌa menoꞌo soo pogobesa kwasu mee soonammena oetoo e petugayakwe pana gi pooedooꞌa.
42013007	Ka pumme tummatzidu yise mee netamma, ‘Pahe tomokapu, gisoo pooedooana. Masoo pogobesa gi he-toogoo besaꞌyoo numu sukwe kapamooaka. U sakwa a tuhewekwuni.’
42013008	Soo tummatzidu yise meeoo oo netamma, ‘Nu a naꞌoonnakwitu hewese pookoo kwedana ma-kooba hanese sumu tomoba-wi a mabetseakwu.
42013009	Yise ka sumu tomoba-wi a pooe-dooase, oosoo besaꞌyookwu. Pana ka sumu tomoba-wi gi a pooe-tooase, oꞌno saaꞌa nu a tuhewekwunikwu.’ Yooonnekoosoo soo Te Naa ka mu Jew numu oetu tunenagakute, ka gi mu maꞌemukwana mu waha, mu tumaꞌemukwana mu-matoosoo kodyukwu.”
42013010	Sumu tu nananesootuhaꞌe nasumuꞌu soo Te Pabeꞌe mu numu tunedyooedyakwe.
42013011	Soo sumuꞌyoo mogoꞌne wunaꞌme (18) tomopu manena tookoo tootzadyamedu.
42013012	Soo Te Pabeꞌe ka mogoꞌne tutuha manedu mee oo netamma, “Yaatoo kemmase nu u mabesakukwu.”
42013013	Soo Te Pabeꞌe naꞌenakwa oo-ma matuoonahoose soo mogoꞌne yise kaaheno nakwumaꞌese mee unnetooe, “Soo Te Naa tubetse besaꞌyoo.”
42013014	Soo nanesootuhibu nehanedu ka Te Pabeꞌe sutakuoo ka nanesootuhi tabebuno ka mogoꞌne oo mabesakuhoose yise ka nehanedu-umu meeoo netamma, “Tamme Jew numu naapahe tabeno natzatoꞌo, mu umuoo tabeba-wi mesoo nemabesakute. Pana ka te nanesootuhi tabeba-wi gi hee how nuukwu. Oꞌno mu gi natzatoꞌo-waꞌneꞌyoo.”
42013015	Soo Te Pabeꞌe mee oo netamma, “U umesoo unnena takopadyakwe. Ka nanesootuhi tabeno mu puu ka mu pookoo tzadopayina oo bamagayakwe.
42013016	Soo mogoꞌne ka u pookoo-waꞌne soo sutaꞌyoo wunaꞌme a tuoe tzatobotoo, nu yise o tzadopase ka gwetzoibu-ma oo sootuhise esoo yise besa mane, u yise e togeꞌyookuhoo, ka maka e mabetsakuoose ka nanesootuhi tabeba-wi.”
42013017	Soo Te Pabeꞌe nesootzemadu gi hownnekoo oo nekwegea pana ewaꞌyoo numu oo besaꞌyookute ka Te Pabeꞌe besa manina.
42013018	Soo Te Pabeꞌe mu numu natugwengasoo tuwazoo, “Nu mu tuukwekwu, haꞌoo soo numu manekwu ka e nakaꞌoedyukuna. Menoꞌo mu huutseꞌyoo nuka nakaꞌoedyukudu pudusoo mu ewasoo manekwu.
42013019	Ka wuyupe sua-kwaꞌne. Oosoo puu tuutsekoo a pooe-nakwana suake, oo soo tunadooakese, naakese, nanaꞌemota maꞌnadooa petugakwu. Ka suube-kwaꞌneꞌyoo mu hootsebaꞌa puu ka oo maꞌna-ma mesoo aataꞌa. Ooosoo mu manekwu ka e nanesootuhinona.
42013020	Ka mogoꞌne tukabadoo-kwaꞌne. Oosoo puu ka tumayuꞌa ka hongobe noko mooe mayuꞌa. Soo tumayuꞌa saaꞌa noko ka oo tugoohanetoo mani, soo tukaba yise paꞌatseꞌe posehoo. Yooosoo yise soo numu ka e nakaꞌoedyukuna.”
42013022	Soo Te Pabeꞌe yise ka Jerusalem-tamme meano noꞌoko mu numu nokadu-too tu meana nanesootuhibu numu tunedyooemena.
42013023	Sumuꞌyoo numu ka Te Pabeꞌe meeoo oo tubenga, “Hutseꞌyoosoo numu haaꞌa namagwetzoi?” Soo Te Pabeꞌe mee oo nanekwegea,
42013024	“Huutseꞌyoo mu tubetse tuꞌoedyukudu suuꞌmu namagwetzoikwu ka ꞌyoo a manepunne mu sakwa unu o petukuno ka mu namagwetzoikwuna.
42013025	Ewaꞌyoo numu menoꞌo gi e nakaheesoobedyadu nu yise yotsese ka natzakwunaꞌa mu-nakwi tzatumowkwu mu puuwanaꞌyoona oo tooꞌe waꞌagekwu mee unnena, ‘E Pabeꞌe e tutsakwonaku nu mi egeahookwu.’ Nu yise meeoo unnekwu, nu gi u sopedakwatoo. U tookwa gi besa tumatugupu.
42013026	Mu yise mee e netammakwu, ‘U ne sopedakwadoo. Numme u-no ewa tukayakwe, u yise ne nobe-wiꞌyoona nanesootuhibu numu tunedyooeyakwe.’
42013027	Nu yise mee mu netammakwu, mu gi nu-notu ka suda mu manena manoyugwena, mu sakwa mea. Nu gi mu sopedakwadoo.
42013028	Mu Jew numu gi tunakaꞌoedyukudu mu nanatuaganena sakwikwu umu ka te nanamooatupu noꞌoko Te Naa nanayadooawabe Te Naa-baakoo.
42013029	Noꞌobatusoo numu Te Naa nakaꞌoedyukudu ka eka teepu-koobatu ka Te Naa-baa petugakwu yise ooosapa oo-noꞌyookwu.
42013030	Susumudu numu menoꞌo gi meeoo nanasoobedyadu mooe nasootuhidu, mu yise meeoo nanasoobedyadu numu-nagwi manekwu.”
42013031	Susumudu numu ka mu nanesootuhi-nagadu ka mu Pharisee mee nananeadu ka Te Pabeꞌe-baa petuse mee oo netamma, “U sakwa yaanona mea soo mu numu-kooba katudu Herod mee naneadu u nebatsayagate.”
42013032	Soo Te Pabeꞌe yise mee mu netamma, “Mu sakwa ookow etzaꞌa mee tuukwe, ‘Gi haaꞌnotoo nu yaanopunnekwu mu toegadu mabesakuna, mu magwetzoina, mu tsoapa nematzagakwunikwu ka E Naa nuka tunetammakupu nu mamakwuhoogena.
42013033	Pudusoo nu Jerusalem-witoosoo kodyukwu mu numu Jerusalem-witu suuꞌmu nonoꞌotsa ka Te Naa yadooawabe goeyakwe, otoo nu numu-koobatoo nabatsekwu ka E Naa tunetammana nu mamakwuookwu.’
42013034	Nu wunaꞌme mumme Jerusalem-witu tutuha soobedya ka hootze tu dooamu ka tu kasa-tooha tuwatzetugu-kwaꞌne. Pana mu gi oo mu namatuguna petzape. Mu noꞌoko umu Te Naa yadooawabe sukwe tagoehoo, tupe-ma. Pudusoo mu kadoo namayugwese mu nobe-kwitu, hee kadooꞌyookwu. Saaꞌa ka mu-baasoo e petuse mu mee unnekwu, ‘Yow soo Te Pabeꞌe Te Naa pooha-toohakwi petu.’ “
42014001	Tu nanesootuhi tabeba-wi mu Pharisee nanesootuhidu moohedu ka Te Pabeꞌe tuka bi. Soo Te Pabeꞌe yise umu-no tuka, mu Pharisee oo e yaꞌepunne ka Te Pabeꞌe nesootzemakwuse.
42014002	Sumuꞌyoo nana tookoo pawadu oo numu-no.
42014003	Soo Te Pabeꞌe oo poonne ka umu Pharisee yoo Jew tumayohope sopedakwadoodu tubenga, “Haꞌyoo soo mumme tumayohope? Besaꞌyoo, gi hownneꞌyoo haaꞌa ka nanesootuhi tabeno soo numu namabesakuna?”
42014004	Pana umu gi oo nanekwegea. Soo Te Pabeꞌe yise ka tookoo pawadu nana tzamahoose oo mabesakuse oo nobe-kwitoo oo taꞌya.
42014005	Ka mu Pharisee yise mee netamma, “Ka nanesootuhi tabeno mu dooa tawaga-kwitoo wuehoose, tooetoo mu kootsoo, ka gi hownnekoo oo tzebooꞌe, mu puu oo tummatzikwu. Mu sakwa yise gi e nesootzemapana ka nana e tummatzaꞌe.”
42014006	Umu Pharisee gi hanotoosoo haꞌyoo unne-waꞌneꞌyoo.
42014007	Soo Te Pabeꞌe mu poonne ka susumudu mu numu nadukabidu besa nasooyugwena ka besow kadunoo-kwitu mooe ohomanakwe, oosoo yise mee mu netamma,
42014008	“Tamme ka naꞌewa tuka-kwitoo tamme tubise, tamme sakwa gi besa nasooyugwena besa-kwitoo mooe ohomanepana. Tamme ka besow kadunoo-kwi mooe kaduhoose sumuna saaꞌa tamme ooonakwa besaꞌyoo oe petuhookwu.
42014009	Soo numu oetoo te tuka bidu yise mee te netammakwu, ‘Yaa e besa puaꞌa petuhoo. U sakwa ookow kadunoo maka.’ Tamme yise sumuna gi besa oo nakwumakukwu ka oekoo tamme tu tayahoose.
42014010	Ka tamme tubise, tamme sakwa gi ka hemma besa-kwitoo mooe ohomanepana. Soo numu te tuka bidu te manena poonnena sumuna mee te netammakwu, ‘U e besa puaꞌa yaa ka besa kadunoo-kwi katuse ka e pupuaꞌa-baa, umu-no tuka.’ ‘Oosoo besaꞌyoo numu,’ mee umu numu oo manepunnedu, te sootubetseyina.
42014011	Tamme ka tammesoo besa nasooyugwena, saaꞌa namanasookwikudooa. Tamme ka gi besa nasooyugwena saaꞌa, ‘Oosoo besaꞌyoo,’ mee nanetammakwu.”
42014012	Soo Te Pabeꞌe yise ka nana pumme tuka bidu meeoo netamma, “Tamme ka naꞌewa tukana, tamme sakwa tutuha manedu, mu gi yutsungadu numu oetu bi tuungu. Umuoo gi hownnekoo ooonnekoo soo te tumakodyuku-waꞌneꞌyoo. Saaꞌa yise ka Te Naa te yaꞌe-wikoo tamme oo mayodase, te tumakodyuku-kwi tamme nasootuhikwu. Pana tamme ka tu pupuaꞌamu te nananumu, yise ka besa manepunnedu te nanumu suuꞌmu tuka bise, umu saaꞌa punnoꞌo te tuka bikwu, umuoo yise mooasoo te tumakodyukukute. Saaꞌa soo Te Naa gi ooonekwitoo te sootuhi-waꞌneꞌyoo.”
42014015	Sumuꞌyoo numu ka Te Pabeꞌe-no tukana meeoo, “Mu numu ka Te Naa-noꞌyoona ewa besa nasootuhikwu mu ewa tukadu besa sokwamakwu.”
42014016	Soo Te Pabeꞌe ka Te Naa paba ewa tuka-kwitu yise ka nana natukwenguna, “Sumuꞌyoo numu tu pupuaꞌamu makakwuse mee soonammena,
42014017	ewa yongo saa tuungu, ewow tu pupuaꞌamu oetoo bi.
42014018	Pana mu oo pupuaꞌamu mee oo sooyugwena sukwe nanemaweakooha sumuꞌyoo oo puaꞌa mee oo netamma, ‘Nu ka tubewabe heetooꞌase, nu oo tasootzemahookwu.’
42014019	Sumuꞌyoo punnoꞌo meeoo, ‘Nu sumumano (10) kootsoo tumuhoose, nu umuoo poopoonnegakwu.’
42014020	Oosoo sumuꞌyoo punnoꞌo meeoo, ‘Nu gi kemma-waꞌne menoꞌo manepunne, nu pudu nodukwadoohoose.’
42014021	Soo oo tayana ka kodyu petuse, ‘Umu gi kemmow-waꞌne menoꞌo manepunne,’ meeoo oo tuukwe. Soo nana suda oo nakwumaku ka ewa tukooma hane tuunguse tu pupuaꞌamu gi kemma. Ka pumme tummatzidu yise mee netamma, ‘Manatutooe mu numu nemasumudoodooa, tooe hownnekoo tooe, mu tutuha manedu, mu gi unu besa mamanemodu nokosoo gi tutubootabuedu, tooe hownnekoo tooe umu ewa tukoohane, umu nu-no tukakwu.’
42014022	Saaꞌa mu numu oo bi petuse mee oo netamma, ‘Nu mooasoo nuka u netamma-kwaꞌne manese sapa, ewowsoo tamme soogwaꞌe. Gisoo u nobe kaaꞌno.’
42014023	Soo nana yise ka pumme tummatzidu tayasoo too meeoo netamma, ‘U sakwa manatutooe mu numu masumudoo, yise e nobe kaanohookwu.
42014024	Pana umu numu mooeꞌugasoo e tooꞌe bina umu gi nu-baatu yongo tuka-waꞌneꞌyoo.’ “
42014025	Ewaꞌyoo numu ka Te Pabeꞌe-nakwi meadape. Soo Te Pabeꞌe yooihoose umu-tamme nakwumunase mee mu netamma,
42014026	“Mu nuka noꞌokosoo hemma-ooonakwa unu soowabega. Mu sakwa ka mu naa, mu pea, mu nodukwa noko mu doodooamu, mu samoomu, muusoo sapa tuwow nuka mu-ooonakwa unu soowabega, oꞌno mu ka E Naa besa podo meadabekwu.
42014027	Mu nu-koobatoo nasoomawunise tooe mu nabatsase sapa, oꞌno mu nu-noꞌyookwu.
42014028	Mooeꞌugasoo gisoo ka Te Naa besa podo meana, tamme sakwa oetu soohane, tamme haaꞌa tooe oo mane-waꞌneꞌyoo?
42014029	Soo numu puu ka nobe-tookwuse ka gi oo nanenagakwuna mooe soohanena sukwe nobe-tookoohase, ona manikese, tukwumehoe petugase yise oto oo matusookwuni. Oꞌno yise mu numu oo-maꞌyoona nanekoe.
42014030	‘Ma how manedu masoo? Masoo sakwa uga mitu soohanese, oꞌno yise uga nobe-too.’
42014031	Tamme sakwa nakobenatusoo soohanena ka naꞌakwebu moohedu-waꞌne, oosoo tu manikwuna puu mooe soohanese numu-no nagoekwu.
42014032	Oosoo ka mu tubetse ewow, ka gi mu matzooeku-waꞌne manepunnena, oosoo yise umu-no oetu nehanese mu tu pupuaꞌamu-doose sumusoo nanano besa meadabekwu.
42014033	Mu ka nu-noꞌyookwuse mu noꞌoko mu hee-gana matusookwunikwu, oꞌno gi hee mu tsitugukwu.
42014034	Ongabe puu besaꞌyoo ka ongakamana. Ka gi ongakama manese, tamme gi hownnekoo oo madi-waꞌneꞌyoo.
42014035	Oosoo gi he-toogoo besaꞌyoo ka gi kamana, tamme oo totsakwatekwunaꞌe. Ooosoo tamme ka Te Naa besa podo meadabena, ka te kammana kadoo manepetugase, Te Naa te totsakwatekwunaꞌe. Mu sakwa e nakapunne, oꞌno mu gi nasootuaganedooa.”
42015001	Ewaꞌyoo umu tumasumudoodu-no kummaꞌakoosoo numu tumaꞌemukwadu ka Te Pabeꞌe yadooadyakwe oo-baa petuse oo nakapunne.
42015002	Umu Pharisee nanesootuhibu numu tunedyooedu mee naneyugwedu ka Te Pabeꞌe nesootzemana mee unakwe, “Oosoo Jesus ka mu tumaꞌemukwadu pupuaꞌamu-gaꞌyoo umu-no tukayakwe.”
42015003	Soo Te Pabeꞌe yise meeoo mu natugwengayakwe.
42015004	“Tamme puu ka ewow seepu-gana sumuoo nawatsekuse ka mu ewow seepu ka giba-masoo maꞌwukese ka sumuoo seepu nawatzekudu watehookakwu.
42015005	Ka nawatzekudu seepu mayuse, tamme ka besa soonammena nobe-kwitoo oo tzanogakwu.
42015006	Mee yise tamme ka te pupuaꞌamu tuukwekwu, ‘Mu sakwa nu-no besa sokwamapunne, nu ka seepu nawatzekuse oo mayusoo.’
42015007	Ka umu Te Naa tutummatzidu mu toha kakasa-gaꞌyoo puu besa sokwamayakwe ka sumuoo numu tumaꞌemukwadu nanekwahayakwe, pana mu numu kaaheno meadu mee sukwe naneyugwedu mu toha kakasa-gaꞌyoo suda oo sokwamakute ka gi kaaheno mu nanekwaha.
42015008	Soo mogoꞌne puu sumumano (10) ese tupe-ma namadabuedu hee-gaꞌyoo yise sumuoo watzekuse toogootabuakuse tu nobe-kwitu wutzooꞌnekwu oo watena.
42015009	Ka oo mayuse besa soonammena mee tu pupuaꞌamu-noko tu nopuaꞌamu tuukweꞌe, ‘Nu besa soonamme ka e tuwatzekuna mayuse.’
42015010	Ooosoo umu Te Naa tutummatzidu mu toha kakasa-gaꞌyoo besa sokwamakwu ka sumuoo tumaꞌemukwadu namayuse ka Te Naa besa podo menoꞌo meakwu.”
42015011	Soo Te Pabeꞌe yise meeoo natugweꞌnga, “Sumuꞌyoo nana waahoo dooamu-gaꞌyoo.
42015012	Soo oo penage ka tu naa meeoo netamma, ‘U sakwa ka hemma saaꞌa u yaꞌese nuka u hanekukwuna menoꞌosoo e haneku.’ Soo mu naa yise tu hemmatu oo haneku.
42015013	Saaꞌa yise soo oo tooa ka pumme tu hee-maga-ma tumuse yise kwingaꞌa-too mea. Ewa nanasuda manena yabesoo ka pumme tu hemma-gana pumatu tu tumupu tzasooꞌow.
42015014	Ka saaꞌa ka tukapu unu natugenoꞌo, oosoo tsuayina ka tu hemma tzasooase gi hownnekoosoo ka tukapu tumu-waꞌne manepetu.
42015015	Sumuꞌyoo nana oonow tabewa-gaꞌyoo hogu-gaꞌyoo oo nedyaꞌwe ka tu hogu oo maka tuunguna.
42015016	Oosoo ka unu tsuayina ka ‘Umu hogu namakana sakwa nu tuka,’ mee soonamme ka gi hownnekoo ka nadukadu tamamayuna.
42015017	Oowetu soohanese mee tusooyugwe, ‘Menoꞌo nu tsuayaꞌegaꞌa. Pana umu e naa tummatzidu puu besa namakayakwe ewa natugapeniyakwe.
42015018	Nu sakwa nobe-kwitoo kodyuse ka e naa mee netamma, “Nu tubetse suda u masoonammekute, ka Te Naa tuwazoo.
42015019	U sakwa gi e natubangapana, nu ka sutaꞌyoona, u sakwa e sukwe nedyaꞌwe.” ’
42015020	Oosoo yise nobe-kwitoo kodyuka gisoo pumme oo wupetugaꞌa soo oo naa ona o kemma o posopedakwudoose tutuha oo poosoopedyase oo-matoo tanomanese, oo masootuhi petuga.
42015021	Soo oo tooa yise meeoo oo netamma, ‘Nu tubetse suda mu manuuma ka Te Naa tuwazoo. Mu sakwa gi e natubangapana, nu ka sutaꞌyoona.’
42015022	Pana soo oo naa ka umu pumme tummatzidu mee netamma, ‘Yabesoo ka e dooa besa namasooapu hanekuooke, maꞌnegeaꞌa tuwow, moko pukwi oo namadabuekwuna oo hanekuooke.
42015023	Ka unu yoohoopu te tubatsakwuna kootsoo hanehoodooa oo batsahoose oo koomahanekooha. Tamme ewa tukase besa sokwamakwu.
42015024	Oosoo ka yoo manepunnena nu ka e dooa watzekutu-kwaꞌne mane ka oo petuse tooe nanasuda oo manenumme sapa, nu besa soonamme ka oo petuse. Umu yise ewa tukana too nuka.’
42015025	Saaꞌa soo oo pabeꞌe oona tubewabe-kwiꞌyoona kemmana, ka mu tunekwuꞌu mu nakana,
42015026	ka sumuoo umu tu naa tummatzidu-matu meeoo tubenga, ‘How manena umu nugadu-kwaꞌne nanaka?’
42015027	Soo tutummatzidu yise meeoo oo tuukwe, ‘U wanngaꞌa petuoosesoo, u naa ka unu yoohoopu kootsoo oo batsaku. U naa ka oo-matoo besa soonamme ka oo petuhoosesoo.’
42015028	Soo oo pabeꞌe sutahoose gi ka nobe-kwi eka. Soo oo naa oo-matoo tsebooekese oo tooꞌe baꞌe.
42015029	Pana oosoo ka tu naa meeoo netamma, ‘Nu tubetse wunaꞌme ooosapa u nakabetseanumme. Pana u gi hannanoꞌo hemma e geadu. Gi moosooe seepu tooaꞌa sapa, ewa e pupuaꞌamu-no e tukakwuna e batsakute.
42015030	Pana u tooa ka pumme u hemena ka mu sutakoo momokoꞌne-matoo sukwe tzasooꞌa, menoꞌo kodyu petuse u yise ka unu yoohoopu kootsoo oo batsakukwu.’
42015031	Soo oo naa yise mee oo nanekwegeadooa, ‘U e besaa tooa ooosapa nu-baatu. Noꞌyoona soo nuga hee umetu-kwaꞌnesoo manepunne.
42015032	Besaꞌyoo te ewa tukana ka besa ta sokwama. Yoo soo manepunne, soo u wanngaꞌa uga nawatsekupu-kwaꞌne manese, menoꞌo yise ka petuse tamme besa sokwama oo-matoo.’ Yooosoo soo Te Naa ka manatooe how tooe te manemose ka te kodyu petuse besa tamme-matoo soonammekwu.”
42016001	Soo Te Pabeꞌe yise ka umu pumme nakatzimodu mee natugwenga, “Sumuꞌyoo nana hee-gaꞌyoo kummaꞌakoosoo numu tu hemma mabetsea tuungu. Saaꞌa yise mee oo naka, gi besa oo hemma meakute.
42016002	Oosoo yise nabaatoo oo bise mee oo netamma, ‘U ka e hemma sukwe tzasooꞌa mee nu u naka. Ka noꞌoko hemma e tumadabue tuunguna nu-matoosoo haneke, u gi hemma e mabetseakukwu yaa manakwana.’
42016003	Soo oo mameakudu mee soonamme, ‘Howga nu manekwu? Nu ka umu hemma how nuugwewununa gi mapuꞌana gi mu numu e nedyaꞌwe-waꞌneꞌyoo. Nu mu numu hemma e natuunguna nasookwikute.
42016004	Nu sakwa ka numu hemma sukwe hanekwu, oꞌno umu saaꞌa ka e nadayahoose e makadooa.’
42016005	Oosoo yise noꞌoko mu numu ka pumme nedyaꞌwedu nagutzikudu nabaatoo bi. Ka mooeꞌugasootu mee tubenga, ‘Haaꞌnoko u ka e nedyaꞌwedu nakutzikute?’
42016006	Oosoo meeoo oo nanekwegeꞌa, ‘Ewatsekoo yoohoo, nu oo nakutzikute.’ Oosoo yise mee oo netamma, ‘Yaasoo u tumadabuepu. U sakwa oo naamookwitusoo ma-ma botugu.’
42016007	Ka sumuoo yise too meeoo tubenga, ‘U punnoꞌo haaꞌnoko oo nakutzikute?’ Oosoo meeoo oo nanekwegea, ‘Ewatsekoo weeda nu oo nakutzikute.’ Mee yise oo netamma, ‘Yaa punnoꞌo ume tumadabuena huutsekoo mi botugu.’
42016008	Saaꞌa soo oo nedyaꞌwedu yise ka tu hemma mameakudu manena naka, mee yise oo netamma, ‘U tubetse unu soonamme. U ka nawitu poohina.’
42016009	Ka yaa teepu-koobaꞌyoona mu gi tunakaꞌoedyukudu ooosapa nawitu poohi ka umu tunakaꞌoedyukudu soonamme. Tamme sakwa punnoꞌo nawitu soohane. Tamme sakwa ka yaa teepu-koobaꞌyoona te hee-matu numu hanekuna, besa mu matuguna ewa pupuaꞌamu-ga. Oꞌno ka saaꞌa tamme ka Te Naa-baa petugase, soo Te Naa te sootuhikwu ka besa te tumatugu-koobatoo.
42016010	Tamme ka gi unu nanenagadu he-koobatoo esagoena, tamme ka unu nanenagadu he-koobatoo esagoekwu tuwazoo.
42016011	Yoo manepunne tamme ka yaa teepu-koobaꞌyoona ka gi te hemma kaaheno mabetseana, saaꞌa ka Te Naa-baa manepetugase tamme gi ka tubetse nasootuhipe nageakwu, tamme ka gi kaaheno mu tumatuguna mabetseana.
42016012	Ka yaa teepu-koobaꞌyoona ka gi kaaheno hemma mabetseana saaꞌa ka Te Naa-baa petugase, tamme gi tammesoo hownnekoo nasootuhipe nageakwu.
42016013	Tamme gi hownnekoo waahoo soowabega-waꞌneꞌyoo. Sumuna tamme sumuoo besa soobedyana besa oo nakabetseakwu. Tamme gi namekoosoo soogwi-waꞌneꞌyoo ka Te Naa noko ka hemma ewow te hee-gana.”
42016014	Mu Jew nanesootuhidu numu Pharisee mee nananeadu ooosapa tu natumanakakuna soogwipunnedu. Umu yise ka Te Pabeꞌe unnepu nakase gi oo nakaheesoobedyana oo-maꞌyoona sukwe nanekoꞌe.
42016015	Soo Te Pabeꞌe yise mee mu netamma, “Mu ka mu numu mee tuukweyakwe, ‘Soo Te Naa besa ne sootuhise ewow ne heemaka numme ka besaꞌyoo numuna.’ Pana soo Te Naa gi mu watzekupunne ka yow teepu-koobaꞌyoona besa namanekwuna. Ka mu numu yaa teepu-koobaꞌyoona besa mee mu nasooyugwedu, saaꞌa ka Te Naa-baa petugase, ‘Gi hee,’ mee oosoo mu netammadooa.
42016016	Ka John gisoo petu-kwitoo tooe mu ooosapa mu mooa tumayohope nagenoꞌo. Pana menoꞌo numme ka Te Naa besa unnepu numu tunedyooena noꞌobatusoo numu tookwa etzaga eka mee soonamme.
42016017	Pana soo Te Naa unnepu gi yise atasoo nuugwe-waꞌneꞌyoo, ooosapa manepunne.
42016018	Mu yise meeoo, ‘Oosoo numu ka tu nodukwa poonnekwunise kummaꞌakoosoo mogoꞌne nodukwadoose te tumayoho-kwi oosoo gi hownneꞌyoo,’ pana ka Te Naa tamme poonne-kwi mu maꞌemukwa. Yise ka napoonnekwunina mogoꞌne nodukwadoose, mu too tumaꞌemukwasoo esoo togesoo Te Naa unnepu.”
42016019	Mee yise soo Te Pabeꞌe mu natugwenga tuwazoo, “Soo ewow hee-gaꞌyoo nana ooosapa unu nanenagadu namasooadu. Nonotsa tabeno besa tukayakwe.
42016020	Nonotsa tabeno oo nobe-kumaba soo tutuha manedu nana unu uayidu, Lazarus mee naneadu habeyakwe.
42016021	Ka ewow hee-gakoo nana tugutsaꞌabu natuunguyakwe. Mu saduꞌu yise punnoꞌo ooosapa oo ua-witu ekosebayakwe.
42016022	Saaꞌa yise soo Lazarus yaꞌe. Umu toha kakasa-gaꞌyoo Te Naa tutummatzidu ka oo moogooa Te Naa-baatoo bika. Oobeoo petuoogase ka besow te namooatupu Abraham mee naneadu-kumaba katuse oo-no tuka. Soo ewow hee-gaꞌyoo nana punnoꞌo yaꞌese nakoo.
42016023	Ka goso gi tookedu-wi petuga. Toogoopatu poonnese nakwingaꞌatoo ka Abraham poonne ka Lazarus oo-baa katu.
42016024	Ka Abraham waꞌagese meeoo netamma, ‘E puaꞌa, u sakwa tutuha e soobedyase ka baa-wi Lazarus mamoogoo oo tsetzaka tuungu soo Lazarus sakwa ka e ego-koobatoo ooka oo pasaweku tuungu, esoo goso nuummabu e wumakute.’
42016025	Soo Abraham yise meeoo oo netamma, ‘Uga tooe oo soomaꞌyu ka togesoo ka teepu-kooba nummenummena, u uga ooosapa ewow hee-gana, oo-ma nasoonatzina, menoꞌo yise oosoo gi u magwetzoꞌi gi hemma nesoobedya tooe ka Lazarus tutuha manenumme sapa u gi oo tummatzaꞌe. Menoꞌo Lazarus yise besa hee-gana u yise nuummaba wuma.
42016026	Numme gi hownnekoo u tummatzi-waꞌneꞌyoo ka pabow tukapa ta naamookwi hape.’
42016027	Soo uga ewow hee-gaꞌyoo nana yise ka Abraham mee oo netamma, ‘U sakwa umu manegeoo (5) e wangaꞌamu-matoo ka Lazarus taya, oosoo mu tuukwe ka e namanatzayina. Oꞌno saaꞌa umu gi nu-kwaꞌnesoo manedooa.’
42016029	Soo Abraham yise meeoo oo netamma, ‘Umu haaꞌa gi mu Te Naa yadooawabe tubona neadu?’
42016030	Oosoo yise ka Abraham meeoo netamma, ‘Umu gi ka Te Naa nayadooawabe nakaheesoobedyadu pana mu ka Lazarus yaꞌepu oo sopedakwadoona ka pu-baasoo oo petugase, oꞌno umu oo oedyukukwu.’
42016031	Soo Abraham yise meeoo oo netamma, ‘Umu ka mooasoo gi Te Naa unnepu nakaꞌoedyukuna tooe umu numu yaꞌekwikoo namayoda pu-baa petuga sapa, umu gi oo nakaꞌoedyuku-waꞌneꞌyoo.’ “
42017001	Soo Te Pabeꞌe yise pumme nakatzimodu mee netamma, “Ooosapa ewaꞌyoo numu ooonneꞌyoo, ka suta-kwitoo numu mesoo kwase nokayakwe. Soo sutaꞌyoo umu-matoosoo kodyukwu.
42017002	Umu ka sumuoo Te Naa tooa-matu kwase nokase, soo mu manena hanobaꞌyoonasoo umu-matoosoo kodyukwu.
42017003	Tamme sakwa ooosapa ka te puaꞌa besa matuguna mu tummatzi yise ka te puaꞌa tamme suda matugu tamme sakwa oo tuukwe. Oosoo ka suda tu manena nemakodyuse tamme sakwa oo soomuꞌwakwuni.
42017004	Tooe hano sapa oo matuadyigena yise ka ooka oo nemakodyukuyakwe tamme sakwa ooosapa punnoꞌo oo soomuꞌwano.”
42017005	Umu Te Pabeꞌe nakatzimodu oo-matu kemmase meeoo netamma, “Unusoo besa ne tuꞌoedyukukwuna ne sootuhi.”
42017006	Soo Te Pabeꞌe yise meeoo mu netamma, “Tooe tamme tuutse te pewu katzookwanatuma tuꞌoedyukuna, ka sunngabe ooweoo baa-witoo anoa tuunguse oosoo yise te tunetammatusoo manekwu.
42017007	Gi sakwa tamme pabow oo neyugwena Te Naa unnepu mayohonona, mooasoo tamme tu tunepohabekuna mayohodyina. Ka tummatzidu-kwaꞌne oosoo puu ka puuwanatu mamakwuse nobe-kwi petu.
42017008	Oosoo puu gi katuhoopetuse tukakoohakwu. Mooeꞌugasoo oosoo ka pumme nedyaꞌwedu tukakwuna mooe haneoose,
42017009	yise saaꞌa ka pumme nedyaꞌwedu tukamakwuse, oꞌno yise punnoꞌo tukakwu. Oosoo gi haꞌyoo oo sooyugwe, ‘Nu ka mooasoo oo tu tunepohabekuna mayohodyina.’
42017010	Tamme ka Te Naa tunepohabekuna mayohodyina, gi sakwa tamme papaba oo sooyugwepana o te nagekwuna yaa manakwana.”
42017011	Soo Te Pabeꞌe ka Jerusalem-witoo meana, ka umu Jew numu noko wakwawaꞌa numu tubewabe Samaria mee naneadu-kumi mea.
42017012	Toge ka Samaria-wi oo egeakakwuse sumumanoꞌyoo (10) nanana uagoedu oo wegeahoo. Umu gi oo tzageꞌe nuuyugwena,
42017013	mee oo sukwe netamma, “U Ne Pabeꞌe Jesus, u sakwa ne sootuhi.”
42017014	Soo Te Pabeꞌe yise mee mu netamma, “Ka mu Jew numu nanesootuhiwabe tzapoonneku mu mooasoo namabesakuhoo.” Ka tooesoo mu meagaꞌa mu ua besa manika.
42017015	Sumuꞌyoo wawaꞌa nana suuꞌmu ka tu ua namabesakuse besa soonammese ka Te Pabeꞌe-matoosoo kodyuhoodooa mee unnenoꞌo, “Soo Te Naa tubetse besaꞌyoo.”
42017016	Ka Te Pabeꞌe-kobena petugase mee oo netamma, “U besa e sootuhi ka e mabesakuse.” Soo Te Pabeꞌe yise meeoo unakwe, “Nu sumumanoko (10) nanana mabesaku pana sumuꞌyoosoo umu-matu kodyutooa ka Te Naa besa pumme tumatugukupu waha. Umu sumu kadoopu (9) Jew nanana gi kodyu petu, umu sumuna ooosapa meagaꞌa.
42017018	Esoo sumuꞌyoosoo wawaꞌa nana yise kodyu petu yise mu uagoedu e nanumu gi e heesoobedya tooe pumme e mabesakuse sapa.”
42017019	Soo Te Pabeꞌe yise ka wawaꞌa meeoo netamma, “Tooe u wawaꞌa pana, u ka tunakaꞌoedyukuna namabesaku, menoꞌo yise u nobe-kwitoo mesoo kodyu.”
42017020	Mu numu ka umu nananesootuhidu-nagatu Pharisee mee nananeadu ka Te Pabeꞌe mee tubenga, “Hannanoꞌo soo Te Naa te nemadabuedooakwu?” Soo Te Pabeꞌe mee mu nanekwegea, “Gi tamme oo poonne-waꞌneꞌyoo ka tamme oo nemadabuekoohase.
42017021	Numu gi meeoo unne-waꞌneꞌyoo, ‘Menoꞌo soo Te Naa te nemadabue,’ soo Te Naa ka mooasoo tamme-nagakwitoo nemadabuena.”
42017022	Soo Te Pabeꞌe yise ka pumme nakatzimodu meeoo netamma, “Mooeꞌugasoo mu Jew numu menoꞌo yaa teepu-kooba gwetzoimodu, gi e nakaꞌoedyukute. Umu e batsakwu. Saaꞌa mu sakwa e poonne mee tooe sokwamapana mu gi e poonne-waꞌneꞌyoo. Mu susumudu mu nemooagakwu mee mu netammakwu, ‘Soo Te Pabeꞌe mooasoo watze petuse oonowsoo numme-baa.’ Mu sakwa gi mu nakabetseapana. Nu tooe hanoꞌyoona tooe mesoo napoonnekwu ka petuhoose tukwukwutzeba-kwaꞌne.
42017026	Ka gisoo e petu mu numu gi e nakaheesoobedyadu tooe how tooe maꞌnaꞌwekwu. Ka oꞌnosoo tu mane-kwaꞌnesoo ka nana Noah mee naneadu togesoo ka yaa teepu-kooba gwetzoi nummenumme.
42017027	Umu puu gi oo nakaheesoobedyadu tooe pumme oo tooe tuukwe sapa tukana, hebena, tooe how tooe manakwe. Ka oꞌno tabeno ka Noah ka sake-wi tsebooese, powma petuse soo teepu patatsopowse mu numu ka teepu-koobatu noꞌyoona batatuihoo.
42017028	Ka oꞌnosoo ka namanepu tuwow ka Lot togesoo eka teepu-kooba gwetzoinumme
42017029	Pana ka Lot ka Sodom-wiꞌyoona namameꞌa soo goso paꞌanakwana powmadu-kwaꞌne sawewunuse noꞌoko mu kootuikuoo.
42017030	Ooosoo mu menoꞌo numu maꞌnaꞌwekwu, ka saaꞌa e kodyu petuse.
42017031	Mu puu ka nobe-kobenaꞌyoona tooetoo ona tubewabe-kwiꞌyoona, mu sakwa gi mu nobekwitoosoo kodyupana tooe ka mu hemma soomayupana.
42017032	Mu sakwa ka Lot nodukwa manepu soomayu. Oosoo puu ka namameahoose wesabetugase, ongabe mani.
42017033	Tamme ka tammesoo tooe namagwetzoina, tamme kadoo nuugwekwu, pana ‘Ka gi hownneꞌyoo tooe nu ka Te Pabeꞌe-koobatoo nabatsase sapa,’ mee unnena tamme namagwetzoikwu.
42017034	Ka yaa teepu-koobasoo e petuse sumuna wahaꞌyoo numu kapa-wi utuikwabekwu, sumuꞌyoo tunakaꞌoedyukudu nu-no manegakwu sumuꞌyoo gi e nakaheesoobedya umu natzapenihookwu.
42017035	Sumuna wahaꞌyoo momokoꞌne oonaꞌyoona toosoona, sumuꞌyoo tunakaꞌoedyukudu nu-no manekakwu sumuꞌyoo gi e nakaheesoobedyadu oosoo natzapenihookwu.”
42017036	Sumuꞌyoo mu Te Pabeꞌe nakatzimodu-matu mee oo tubenga, “Hanoꞌyoona oo namanekwu?”
42017037	Soo Te Pabeꞌe mee mu nanekwegea, “Tooe hanoꞌyoo tooe mu kweꞌnaꞌa puu ka hemma nabatsa-kwi sumuhookwu. O oosoo puu oo sopedakwadoo tabuꞌa.”
42018001	Soo Te Pabeꞌe ka mu numu mee tunedyooe, “Tamme sakwa ooosapa nanetzakwiyino gi oo nasoomukwapana tooe gi yabesoo tamme tu nekwegea sapa.” Soo Te Pabeꞌe ka mu numu meeoo natugweꞌnga,
42018002	“Sumuꞌyoo sutaꞌyoo nana gi ka Te Naa-wi tunakaꞌoedyukudu, gi numu tutuha soobedyadu, mu numu-nehanedu.
42018003	Nonotsa tabeno sumuꞌyoo peawabe oo-baa petuyina mee oo netammayakwe, ‘Oosoo e wohonedu suda e matugu. U sakwa e tummatzi.’
42018004	Wunaꞌme soo numu-koobatu nehanedu gi oo nakabetsea pana saaꞌa mee soonamme, ‘Tooe nu gi ka Te Naa-wi tunakaꞌoedyukuna gi mu numu tutuha soobedyapana, nu sakwa ka peawabe tumayohoku.
42018005	Ka nonotsa tabeno e tubenguna e nesagwaꞌe.’ “
42018006	Mee tuwazoo soo Te Pabeꞌe unakwe, “Soo sutaꞌyoo nana numu-nehanedu ka peawabe ooosapa pumme nanetsagwayi oo tumayohoku.
42018007	Soo Te Naa ka umu tu doodooamu nakasootuhikwu ka nonotsa tabeno mu nanetzakwiyinoꞌo, ka nonotsa togano tuwazoo.
42018008	Umu nagutza tubetse wunaꞌme tuutooe, soo Te Naa yabesoo mu nanekwegeahookwu. Pana ka yaa teepu-koobasoo e kodyu petuse, sumuna mu numu tuꞌoedyukudu kadooꞌyookwu.”
42018009	Susumudu numu puusoo besa nasooyugwena kukummaꞌakoosoo numu sutaꞌyoo mee sooyugwe ooonneꞌyoona soo Te Pabeꞌe mee mu natugweꞌngaꞌa.
42018010	“Wahaꞌyoo numu-ga ka mu nanesootuhidu tunehane-kwitoo memeakwate. Sumuꞌyoo ka mu nanesootuhidu Pharisee mee nananeadu-nagatu, sumuꞌyoo yise tumaꞌemukwadu.
42018011	Soo mu Pharisee-matu ka mu numu-wana wununa nanesootuhiwunu, ‘Ne Naa u tubetse besaꞌyoo. U nuka besa matabue gi ka numu-waꞌnesoo. Nu ooosapa nonoꞌotsa awamooa nanesootuhina pooha tuwunikwu punnoꞌo. Mu susumudu numu suda sukwe manena unu moomoogoobana unu nanidyapu. Soo o wunudu tumaꞌemukwadu puu ooonneꞌyoo. Nu gi oo-waꞌneꞌyoo.’
42018013	Soo tumaꞌemukwadu nasookwina gi oetu poonnena sukwe nanesootuhikooha, ‘Nu tubetse ewa suda manakwe. U sakwa tutuha e soobedyana e tumaꞌemukwana soomuꞌwa.’
42018014	Ka mu nanesootuhimakwuse soo Te Naa mee unakwe, ‘Oosoo tumaꞌemukwadu besa manakwe ka tu tumaꞌemukwana nematzakwunina, nu yise oo sootuhikwu suda oo manepu soomuꞌwakwu. Soo Pharisee numu togesoo sutaꞌyoo tu tumaꞌemukwana gi nematzagana, puusoo besa nasooyugwena.’ Tamme ka tammesoo besa nasooyugwena gi hee ka Te Naa-nakwana. Pana tamme ka tammesoo gi maawaꞌneꞌyoo e mee nasooyugwena, oꞌno soo Te Naa te sootuhikwu.”
42018015	Mu numu tu doodooamu tooe Te Pabeꞌe-baa bi petugonno umu mu nanesootuhiku tuunguna. Mu oo tunakatzimodu ka mu poonnena mu numu nesagwikute ka oo mu manegonno.
42018016	Pana soo Te Pabeꞌe meeoo mu tu nakatzimodu netamma, “Gi mu numu mu dooamu hane petugonnodu nedagonnopana. Mu tututsekoo dooake nu sootuhikwu.” Soo Te Pabeꞌe yise meeoo unakwe, “Nu kaaheno mu tuukwekwu. Soo tuhaꞌyoo ka haꞌyoo oo tuukwe oo nakaꞌoedyukukwu. Mu sakwa ka tuhaꞌa-kwaꞌne tunakaꞌoedyukuna mu ka Te Naa-baa petugakwu.”
42018018	Sumuꞌyoo numu moohedu ka Te Pabeꞌe meeoo tubenga, “U tubetse besaꞌyoo nana. Haꞌoo besa sakwa tuwow nu manese namagwetzoi?”
42018019	Soo Te Pabeꞌe yise meeoo oo nanekwegea, “U haaꞌa mee e netamma, ‘U besaꞌyoo,’ gi haga besaꞌyoo, Te Naa suuꞌmu besaꞌyoo.
42018020	U oo sopedakwatoo ka Te Naa tamme tuukwepu: gi numu batsapana, gi numu nowuakupana, gi tuduhapana, gi esayipana numu mane-witu, besa tu naa noko tu pea sooyugwena.”
42018021	Soo nana yise meeoo oo netamma, “Mooasoo nu tuhaꞌyoona meeoo naꞌunnedu nakabetseakena.”
42018022	Soo Te Pabeꞌe ka nana unnena nakase mee oo netamma, “U sakwa noꞌoko u hemma-ma tumuse ka u nahemena ka mu tutuha manedu hanekuse, oꞌno yise u ewow hee-gakwu ka Te Naa-baaꞌyoona. Oꞌno u yise nuka nakatzinummekwu.”
42018023	Soo nana yise ka oo unnena nakase suda soonamme ka ewow hee-gana, tu hemma unu nenagana.
42018024	Soo Te Pabeꞌe oo poonnepunnena ka nana-witu meeoo netamma, “Oosoo ewow hee-gaꞌyoo tuheka-ma nasoonatzina gi puusoo namagwetzoi-waꞌneꞌyoo.”
42018026	Mu oo tunakatzimodu ka Te Pabeꞌe nakase punnoꞌo meeoo tutubenga, “Hownnekoo soo numu yise mesoo namagwetzoi?”
42018027	Soo Te Pabeꞌe meeoo unakwe, “Soo numu gi puusoo namagwetzoi-waꞌneꞌyoo. Pana soo Te Naa suuꞌmu mu magwetzoikwu.”
42018028	Soo Peter yise meeoo oo netamma, “Mooasoo numme noꞌoko hemma puu ne heegana maꞌwugese u-no maneke.”
42018029	Soo Te Pabeꞌe yise mee mu netamma, “Tooe haga tooe, tu nobe maꞌwukadu, tu nanumu noko hemma tu hee-gana tu doodooamu tu tubewabe, ka nuka nagena ewowsoo besa noꞌobatusoo nasootuhikwu, menoꞌo manakwana. Mu nasootuhikwuna gi moobegwagakwu.”
42018031	Soo Te Pabeꞌe ka Jerusalem-witoo umu tu nakatzimodu sukwesoo nesumudoose umu-no yadooana meeoo mu netamma, “Tamme ka Jerusalem-wi petugase, soo Te Naa yadooawabe oꞌnosoo nu-witu tubotugu oto nanemamakwu. Umu numu tutunehanedu nu-ma tzakadukwuse, ka mu tiboꞌo-matoo e tzamunase umu yise e batsakwu.
42018033	Umu tiboꞌo yise e kobitoo toohegonno e wupagetana, yise e batsakwu. Pana nu yise saaꞌa pahe tabe mease tuusootabuedooa,” mee.
42018034	Pana mu oo nakatzimodu yise gi oo nakasopedakwatoo yise meeoo nanaꞌunakwe, “Haꞌyoo naꞌunnedu tamme gi nakasopedakwatoo?”
42018035	Ka Jericho tzageꞌe ka Jesus manekena sumuꞌyoo gi tubootabuedu nana oonow po-kumaba katuna ka mu numu natummatzi tuunguyakwe.
42018036	Esoo gi tubootabuedu nana ka mu ewow numu pukumi meadu meeoo tubenga, “Haꞌoo haaꞌa namanewunu?” mee.
42018037	Mu numu yise meeoo oo netamma, “Soo Jesus yaa kemma.”
42018038	Soo gi tubootabuedu yise meeoo ka Te Pabeꞌe netamma, “E Pabeꞌe e sootuhi.”
42018039	Ewaꞌyoo mu numu oo-naꞌoonnakwitu yise oo nedayakwe. “Gi unnepana,” mee oo netammayakwe. Pana soo gi tubootabuedu yise pabasoo ka Te Pabeꞌe yadooadyakwe, “U E Pabeꞌe, u sakwa e sootuhi.”
42018040	Soo Te Pabeꞌe yise yooꞌipetu ka mu numu ka gi tubootabuedu tsaka tuungu. Soo Te Pabeꞌe ka pu-baa ka gi tubooetabooedu natzaka petuse meeoo oo tubenga,
42018041	“Hownnekoo natummatzi u sookwina?” mee. Soo gi tubootabuedu yise meeoo oo netamma, “Nu gi tubootabuena yaatu soopoonne.”
42018042	Soo Te Pabeꞌe yise meeoo ka gi tubootabuedu netamma, “Mow u ka besa tunakaꞌoedyukuna, menoꞌo yise u yaatu poonnekwu.”
42018043	Yabesoo yise soo gi tubootabuedu besa manise yaatu besa poonnena ka Te Pabeꞌe nakwi ka podo meadabekoo. Mu numu ka gi tubootabuedu nana namabesakuse oo poonnese yise ka Te Pabeꞌe nesookwugi.
42019001	Soo Te Pabeꞌe ka Jericho mee naneadu-too meana.
42019002	Sumuꞌyoo nana besa manepunnedu Zacchaeus mee naneadu ka tumasumudoope nemadunagadu oonow.
42019003	Ka Te Pabeꞌe soopoonne pana gi oo poonne. Nagutza ewatseoo mu numu ka meetzeꞌe oo wunu.
42019004	Ka sunngabe-ma tuboyahoo ka Te Pabeꞌe tu kumi meakwuse.
42019005	Soo Te Pabeꞌe ka sunngabe-toohakwi meana anguse ka Zacchaeus poonnese mee oo netamma, “Yabeupu wueke nu u-baaꞌyookwu yaa tabeno.”
42019006	Zacchaeus besa soonammese wuekese ka Te Pabeꞌe tu nobe-kwitoo bika.
42019007	Mu numu ka Te Pabeꞌe nesootzemakooha mee oo netamma, “Soo Jesus ka tumaꞌemukwadu-baaꞌyookwu.”
42019008	Soo Zacchaeus ka Te Pabeꞌe mee netamma, “Nu naamookwitu ka e hee-ga-matu mu tutuha manedu numu namadeakwu. Nu ka mu numu e tutuhana watsu oo-koobakwi nu oo makodyukudooa.”
42019009	Soo Te Pabeꞌe yise meeoo, “Yaa tabeno-manakwana u ka u dooamu-no namagwetzoikwu. Yaa tabeno u Te Naa tooa manekwu.
42019010	Nu yaa teepu-koobatoo nataya tumaꞌemukwadu magwetzoikwuse.”
42019011	Mu numu ka Te Pabeꞌe nakapunnena, “Soo Te Pabeꞌe mooasoo ka Jerusalem tzageꞌe oosoo ka o petugase soo Te Naa mu numu-kooba katuna mu moohekwudu ka Te Pabeꞌe mayugwekwu,” mee mu numu sokwamapunne. Soo Te Pabeꞌe mu sokwamana sopedakwadoo yise mee mu netamma, “Oꞌno umu oo nakasopedakwadookwu gi menoꞌosoo namanikwudu nu saaꞌa numu moohekwudu.”
42019012	Soo Te Pabeꞌe meeoo mu natugweꞌnga, “Soo sumuꞌyoo nana ka numu-kooba katudu nanumu ka mu numu-kooba pumme tu neyugwese oosoo ka umu sumumano (10) pumme tummatzidu mee netamma, ‘Nu nanasusuꞌmuhoo oa tupe mu hemegakwu. Mu saaꞌa mu maꞌewadooa. Nu kwingaꞌa meakwu ka noꞌoko tamme-kooba katudu-matoo oosoo mu-kooba katudu e nemayugwekwu. Nu yise nanemamakwutooase yise saaꞌa yowsoo kodyu petukwu, mu ka oa tupe maꞌewase saaꞌa nu-matoosoo oo makodyukudooa.’
42019014	Soo numu-kooba katudu yise mea susumudu mu numu otuoo ka nana gi petzabena sumuoo numu taya ka noꞌoko numu-kooba katudu-matoo mee oo tunetammakute, ‘Gi ookow nana ka numme-kooba katukwudu nemayugwepana, numme gi oo petzape.’
42019015	Pana oosoo numu-kooba katudu naneyugwese yise punowsoo kodyukakwu. Ka petugase, ka umu pumme tummatzidu nabatoo bi. ‘Howgena umu e tumaꞌewaku?’ mee soonammena.
42019016	Soo mooeꞌugasoo oa tupe nageadu oo-baa petuse
42019017	mee oo netamma, ‘U sumuoo oa tupe e gea nu oo maꞌewase menoꞌo yise nu sumumano (10) u makodyukukwu.’ Soo numu-kooba katudu yise mee oo netamma, ‘U tubetse besa manepu-gaꞌyoo. U besa e tumatugukupu ka sumuoosoo ume e gease. Menoꞌo yise nu besa u sootunagakwu, nu sumumano (10) nanakummaꞌakoosoo numu-kooba u nemadabuekwu.’
42019018	Soo penakwatu oo-baa petuse, punnoꞌo meeoo, ‘U sumuoosoo oa tupe e gease, nu yise punnoꞌo oo maꞌewase menoꞌo mangeoo oa tupe nu u makodyukudooa.’
42019019	Soo numu-kooba katudu meeoo oo netamma, ‘U punnoꞌo besa manepu-gaꞌyoo u manegeoo nanakummaꞌakoosoo numu-kooba nemadabuekwu.’
42019020	Kummaꞌyoosoo yise oo-baa petuhoose, mee oo netamma, ‘Yaa soo oa tupe nuka u geapu nu a makodyukukwusoo. Nu wanapu-naga a watzetugu.
42019021	Nu oo watzetugu ka u-ma suina, u nenaduꞌya. U ooosapa numu-makoo tusoogwipunnedu.’
42019022	Soo numu-kooba katudu yise meeoo oo netamma, ‘Nu ka nenaduyana ooosapa numu-makoo tusoogwipunnedu, u sakwa uga ka ume e geana tooe how tooe sootunagase uga punnoꞌo oo maꞌewa.’
42019024	Soo numu-kooba katudu yise ka mu numu oo konnodu mee netamma, ‘Ka oa tupe oo-makoo gwuuse ka nana sumumanoko (10) e makodyukudooadu saaꞌa gea.’
42019025	Mu numu yise meeoo netamma, ‘Mooasoo oosoo besa manepunne ewow oa tupe-gaꞌyoo. Haꞌoo yise u oo-koobakwisoo oo tugeakwu?’
42019026	Pana soo numu-kooba katudu mu nanekwegea, ‘Soo numu ka pumme tu tugeana besa matuguna, oosoo ewasoo nageakwu. Soo numu yise ka gi toge tumatuguwunudu gi besa oo tzasooana umu-makoo nahanekwu.
42019027	Menoꞌo yise ka umu nuka wohonedu ka numu-kooba e katukwu-kwi gi e petzabedu yaatoo masumudoose yaa e poonnenaꞌyoo kadoo mu mayugwe.’ “
42019028	Soo Te Pabeꞌe ka meeoo unnemakwuse ka umu pumme nakatzimodu-no Jerusalem-kwitoo meaꞌa.
42019029	Bethpage noko Bethany mee nananeadu-kumi meana ka poꞌwoadu Olive mee naneadu tzageꞌe petuga. Oꞌno yise soo Te Pabeꞌe waahoo pumme nakatzimodu-matu taya, meeoo mu netammana,
42019030	“Ka Bethpage-witoo memeakwate. Onoko mu sumuoo tzagaze gisoo namadusooꞌyookudu mayukwu, oo tsadopase nu-matoo oo wetzakake.
42019031	Ka numu mumme tubenga, ‘How mannena mu oo tzadoopa?’ mee mu nekwegea, ‘Ne Pabeꞌe oo soogwaꞌe.’ “
42019032	Mu wahaꞌyoo naana yise memease pumme tu tuukwe-kwaꞌnesoo oo mayu petuga.
42019033	Ka tzagaze mu tzadoopawunu, mu numu mu tubenga, “How manena mu a tzadoopa?”
42019034	Umu yise mu nekwegea, “Soo Ne Pabeꞌe a nekwaꞌe.” Oꞌno mu numu yise gi hayoo mu netamma.
42019035	Mu wahaꞌyoo naana yise ka tzagaze ka Te Pabeꞌe-baatoo tzakakase, wega oo-kooba hanese, soo Te Pabeꞌe ka mu wega-kooba katunoꞌo.
42019036	Ewaꞌyoo numu wega ka po-kooba wupatzeta.
42019037	Oosoo yise ka tuupetukana ka poꞌwoadu Olive petakwana mea mu Te Pabeꞌe nakatzimodu yise papaba apegeana oo nesookwugaꞌe ka oo manena poonnena.
42019038	Umu papaba apegeana, “U yow, Ne Tubetse Pabeꞌe ne magwetzoidu.”
42019039	Ewaꞌyoo mu Pharisee-matu yise meeow ka Te Pabeꞌe netamma, “Mu ume nakatzimodu nesagwiku.”
42019040	Soo Te Pabeꞌe yise mu nekwegea, “Ka umuoo gi unakwe, kukummaꞌyoosoo e nesookwugikwu.”
42019041	Ka Jerusalem mee naneadu tzageꞌe soo Te Pabeꞌe manegana ka Jerusalem poonnese mu numu tutuha soonammeguna mu yagakute
42019042	mee unakwe, “Tooe menoꞌo pana mu sakwa oo soopedakwadoo, ka mumme e soomagwetzoikwuse pana mu gi e nakaheesoobedya.
42019043	Saaꞌa umu mu wokwohomu mu naꞌoonakwi mani petuse mu takone petukwu, mu gi hownnekoo oo namatzatsebooe-waꞌneꞌyoo. Umu paaꞌa teepu tapoꞌwogese ka mu tupe koodeadoo-koobakwi mu-baa tsonooahookwu.
42019044	Umu mu numu kadooꞌoo maꞌese mu nobe wunabetahookwu ka yow Jerusalem-witu. Gi sumuꞌyoo sapa natapoꞌwogedu tupe namayukwu. Sukwe puuwapudooahookwu. Soo Te Naa menoꞌosoo mu mabetseana mu magwetzoikwu mee tooe soonammepana mu gi ka Te Naa nakaheesoobedya.”
42019045	Soo Te Pabeꞌe yise ka hemma-ma tumudu-matoo meahoo. Soo Te Pabeꞌe ka mu numu oeꞌyoona hemma-ma tumudu tayapebuꞌahoo oosoo ka mu manena gi togeꞌyookuna. Ka mu tayana soo Te Pabeꞌe mee mu netamma, “Soo Te Naa ka umu oꞌnosoo tu yadooawabe ekow po tugupu, ‘Soo e nobe pukwiꞌyoona noꞌobatusoo numu nanesootuhikwu.’ Mu ka e nobe-kwiꞌyoo gi besa manakwe ka miꞌyoona nanatuduhana.”
42019047	Nonotsa tabeno soo Te Pabeꞌe mu numu tunedyooe ka nanesootuhipe-kwiꞌyoona. Mu Jew numu tutunehanewabe ka Te Pabeꞌe batsakwu mee unnena oo hoawi pana gi hownnekoo oo batsa-waꞌneꞌyoo ka mu numu ewa oo naꞌoonnakwi mamanepunne numu yise mu Jew numu tutunehanewabe tuꞌeapunnena oꞌno umu gi hownnekoo how Te Pabeꞌe yugwe.
42020001	Sumu ka Te Pabeꞌe mu numu tunedyooedyakwe ka Pabow Nanesootuhi Nobe-kobenaꞌyoona umu Jew numu tutunehanedu-nagatu oo-baa petuse,
42020002	mee oo tubenga. “Haga meeoo u netammana u ka Pabow Nanesootuhi Nobe-kwi u tooe namabedakwabawunu?” Soo Te Pabeꞌe yise punnoꞌo mee mu nanekwegea, “Nu punnoꞌo ka John-witu mu tubengakwu.
42020003	Mu ka e nanekwegease nu punnoꞌo ka nuga pooha-witu mu tuukwekwu.
42020004	Haga ka John meeoo netammana oosoo numu baa-wi matzaka soo Te Naa pute oosoo puusoo oo sukwe manakwe?”
42020005	Umu yise puusoo mee nananetamma, “Tamme ka meeoo oo nanekwegease, ‘Soo Te Naa ka John mu numu baa-wi matzaka tuungu,’ meeoo oo netamma. Esoo meeoo te netammakwu, ‘How yise mu ka John gi nakaꞌoedyukute?’ Tamme meeoo ka Jesus netammase, puusoo oo manakwe, mu ewow numu punnoꞌo te kusedyakwu umu ka oo nakaꞌoedyukuna soo John Te Naa yadooawabe.”
42020007	Umu yise mee ka Te Pabeꞌe nanekwegea, “Numme gi oo sopedakwatoo.”
42020008	Soo Te Pabeꞌe yise mee mu netamma, “Nu punnoꞌo gi hemma mu tuukwe-waꞌneꞌyoo.”
42020009	Soo Te Pabeꞌe Jesus yise mu numu meeoo natugwenga, “Sumuꞌyoo nana tumasuꞌana yise mu numu ooka mabetsea tuunguse, yise mea.
42020010	Ka oo kwasuse, soo tumasuadu ka sumuoo tu tummatziwabe umu-matu taya. Oo naamookwitu a tupooe oo hane tuunguna. Mu numu yise ka pumatoo natayadu petugase oo wupagetahoose gi a tupooe-matu oo hanekupana oo tayakwunihoo.
42020011	Soo tumasuadu yise tuwazoo kummaꞌakoosoo pumme tummatzi oetusoo taya. Mu numu yise tubetse suda manena oo wupagetana punowsoo oo taꞌya gi hemma oo geapana.
42020012	Oꞌno yise soo tumasuadu ka kummaꞌakoosoo tuwazoo taya, ookow yise manayahoose punowsoo taya.
42020013	Soo tumasuadu yise meeoo tusooyugwe, ‘Howga yise nu manekwu? Nu ka e besaa tooa tayakwu. Umu sakwa sumuna ookow e besaa tooa nakaꞌoedyuku.’
42020014	Pana mu numu ka oo poonnese meeoo nanaꞌunakwe, ‘Yow esoo ka tumasuadu besaa dooa. Tamme a batsowse, ka oo tubewabe manekwu,’ mee unnena.
42020015	Umu yise ka tumasuape-wikoo oo matzatsepoogese oo batsa.
42020016	Soo tumusuadu ka oo nakahoose ka tu tooaꞌa nabatsahoose unu sutaꞌa, oosoo yise mu tumahese mu goe. Oꞌno yise oosoo tumasuape hee-gaꞌyoo kummaꞌakoosoo numu hane tuungukwu.” Mu numu ka Te Pabeꞌe nakapunne oo unnena nakasopedakwadoose mee unne, “Suda hayoo.”
42020017	Soo Te Pabeꞌe yise mee mu netamma, “Ka oꞌnosoo Te Naa nayadooawabe meeꞌe nu-kwitu botugupu-gaꞌyoo, ‘Mu tupe nobe-toodu puu ka sumuoo tupe moodyise. Soo mu tumoodyina tookwa gi pumme wuni-waꞌneꞌyoo o ka nobe madipunnedu.’ Nu yaahoo oosoo nanetammadu tupe Te Naa nobe madipunnedu.
42020018	Nu yow tupe-kwaꞌneꞌyoo. Oꞌno mu gi nuka nakaꞌoedyukudu kadoo namayugwekoo. Ka numu nanemadabuekwu-kwi oo manepetuse umu gi e nakaheesoobedyadu kadoo namayugwekwu.”
42020019	Mu Jew numu tutunehanedu ka Te Pabeꞌe umu pukwitu netammana nakasopedakwatoona oo wutumahookwu mee unnegonno pana mu ewahoo Jew numu-ma sui.
42020020	Umu tutunehanedu-matu ka Te Pabeꞌe oo-matoo taya mu tutubenga tuunguna ka Te Pabeꞌe nehoawipunnena oo tunedyooepu-kwitu oo hooawipunne yise ka wakwawaꞌa numu moohedu-tamme oo tzamunahookwu.
42020021	Umu oo-matoo natayadu yise mee oo netamma, “Numme kaaheno numu u tunedyooena sopedakwatoo. U ooosapa Te Naa kaaheno unnepu numu tuukwenoꞌo. U gi numu tuutzeadu, mu numu u-nakwana sumuꞌyoosoo.
42020022	U ka mu wakwawaꞌa-tamme mu teepu-kooba natunekwiyi-kwitu haꞌyoo sooyugweꞌe?”
42020023	Soo Te Pabeꞌe ka pumme mu nanekwegeakwu-kwitoo pumme mu hoawipunnena sopedakwadoona, mee mu netamma,
42020024	“Mu tumanagana e tzapoonneku.” Umu yise sumuoo oo tzapoonnekute. “Haga namanagana ma-ma?” meeꞌe mu tubenga. Umu yise meeoo oo nanekwegea, “Ka mu Tibo-kooba katudu namanagana ma-ma.”
42020025	Soo Te Pabeꞌe yise mee mu netamma, “Tamme sakwa mu Tiboꞌo numu pabeꞌe geasoo umuoo nanumu tumadabuena. Tamme puu Te Naa tumadabuena Te Naa yise te hee-gaꞌyoo.”
42020026	Umu tutunehanedu-matu natayadu gi haꞌyoo unni-kwaꞌneꞌyoo ka ewow numu ka pumme nakapunne.
42020027	Mu Jew numu nananesootuhidu Sadducee mee nananeadu oo nakaꞌoedyukute soo numu gi hownnekoosoo ka yaꞌeyina soo oo moogooa ka Te Naa-baatoo meꞌa, gi too gwetzoi-waꞌneꞌyoo mee oo sooyugwedu. Susumudu umu-matu ka Te Pabeꞌe-baa petuse nanatugweꞌnga.
42020028	Mee yise umu oo netamma, “Ka oꞌnosoo soo Te Naa yadooawabe Moses mee naneadu mee tunetammapu, ‘Soo nana ka yaꞌese soo oo wanngaꞌa sakwa ka oo nodukwa nodukwadoose ka tu Pabeꞌe dooamu-dookukwu.’
42020029	Umu natakwatsukwuꞌyoo (7) nanakwanngaꞌamu-witu. Soo mu pabeꞌe nodukwadoose, gisoo dooamu-gana yaꞌe.
42020030	Umu oo wangaꞌamu nanasuꞌmu nanapenakwa ookowsoo nodukwadoose sapa punnoꞌo gisoo oo-makoo dooamu-doona tuipetuga.
42020032	Saaꞌa soo mogoꞌne punnoꞌo yaꞌe.
42020033	U meeoo unnena, ‘Soo numu tu yaꞌekwikoo natzadyodase,’ ka ume unne-kwaꞌne mane haga yise umu-matu ka mogoꞌne nodukwa-gakwu, umu ka noꞌyoona oo nodukwa-gapana?”
42020034	Soo Te Pabeꞌe yise mee mu netamma, “Mu numu menoꞌo ka yaa teepu-kooba mommodu ooosapa nananodukwadooyikwu.
42020035	Soo numu ka tuise namayodase gi nananodukwamu-gakwu, umu ka umu Te Naa tutummatziwabe, mu toha kakasa-ga-kwaꞌneꞌyookwu.
42020036	Umuoo Te Naa besa dooamu ka oo tummatzidu mu toha kakasa-ga-kwaꞌneꞌyoo umuoo ooosapa gwetzoibu nasootuhipu.
42020037	Tubetse togesapa soo Te Naa numu tu tui-kwikoo mayodakwu soo Moses pana meeoo te netamma ka numu tu tui-kwikoo namayodase. Oꞌnosoo soo Moses ka niwunudu sawabe-kobena wunupunnena soo Te Naa mee oo netamma, ‘Nu yow mu Naa. Umu u nanamooatupu mee nananeadu Abraham, Isaac yise Jacob nu-matoo togesoo nanesootuhi.’ Mu Abraham, Isaac-no Jacob tookwa togesoo gwetzoimoꞌo umu ka Te Naa-matoo togesoo nanesootuhimona tooe oꞌnosoo tuipupana.
42020038	Soo Te Naa noꞌoko mu numu moogooa gi watzekute.”
42020039	Susumudu mu nanesootuhibu numu tunedyooedu-matu o konnopunnena ka Te Pabeꞌe mee netamma, “U besakoo mu tuukweꞌe.”
42020040	Umu yise gi hemmasoo oo tubenga-waꞌne mane.
42020041	Soo Te Pabeꞌe yise mee mu netamma, “Umu nanesootuhibu numu tunedyooedu meeoo numu tunedyooe,” soo Te Pabeꞌe yise ka David-maꞌyoona suaketu. Hownnekoo yise soo David ka Te Pabeꞌe natubangakwu?
42020042	Tooe soo David puusoo ka tu hoobeadoo-kwi mee tubotugupana, ‘Soo Te Naa ka Te Pabeꞌe mee netammapu, “U sakwa ooosapa e tumadinakwa katu,
42020043	ka umu ume wohonedu e matzooekunoꞌotoo tooe.” ’
42020044	Nu ka David kobenatusoo, soo Te Naa ka yaa teepu-koobatoo e taya. Nu ka David-maꞌyoona kemmadu, oooneꞌyoona soo David, ‘E Pabeꞌe,’ natubanga,” meeꞌe soo Te Pabeꞌe.
42020045	Soo Te Pabeꞌe ka umu pumme nakatizmodu mee mu netammadyakwe ewaꞌyoo mu numu oo nakapunne,
42020046	“Mu sakwa gi mu Jew numu nanesootuhibu numu tunedyooedu-kwaꞌne manepana. Umu puu besa-kwi tu namasooa-ma nasootzaꞌmepunne numu pumme besa neyugwena petukudu. Umuoo ka tu naꞌewa tuka numu-koobatu naneyugwena soobedyadu punnoꞌo, oꞌno mu numu besa mu sooyugwekwu meeꞌe nasooyugwedu.
42020047	Nanesootuhaꞌe mee naneyugwe pana ka mu pepeawabe nobe umu-makoo tuduha tuwazoo. Umuoo tumaꞌemukwana umu-matoosoo kodyukwu ka suda mu tumatugu-kwi.”
42021001	Soo Te Pabeꞌe ka umu ewow unu nanenagadu hee-gakoo numu tubebuamena mu poonnepunne.
42021002	Sumuꞌyoo tutuha manedu peawabe tu penebetu oe tuoonahoo.
42021003	Soo Te Pabeꞌe yise ka pumme nakatzimodu meeoo netamma, “Yow esoo besow mogoꞌne. Esoo tu penebetu oe tuooꞌna.
42021004	Yise mu naana gi ewa oe tuoonana, ka a namasumutoo-kwi tooe ewa hee-gapana. Esoo mogoꞌne tu penebetu oe tuooꞌna. Gi haaꞌnokoo oe tuooꞌna,” mee soo Te Pabeꞌe.
42021005	Susumudu mu Te Pabeꞌe nakatzimodu yise ka nanesootuhi nobe-kwitu, ka mu nanenagadu besow tupe namadabuena oo poonnena oo nesookwugaꞌe. Soo Te Pabeꞌe yise meeoo mu netamma,
42021006	“Esoo yow menoꞌo mu poonnena esoo besa tabuadu yaanona nobe te wokwohomu saaꞌa noꞌoko a wudyoomedakwunidooa.”
42021007	Mu Te Pabeꞌe nakatzimodu yise meeoo oo tubenga, “Hannano yise oo mani petukwu how saaꞌa numme oo sopedakwadoo tabuakwu?”
42021008	Soo Te Pabeꞌe yise meeoo mu nanekwegea, “Gi kummaꞌakoosoo numu mumme nemooaga oo nakaꞌoedyukupana. Ewaꞌyoosoo numu mee mu netammakwu, ‘Nu yow mu Pabeꞌe,’ mee mu nemooagana gi umu-ma nakaꞌemukwapana.
42021009	Mu tuwazoo ka tu nanaꞌakwe-kwitu nakakwu, tooetoo nanaꞌakwekwu pana gi oo-ma nakasuipana. Tooe yoo sumuna mooe namanekekwu sapa pana gisoo soo yaatu teepu atasoo e yugwekwuna oe manakwe.
42021010	Tooe hanotu tooe saaꞌa soo te teepu suyugadooa. Ewa-baatu numu kukummaꞌyoosoo nanagoena,
42021011	tukapu natugena natseagoena soo teepu yise yutsungayikwu. Tooe hemma tooe mu koomeba-nagakoo poonnekwu.”
42021012	Soo Te Pabeꞌe yise meeoo tuwazoo mu netamma, “Gisoo hemma ꞌyoo manakwe umu gi nananesootuhidu gi mu petzabena mu-ma tzakaduse mu wupagetana mu wutumetakwu. Oꞌno yise mu numu-kooba katudu-kobenaꞌyoona mu nanehanekwu nu-koobatoo.
42021013	Oꞌno sakwa yise mu nukwitu mu tuukwe.
42021014	Ka pumme mu nehanekwuse nakwutumase saaꞌa mu unnekwu-kwitu gi soohanepana.
42021015	Nu saaꞌa ka mu nanehane nuusoo mu unnekwuna mu nemadabuekudooa, oꞌno saaꞌa soo mumme tumooꞌoodu gi hanotu haꞌyoo unnetooa.
42021016	Ewaꞌyoo mu numu gi e petzabedooa u nananumudooe suda u matugudooa yise mu goedooa saaꞌa. Tooe umu gi e sooꞌoedyukudu gi mumme numu petzabekwuse sapa, mu e nakaꞌoedyukudu gi e maꞌwukadu, nu mu magwetzoikwu.
42021020	Mu ka te wokwohomu ka Jerusalem-naꞌoonnakwi manise mu poonnena mu oo sopedakwadookwu, pudusoo mu wokwohomu ka Jerusalem kadooꞌoo maꞌekwuse.
42021021	Mu numu Jerusalem-witu sakwa ka giba-matoo namameaꞌa umu oo tzage-kwitu sakwa punnoꞌo mu-nosoo, gi sakwa haga Jerusalem-witoo namameapana.
42021022	Soo Te Naa ka oꞌnosoo ka mumme tooꞌe nemananaꞌwipu mu-matu gi oo nakahoyase menoꞌo yise mu-koobadooe.
42021023	Mu momokoꞌne kokoheadu yise mu nunupetzekudu tutuha namanatzayakwe ka numu tuyagoese.
42021024	Susumudu numu nagoehookwu, susumudu punnoꞌo ona tooe hano tooe kwingaꞌatoo nawetzakakwunihookwu. Tubetse wunaꞌmetoo mu wakwawaꞌa ka Jerusalem-wi nonobe-gakwu. Saaꞌa ka Te Naa tunetammana namamakwuse, soo Te Naa ka mu Jew numu punowsoo Jerusalem-witoo nemakodyukukwu.
42021025	Togesapa soo Te Naa ka yaatu tamme-koobatu atasoo yugwekwu. Ka tubetse baa unu bayutsungadyakwe mu numu oo-ma nakasui.
42021026	Mu numu tubetse suikwu ka gi oo sopedakwadoona ka hemma yoo manakwe.
42021027	Mu e nakaꞌoedyukudu saaꞌa gi nasootookepana ka yoo hemma manekwu, nu mu magwetzoikwu. Ka yaa teepu-koobatoo mu numu e poonnekwu ka e pooha patakwetseana tubongo ka koommeba naga-kwi e wuegena.”
42021029	Soo Te Pabeꞌe yise ka umu pumme nakatzimodu mee netamma, “Ka sunngabe pooedooagese mu puu oo sopedakwadoo ka pudusoo tatza manepetukwu.
42021031	Ooonekoosoo mu ka yoo hemma suda manegena poonnekwu, mu oo sooꞌoedyukukwu pudusoo kodyu petukwuna.
42021032	Mu numu menoꞌo yaa teepu-koobatu gisoo tuina ka Jerusalem kadoo nuugwekwuna poonnekwu.
42021033	Esoo nuga unnepu besa naꞌunnedu gi hee atasoo a yugwe-waꞌneꞌyoo.
42021034	Mu gi tunakaꞌoedyukudu yaa teepu-koobatu gi ka e kodyu petukwuna soomaꞌyu. Ka tu manegonnona suuꞌmu soomaꞌyuna suda oo sokwamakute ka tooe how tooe manena. Nu gi nuka mu soogwinoꞌo umu-baa petukwu. Mu sakwa nuka nakaꞌoedyukudu gi hemma tu hee-gakwitu soohanekupana, gi suda oo sokwamakupana. Mu mooasoo namamakwupunne.
42021036	Tamme sakwa yise Te Naa-matoo nanesootuhi oosoo ka suda ka mu gi nakaꞌoedyukudu-tamme kemmadu-makoo te magwetzoikwu. Oꞌno yise e petuse mu e dooamu nasootuhikwu.”
42021037	Soo Te Pabeꞌe ka tuutsekoo poꞌwoadu Olive mee naneadu-ma tooaꞌe. Nonotsa tabeno ka nanesootuhi nobe-kumabatoo meayina ka mu numu Te Naa besa unnepu tunedyooebodotu.
42021038	Nonotsa awamooa mu numu awamooasoo sumuhooyakwe ka oo nakabodona.
42022001	Mooa dyongona oetu, oꞌnosoo te manena te natzamawukwuna soomayuna, yise ewa tuka, Gi Namayuadu Tukaba tukakwu.
42022002	Mu Jew numu tutunehanedu ka Te Pabeꞌe watze batsakwu meeꞌe sokwama pana ka mu numu-ma suipunne.
42022003	Ka sumuoo Te Pabeꞌe nakatzimodu-matu, Judas mee naneadu soo sutaꞌyoo ookow maꞌemukwa.
42022004	Soo sutaꞌyoo ka mu tutunehanedu-matoo ka Judas taya mu tuukwe tuunguna oosoo mu tzapoonnekukwu ka Te Pabeꞌe pukwiꞌyoona, oꞌno mu oo watze tzakadukwu.
42022005	Mu Jew numu tutunehanedu besa sokwamana, “Numme u tumanagakukwu,” meeꞌe ka Judas netamma.
42022006	Soo Judas, “Nu ka Te Pabeꞌe-matoo mu bikakwu, gi numu poonnena,” mee tusooyugwe.
42022007	Yaa tabenoo numme ka seepu tooaꞌa batsakwu, ka gi namayuadu tukaba noko ne ewa tuka-kwi manepetu.
42022008	Soo Te Pabeꞌe yise ka Peter noko John meeoo netamma, “Mu sakwa mooe memeakwatese ka te nanesootuhi yongo tukakwuna mabetsabega.”
42022009	Umu yise meeoo tubenga, “Hanoꞌyoo yise numme tugoomahanegakwu?”
42022010	Soo Te Pabeꞌe yise mee mu nanekwegea, “Ka Jerusalem-wi mu pepetugase mu sumuoo nana banoꞌosa tu tsoabu-kooba tokwuhudu wegeakwu. Mu saaꞌa ookow nagekadooa. Ka nobe-kwi oo egeakase oo-nosoo saaꞌa tzoonooahoo kwatese
42022011	ka nana oo nobe-gakoo mee saaꞌa netamma, ‘Soo Te Pabeꞌe umu pumme nakatzimodu-no yaa u-baaꞌyoona nanesootuhi yongo tukakwu.’
42022012	Esoo nana nobe-gaꞌyoo yise mu tzapoonnekukwu ka paꞌatu nobe-kwiꞌyoona ka tukapu mu yongo tukakwuna mu saadooa.”
42022013	Umu yise mooe memeow tu tukakwuna mahaneookwuse.
42022014	Ka tu yongose, soo Te Pabeꞌe ka umu nakatzimodu-no tukana
42022015	mee mu netamma, “Nu tubetse unu mu-no e nanesootuhi yongo tukakwuna petzape gisoo nabatzana.
42022016	Esoo te nanesootuhi yongo tukana ka numu-koobatu e nabatsakwuna oo wahadu ka seepu dooa nabatsa-kwaꞌne. Yow nakwitu umu nanesootuhi tukakwuna e nabatsana-kobena.”
42022017	Soo Te Pabeꞌe yise ka tseda gwuuꞌhoose atsa baa oekoo oo-koobatoo nanesootuhihoose umu pumme nakatzimodu mee netamma, “Noꞌyoona sakwa mu ma-matu hebe.
42022018	Nu mu tuukweꞌe nu ekow atsa baa ka yaa teepu-koobatu tubetse gi hebekwusoo, saaꞌa Te Naa ka te teepu mapudutupudoose oꞌno yise nu tubetse pudutupusoo hebekwu.”
42022019	Soo Te Pabeꞌe ka tukaba gwuuꞌhoose ka Te Naa-matoo nanesootuhihoose oo tzabokase yise mee mu netamma, “Yoonnekoo soo e tookoo mu-koobatoo natzabokakwu eka tukaba-waꞌne. E soomayu saaꞌa ka a tukana.”
42022020	Ka mu tukamakwuse ooosoo ka tseda-witu yukwe soo Te Pabeꞌe meeoo unnena, “Nu sakwa mu-koobatoo nabatsa. Soo atsa baa e puupe-waꞌneꞌyoosoo.
42022021	Soo sumuꞌyoo numu ka umu nuka batsakwadu-tamme e tzamunahookwudu tamme-baa tuka.
42022022	Mooasoo soo Te Naa meeoo tunetamma, nu ooonnekoo nabatsakwu. Pana saaꞌa oosoo umu wohomu nu-matoo bikepu tumaꞌemukwana oo-matoosoo kodyukwu.”
42022023	Umu oo nakatzimodu yise mee nanatubenga, “Hanotugina tamme-matu yoo manekwu?”
42022024	Umu Te Pabeꞌe nakatzimodu puusoo nanano nananepetukute. “Ka puusoo nana suꞌsumme ka Te Pabeꞌe nakwasoo manepunnekwu,” meeꞌe nanatusooyugwena.
42022025	Soo Te Pabeꞌe ka mu nakana yise mee mu netamma, “Gi mu wakwawaꞌa numu-kooba katudu-kwaꞌne, paba nasooyugwepana. Soo sumuꞌyoo mu-nagatu mooe natatsungadu sakwa mu tummatzi. Gi paba nananeyugwepana mu numu tummatzi, tooe nu mu Pabeꞌe pana nu ooosapa mu-kwitu poohigena. Mu sakwa e manena tuusoodyahana nu-kwaꞌnesoo. Soo sumuꞌyoo mu-nagatu mu mooe tatsungadu sakwa mu tummatzi. Mu ka numu tummatzidu gi heesoobedya. Pana nu mu Pabeꞌe, yise mu tummatzaꞌe, mu sakwa nanatummatzi punnoꞌo.
42022028	Mu nu-no tukakwu ka saaꞌa Te Naa-baa mu petukase. Mu yise nu-nosoo ka mu Jew numu nemadabuekwu mu ka ooosapa e nakaꞌoedyukuna tooe mu numu nuka wohone sapa.
42022031	E besa puaꞌa Simon Peter, soo sutaꞌyoo mu tapokakwu te manena gi petzabena.
42022032	Pana nu u nanesootuhikute u sakwa gi e nakaꞌoedyukumakwupana. Ka u unnekwuna saaꞌa nemakodyuse u sakwa umu ta pupuaꞌamu besa mu nanesootuhi meakwuna mu nemayugwekwu.”
42022033	Soo Simon Peter yise mee ka Te Pabeꞌe netamma, “Nu ooosapa u-noꞌyookwu tooe taka mu wutuma tooetoo taka mu goekwuse sapa.”
42022034	Soo Te Pabeꞌe yise ka Simon Peter meeoo netamma, “Awamooasoo gisoo ka tsekuna kwuꞌa yaka, u saaꞌa pahe mu numu mee netammapunnedooa, ‘Nu maka Jesus gi sopedakwatoo.’ “
42022035	Soo Te Pabeꞌe yise ka umu pumme nakatzimodu meeoo tubenga, “Nu ka oꞌnosoo ka besa e unnepu mu numu mu tuukwe tuunguna ka mu tayase tooe gi mu hee-gakoo sapa, gi tuwow mu magoꞌo-gana, gi tuwazoo kummaꞌakoosoo mu moko-gaꞌyoo sapa. Mu puu uga hemma tuuke haaꞌa?” Umu mee oo nanekwegea, “Numme u unne-kwaꞌnesoo gi hemma tuuke.”
42022036	Soo Te Pabeꞌe yise meeoo mu netamma, “Ka yaa manakwana ka mease ka mu hemma magoꞌo noko hanega ka ooone-gana. Mu ka gi segesa-gana ka mu wegabedo tutsanabedu.
42022037	Soo nu-kwitu nanemamakwudu nabotugudu oo-toogoo manipetukwu. Mee oosoo naꞌunakwe, ‘Nu ka mu nanasuda tumatugudu-kwaꞌnesoo namatugukwu.’ “
42022038	Umu oo nakatzimodu mee oo netamma, “Mooasoo numme waahoo segesa-gaꞌyoo.” “Gi nu mownnekoo segesa netamma,” meeꞌe soo Te Pabeꞌe mu netamma.
42022039	Soo Te Pabeꞌe yise ka umu pumme nakatzimodu-no ka nobe-kwiꞌyoona meaꞌase ka poꞌwoadu Olive mee naneadu-matoo petuga, oosoo ka uga ooosapa maneyina.
42022040	Soo Te Pabeꞌe yise mee mu netamma, “Mu sakwa nanesootuhi. Oꞌno mu ka sutakoo mumme nemooaka mu gi oo-ma nakatzabedooa.”
42022041	Soo Te Pabeꞌe yise gi haaꞌno umu kwingaꞌatoo mease meatzedose mee nanesootuhaꞌe,
42022042	“E Naa, soo tubetse suda nuka tu yugwekwuna nu-tamme kemmana nu gi oo nasoomanekena. Ka ume nuka tunetammapu nu oo mayohokwu.”
42022043	Oꞌno yise sumuꞌyoo soo Te Naa tummatziwabe soo toha kasa-gaꞌyoo oo-baa tabua petuse ka Te Pabeꞌe besakoosoo sootuhidooa.
42022044	Togesoo ka pumme tu yugwekwuna oo soonammetugupunne soo oo nanekoonana ka teepu-koobatoo puupe pasawedu-kwaꞌne manewunu.
42022045	Soo Te Pabeꞌe ka nanesootuhimakwuse yotsese ka umu pumme nakatzimodu-baa petuhooga ka suda sokwamana mu utuaꞌe mu mayu petuse,
42022046	mee mu netamma, “Mu sakwa gi utuꞌipana. Yosuhoose nanesootuhigonno, oꞌno mu ka Sutakoo mumme nemooaga mu gi oo-ma nakatzabe-waꞌneꞌyoo.”
42022047	Ka Te Pabeꞌe togesoo yadooawunu soo nana Judas mee naneadu mu tukwutumadu-no ewow numu oo-baa moohe petu. Oosoo ka Te Pabeꞌe-baa petuse oo mitzadyaꞌme. Oꞌno umu oo sopedakwatoohoo.
42022048	Pana soo Te Pabeꞌe yise meeoo o netamma, “Judas how u suda e matugukwuse sapa e mitzadyaꞌme?”
42022049	Mu Te Pabeꞌe-no tunakatzimodu ka tukwutumadu poonnese meeoo ka Te Pabeꞌe tubenga, “Tamme haaꞌa umu-no nagoekwu?”
42022050	Sumuꞌyoo mu Te Pabeꞌe nakatzimodu yise sumuoo mu Jew pabeꞌe tummatziwabe naka tsekaꞌakwunihoo.
42022051	Soo Te Pabeꞌe yise meeoo oo netamma, “Mow sapa.” Ka meeoo oo netammase ka nana naka pukwikoo oo nakwugaꞌahoo-kooba matuguse soo oo naka besa mani.
42022052	Soo Te Pabeꞌe yise ka mu Jew pabeꞌe tukwutumadu meeoo netamma, “Nu gi suda tumatugudu, gi naduyadu, gi tuduhadu tuwazoo. Gi sakwa mu koodooꞌoo-ma e tumahepana, wobe-ma, tsegesa-ma tuwazoo.
42022053	Tooe mu ka e nanesootuhi nobe-kwikoo sapa gi nu-ma tzakadupu-gaꞌyoo. Muusoo tooꞌe. Mooasoo soo tubope ebeoo nabotuku oꞌnosoo Te Naa tamme tuukwe-kwaꞌnesoo.
42022054	Mu tukwutumadu yise ka Te Pabeꞌe-ma tzakaduse oo bika ka mu Jew-numu tutunehanedu naa-matoo. Soo Peter kwingaꞌa mu-nakwi meadabe.
42022055	Ka mu numu yise ka tunehane nobe-kobenakoo pedahoose soo Peter yise ka mu numu-naga katu.
42022056	Sumuꞌyoo tseadumu yise ka Peter poonnese ka oo tsetsoogase yise meeoo unakwe, “Esoo nana ka Jesus-matu.”
42022057	Pana soo Peter yise meeoo unakwe, “Nu gi ma-notu.”
42022058	Ka mu numu togesoo aataꞌa, kummaꞌyoosoo numu ka Peter poonnese punnoꞌo meeoosoo, “U punnoꞌo umu-notu.” Pana soo Peter yise meeoo ka nana netamma, “Nu gi.”
42022059	Togesoo mu tuutooe kummaꞌyoosoo numu punnoꞌo ka Peter meeoo netamma. “U tubetse yow ka Jesus nakatzimodu-matu. U Galilee-witu.”
42022060	Soo Peter meeoo mu netamma, “Nu gi mu numu nemooaga, nu gi umu-notu.” Togesoo ka Peter ookow nemayuyakwe soo tsekana kwuꞌa yagakooha.
42022061	Soo Te Pabeꞌe yise ka Peter poonnegaꞌa. Soo Peter yise oo soomayuhoo ka Te Pabeꞌe pumme netammapu. “Gisoo ka tsekana yaka pahe tooe u gi e nanenamaꞌyoodooa.”
42022062	Soo Peter pumme unnepu soomayuse yagakooha.
42022063	Mu tutukwutumadu ka Te Pabeꞌe nasootzamekuna oo pooe wutumase yise oo wupageta.
42022064	Yise meeoo oo tubenga, “U tooꞌe noꞌokosoo gi hemma watzekudu, haga menoꞌo u wupageta?”
42022065	Mu ewaꞌyoo tutukwutumadu haꞌyoo tooe oo netammana oo-maꞌyoona nanekoꞌe.
42022066	Ka tu tabuakese mu tutukwutumadu ka Te Pabeꞌe mu tunehanedu-koobenatoo hane petuga yise mu tutunehanedu meeoo oo tubenga.
42022067	“U haaꞌa yow soo nanetammadu Ne Pabeꞌe?” Soo Te Pabeꞌe mu nanekwegea, “Tooe mu mumme e tuukwe sapa gi mu e oedyuku-waꞌneꞌyoo.
42022069	Saaꞌa mu e poonnekwu Te Naa toogoopatu-kumaba e katu numme mu tunemadabuekukwu.”
42022070	Mu tutunehanedu yise meeoo oo tubenga, “U haaꞌa Te Naa Tooa?” Te Pabeꞌe yise meeoo, “Aha, nu yow soo Te Naa Tooaꞌa.”
42022071	“Oosoo ka meeoo naneyugwena puusoo gi toge-tamme kemmowgena,” mee mu tutunehanedu nanaꞌunakwe.
42023001	Mu numu tutunehanedu ka Te Pabeꞌe tzakunana ka tiboꞌo numu nehanedu Pilate mee naneadu-kobena oo bi petuga.
42023002	Umu ka Te Pabeꞌe nemooyugwena ka Pilate mee netamma, “Numme eka nana mayu esoo ewa ka mu numu suda neyugwe. Gi ka mu Roman numu-kooba katudu ka mu tumasumudooyina hemepana, mee mu netamma, ‘Nu yow Mu Pabeꞌe ka mu Jew numu-kooba katukwudu,’ mee unakwe.”
42023003	Soo Pilate yise ka Te Pabeꞌe tubenga, “U haaꞌa mu Jew numu-kooba katukwudu?” Soo Te Pabeꞌe meeoo, “Aha, o umesoo unnena.”
42023004	Soo Pilate yise ka mu Jew numu tutunehanedu noꞌoko meeoo netamma, “Nu ka ma-no yadooase, yise esoo ka oo manepunne e tuukwe mu unnena tubetse oo ataꞌyoosoo. Esoo nana gi suda manakwe.”
42023005	Pana mu tutunehanedu ooosapa mee unnegonno, “Esoo ka mu numu suda neyugwewunu, mana ka teepu Galilee mee naneadu-toogoo suda tuneyugwedu.”
42023006	Soo Pilate ka meeoo mu unnegonno mu nakase mee mu tubenga, “Oosoo haaꞌa Galilee-wiꞌyoona kemmapu?”
42023007	Umu mee oo nanekwegea, “Aha.” Soo Galilee numu-kooba katudu Herod mee naneadu punnoꞌo Jerusalem-wi. Soo Pilate yise ka Te Pabeꞌe ka Herod-matoo nemawuni. Soo Te Pabeꞌe yise ka Herod pukwiꞌyoo-kwitoo tzakaka.
42023008	Soo Herod besa soonamme ka Te Pabeꞌe puu-baa natzaka petugase. “Soo Jesus sumuna umu besa tu tumadipu-matu e tzapoonnekukwu. Wunaꞌme nu oetu nakakena besa oo poonne soonamme,” mee soo Herod soonammekatu.
42023009	Ewa ka Te Pabeꞌe tubenga pana soo Te Pabeꞌe gi oo nanekwegea.
42023010	Mu Jew numu tutunehanedu osoo konnopunnena noꞌobasoo nanasuda oo netammagonno.
42023011	Soo Herod yise ka umu tutukwutumadu-no ka Te Pabeꞌe suda matuguna oo-maꞌyoona nanekoena oo nasootzamekugonno. Umu unu nanenagadu-kwi oo kwaseakute mu Jew numu-kooba katudu mee oo netammana yise ka Pilate-matoosoo oo taya.
42023012	Wunaꞌme mu ka Pilate-no Herod gi natokeꞌyookute pana ka yoo hemma manepetuse umu napuaꞌahoo.
42023013	Ka Te Pabeꞌe-baa punowse petugase soo Pilate ka mu Jew numu tutunehanedu nesumuhoo.
42023014	Yise mee mu netamma, “Mu ekow nana nu-baa bi petu. Esoo nana ka mu numu suda neyugwe gi ka numme-kooba katudu nakabetsea mu meeꞌe e tuukwena. Nu oetu soohanese masoo gi ka mu unnekwasoo manakwe.
42023015	Nu tuwazoo ka Herod-matoo a tooꞌe taya. Soo Herod punnoꞌo gi how a yugwe ka gi how a manakwe.
42023016	Masoo sakwa sukwe nuupageta yise natzamaꞌwu mee nu mesoo unakwe.”
42023017	Noꞌyoona mu numu ewa unnegonno, “Ka Barabbas ne tzamaꞌwukuse ka Jesus batsa.”
42023019	Soo Barabbas nakwutuma oosoo ka mu wakwawaꞌa tamme-kooba aatadu wohonekese numu goese ooetoo nakwutumadu. Soo mu wakwawaꞌa tumatuguna ka tabeba oe maneyakwe sumuoo nakwutumadu natzamaꞌwuyakwe mu numu oo netutzeayina.
42023020	Soo Pilate ka Te Pabeꞌe tooꞌe netzamaꞌwusoo pana
42023021	mu numu ewa unnegonno, “Oo tzakwenne, oo batsa.”
42023022	Soo Pilate mee mu numu tubenga, “How manena mu ooka e batsa tuungu? Oosoo gi suda tumatugu. Nu oo wupagetase oo tzamaꞌwukwu.”
42023023	Pana mu numu papabatsesoo mee nanaꞌunnegonno, “Oo batsa.” Soo Pilate yise mu nakabetsea.
42023024	Soo Pilate yise ka mu tutukwutumadu ka Te Pabeꞌe batsa tuungu ka mu numu meeoo unakwe.
42023025	Soo Pilate yise ka Barabbas tzamaꞌwu tooe mu wakwawaꞌa numu-kooba aatadu oo wohonekese numu oo goese sapa.
42023026	Sumuꞌyoo nana Simon mee naneadu ka Cyrene mee naneadu-wiꞌyoona kemmadu ka Jerusalem-witoo kemmadape. Mu tutukwutumadu Te Pabeꞌe tzemahudu oo wegeagena. Oo-ma tzakaduse ka Te Pabeꞌe puma nataposakwuna oo tokwu tuungu ka Te Pabeꞌe-nakwisoo.
42023027	Ewaꞌyoo momokoꞌne mu-nakwisoo punnoꞌo meadape sakwina.
42023028	Soo Te Pabeꞌe umu-tamme nakwumunase ka mu momokoꞌne mee netamma, “Mu sakwa gi nu-koobatoo sagwipana. Mu sakwa muusoo yise ka mu doodooamu-koobatoo sakwi.
42023029	Pudusoo Jerusalem-witu suda namanekwu mu doodooamu-makoo suda namanatzayakwe mu yise mee unakwe, ‘Mu numu gi doodooamu-gaꞌyoo tookwa besa namanatzi.’
42023030	Umu yise ka giba-matoo nanesootuhikoo mee unnena, ‘U sakwa numme-koobatoo aanooakase mee wumabema.’ “ Pana soo giba gi oo manakwe.
42023031	Togesoo e gwetzoi sapa umu suda e yugwe tooe gi suda e manakwe sapa. Umu ka saaꞌa e batsase umu mumme numu Jerusalem-witu unu suda yugwekwu mu ka suda tumatuguse.”
42023032	Mu wahaꞌyoo tuduhadu punnoꞌo ka Te Pabeꞌe-no natzakase nataposa.
42023033	Mu tutukwutumadu yise ka Numu Tzonoho mee naneadu-kwi petugase ka sunngabe nuummadabue-ma oo taposa wahoo tutuduhadu naana naamookwi.
42023034	Soo Te Pabeꞌe mee nanesootuhikooha, “E Naa u sakwa mu numu yaa manepunnedu maꞌemukwana soomuꞌwa, umu gi oo nakasopedakwadoona yoo e yugwe.” Mu tutukwutumadu yise ka oo kwasu natotsakwate.
42023035	Mu numu oona konnona Te Pabeꞌe tupoonnepunne mu Jew numu tutunehanedu oo-maꞌyoona nanekoꞌe. Mu Jew numu tutunehanedu ka Te Pabeꞌe mee netamma, “U puu kukummaꞌakoosoo magwetzoi mee unnepana menoꞌo sakwa yise u uusoo namagwetzoi u ka Te Pabeꞌe mee naneꞌyugwena.”
42023036	Mu tutukwutumadu punnoꞌo ka Te Pabeꞌe-maꞌyoona nanekoꞌena. Umu yise ka suda kammadu baa suda manena ka Te Pabeꞌe tooꞌe mapoonneku pana oosoo
42023037	yise gi oo hepe. Umu mee oo netamma, “U sakwa uusoo namagwetzoi, u ka pooha-gana mu Jew numu-kooba katudu mee naneyugwena.”
42023038	Ka Te Pabeꞌe tzopa ka sunngabe-ma soo wobe nataposa mee oo-ma natuboꞌo, “Yow soo Jew numu-kooba katudu.”
42023039	Sumuꞌyoo mu tutuduhadu-matu ka Te Pabeꞌe-kumaba nataposadu mee oo netamma, “U ne Pabeꞌe mee naneyugwepana gi hownnekoo te magwetzoaꞌe.”
42023040	Soo sumuꞌyoo tutuhadu punnoꞌo ka Te Pabeꞌe-maꞌyoona sooiwunudu mee netamma, “Gi meeoo unnepana. U sakwa ka Te Naa-wi tunakaꞌoedyuku ta punnoꞌo nagoekwu.
42023041	Ta ka tumaꞌemukwase sakwa oe tumanaga pana esoo nana puu gi tumaꞌemukwa.”
42023042	Oosoosoo tuduhadu yise ka Te Pabeꞌe mee netamma, “Ka u pooha-toohakwi kodyu petuse, saaꞌa e sootuhi.”
42023043	Soo Te Pabeꞌe mee oo netamma, “U sakwa oo nakasopedakwatoo yaa tabeno soo Te Naa ta sootuhikwu ka pu-baa ta pepetugase.”
42023044	Tabeno manakwana oona ka taba pahe-kwitoo oo katu-kwikoo tooe, noꞌoko teepu-koobakwitu toganopunne.
42023045	Soo taba koomeba-ma natzadoboyahoo. Soo wunapu ka Te Naa pooha pukwiꞌyoona mu pooha maneyina naamootoo natzakwenedu paꞌanakwana tubongo oo naamootoo natzagebuꞌehoo.
42023046	Soo Te Pabeꞌe ka Te Naa mee nanetzakwiyaꞌe, “E Naa menoꞌo u-matoo e moogooa meahookwu.” Yise soo Te Pabeꞌe yaꞌehoo.
42023047	Soo tueyaꞌedu pabeꞌe ka a namanina poonnese mee unakwe, “Esoo nana tookwa togesapa besaꞌyoo.”
42023048	Ewaꞌyoo numu ka Te Pabeꞌe yaꞌehoose oo poonne suda sokwamana ka suda oo matuguse yise nobe-kwitoo kodyu mee nanaꞌunnena, “Tamme suda manakwe, tamme tumaꞌemukwa.”
42023049	Umu Te Pabeꞌe soobedyadu umu momokoꞌne Galilee-wiꞌyoona ka Te Pabeꞌe-no kemmapu oona kwingaꞌyoona oo poonne ka suda oo nuugwe.
42023050	Sumuꞌyoo nana Joseph mee naneꞌa
42023051	Soo Joseph gi ka Jew numu tunehanedu nakabetzape ka Te Pabeꞌe mu nebatsa. Soo Joseph ka Te Naa tu nakabetseana sookwina.
42023052	Soo Joseph ka Pilate-baa petugase ka Te Pabeꞌe tookoo oo natuungu.
42023053	Soo Joseph ka oo tookoo hanehoose wunapu-wi oo mabutooe. Gisoo ka taba egea, ka tupe-naga natudotawaga gisoo numu pukwi nanomatuguna, ooweoo soo Joseph ka Te Pabeꞌe tookoo nanomatugu.
42023054	Esoo ka nanesootuhi tabeno-kobenasoo namanena.
42023055	Umu momokoꞌne ka Te Pabeꞌe-no Galilee-wiꞌyoona kemmaꞌadu ka Joseph nagegase ka Te Pabeꞌe nanomatuguna poonne.
42023056	Umu nobe-kwitoo kodyukase nakwanaꞌa matabue oo tookoo-kooba nahanekwudu. Umu ka Jew tumayohope mayohona gi kodyu ka nanesootuhi tabeno oo manese.
42024001	Ookow moooꞌa awamooasoo tu pudutabuagena mu momokoꞌne Te Pabeꞌe tookoo pukwi nanomatugupu-wi petugonnohoo ka nakwanaꞌa tu tumadabuepu hanena.
42024002	Soo tseketadyadu tupe oo-kobena nahanepu puma oo namatumana namagonnonooekwunipu-gaꞌyoo.
42024003	Umu oe tzoonooahookase sapa gi ka Te Pabeꞌe tookoo oekoo maꞌyu.
42024004	“Hano soo Te Pabeꞌe tookoo?” mee umu nananetammadyakwe. Wahaꞌyoo toha kakasa-gaꞌyoo umu-baa tapua petu besa patakwetseadu-kwi nanamasooana.
42024005	Mu momokoꞌne umu-ma nasoosuahoo.
42024006	Mu toha kakasa-gaꞌyoo mee mu momokoꞌne netamma, “Mu sakwa gi suipana. Gi ka togesoo nummenummedu numu ka numu tuipu-nagatu watepana. Te Pabeꞌe gwetzoi.
42024007	Mu sakwa oo soomayu ka gisoo nabatsana oosoo mu tuukwe, ‘Pudusoo mu sutaꞌyoo numu e batsakwu yise waha tabe mease nu namayodakwusoo.’ “
42024008	Mu momokoꞌne yise ka Te Pabeꞌe unnepu soomaꞌyu,
42024009	ka oo nanomatugupu-wiꞌyoona meaꞌase ka Te Pabeꞌe nakatzimodu noꞌoko tuukwe.
42024011	Mu Te Pabeꞌe nanayadooawabe gi ka pumme mu tuukwepu nakaꞌoedyukute sukwe meeoo tooe unakwe mee mu soobedyana.
42024012	Soo Peter yotseoose ka Te Pabeꞌe uga nanomatugu-kwitoo tanomanegea. Ka oe petuoogase, oetu tomooeꞌma pukwi oo namasooapu suuꞌmu oe kwakwape oosoo yise nobe-kwitoosoo mea mee soonamme, “Mu momokoꞌne tookwa togesapa tuukwe haꞌoogena yise mani?”
42024013	Oꞌno tabenosoo wahaꞌyoo nanana Te Pabeꞌe-wi tunakaꞌoedyukudu Emmaus mee naneadu-witoo memea kwinga nasogomea ka Jerusalem-wiꞌyoona.
42024014	Umu ka memeadabena ka namani-kwitu nanatugweꞌnga.
42024015	Te Pabeꞌe mu hatsuhookase sapa
42024016	umu gi oo posopedakwadoo.
42024017	Soo Te Pabeꞌe yise mee mu tubenga, “Hekwitu mu netammana?” Umu ka suda sokwamana wamepetu.
42024018	Sumuꞌyoo umu-matu Cleopas mee naneadu mee oo netamma, “U suuꞌmu ka sumuna ka umu Jerusalem-witu-matu gi ka a namane-kwitu naka.”
42024019	Soo Te Pabeꞌe yise oo tubenga, “Haꞌoo tu namanise?” Umu yise meeoo, “Jesus-witu, oosoo unu pooha-gaꞌyoo ka Nazareth-witu kemmana. Ka Te Naa Besa Pooha-ma soo Jesus unu pooha-gaꞌyoo oosoo ka ewow numu mabesakuse yise Te Naa besa unnepu numu tuukwepu.
42024020	‘Soo Jesus tookwa Te Pabeꞌe. Oosoo ka mu Tiboꞌo tayakwuni,’ mee numme ooosapa sokwamadu. Pana umu tutunehanedu ka mu Tiboꞌo ooka batsa tuunguna. Etzeꞌe tabe mea ka oo tu namanise.
42024022	Yaa awamooa mu momokoꞌne numme-matu besow ne tuukwe gi ne nakasopedakwadoona. Umu meeoo, ‘Awamooasoo numme meaꞌa ka pukwi Te Pabeꞌe nanomatugu-kwitoo,
42024023	pana Te Pabeꞌe kadooꞌyoo. Numme ne tuusoobedya-kwikoo umu Te Naa tummatzidu mu toha kakasa-gakoo poonne umu mee ne tuukweꞌe, “Te Pabeꞌe gwetzoi.” ’
42024024	Mu numme-nagatu-matu mu naana ka oo nanomatugu-kwitoo meaꞌa. Umu oo poonne petuga oosoo ka mu momokoꞌne umu tuukwe-kwaꞌnesoo. Pana umu gi Te Pabeꞌe poonne.”
42024025	Soo Te Pabeꞌe yise mee mu netamma, “Mu gisoo e nakasopedakwadoo. Mu gisoo oo nakaꞌoedyukute ka oꞌnosoo Te Naa yadooawabe tamme tuukwena.
42024026	Oꞌnosoo umu meeoo tubotugu, ‘Soo Te Pabeꞌe mooe nabatsase saaꞌa yise noꞌoko mu numu nemadabuekwu.’ “
42024027	Soo Te Pabeꞌe yise besasoo mu tuukweꞌe ka oꞌnosoo Te Naa nanayadooawabe Te Pabeꞌe-witu mu numu tuukwekepu. Mooeꞌugasoo soo Te Pabeꞌe ka Moses unnepu mu tuukweꞌe penakwa yise umu susumudu Te Naa nanayadooawabe unnepu waha.
42024028	Umu yise ka umu waahoo naana pukwitoo mea tzageꞌe manepetu. Pana soo Te Pabeꞌe oo-kwingadusoo meadu.
42024029	Umu yise meeoo oo netamma, “Mooasoo yongoho pudusoo taba egeahookwu, u sakwa numme-baasoo tooi.”
42024030	Ka mu tukakwuse, soo Te Pabeꞌe ka tukaba gwuuhoose oetu mu nanesootuhikukooha. Ka tunemamakwuse oo tzabokase umu-matoo oo mameaku.
42024031	Oꞌno umu o posopedakwatoo oosoo yise gi tapuꞌaka.
42024032	Umu yise mee uꞌunekwate, “Ka te sogo kemmadape, soo Te Pabeꞌe ka a nabotuguna besasoo ta tuukwe, ta yise besa oo nakasoobedya.” Umu yise yosuhoose ka Jerusalem-witoosoo kokodyuhooka, okow yongonasoo.
42024033	Ka mu pepetugase noꞌyoona Te Pabeꞌe yadooawabe nanano o, ewaꞌyoo numu punnoꞌo mu-kumisoo.
42024034	Umu ka mu waahoo mee netamma, “Soo Te Pabeꞌe togesapa tu yaꞌe-kwikoo namayodu, Simon Peter ka Te Pabeꞌe poonne.”
42024035	Umu wahaꞌyoo yise mee mu netamma, “Soo Te Pabeꞌe numme-no sogomea. Ka oꞌnosoo Te Naa nanayadooawabe tubotuguna ka Te Pabeꞌe-witu besasoo ne tuukweꞌe. Numme ka mooeꞌugasoo gi oo posopedakwatoo. Saaꞌa ka oo nanesootuhise ka tukaba oo tzabokase, numme oo pudu posopedakwatoo.”
42024036	Togesoo mu apegeagonno soo Te Pabeꞌe umu-baa tapuꞌa petuse mu yadooꞌe.
42024037	Umu nasoosuihoo, “Uda tsoapa,” mee sokwamahoo.
42024038	Soo Te Pabeꞌe yise mee mu netamma, “Mu sakwa gi nu-ma suipana. Gi nu tsoapa.
42024039	Nu nuusoo yow ka e mi noko e kuku pumakoo e natzepotzetapu poonne. Mu e mesoo tzama. Soo tsoapa gi tookoope-gaꞌyoo.”
42024041	Ka besa sokwamahoose umu gisoo oo sooꞌoedyukupana ka tsoapa mee oo sooyugwepunnena. Soo Te Pabeꞌe yise mee mu tubenga, “Mu haaꞌa hemma nadukadu hane?”
42024042	Umu yise pakwe nanoꞌhona oo magahoo
42024043	oosoo yise mu-kobenaꞌyoosoo tukakooha umu yise oo sopedakwatoo soo Te Pabeꞌe tookwa togesapa nummenumme.
42024044	Soo Te Pabeꞌe yise mee mu netamma, “Mooasoo nu ka mu-baaꞌyoona mu tuukweꞌe noꞌoko ka Te Naa yadooawabe tubotuguna togesapa oo-toogoo namanekwu.”
42024045	Soo Te Pabeꞌe yise ka Te Naa nanayadooawabe tu tubotugupu nanakasoopedekwadoo oo mayugwe.
42024046	Mee mu netamma, “Mooasoo oꞌnosoo e manekwuna nanemamakwu. Nu nabatsase pahe tabe mease nu e yaꞌekwikoo namayoda.
42024047	Soo nu-kwitu besa naꞌunnedu noꞌobatusoo numu oo natuukwekwu, mooeꞌugasoo yaa Jerusalem-wiꞌyoona yise mana kwingaꞌa-kwi. Mu numu yise tu tumaꞌemukwana nanekwahase mu tumaꞌemukwana nasoomuꞌwase mu nasootuhikwu ka nuka nakaꞌoedyukuna.
42024048	Mu ka nu-kwitu mu numu tuukwekwu ka e manena poonnena yise ka e unnepu nakana.
42024049	Pudusoo nu mu poohamakakwu ka Te Naa unne-kwaꞌne. Mu sakwa yaa Jerusalem-wisoo ka mumme e pooha-makananoꞌoto.”
42024050	Saaꞌa yise Bethany-tamme meana soo Te Pabeꞌe mayodase mu nanesootuhikute.
42024051	Toesoo mu nanesootuhikuwununa umu-baaꞌyoona toogoopatoo tsebooega.
42024052	Umu Te Pabeꞌe tuukwewabe yise besa sokwamana ka Jerusalem-witoosoo kodyuka.
42024053	Umu ooosapa ka pabatsekoo nanesootuhi nobe-kwiꞌyoona nanesootuhiyakwe, “U, Ne Naa tubetse besaꞌyoo,” mee unneyakwe.
43001001	Gisoo ka teepu namadabue soo Te Pabeꞌe mooasoo o. Soo Te Pabeꞌe ka Te Naa-baa ka Te Naa-waꞌneꞌyoonasoo.
43001003	Soo Te Naa ka Te Pabeꞌe noꞌoko hemma matabue tuungu.
43001004	Soo Te Pabeꞌe yise ka ooosapa nummennummekwuse noꞌoko numu kootabuakute Tu Besa Pooha-ma.
43001005	Soo Te Pabeꞌe kootabuapunnena, togano-wi numu mesoo kootabuakute. Soo sutaꞌyoo togabu-witu gi oo matzooeku-waꞌneꞌyoo. Soo Te Pabeꞌe tamme-baa petuse gi haaꞌnoto tamme-nagakwi nummennumme. Soo Te Pabeꞌe ka tubetse kootabuadu ka mu numu yaa teepu-koobatu haneku petu. Soo Te Pabeꞌe ooosapa besa tusooyugwedu, numu besa matugu tuwazoo ka kaahenotu ooosapa tuwazoo waha. Numme ka Besa Poohabe poonne, soo Te Naa ka Tu Besaa Tooaꞌa ooka sootuhi. Soo nana John mee naneadu ka Te Naa tamme-tamme tutayana ka Te Pabeꞌe-witu mu numu oo tuukwe tuungu. Saaꞌa mu numu yise ka Te Pabeꞌe-wi tunakaꞌoedyukukwu. Soo John yise ka Te Naa Besa Pooha-toohakwi paba yadooase mee unne, “Yow esoo nana puwitu mumme e tuukweyina.” Mu yise mee unakwe, “Tooe esoo nuga kwanngaꞌapana esoo ka Te Tubetse Pabeꞌe-notu esoo ka ooosapa gwetzoinnummekwuse. Ooonneꞌyoona tamme sakwa yise oo nakabetsea.” Soo John gi Te Pabeꞌe, oosoo ka Te Pabeꞌe-witu numu sukwe tuukwekwu. Ka mu numu meeoo tuukwekwu soo Te Pabeꞌe numu magwetzoikwu. Tooe soo Te Pabeꞌe oꞌnosoo ka teepu matabuese sapa, ka tu nanumu-baa petuse, susumudu umu-matu gi oo heesoobedya. Umu ka Te Pabeꞌe nakaꞌoedyukudu suuꞌmu, Te Naa doodooamu manepetugakwu. Gi tamme hownnekoo tammesoo namagwetzoaꞌe soo Te Pabeꞌe ka gwetzoibu te sootuhikwu. Numme ka nanabesa oo pooha manena poonne.
43001016	Soo Te Pabeꞌe noꞌoko hemma hee-gana, yise ewahoo nasootuhipe te sootuikwu.
43001017	Oꞌnosoo soo Moses ka te nanamooatupu tuukweꞌe, mee mu saaꞌa ka Te Naa-witu nakadooa. Saaꞌa yise soo Te Pabeꞌe Jesus te tuukwe soo Te Naa unu te soobedya. Soo Te Pabeꞌe togesapa te tuukwe.
43001018	Gi haga ka Te Naa poonnedu, oo Besaa Tooaꞌa Jesus suuꞌmu ooosapa oo-noꞌyoodu oo sopedakwadoo. Soo Te Pabeꞌe ka Te Naa witu te tunesootabue.
43001019	Mu Jew numu nanesootuhi moohedu Jerusalem-witu ka mu naana-matu yise ka mu tutummatzidu-no ka John-matoo nataya mee yise oo tubengu. “Haga u? U haaꞌa Te Pabeꞌe? U haaꞌa yow oosoo nanetammadu?”
43001020	Soo John mee mu nanekwegea, “Gi nu.”
43001021	“U haaꞌa Elijah?” mee tuwazoo umu oo tubengu. Soo John yise meeoo, “Nu gi Elijah.” Umu yise tuwazoo oo tubenga, “U haaꞌa Te Naa yadooawabe numme-matoo oo tutayana oꞌnosoo nanetammadu?” “Gi!” mee soo John.
43001022	Umu yise meeoo oo netamma, “Haga yise u? Haꞌyoo saaꞌa numme mu numu numme tayadu tuukwedooa? U sakwa uusoo nakwitu ne tuukwe.”
43001023	Soo John mee mu nanekwegea, “Nu yow soo nana Te Naaꞌa Pooha-tookwi, numu-wana nobe-gaꞌyoo mu numu nu-baa petudyana nu meeoo mu netamma, ‘Ka suda mu tumaduguna nematzagakwuni, ka Te Pabeꞌe pudusoo petukwuna tuganaꞌa tzageꞌe manekena ne mu numu tunesootabue.’ Ka Te Naa yadooawabe, Isaiah mee naneadu e manena nanemamakwupu-witu oo nabotugupu.”
43001024	Mu Jew nanesootuhidu-nagatu Pharisee mee nananeadu, ka mu Jew numu moohedu-nagatu-no ka John-matoo nataya. Ka baa hooodu Jordan mee naneadu-kwi soo John baa-wi numu matzakayakwe, ka Bethany mee naneadu tzageꞌeꞌyoona. Mu Pharisee meeoo ka John netamma, “U gi Elijah, u gi Te Pabeꞌe, u gi tuwazoo Te Naa yadooawabe-matu, how yise manena u numu baa-wi matzakayakwe? Hownnekoo pooha tooha-kwi, yise haga mu numu baa-wi u matzaka tuungu?” Soo John yise mu nanekwegea, “Nu ka mu numu, baa-wi sukwe matzaka. Soo Te Pabeꞌe mu-nooꞌyoopana mu gi oo soopedakwatoo-waꞌneꞌyoo.”
43001029	Ooga mooa soo John ka Jesus Te Pabeꞌe poonne, pudamme oo kemma. Soo John yise Te Naa Besa pooha-toohakwi meeoo, “Yowsoo Te Pabeꞌe. Yow esoo nana mu numu nanasuda mamanena-koobatoo nabatsakwudu. Soo Te Naa ka mu numu baa-wi e matzaka tuungudu mee tuwazoo e netamma, ‘U ka mu Pabeꞌe posopedakwadookwu, ka E Besa Pooha-ma oo pooha nasootuhise. Soo E Besa Pooha yise ooosapa ka mu Pabeꞌe-nagaꞌyookwu. Soo Te Pabeꞌe yise saaꞌa ka mu tunakaꞌoedyukudu ka E Besa Pooha-ma punnoꞌo sootuhikwu.’ Nu ooosapa meeoo mu netammanoꞌo, ‘Soo Te Pabeꞌe pudusoo petukwu.’ Tooe oosoo e wanngaꞌa natubanga pana yow esoo Te Tubetse Pabeꞌe numu-koobenatusoo. Gisoo nu Te Pabeꞌe posopedakwadoo, nu mu numu baa-wi matzakakena, ooonneꞌyoona mu Jew numu oo nakasopedakwadoo ka Te Pabeꞌe pudusoo petukwuna.” Soo John yise mee unakwe, “Nu ka Te Naa Besa Pooha poonne, paꞌanakwana, kweꞌnaꞌa tubongo wueketu-kwaꞌne tabuakese ka Te Pabeꞌe-naga manipetu.
43001034	Nu ka Pooha Nasootuhipe poonne, nu yise mu tuukwe oosoo Te Tubetse Pabeꞌe.”
43001035	Ookow moooa soo John waahoo umu putoohakwi natunedyooemodu-no oona konnopunne.
43001036	Ka Te Pabeꞌe pumoopa oo sogomeꞌa oo poonnese, John mee mu netamma, “Mow masoo Te Pabeꞌe tamme-koobatoo nabatsakwudu.”
43001037	Wahaꞌyoo umu natunedyooemodu-matu oo nakahoose, ka Te Pabeꞌe-nakwi memeahoo.
43001038	Soo Te Pabeꞌe wesase mu poonne ka tu nakwi mu memeaꞌa. Soo Te Pabeꞌe yise mu tubengu, “Hemma mu?” Umu yise meehoo, “Hano u tooiyakwe?”
43001039	Soo Te Pabeꞌe mu nanekwegea, “Nu-no kemmase muusoo oo poonnekwu.” Umu yise, oo-no memea, oonaa oo pukwiꞌyoo-witoo. Oꞌno tabeno umu gi haaꞌno oona oo-baaꞌyoopunne.
43001040	Sumuꞌyoo mu waha-matu natunedyooemodu Te Pabeꞌe-nakwi meadu, Andrew mee naneadu, Simon Peter pabeꞌe ka tu wangaꞌa-baa petuoogase oo tuukwe, “Numme ka Te Pabeꞌe-no nanatapoegea.”
43001042	Ka Simon yise Te Pabeꞌe-baa bi petuooga. Ka mu pepetuoogase soo Te Pabeꞌe ka Simon poonnese mee oo netamma, “U yow, Simon
43001043	Oogow moooꞌa soo Te Pabeꞌe ka teepu Galilee mee naneadu-witoo meakwu, mee tusooyugwe. Soo Philip mee naneadu punnoꞌo o. Soo Te Pabeꞌe mee ka Philip netamma, “U sakwa nu-no mea.”
43001044	Soo Nathanael mee naneadu oonow nobe-gaꞌyoo. Soo Philip
43001046	Soo Nathanael yise mee unakwe, “Gi besaꞌyoo numu suuꞌmu, ka Nazareth-wiꞌyoona kemma.” Soo Philip yise meehoo, “Kemmase uusoo nama oo tapoegea.”
43001047	Soo Te Pabeꞌe ka Nathanael poonne, meeoo yise, “Yow esoo Te Naa-wi tunakaꞌoedyukudu. Esoo gi suda tusooyugwedu.”
43001048	Nathanael yise mee tutubengu, “Hownnekoo u e sopedakwatoo?” Soo Te Pabeꞌe mee oo nanekwegea, “Nu oona sunnga-toohakoo u pooha poonne gisoo ka Philip ume baꞌe.”
43001049	Soo Nathanael yise mee unakwe, “U yow Ne Pabeꞌe, u ka tamme Jew numu-kooba katukwutu.”
43001050	Soo Te Pabeꞌe yise meeoo, “Nu u pooha poonnena mee e unakwe u haaꞌa e nakaꞌoedyukute?
43001051	Nu kaaheno mu tuukwe, mu saaꞌa ka Te Naa nanabesa oo tumadaꞌe oo poonnekwu. Mu nuga mane-too ka Te Naa sopedakwadoo petugakwu, o tutusooyugwena, tuwazoo.”
43002001	Waha tabe mease ka teepu Galilee mee naneadu-koobaꞌyoona, ka Cana mee naneadu-kwiꞌyoona numu nanodukwadookwu. Soo Te Pabeꞌe ka numme tunakatzimodu-no oetu nabaꞌe, soo Te Pabeꞌe pea punnoꞌo.
43002003	Togesoo ne tuka aata soo atsa baa nasooꞌahoo. Soo Te Pabeꞌe pea mee oo netamma, “Soo nahebedu punoko te tukana nasooꞌahoo.”
43002004	Soo Te Pabeꞌe oo nanekwegea, “Gi hownnekoo nu menoꞌo mu tummatzi-waꞌneꞌyoo, e pooha manekwuna gisoo oe manepetu.”
43002005	Ooonneꞌyoopana soo oo pea yise ka umu numu tummatzidu mee netamma, “Ka e tooa mumme tunetammaku-kwaꞌnesoo, saaꞌa mane.”
43002006	Naapaheꞌyoo papabatseꞌyoo tupe-ma namadabuedu, pukwi baa mu tubanena umu tzageꞌe nahane. Mu Jew numu nanesootuhipu puma namayohona, pukwi mu mabatzagana.
43002007	Soo Te Pabeꞌe mee mu netamma, “Baa-ma ka pukwi mu tubanena kaanoku.” Ka ooka mu kaanokuse,
43002008	soo Te Pabeꞌe meeꞌe mu netamma, “Ka baa-matu bayoongase, ka mu tuka-kooba poenaꞌewabe mooe bamaga.”
43002009	Soo mu poenaꞌewabe ka baa-matu tumahoo, oosoo tookwa atsa baa manipu-gaꞌyoo. Soo mu poenaꞌewabe ka Te Pabeꞌe ooka sootunagahoona gi sopedakwatoo, umu numu tummatzidu suuꞌmu oo sopedakwatoo.
43002010	Soo mu poenaꞌewabe ka nodukwadookwudu bihoose mee oo netamma, “Tooe haga tooe ka besow atsa baa numu mooe hebekuyakwe. Yise saaꞌa ka mu numu baagoehookase, umu ka gi tubetse besow mu numu hebekuyakwe. U nakwitoo ka besow nabeni.”
43002011	Yow esoo nagutza mooeꞌugasoo ka Te Pabeꞌe pooha manikepu, ka Cana-wiꞌyoona. Owe manakwana numme ka Te Pabeꞌe numme pooha tunedyooemona unukoosoo besa oo nakaꞌoedyukute manika.
43002012	Saaꞌa soo Te Pabeꞌe ka Capernaum mee naneadu-witoo mea, tu pea, tu wangaꞌamu, yise numme Te Pabeꞌe nakatzimodu-no. Numme punnoꞌo huu tabenosoo o.
43002013	Saaꞌa yise numme tunakatzimodu ka Te Pabeꞌe-no Jerusalem-witoo tuwazoo meaꞌa. Ka mu Jew numu ka oꞌno tu namagwetzoina soomayuna gi namayuadu tukaba nadukanoꞌo tabeba-gaꞌyoo, oꞌno yise paba tukayakwe.
43002014	Numme pabow nanesootuhi nobe-wi petuooga, oo-kobenaꞌyoona ka tu nananesootuhinoꞌo mu nanana kootsoo-ma tumuꞌu, seepu noko weeho tuwazoo, yise susumudu nanana o manepunnena ka mu wakwawaꞌa puma tumukwuna tzanabetokudyakwe numme mu poonne.
43002015	Soo Te Pabeꞌe yise tugapoo nakwebaꞌa-doose, ka puma mu tumuna mu kootsoo noko mu seepu tuwazoo, ka pabatsekoo nanesootuhi nobe-kumabakoo wumahukwunihoo. Ka pukooba mu tutzanabetokudyina tonabedahoose, ka oo-kooba natuoona tatapepuꞌa.
43002016	Ka mu nanana weeho-ma tumudu mee netamma, “Mu sakwa mu hootsebaꞌa haneooka, gi ka Te Naa-matoo pukwiꞌyoona te nanesootuhidyina nobe-kobenaꞌyoona hemma-ma tumupana.”
43002017	Numme ka Te Pabeꞌe tunakatzimodu ka saaꞌa oo soomaꞌyu ka oꞌnosoo Te Naa yadooawabe mesoo tubotugupu ka Te Naa unnepu, “E Naa ume ooosapa namatuguna, ka numu u-tamme suda tumaduguna nu gi petzape.”
43002018	Susumudu mu Jew numu nanesootuhi papabeꞌe mee oo netamma, “U sakwa besa nanasookwugi ne tusootunagaku, oꞌno numme u oedyukukwu yow tookwa ka Te Naa tunetammana mayoho mee numme u sooyugwekwu.”
43002019	Soo Te Pabeꞌe yise meeoo mu nekwegea, “Mu ka eka nanesootuhi nobe kadoo mayugwese, nu pahe tabeba-wisoo oo mayodakwusoo.”
43002020	Mu Jew numu nanesootuhi papabeꞌe yise mee unakwe, “Esoo pabaꞌyoo nanesootuhi nobe wuꞌnaꞌmeꞌyoosesoo namadabuepu. U yise ka sumuꞌyoonasoo hownnekoo u pahe tabeba-wisoo nanakwisoo a matabuehookwu?”
43002021	Pana soo Te Pabeꞌe puusoo tu yaꞌe-kwikoo tu namayoda-kwitu netammana meeoo unakwe, umu yise gi oo nakasopedakwadoo.
43002022	Ka saaꞌa Te Pabeꞌe tu yaꞌe-wikoo, pihoo tabeba-wisoo namayoduse, oꞌno numme ka oo unnepu pudu nakasopedakwadookooha, ka puusoo oo nanetammana. Numme yise oo nakaꞌoedyukute ka Te Naa oꞌnosoo nanayadooawabe unnepu, yise ka Te Pabeꞌe unnepu togesapa nayadooadu.
43002023	Ka mu Jew numu ewa tukanoꞌo ka Jerusalem-wiꞌyoona, ewaꞌyoo numu ka nanabesa ka Te Pabeꞌe pooha manena poonnese oo nakaꞌoedyuku.
43002024	Soo Te Pabeꞌe mu numu waha-tamme tusooyugwedu sopedakwadoo, mooasoo mu manekwuna gi watzekupunne, soo Te Pabeꞌe owetuoo mu numu pumme batsakwuna soopedakwedoo. Ka sukwe numu gi totogekoo mu sopedakwadoona.
43003001	Sumuꞌyoo nana Nicodemus mee naneadu ka umu nananesootuhi papabeꞌe-matu
43003003	Soo Te Pabeꞌe mee oo netamma, “Nu kaaheno u tuukwekwu. Ka Te Naa nakabetsakwuse, u sakwa pudu nadooaꞌadoosoo.”
43003004	Soo Nicodemus yise mee ka Te Pabeꞌe tubenga, “Mooasoo nu unu waꞌetsena. Hownnekoo nu pudu nadooaꞌadookwusoo? Gi nu hownnekoo ka e pea nagasoo egease pudu nadooaꞌadookwusoo tuwazoo.”
43003005	Soo Te Pabeꞌe mee oo nanekwegea, “Nu kaaheno u tuukwekwu. U ka Te Naa-wi mooe tunakaꞌoedyukuse, oꞌno yise u ka Te Naa unnepu nakaꞌoedyukukwu. Numu puusoo oo madaꞌe ka numu pudu nadooaꞌadoona, pana soo Te Naa Besa Pooha suuꞌmu, ka mu numu tunakaꞌoedyuku mayugwekwu.
43003007	Gi a nasoomenakwupana, gi nagutza unu namanedu nu u netammakute.
43003008	Soo Te Naa ka hukwapa-waꞌneꞌyoo. Soo hukwapa puu tooe how tooe hukwa-tabuꞌa, gi tamme oo poonne-waꞌneꞌyoo. Gi haga pukwiꞌyoona oo kemmana, yise pukwitoo oo meana sopedakwadoo. Gi haga oo sopedakwadoo hownnekoo soo Te Naa Besa Pooha mu numu tunakaꞌoedyuku mayugwekwu.”
43003009	Nicodemus yise mee unakwe, “Togesoo nu gi oo nakasopedakwatoo ka nuka u tuukwena.”
43003010	Soo Te Pabeꞌe yise meeoo, “U sakwa ekow nakasopedakwadoo, u ka mu Jew numu mooasoo tunedyooennummena.
43003011	Nu togesapa u tuukwekwu. Nu ka e sopedakwatoona, ka e poonnena tuwazoo, nu u tooe tuukwe pana u gi e nakaꞌoedyukudu.
43003012	Ka yaa teepu-koobatu ka numu sooabe, Te Naa-no sumusoo manepunnedu u gi oo nakaꞌoedyukute tooꞌe nu u tooe tuukwepana, ka hemma manepunnena ume e tuukwe u gi oo nakasopedakwatoo, u ka gi oo nakaꞌoedyukuna.
43003013	Gi haga yaa teepu-koobatu ka Te Naa manepunne-kwitu sopedakwadoo nu suuꞌmu, soo Te Pabeꞌe ka Te Naa baꞌyoona kemmapuna oo sopedakwadoo.
43003014	Ka oꞌnosoo mu te nanamooatupu manepu-waꞌneꞌyoo, ka togogwa pumme tokuese umu ka Te Naa nanetsagwayaꞌe. Soo Te Naa yise meeoo mu tunetammakute, ‘Ka weehepu togogwa-waꞌne matabuese, paꞌa oo taposase, umu numu saaꞌa ookow poonnena gwetzoimodooa.’
43003015	Mu ka nuka nanetzakwiyina gwetzoikwu. Oꞌnosoo te nanamoomooatupu-waꞌnesoo ka paꞌa e nataposase mu saaꞌa gwetzoidooa.
43003016	Te Naa noꞌoko numu ka teepu-koobatu besa soobedyana, tu besa dooa tamme-koobatoo nemawuni. Tooe haga tooe nu-kwi tunakaꞌoedyukudu gi yaꞌekwu ooosapa gwetzoinnummekwu.
43003017	Soo E Naa ka yaa teepu-koobatu numu e magwetzoi tuunguna yaatoo e taꞌya, gi nagutza ka mu sutakoo numu kadoo e mayugwe tuunguna.
43003018	Tooe haga tooe nu-wi tunakaꞌoedyukudu gwetzoikwu. Tooe haga tooe gi nuka heesoobedyadu sumu-tammesoo yaꞌekwu, mooasoo soo Te Naa meeoo tunetammapu.
43003019	Nu yow gwetzoibu manepunnena, ooonneꞌyoona susumudu numu nu-ma soonammetugu, umu gi e heesoobedyadu ka suda tu manena hemma ooonakwa sooyugwena. Soo suda mu tumaduguna umu-matoosoo kodyukwu.
43003020	Soo tooe haga tooe suda manedu gi nuka petzape, gi tuwazoo nu-matoo kemma, oosoo ka suda tu manena soogwina ooosapa togano-kwi.
43003021	Mu numu besa tumadugudu ka tu tumaduguna gi nasookwina, nu-matoo kemma, oꞌno noꞌyoona numu mu poonne umuoo tookwa Te Naa nakabetseadu.”
43003022	Ka saaꞌa soo Te Pabeꞌe ka numme tunakatzimodu-no, ka teepu Judea mee naneadu-kwi petuse mu numu baa-wi matzaka.
43003023	Soo John punnoꞌo baa-wi numu matzakadyakwe
43003024	Oꞌno soo John gisoo nakwutumana.
43003025	Umu John pupuaꞌamu, mu Jew nanesootuhiwabe-matu-no, ka baa-witu numu namatzakadyi-koobatoo nanepetukute.
43003026	Umu John pupuaꞌamu ka John-matoo mease mee oo netamma, “Soo nana Te Pabeꞌe mee u netammana, menoꞌo numu baa-wi matzakadyakwe.
43003027	Soo John yise meeoo, “Numme ka Te Naa numme tunetammekupu mayohodyakwe.”
43003028	Mu mooasoo mee e unnena naka, “Nu gi mu Pabeꞌe, nu oo-kobenasoo yaatoo natayadu. Nu ka Te Pabeꞌe-witu numu tunesootabuadu.
43003029	Ka numu nanodukwadoose, soo nana ka mogoꞌne nodukwadoose oo kooma manekwu. Soo nana puaꞌa oo-baa sukwe wununa oo nakapunne. Oosoo punnoꞌo besa soonamme ka nana nodukwadoodu besa soonamme. Ooonneꞌyoona nu besa soonamme ka mu numu Te Pabeꞌe-matoo mu mea, mu poonnena.
43003030	Mu numu sakwa Te Pabeꞌe nakatzimo gi nuka.”
43003031	Soo Te Pabeꞌe noꞌoko numu-koobatu ka Te Naa-baaꞌyoona kemmana, ka Te Naa manepunne-kwitu noꞌoko sopedakwatoo. Mu numu puu ka yaa teepu-koobatu hemma sopedakwadoona oo waha.
43003032	Soo Te Pabeꞌe noꞌoko ka Te Naa-witu sopedakwadoona te tooꞌe tuukweꞌe, pana susumudu numu gi oo nakaꞌoedyukute.
43003033	Tooe haga tooe ka Te Pabeꞌe nakaꞌoedyukuse soo Te Naa oo tubetse togeꞌyookute.
43003034	Soo Te Naa ka Te Pabeꞌe tamme-matoo tayapu, oosoo ka Te Naa kaaheno unnena te tuukwe tuunguna. Soo Te Naa tooꞌe noꞌoko ka tu Besa Pooha-matu-ma Te Pabeꞌe sootuhi.
43003035	Soo Te Naa ka tu Tooa, Te Pabeꞌe Jesus, unu soobedyana tooꞌe noꞌoko tu pooha oo-tamme nemawuni.
43003036	Mu numu Te Pabeꞌe-wi tunakaꞌoedyukudu ooosapa gwetzoimokwu. Mu gi Te Pabeꞌe-wi tunakaꞌoedyukuna punnoꞌo gi gwetzoibu nasootuhikwu, yise mu tumaꞌemukwana umu-matoosoo kodyukwu.
43004001	Mu Jew nananesootuhidu Pharisee mee nananeadu, ka Te Pabeꞌe nuusookweta. Umu ka mee tunakana, ewaꞌyoo numu ka Te Pabeꞌe-wi tunakaꞌoedyuku manemena.
43004002	Numme Te Pabeꞌe-matoo natunedyooemodu, ka numu baa-wi matzakadyakwe, soo Te Pabeꞌe gi baa-wi numu matzakadu.
43004003	Numme ka Te Pabeꞌe-no ka teepu Judea mee naneadu-kwiꞌyoona meaꞌase, ka Galilee mee naneadu-kwitoosoo kodyuka, soo Te Pabeꞌe ka mu Pharisee pumme nuusoogweda oo sopedakwadoona.
43004004	Ka oonow meana, numme ka teepu Samaria mee naneadu-toogoo meꞌa.
43004005	Ka Samaria-wi numme ka Sychar mee naneadu-kwi petuga.
43004006	Oꞌnosoo ka Jacob pahoda-kwi numme petuga, ka kwingaꞌa sogo mease, gi nadamanese. Ka tabeno tu manekese numme ka Te Pabeꞌe oo tamawuse, tukapu tumuga. Soo sumuꞌyoo mogoꞌne baa-witoo kemmana oo-baa petuoo. Soo Te Pabeꞌe mee oo netamma,”Nu unu puudyaꞌe nu baa soogwaꞌe.”
43004009	Soo Samaritan mogoꞌne mee ka Te Pabeꞌe netamma, “U Jew numu pana u nuka Samaritan numu banekwikute.” (Mu Jew numu ka mu Samaritan, gi petzabedu, gi unu mu yadooꞌedu.)
43004010	Soo Te Pabeꞌe mee ka Samaritan mogoꞌne netamma, “U ka e pooha-gana gi sopedakwadoona gi ka E Naa ume sootuhikwuna tuwazoo, u sakwa uga ka oo tubengase soo Te Naa sakwa ka baa puu-ma nagwetzoidu u bamaka.”
43004011	Soo mogoꞌne yise mee oo netamma, “U gi tugapu-gana, gi too u wetooa-gaꞌyoo, soo pahodape tuwow tookapuꞌyoo. Hownnekoo yise u eka baa puma nagwetzoidu hanekwu?
43004012	U haaꞌa ka te namooatupu Jacob ooonakwa besowsoo pahodape-gaꞌyoo? Soo Jacob ne pahodakupu puma ookowsoo gwetzoina, umu oo doodooamu yise oo kootsoo punnoꞌo puma gwetzoina.”
43004013	Soo Te Pabeꞌe yise mee oo nanekwegea, “Tooe haga tooe ka ekow baa hebedu puudyaꞌekwusoo.
43004014	Pana eka nuga pumme bamakana gi puudyaꞌe-waꞌneꞌyoo. Oosoo eka baa, nuga pumme bamagana nanagatoo hebese, oosoo patzona-waꞌne gi pasa-waꞌneꞌyoo, numu ooosapa gwetzoinnummekwu.”
43004015	Soo mogoꞌne yise mee ka Te Pabeꞌe netamma, “U sakwa e bamaka, oꞌno nu gi puudyaꞌena gi yaatu bidya petuyaꞌekwu.”
43004016	Soo Te Pabeꞌe yise mee oo netamma, “Ka u kooma bihoodooase yaasoo pepetuhoo.”
43004017	Soo mogoꞌne mee oo netamma, “Nu gi kooma-gaꞌyoo.” Soo Te Pabeꞌe yise mee oo netamma, “U togesapa tuukweꞌe, ka meeoo unnena, ‘Nu gi kooma-gaꞌyoo,’ mee. U manegeoo koomamu-gapu. Soo nana menoꞌo puno u nobe-gana gi u kooma.”
43004019	Soo mogoꞌne yise mee ka Te Pabeꞌe netamma, “Menoꞌo nu u sopedakwatoo u tookwa sumuꞌyoo ka umu Te Naa nanayadooawabe-matu.
43004020	Umu ne nanamooatupu ekow giba-koobaꞌyoona nanesootuhaꞌe, pana mu Jew yise meeoo tunetamma, ‘Tamme sakwa Jerusalem-wiꞌyoona nanesootuhi.’ Haga yise toge-koo?”
43004021	Soo Te Pabeꞌe mee oo nanekwegea, “Mu Samaritan numu nanesootuhi pana, togesoo gi oo nakasopedakwadoo. Numme ka Te Naa sopedakwatoo oosoo ka Te Pabeꞌe-no numme Jew-matu magwetzoipu. Mu numu tooe hanoꞌyoona tooe nanesootuhikwu. Pudusoo mu tunakaꞌoedyukudu ka kaaheno Te Naa-matoo nanesootuhikwu, ka oo besa pooha pumme tummatzaꞌe. ‘Yooonnekoo nu-matoo mu kaaheno nanesootuhiyakwe,’ meeꞌe soo Te Naa te netamma. Soo Te Naa unu pooha-gana ooonneꞌyoona tamme tooe hanoꞌyoona tooe sakwa ka oo pooha-masoo oo-matoo nanesootuhi.”
43004025	Soo mogoꞌne yise mee oo netamma, “Nu oo sopedakwatoo soo Te Pabeꞌe yise pudusoo petukwu. Ka saaꞌa petuse oosoo noꞌokosoo hemma kaaheno te tuukwekwu.”
43004026	Soo Te Pabeꞌe yise mee oo netamma, “Nu mooasoo yow. Nu Mu Pabeꞌe.”
43004027	Numme ka Te Pabeꞌe ka mogoꞌne-no yadooꞌadyakwe oo poonnena umu-baa petuoogonno. Haꞌooga manena ka mogoꞌne yadooedyakwe? Mee numme sookama pana gi mu tubenga.
43004028	Soo mogoꞌne ka tu banoꞌosa mawuoogase ka tu nobe-witoo kodyuhooka. Numme ka Te Pabeꞌe mee netamma, “Mooasoo numme tukapu tumuhoodooa, yaatu tuka.” Soo Te Pabeꞌe mee ne netamma, “Nu atamasoo gwetzoidu.”
43004033	Numme yise mee nananetamma, “Haga gina tukapu a makahoodooa?”
43004034	Soo Te Pabeꞌe yise mee unakwe, “Nu ka E Naa tunetammana nakabetseana gwetzoaꞌe.
43004035	Mooasoo ewaꞌyoo ka Te Naa besa unnepu-witu mu numu tunedyooe. Ooonneꞌyoona menoꞌo mu numu mumme wutooꞌe, ka Te Naa besa unnepu pumme tunedyooekwudu. Nu yise meeoo mu netammakwu mu numu nu-kwitu tuukwe, oꞌno ewaꞌyoo numu e nakaꞌoedyuku manepetukwu, yise soo Te Naa gi mobegwa-ga mu sootuhikwu. Mu ka ꞌyoo mu manekwi nasootuhikwu. Mu yise ka mu numu ka Te Naa unnepu mooe tunedyooedu-no besa sokwamakwu ka mu numu nuka nakaꞌoedyukuna mu nasootuhaꞌe.”
43004039	Toge, oꞌno soo mogoꞌne ka petuoogase ka tu nanumu mu Samaritan numu, mee netamma petuga, “Kemmase ka nana wegeadooa oosoo noꞌoko e manepu gi nekwatsekute. Nu oo nakaꞌoedyukute o oosoo Te Pabeꞌe.” Ewaꞌyoo numu yise ka Te Pabeꞌe-wi tunakaꞌoedyuku mane. Mu numu yise ka Te Pabeꞌe-baa petuhooga.
43004040	Mu Samaritan numu yise mee ka Te Pabeꞌe netamma, “U sakwa yaa numme-baasoo.” Soo Te Pabeꞌe yise waha tabeno umu-baa.
43004041	Ka Te Pabeꞌe unnepu nakase ewaꞌyoosoo numu tunakaꞌoedyuku mane.
43004042	Umu ka mogoꞌne mee netamma, “U ka Te Pabeꞌe-witu ne tuukwese numme tunakaꞌoedyuku mane, ka mooeꞌugasoo numme ka nummesoo oo poonnese, oo nakana numme yise tubetse tunakaꞌoedyuku mane.”
43004043	Waha tabe mease soo Te Pabeꞌe ka teepu Galilee mee naneadu-kwitoo mea.
43004044	Mooasoo soo Te Pabeꞌe ne tuukweꞌe ka Te Naa nayadooawabe nananumu gi ooka mu nakaꞌoedyukuna.
43004045	Ewaꞌyoo Galilee numu mooasoo ka tu pooha naꞌewatuka-kwikoo ka Jerusalem-witu nanabesa ka Te Pabeꞌe pooha tumadugupu poonne. Ooonneꞌyoona ka Galilee-wi ka Te Pabeꞌe petugase mu numu besa oo matuku.
43004046	Soo Te Pabeꞌe yise ka Cana-witoosoo
43004047	Soo numu moohedu ka Te Pabeꞌe ka teepu Galilee-wi petuna nakase, ka Te Pabeꞌe-baa petuse mee oo netamma, “E dooa unu tuꞌoedyuina yaꞌegaꞌa ona Capernaum-wi. U sakwa kemmase oo mabesakudooa.”
43004048	Soo Te Pabeꞌe mee oo netamma, “Mu gisoo tunakaꞌoedyukute. Mu ka nanabesa e pooha manepu poonnese suuꞌmu oo nakaꞌoedyukukwu.”
43004049	Soo numu moohedu nana ka Te Pabeꞌe meeoo netamma, “U sakwa menoꞌosoo nu-no kemma, gisoo ka e tooa yaꞌe.”
43004050	Soo Te Pabeꞌe mee oo netamma, “U sakwa kodyuka, u tooa mooasoo gwetzoikwu.”
43004051	Soo numu moohedu ka Te Pabeꞌe nakaꞌoedyukuse meahoo, togesoo ka oona tu nobe-kwitoo oo mea, soo oo tummatzidu nana oo wegeahoodooase mee oo tuukweꞌe, “U tooa mooasoo besa manepu.”
43004052	Soo numu moohedu ka pumme tummatzidu nana mee tubenga, “Hannanoꞌo besa mani?” Oosoo yise oo nanekwegea, “Etzeꞌe toge tabeno kadooꞌe.”
43004053	Soo nana oetu soomayuhoo, ka oona nokwikoo haꞌyoo soo Te Pabeꞌe meeoo e netamma, “U tooa mooasoo besa namagwetzoipu.” Soo numu moohedu nana ka mu tu nobe-kwitu numu-no, ka Te Pabeꞌe nakaꞌoedyuku mane.
43004054	Yow esoo wahasoo ka Te Pabeꞌe nanabesa pooha tumadugupu, ka teepu Galilee-koobaꞌyoona. Gi haaꞌnoꞌyoose ka teepu Judea mee naneadu-kwiꞌyoona oo kodyu petuse.
43005001	Saaꞌa Te Pabeꞌe ka Jerusalem-wi petuga, ka mu Jew numu otuoo ewa pooha tuka-noꞌo.
43005002	Ka Jerusalem-wi oo petugase, tuutseꞌekoo banunadu Bethsaida mee naneadu naꞌoonnakwi manegeoo nahabatoo.
43005003	Ewaꞌyoo tuoegoedu numu oho. Susumudu gi tutubootabuedu, umu-matu gi modu, umu-matu gi yuyutsunga manepu. Umu ka Te Naa tummatzidu toha kasa-gakoo wutooena, ka pudusoo ka baa oo mayutsunga petukwuse. Soo mooeꞌugasoo numu ka baa bayutsungawunudu-kwi ekadu besa maniyakwe.
43005005	Sumuꞌyoo gi nummedu nana ewa (38) tomogapu oe numu-no.
43005006	Soo Te Pabeꞌe oo poonne ka oona oo hape, yise soo gi nummedu nana wunaꞌme o hape, mee oetu naka. Soo Te Pabeꞌe mee oo tubengu, “U haaꞌa u namabesakuna soogwaꞌe?”
43005007	Soo nana mee ka Te Pabeꞌe nanekwegea, “Ka bayutsungatu-kwitoo e tummatzikwudu kadoo haga. Kummaꞌyoosoo nonotsa nuka-kobenasoo ka baa-wi mooe ekeahooyakwe.”
43005008	Soo Te Pabeꞌe yise mee oo netamma, “Yotseoose nummemanese, ka u wegea mahedase nobe-kwitoo kodyuka.”
43005009	Esoo ka mu Jew numu nanesootuhi tabeno tooe, a namanena.
43005010	Mu Jew numu nanesootuhi moohedu ka nana namabesakupu mee netamma, “Soo tamme putoogoo tumayohona, gi soo numu puusoo tu wegea maheta tamme nanesootuhi tabeno.”
43005011	Oosoo nana besa manipu mee oo nanekwegea, “Soo nana e mabesakudu meeoo e netamma, ‘U besa manese, u wegea mahedase nummennumme,’ “ meeꞌe.
43005012	Umu numu nanesootuhi moohedu yise mee oo tubenga, “Haga meeoo u netamma?”
43005013	Soo nana gi oo sopedakwatoo ka Te Pabeꞌe, ka mu numu ewa-naga oo manise.
43005014	Saaꞌa soo Te Pabeꞌe ka pabatsekoo nanesootuhi nobe-kwikoo oo mayuse mee oo netamma, “U menoꞌo besa manepu. Ka suda u tumaduguna maꞌwu, u ka gi suda u tumaduguna maꞌwuna, soo suda u tumaduguna u-matoosoo kodyuse u unusoo tuoeyidooa.”
43005015	Soo nana yise mease ka mu Jew numu nanesootuhi moohedu tuukweꞌe, “Soo Te Pabeꞌe e mabesaku.”
43005016	Mu Jew numu nanesootuhi moohedu, ka Te Pabeꞌe nekwohone petu, oosoo ka nanesootuhi tabeno mu numu mabesakuna.
43005017	Soo Te Pabeꞌe mee mu netamma, “Soo Nuga Naa, puu nonotsa tabeno numu sootuhidyakwe, gi oo maꞌwudu. Nu punnoꞌo oo-waꞌneꞌyoo.”
43005018	Mu Jew numu nanesootuhi moohedu, ka Te Pabeꞌe unu batsa soogwaꞌe. Soo Te Pabeꞌe ka nanesootuhi tabeba-wi mu numu mabesakuna, yise meeoo unakwe, “Soo Te Naa nuga tubetse Naa.” Soo Te Pabeꞌe ka Te Naa-waꞌneꞌyoosoo mee nanetammadu.
43005019	Soo Te Pabeꞌe mee mu netamma, “Nu kaaheno mu tuukwekwu. Nu ka E Naa tunetammana mayoho. Nu gi nugasoo manena suuꞌmu mayoho.
43005020	Soo E Naa ka unu e soobedyana, ka hemma how tu yugwena e tzapoonnekute. Saaꞌa E Naa nanabesowsoo e tzapoonnekukwu. Nu yise punnoꞌo mumme ooka tzapoonekukwu. Oꞌno yise mu tunakaꞌoedyukudu meeoo, ‘Uune! Soo Te Naa tubetse besaꞌyoo.’
43005021	Soo E Naa puu mu numu mu yaꞌekwikoo mayodakwu, nu punnoꞌo gwetzoibu mu numu meeoo e soobedyana sootuhikwu.
43005022	Soo E Naa gi ka mu numu saaꞌa nemadabuekwu, oosoo nu-tamme oo tzamunapu.
43005023	Soo E Naa noꞌobatusoo numu nu-tooha manekwuna soogwaꞌe. Tooe haga tooe nuka gi heesoobedyadu, ka E Naa tookwa gi heesoobedyadu.
43005024	Nu kaaheno mu tuukwekwu tooe haga tooe e unnena nakaꞌoedyukudu, ka E Naa nakaꞌoedyukudooa tuwazoo, umuoo ooosapa gwetzoibu nasootuhikwu. Umuoo tunakaꞌoedyukudu suda tumaduguna, soo Te Naa mooasoo soomuꞌwa, umuoo gi numu-no paba nanehanekwu, ka mooasoo Te Naa besa podo meana.
43005025	Nu kaaheno mu tuukwekwu. Nu-matoo nanesootuhidu, tooe tuipu pana, saaꞌa ka e yadooase tu tutui-kwiꞌyoona yosuse, ka tunakaꞌoedyukuna, umuoo ka ooosapa gwetzoibu gi mobegwa-gakoo nasootuhikwu.
43005026	Soo E Naa ka gwetzoibu-ma mu numu sootuhikwudu. Nu punnoꞌo ooosoo.
43005027	Soo E Naa ka mu numu tu nemadabuekwuna nu-matoo nemawuni, ooonneꞌyoona nu ka mu numu nemadabuekwu, nu ka Mu Pabeꞌena.
43005028	Mu sakwa ekow nakaꞌoedyuku. Pudusoo noꞌyoona mu tuipu numu yosukwu, ka e nakase, ka pumme e baꞌe. Soo numu besa tumadugudu, besa nasootuhikwu, ka ooosapa gi moobegwaga nagwetzoidu. Umu suda tumadugudu, punnoꞌo soo nanasuda mu tumaduguna umuoo-matoosoo kodyukwu. Umu suda sokwamana puusoo nasootuaganekwu.
43005030	Oꞌno nu ka E Naa nuka tunetamma-kwaꞌnesoo numu paba nehanekwu. Nu besa numu nehanekwu, E Naa pooha-toohakwi nu numu nehanekwu nu gi nuusuꞌmu numu nehanekwu.
43005031	Ka nuusoo nakwitu e nanekwaha mu gi hownnekoo e nakaꞌoedyuku-waꞌneꞌyoo.
43005032	Pana soo E Naa yise nu-witu wahana, oꞌno yise mu sakwa oo nakaꞌoedyukute. Nu oo sopedakwatoo ka Te Naa nanekwahana oosoo kaaheno tuukwe.
43005033	Mu mooasoo mu numu tayapu ka John nu-witu tubengakwudu. Soo John kaaheno mu tuukwepu.
43005034	Mu numu yise ka John unnena soogwaꞌe. Nu oo sopedakwatoo ka mooasoo togesapa tuukwena. Nu mu nemayukute ka John nu-witu wahapu, oꞌno yise mu punnoꞌo e nakaꞌoedyukuse namagwetzoikwu.
43005035	Soo John ka Te Naa Besa Po mu tzaponnekute, mu gi haaꞌnoto besa sokwamapunne.
43005036	Soo John unnepu ka mu numu nu-witu sopedakwatoo tummatzi. Ka nanabesa e tumadipu E Naa nuka tunetammakuna, mumme e tzapoonneku oꞌno mu numu oo sopedakwatoo soo Te Naa yaa mu-matoo e taya.
43005037	Mu gi ka Te Naa nakana, gi tuwazoo oo poonne. Soo Te Naa nu-witu wahase, oꞌno yise yaatoo e taya.
43005038	Mu gi ka Te Naa unnena nakaꞌoedyukute mu ka gi oo nakaꞌoedyukuna mumme oo tunetammakuna.
43005039	Mu ka Te Naa unnepu nease numme namagwetzoikwu mee mu sokwamana. Pana nu-witu mu neꞌa, ooonneꞌyoona mu sakwa e nakaꞌoedyukuse mu namagwetzoi.
43005040	Pana mu gi nu-matoo kemma, oꞌno nu gi ka gwetzoibu-ma mu sootuhi-waꞌneꞌyoo.
43005041	Nu gi ka mu numu besa nu-witu tuukwedu wate pana
43005042	nu ka nuusoo oo sopedakwadoona, mu tookwa gi ka Te Naa besa soobedya.
43005043	Tooe soo Te Naa mu-matoo e taꞌyase sapa, mu gi e nakaꞌoedyukute. Ka kummaꞌakoosoo atasoo numu tunedyooe petuse, mu oo nakaꞌoedyukute, tooe Te Naa gi ooka taꞌya sapa.
43005044	Mu ka mu numu mu besaꞌyoo mee mumme mu netammana besa soobedya, pana ka Te Naa meeoo unnena gi nakaheesoobedya. Mu gi hannanoꞌo e nakaꞌoedyuku-waꞌneꞌyoo.
43005045	Soo Moses mu magwetzoidu tooe mu magwetzoi mee mu tusooyugwe sapa. Ka oꞌnosoo soo Moses te namooatupu ka Te Naa unnepu te tuukweꞌe. Soo Moses ka suda mu tumaduguna ka Te Naa tuukwekwu.
43005046	Tooe haga tooe ka Moses unnepu nakaꞌoedyukudu nuka nakaꞌoedyukukwu tuwazoo, soo Moses ka e manekwuna botuguse.
43005047	Mu ka gi Moses tubotuguna nakaꞌoedyukuna, mu tookwa nuka gi nakaꞌoedyukute.
43006001	Saaꞌa ka tamano tu manegese soo Te Pabeꞌe ka numme tunakatzimodu-no, ka banunadu Galilee
43006005	Soo Te Pabeꞌe tu manekwuna sopedakwatoona, haꞌyoo saaꞌa soo Philip unnedooa mee soonammena, ka Philip mee tubenga, “Hanoko nadukadu tamme tumuse, noko umu numu makakwu?”
43006007	Soo Philip oo nanekwegease meeoo oo netamma, “Soo nana tooe hemma tooe how yugwe, pumme tukapu puma tu tumuna suuꞌmu hee-gaꞌyoo, pana, oosoo gi togeꞌyoo, ka mu ewow numu makakwuse, ka tukapu ewa nanenaga.”
43006008	Sumuꞌyoo punnoꞌo ka Te Pabeꞌe nakatzimodu-matu Andrew
43006009	“Esoo naatse manegeoo tukaba-gaꞌyoo, waahoo tutukutsekoo pakwe noko. Nagutza huutseꞌyoo, gi tamme noꞌoko mu numu maka-waꞌneꞌyoo.”
43006010	Soo Te Pabeꞌe meeoo, “Ka mu numu ka pooega-kooba aata tuungu
43006011	Soo Te Pabeꞌe yise ka mu manegeoo tutukutsekoo tukaba hemmahoose, ka Te Naa-matoo nanesootuhikooha. Ka numme pumme nakatzimodu yise hemehoose, noko mu numu aatadu ne maka tuungu, ka tutugutsekoo pakwe ooosoo tuwazoo ooosoo yugwe.
43006012	Numu noꞌyoona togekoo yise tukahoo, ka noko numu wutzuꞌmese, soo Te Pabeꞌe numme tunakatzimodu mee netamma, “Noko ka tukapu nagupenidu masumudoo. Gi ka tukapu nahadyugwepana.”
43006013	“Numme sumumano wahamatsebooekudu (12) kawona kaanoku, ka tukapu nagupeni-ma, o soo manegeꞌyoo tutukutseꞌyoo tukaba.”
43006014	Mu numu ka Te Pabeꞌe besa tumadabuehoose, oo poonnese mee nananetamma, “Yow esoo Te Pabeꞌe Te Naa nayadooawabe. Wunaꞌme tamme ka Te Naa nakawutooepunne, ka yaa teepu-koobatoo ka Te Pabeꞌe oo tayakwuse.”
43006015	Soo Te Pabeꞌe oo sopedakwadoo, ka mu numu-kooba katudu oo nemayugwekwuse, ooonneꞌyoona mu maꞌwukase puu suuꞌmu oona ka giba-matoo meahoo.
43006016	Ka yongona tu manepetuse numme oo nakatzimodu ka banunadu-kwitoosoo kodyuka.
43006017	Ka tu toganokase sapa, soo Te Pabeꞌe gisoo numme-baa kodyu petu. Numme yise ka sake-wi kuase, ka Capernaum-witoo natsemangega.
43006018	Unu hukwa petuse, soo baa unu bayutsungakooha.
43006019	Numme banamoo-kwitoo natsemangega, o ne manikese numme ka Te Pabeꞌe poonne ka baa-koobakwi, oo kemmanoꞌo ka sake tzageꞌe oo manikese numme sui.
43006020	Soo Te Pabeꞌe mee ne netamma, “Nu yow, gi suipana.”
43006021	Numme yise ka sake-wi oo netzatsebooase yabesoo ka bakumana petuga, Capernaum tzageꞌe.
43006022	Oogow awamooa mu numu ka banunadu oowenapaꞌyoona mee nananetamma, “Soo Te Pabeꞌe umu pumme nakatzimodu-no sumuoo sake-gaꞌyoo. Ka togano tamme mu poonne ka mu tunakatzimodu ka sake-wi mu meaꞌase. Soo Te Pabeꞌe gi umu-no.”
43006023	Kukummaꞌyoosoo sake punnoꞌo o ka Tiberias mee naneadu-wiꞌyoona kemmadu, ka oona etzeꞌe Te Pabeꞌe pukwiꞌyoona nanesootuhina, mu numu pukwikoo oo makapu tzageꞌe petugadyakwe.
43006024	Noꞌyoona mu numu oo poonne soo Te Pabeꞌe umu pumme nakatzimodu-no gi o, ewaꞌyoo numu yise ka sake-wi kuase ka Capernaum-witoo natzemangekase, ka Te Pabeꞌe watega. Umu ka Te Pabeꞌe mayuse meeoo oo tubenga, “Hannano u natsemangeke?”
43006026	Soo Te Pabeꞌe mu numu ewana nanekwegea, “Nu togesapa mu tuukwe. Mu numu ewana ka tseakoꞌena suuꞌmu e wategena, ka tukapu suuꞌmu soogwina. Gi umu ka nanabesa e pooha manena poonnese e wate.
43006027	Gi ka nasooꞌawunudu paba sooyugwepana, mu sakwa ka tukapu pumme numu nakugwetzoinnummena paba sooyugwe. Soo Te Naa nuka pooha-maka. Nu ookow tukapu puma mu nakugwetzoinnummena mu sootuhikwu.” Umu numu ewana yise oo tubenga, “Hownnekoo yise numme ka Te Naa nakabetseakwu?”
43006029	Soo Te Pabeꞌe mu nanekwegea, “Nuka nakaꞌoedyuku meeꞌe soo Te Naa unnena yaatoo e taya, oꞌno mu oo nakabetseakwu.”
43006030	Umu numu yise meeoo oo netamma, “Sumu tuwazoo besa u tumadina ne tzapoonneku, oꞌno numme u nakaꞌoedyukukwu.
43006031	Oꞌnosoo soo Te Naa puu umu te nanamooatupu tukaba makamena. Soo Te Naa unnepu mee nabotugu, ‘Te Naa paꞌanakwana tukaba puma mu nakugwetzoinnummena mu maka, umu yise oo tuka.’ “
43006032	Soo Te Pabeꞌe mee mu netamma, “Nu togesapa mu tuukwekwu, soo Moses gi ka mu nanamooatupu ka tukaba puma mu nakugwetzoinnumme maka. Pana menoꞌo soo Te Naa ka tukaba pummetusoo puma mu nakugwetzoinnummena-ma mu sootuhaꞌe.
43006033	Nu yow soo tukaba Te Naa-nakwana kemmadu. Soo Te Naa ekow tukaba-ma mu sootuhikwu, nu ka Te Naa-nakwana kemmapu, puma mu namagwetzoikwuna.”
43006034	Umu numu yise mee ka Te Pabeꞌe netamma, “Menoꞌo manakwana u sakwa ooosapa ꞌyoonnekoo tukaba-ma ne sootuhi.”
43006035	Soo Te Pabeꞌe yise mee mu netamma, “Nu yow soo tukaba mu sootuhikwudu ooosapa puma mu gwetzoimokwuna. Soo numu nuka nakaꞌoedyukudu gi kummaꞌakoosoo tooe hownnekoo tukapu sookwi-waꞌneꞌyoo. Soo numu nuka nakaꞌoedyukudu gi puudyi-waꞌneꞌyoo ka nuka nanetzakwiyaꞌena.
43006036	Pana mumme e tuukwe-kwaꞌnesoo, mu ka nanabesa e tuyugwena poonnepana mu gi e nakabetsea.
43006037	Noꞌyoona umu Te Naa tutzeana, nuka nakaꞌoedyukute. Nu yise gi mu tsasoopedya-waꞌneꞌyoo.
43006038	Nu ka Te Naa-baaꞌyoona kemma, nuka oo tunetammakuna mayohokwuse, gi nuusoo meeoo tusooyugwena.
43006039	Soo Te Naa ka umu pumme nakaꞌoedyukudu tuikwuna gi petzabena. Nu saaꞌa ka yaa teepu-koobasoo kodyu petuse, noꞌoko umuoo nuka nakaꞌoedyukudu, mu tuipu tuwazoo mayosudooa.
43006040	Soo Te Naa noꞌobatusoo numu nuka nakaꞌoedyukuna, ooosapa gwetzoimokwuna soogwidu. Nu ka kodyu petuse umuoo tuipu mayosukwu.”
43006041	Umu Jew numu nanesootuhidu, yise ka Te Pabeꞌe nanetzamekute ka Te Pabeꞌe meeoo unakwe, “Nu yow ka tukapu-waꞌneꞌyoo numu puma nakugwetzoinnummena, Te Naa-baaꞌyoona kemmadu.” Umu Jew numu nanesootuhidu yise ka Te Pabeꞌe meeoo, “U, Ne Naa-witu esayaꞌe. U sukwe Jesus, ka Joseph tooa. Numme ka u naanapuaꞌamu sopedakwatoo.”
43006043	Soo Te Pabeꞌe yise mee mu netamma, “Gi e nanetzamekupana.
43006044	Gi mu numu puusoo e nakaꞌoedyuku-waꞌneꞌyoo. Soo Te Naa mu numu sootuhidyina umu nuka suuꞌmu nakaꞌoedyukudu Te Naa doodooamu manekekwu. Nu ka petuse saaꞌa umu nuka nagemodu, mayosukwu, tooe mu tuipu sapa.
43006045	Soo Te Naa yadooawabe oꞌnosoo mee tubotugu, ‘Soo Te Naa saaꞌa noꞌoko numu tunedyooedooa.’ Tooe haga tooe numu ka Te Naa unnena nakana, yise oo nakaꞌoedyukudu, saaꞌa nu-matoo kemmadooa.
43006046	Gi haga ka Te Naa poonnedu, nu suuꞌmu ka Te Naa poonne ka oo-baaꞌyoona kemmapuna.
43006047	Nu togesapa mu tuukwekwu, noꞌyoona mu tunakaꞌoedyukudu ooosapa gwetzoimokwu.
43006048	Nu yow soo tukapu-waꞌneꞌyoo puma numu nakugwetzoinnummena, ooosapa numu puma gwetzoimokwuna.
43006049	Umu te nanamooatupu puu, ka sukwe nadukadu-ma namagwetzoimoꞌo, ka Te Naa pumme makana. Soo tukapu sukwe nawutzuꞌme, gi numu tubetse magwetzoaꞌe.
43006050	Nu yise yow soo puma numu tubetse gwetzoina tukapu-waꞌneꞌyoo, nu ka Te Naa-manakwana kemmadu. Esoo tukapu nugasoo tookoo-waꞌneꞌyoo, tooe haga tooe ka nuka tookoo tukase, ooosapa gi mobegwa-gakoo gwetzoimokwu. Nu ka mu-koobatoo nabatsase, oꞌno yise mu ooosapa gwetzoimokwu. Nu yaahoo soo tukapu numu puma nakugwetzoinnumme, nu puma mu gwetzoikwuna.”
43006052	Mu Jew numu puusoo nananepetukukooha mee nanaꞌunnena, “Haꞌoo haaꞌa puusoo tu tookoo-matu tzapookana te makakwu, tamme pute yise oo tukakwu?”
43006053	Soo Te Pabeꞌe yise mee mu netamma, “Nu kaaheno mu tuukwe, nu yow mu Pabeꞌe. Tooe haga tooe nuka nakaꞌoedyukudu ooosapa nu-noꞌyookwu. Nu ka tukapu numu puma nakugwetzoinnummekwuna. Soo e puupe ka baa mu hebena, puma mu namagwetzoina. Soo tooe haga tooe soogwetzoidu nu-ma suuꞌmu gwetzoikwu. Nu ka kodyu petuse mu tuiputooꞌe saaꞌa namayosudooa.
43006055	Soo e tookoo tubetse tukapu-waꞌneꞌyoo, yise e puupe punnoꞌo tubetse baa-waꞌneꞌyoo. Nu-mamma ooosapa numu gwetzoimokwu.
43006056	Tooe haga tooe ka e tookoo tukadu, yise ka e puupe hebedu ooosapa nu-noꞌyoopunne.
43006057	Soo Te Naa yaatoo e tayase, nu yise ka Te Naa pooha-toohakwi mu-baa gwetzoinnumme. Tooe haga tooe ka e nakaꞌoedyukuna, nu e pooha-ma mu sootuhikwu, oꞌno yise mu ooosapa gi mobegwa-gakoo gwetzoimokwu.
43006058	Nu yow oo soo tukapu, puma numu nakugwetzoinnummekwuna, ka Te Naa-manakwana kemmadu. Tooe haga tooe nu-noꞌyoopunnedu ooosapa gwetzoinnummekwu. Soo tukapu te nanamooatupu pumatu tukapu, gi haaꞌnoto numu magwetzoidu. Pana nu yow gwetzoibu mu sootuhikwudu.”
43006059	Soo Te Pabeꞌe, meeoo mu numu netammadyakwe tooesoo ka nanesootuhi nobe-wiꞌyoona, ka Capernaum-wiꞌyoona.
43006060	Ewaꞌyoo numu ka Te Pabeꞌe nakapunne pana gi oo nakatugu yise mee nananetamma, “Esoo nana tamme tunedyooena unusoo namanena nanakaꞌoedyukukwu.”
43006061	Soo Te Pabeꞌe oo sopedakwatoo umu gi oo nakasopedakwadoo, ka oo unnewununa. Soo Te Pabeꞌe meeoo, “Mu sakwa gi nasootookepana, ka meeoo mumme e netamma.
43006062	Mu sakwa sumuna gi oo nakaꞌoedyuku tooe e poonnepana, ka Te Naa-matoosoo e koyukase.
43006063	Mu numu gi puusoo namagwetzoi-waꞌneꞌyoo. Soo Te Naa-suuꞌmu mu magwetzoikwu. Soo nuga unnepu putoogoo ka Te Naa Besa Pooha mu nakaꞌoedyukuna suuꞌmu mu sootuhikwu, oꞌno yise mu ooosapa gwetzoimokwu.
43006064	Pana susumudu mu-matu gi e nakaꞌoedyukute.”
43006065	Soo Te Pabeꞌe yise mee mu netamma, “Nu mooasoo mu tuukwepu, soo numu gi puusoo nama e nakaꞌoedyuku-waꞌneꞌyoo. Soo E Naa mee e netamma, ‘Mumme nu-kwi tunakaꞌoedyuku mayugwe,’ “ mee.
43006066	Ewaꞌyoo numu gi oo nakaꞌoedyukuna yise tu nonobe-witoo kodyuka.
43006067	Soo Te Pabeꞌe yise numme sumumano wahamatsebooekudu (12) pumme nakatzimodu mee tubengu, “Mu haaꞌa punnoꞌo e nasoomenakwu?”
43006068	Soo Simon Peter yise ka Te Pabeꞌe nekwegea, “Numme ooosapa u-noꞌyookwudu. U ooosapa kaaheno ne tunedyooennumme. Numme ka gwetzoibu besa nakasoobedya.
43006069	Numme u nakaꞌoedyukuna, oo nakasopedakwatoo u yow Ne Tubetse Pabeꞌe.”
43006070	Soo Te Pabeꞌe yise mee ne netamma, “Nu mumme sumumano wahamatsebooekudu (12) netutzea. Pana sumuꞌyoo mu-nagatu ooosapa gi nu-noꞌyoopunne.”
43006071	Ka nana Judas Iscariot mee naneadu soo Te Pabeꞌe netammana meeoo. Tooe soo Judas sumumano wahamatsebooekudu (12) tunakatzimodu-nagatu pana soo Judas ka saaꞌa umu Te Pabeꞌe ooowemota mani, ka umu wohonedu-tamme mane, umuoo ka Te Pabeꞌe batzakwu mee tunetammana.
43007001	Saaꞌa soo Te Pabeꞌe noꞌoko ka teepu Galilee mee naneadu-koobakwi numu tunedyooennumme. Soo Te Pabeꞌe ka teepu Judea mee naneadu-kwitoo gi meꞌa, mu Jew moohedu oonatuoo pumme nehooawi, pumme mu nepatza.
43007002	Mu Jew numu nanesootuhi ewa tukakwuna tzageꞌe manegena, oꞌno umu numu sumuyakwe, nanasusuꞌmu tatza nobe-kwi nobegana, ka Te Naa-matoo nanesootuhaꞌe ewaꞌyoo yise nasootuhiyakwe.
43007003	Umu Te Pabeꞌe wangaꞌamu gi oo oedyukute ka tu pabeꞌe. Umu oo wohonena mee oo netamma, “U sakwa Judea-witoo mea. U pooha tumadipe mu tunakaꞌoedyukudu oetuooo tzapoonnekukwu. U ka pooha-gaꞌyoo mee naneyugwena, gi oo nekwatzetugupana. U ka nanabesa tumadi mee unnena u sakwa noꞌoko numu tzapoonneku.”
43007006	Soo Te Pabeꞌe mee mu nanekwegea, “Nu gi o mea-waꞌne manepunne, mu yise tooe hannano tooe mesoo mea.
43007007	Nu ka mu numu suda tumadugu mu tuukweꞌe, ooonneꞌyoona umu yise gi e petzape, pana umu mumme gi nekwohoꞌne.
43007008	Nu gi menoꞌo mu-no mea-waꞌne manepunne.”
43007009	Ka mu tu wangaꞌamu mease, soo Te Pabeꞌe punnoꞌo huu tabeno ka Galilee-wisoo, saaꞌa puu suuꞌmu watze mea.
43007011	Mu Jew numu moohedu ka mu numu-naga-kwitu ka Te Pabeꞌe tooꞌe wate. Ewow numu tooꞌe tubenga, “Hano soo Jesus?”
43007012	Ka Te Pabeꞌe-witu ewaꞌyoo numu nanatuukwe. Susumudu umu-matu meeoo, “Soo Jesus besaꞌyoo nana,” pana susumudu punnoꞌo meeoo, “Soo Jesus numu nemooagadu.”
43007013	Mu numu ka Te Pabeꞌe-noꞌyoopunnedu ka mu Jew numu moohedu-ma suina, ka Te Pabeꞌe Jesus-witu watze nanatuukwe.
43007014	Ka mu Jew numu pahe tabeno nanesootuhi ewa tuka-kwi manepetuse, soo Te Pabeꞌe ka pabow nanesootuhi nobe-kwi petuse yise nanesootuhibu-witu mu numu tuukweꞌe.
43007015	Mu numu mee nanatubenga, “Hownnekoo esoo nana noꞌokosoo hemma sopedakwatoo? Esoo gi hannanoꞌo nanesootuhibu-witu natunedyooepu-gaꞌyoo.”
43007016	Soo Te Pabeꞌe yise meeoo, “Nu ka Te Naa unnena mu tunedyooe. Nu gi nugasoo tusooyugwena mu tunedyooꞌe.
43007017	Tooe haga tooe ka E Naa nakabetseadu oo sopedakwadookwu oo nakaꞌoedyukukwu, ka E Naa unnepu e waha.
43007018	Soo tooe haga tooe pummesoo tusooyugwena wahakwu, besa pummesoo nanemadabuewununa soogwaꞌepunnedu. Nu ka toge kaahenotu E Naa unnepu mu tunedyooe, oꞌno mu Te Naa-matoo nanesootuhikwu. Nu togesapa mu tuukweꞌe, nu gi esayaꞌe.
43007019	Mu puu ka Moses putoogoo tumayohomeana nakaꞌoedyukudu mee naneyugwe, pana mu puu gi oo nakabetseꞌa. Mu ka Moses nakabetseana, how manena mu e batsa soogwaꞌe?”
43007020	Mu numu mee oo netamma, “Soo tsoapa haaꞌa u maꞌemukwa? Gi haga u batsa-soogwaꞌe.”
43007021	Soo Te Pabeꞌe yise mee mu netamma, “Sutaꞌyoo nana mee mu e netamma, ka nanesootuhi tabeno numu e mabesakukena.
43007022	Oꞌnosoo soo Moses ka mu nanamooatupusoo tumayohope mu tunedyooꞌe, ooonaꞌyoona numu kootze naꞌoonnakwitu natsekea, umu yise Jew numu maneyakwe. Mu nanamooatupu oꞌnosoo ka Moses-kobenasoo gwetzoimodu, oo ka tu doodooamu mooe yugwe.
43007023	Mu puu ka Moses nakabetseana ka nanesootuhi tabeno sapa ka mu doodooamu oo yugweyakwe. Ooonneꞌyoona nu ka nanesootuhi tabeno sapa ka mu doodooamu oo yugweyakwe. Ooonneꞌyoona nu ka nanesootuhi tabeno ka nana mabesaku
43007024	mu sakwa gi e sutakupana, gi e nesootzemapana.”
43007025	Susumudu mu numu-matu mee nananetamma, “Yaa esoo nana. Mu Jew moohedu batsayagana.
43007026	Soo Jesus noꞌoko ne-kobenaꞌyoona yadooadyakwe. Hownneꞌyoonagina mu numu moohedu a tsasoopedya? Te moohedu ka Te Pabeꞌe sumuna nakaꞌoedyukute, ooonneꞌyoona oo tsasoopedya.”
43007027	Susumudu punnoꞌo meeoo, “Mana numme pukwiꞌyoona a kemmana sopedakwadoo pana, oꞌnosoo soo Te Naa yadooawabe meeoo tubotugu. ‘Gi haga pukwiꞌyoona oo kemmana soopedakootookwu.’ Numme ka nana pukwiꞌyoona kemmana sopedakwatoo ooonneꞌyoona numme meeoo oosoo tookwa gi Te Pabeꞌe-matu.”
43007028	Soo Te Pabeꞌe ka pabow nanesootuhi nobe-kumabaꞌyoona ka Te Naa Besa Pooha-toohakwi mee mu netamma, “Mu meeoo sokwama, mu ka Te Pabeꞌe sopedakwatoo mee, pana mu ka pukwiꞌyoona oo kemmana, tuwazoo gi sopedakwadoo. Mu gi ka E Naa yaatoo nuka tayadu nakasopedakwatoo, oosoo Nuga Naa, nu oo-baaꞌyoona kemmahoo. Pana E Naa unnena nu kaaheno mu tuukweꞌe, nu gi nugasoo unnena wahadu.”
43007030	Mu Jew numu tutunehanedu ka Te Pabeꞌe sookwutuma pana gi oo-toogoo manakwe, ka gisoo ka Te Pabeꞌe nabatsakwi oo manakwe.
43007031	Ewaꞌyoo numu ka Te Pabeꞌe-noyoopunnedu mee nanaꞌunakwe, “Esoo nana noꞌokosoo hemma nanabesa pooha madaꞌe, ooonneꞌyoona esoo nana tookwa Te Pabeꞌe. Soo Te Pabeꞌe ka petuse, oosoo noꞌokosoo hemma nanabesa pooha madikwu.”
43007032	Mu Jew numu tutunehanedu ka mu numu unnena nakana nuusoogweda, ka mu tuukwutumadu ka Te Pabeꞌe wutuma tuungu, pana umu gi oo wutuma.
43007033	Soo Te Pabeꞌe yise ka mu numu mee netamma, “Nu gi haaꞌnoto mu-baaꞌyoopunnekwu. Pudusoo nu yise saaꞌa ka Te Naa-matoosoo kodyukakwu.
43007034	Ooonneꞌyoona mu saaꞌa, unu e tooꞌe soogwi pana gi e mayu-waꞌneꞌyoo. Mu nu-no tooꞌe soogwedapana gi mu hownnekoo nu-noyoopunnekwu.”
43007035	Mu numu yise mee nananetamma, “Hanogina oosoo meakwuse tamme gi oo nageka-waꞌneꞌyoo? Oosooga sumuna ka mu Jew numu tooetoo ka mu gi Jew numu-baa manekwuse.
43007036	Hayoo unnena oosoo ka meeoo, ‘Mu e tooꞌe soogwi pana gi e mayu-waꞌneꞌyoo, mu too gi e nageka-waꞌneꞌyoo, ka e kodyukase?’ “
43007037	Ka mu Jew numu ewa tuka nanesootuhi tabeno namamakwuhoogaꞌa, soo Te Pabeꞌe wunuse ka Te Naa Besa Pooha-punagakoo mee unakwe, “Tooe haga tooe wunaꞌme tu gwetzoinnummekwuna gi mobegwa-gakoo soogwidu nu-toohatoo nasoomawunise, nasootuhikwu.
43007038	Soo Te Naa unnepu mee naꞌunakwe oosoo, ‘Tooe haga tooe nuka nakaꞌoedyukudu patzona-waꞌne gi pasa-waꞌneꞌyoo, ooosapa gi mobegwa-gakoo gwetzoibu nasootuhikwu.’ “
43007039	Soo Te Pabeꞌe ka Te Naa Besa Pooha ka mu tunakaꞌoedyukudu saaꞌa tusootuhi-kwitu te tuukwekwu. Soo Te Naa gisoo ka Tu Besa Pooha-matu-ma mu numu poohamaka, ka Te Pabeꞌe gisoo pubaatoo kodyu petugaꞌa.”
43007040	Susumudu oo unnena nakase, mu numu-matu meeoo, “Oosoo tookwa Te Naa yadooawabe.”
43007041	Mu susumudu punnoꞌo mee, “Yow tookwa Te Pabeꞌe.” Umu-matu yise mee unakwe, “Oosoo tookwa gi Te Pabeꞌe, oosoo Galilee-wiꞌyoona kemmadu. Soo Te Pabeꞌe gi Galilee-wiꞌyoona kemmakwudu.
43007042	Soo Te Naa unnepu meeoo, ‘Soo Te Pabeꞌe ka te namooatupu David maꞌyoona suaketu. Oosoo ka Bethlehem mee naneadu-kwiꞌyoona kemmakwu, oosoo uga David pukwiꞌyoona kemmana.’ “
43007043	Mu numu yise nanapokihoo nanaꞌatasoo tusooyugwegonnona.
43007044	Mu susumudu numu ka Te Pabeꞌe nuusoogwetakugonno, pana gi haga yise oo wutuma.
43007045	Mu tukwutumadu yise ka mu tutunehanedu-matoo kodyuka. Mu tutunehanedu ka mu tukwutumadu mee tubenga, “How manena mu gi ka Jesus wutuma?”
43007046	Mu tukwutumadu meeoo mu nanekwegea, “Oosoo nanabesa unakwe, gi haga nana oo-waꞌneꞌyoo.”
43007047	Mu tutunehanedu yise mee mu tukwutumadu netamma, “Mu haaꞌa punnoꞌo oo nakaꞌoedyukute?
43007048	Numme tutunehanedu gi oo nakaꞌoedyukute, numme mooasoo noꞌoko hemma sopedakwadoo, numu gi numme nemooaga-waꞌneꞌyoo.
43007049	Mu gi tutusopedakwatoodu gi Te Naa unnena sopedakwadoo, mu tumaꞌemukwana umu-tamme kodyusoo.”
43007050	Sumuꞌyoo umu-notu Nicodemus
43007051	“Oosoo meeoo nayadooa soo Te Naa unnepu, ‘Tamme sakwa ka nana-no mooe yadooase, ka haꞌoo manekwuse oo sopedakwatoose, oꞌno tamme sumuna oo nehanese tamme oetu sopedakwadookwu, oosoo haaꞌa besaꞌyoo pute gi besaꞌyoo?’ “
43007052	Umu yise mee oo nanekwegea, “U punnoꞌo umu Galilee-witu-kwaꞌne yadooa-kaꞌnga. U sakwa ka Te Naa unnepu nease oo nakasopedakwadoo, soo Te Naa yadooawabe gi Galilee-wiꞌyoona kemmakwudu.”
43007053	Ka Te Pabeꞌe tunemamakwuse, mu numu tu nonobe-kwitoosoo kodyudyipunne.
43008001	Soo Te Pabeꞌe ka giba Olive mee naneadu-matoo kodyuka, oonow tooikwu mee soonammena.
43008002	Oogow mooꞌa awamooasoo tu tabuagena, soo Te Pabeꞌe kodyuka, oona ka pabow nanesootuhi nobe-kobenatoosoo. Ewaꞌyoo numu oo nakadu oo-baa petudyipunne. Oonow katuna nanesootuhibu mu tunedyooꞌe.
43008003	Sumuꞌyoo mogoꞌne mooasoo kooma-gapana kummaꞌakoosoo nana pootaꞌma. Mu nanesootuhibu numu tunedyooedu, ka mu Pharisee mee nananeadu-nagatu, ka mogoꞌne poonnese ka Te Pabeꞌe-baa oo bi petuoo.
43008004	Umu Jew nananesootuhidu mee ka Te Pabeꞌe netamma, “Numme eka mogoꞌne kummaꞌakoosoo nana pootaꞌma a mayuhoo.
43008005	Ka te tumayohope-wi soo Moses oꞌnosoo ka te nanamooatupu oo tuukwe-kwi, oosoo mee naꞌunakwe ka ꞌyoo manedu mogoꞌne batsa. How tamme a yugwekwu?”
43008006	Umu ka Te Pabeꞌe tooꞌe nekusekuna, ka gi pumme oo nanekwagea umu oo nekwohone mee sokwamana. Soo Te Pabeꞌe natsekwuꞌne katuhoose ka tu mamoogoo-ma, ka teepu-ma tubokooha.
43008007	Mu nanesootuhibu numu tunedyooedu, ka Te Pabeꞌe ooosapa meeoo tubengadyakwe, “Yabe hayoo unne how sakwa tamme a maꞌe?”
43008008	Umu o suuꞌmu tubengadyakwe, soo Te Pabeꞌe yise, wunuoose mee mu netamma, “Unu tooe, tupe-ma oo tapagetahoo, oo yaꞌe-kwitoo tooe. Pana soo gi hannanoꞌo tumaꞌemukwadu sakwa oo mooe tabe.” Soo Te Pabeꞌe yise natsekwuꞌne katusesoo ka teepu-ma tutsebokoohasoo.
43008009	Ka nasookwise mu nanesootuhibu numu tunedyooedu, ka mogoꞌne meeoo netammadu, mu wakwaꞌetse mooe meaꞌa, yise mu tootooebetse umu benakwatoo punnoꞌo meaꞌa. Ka mu petukwahookase,
43008010	soo Te Pabeꞌe wunuse ka mogoꞌne meeoo tubenga, “Haga menoꞌo meeoo u netamma?” Soo mogoꞌne meeoo ka Te Pabeꞌe nanekwegea, “Gi haga.”
43008011	Soo Te Pabeꞌe meeoo ka mogoꞌne netammasoo, “Nu punnoꞌo gi. U nobe-kwitoosoo kodyuka. Yaa manakwana gi kummaꞌakoosoo nana pootaꞌma-pana.”
43008012	Soo Te Pabeꞌe yise ka mu numu ka pabatsekoo nanesootuhi nobe-kumaba manepunnedu mee netamma, “Nu ka teepu-koobatu kootabedooakute, oꞌno mu numu ka Te Naa besa po poonnena oo nagenokwu. Mu numu nuka nakaꞌoedyukudu gi togaba-wiꞌyookwu.”
43008013	Mu Pharisee ka Te Pabeꞌe mee netamma, “U ka uusoo nanetammana esayidyakwe, ooonneꞌyoona numme yise gi u nakaꞌoedyukute.”
43008014	Soo Te Pabeꞌe yise meeoo, “Tooe nu nuusoo nanetamma pana, nu togesapa mu tuukweꞌe. Nu ka pukwiꞌyoona e kemmana, yise ka pukwitoo e meakwuna mooasoo sopedakwadoo. Mu yise gi ekow nu-kwitu sopedakwatoo.”
43008015	Mu ka nuka nemadabuena gi togekoo tunemadabue, mu ka gi oo nakasopedakwadoona. Soo E Naa yaatoo nuka tayadu e tummatzikwu, nu yise kaaheno mu nemadabuekwu. Nu gi mu-kwaꞌneꞌyoo, nu kaaheno mu tunemadabuekukwu.
43008017	Soo te tumayohope meeoo, ‘Ka waahoo numu nawaꞌnesoo nanekwaha oosoo togesapa.’
43008018	Numme yise ka Te Naa-no wahaꞌyoo ooonneꞌyoona nu yise kaaheno mu tuukwe.”
43008019	Umu yise mee oo tubenga, “Haga yise u naa?” Soo Te Pabeꞌe mee mu nanekwegea, “Mu gi nu-kwitu sopedakwadoo, hownnekoosoo yise mu ka E Naa sopedakwadookwu?”
43008020	Soo Te Pabeꞌe meeoo mu tunedyooꞌe ka pabatsekoo nanesootuhi nobe-kobenaꞌyoona, puu-kwikoo mu numu tumasumudoo tsageꞌyoona. Soo Te Pabeꞌe gi nakwutuma, ka gisoo oo nabatsa-kwi oo manakwe.
43008021	Soo Te Pabeꞌe yise mu gi hemma heesoobedyadu mee netamma, “Ka pukwiꞌyoona e kemmapu-witoo e kodyuse, mu saaꞌa e tooe soogwikwu, pana mu gi e mayu-waꞌneꞌyoo. Suda mu tumadugu-kwisoo mu tuikwu. Mu gi nuga pukwitoo mea-kwitoo mea-waꞌneꞌyoo.”
43008022	Mu Te Pabeꞌe gi heesoobedyadu, gi oo nakasoobedakwadoodu yise meeoo nananetamma, “Haꞌoo manena meeoo unakwe? Puusoo haaꞌa nabatsakwuse?”
43008023	Soo Te Pabeꞌe yise mee unakwe, “Mu ka sutakoo nakabetseꞌa, noꞌyoona mu numu ka teepu-koobatu moohedu punnoꞌo ka sutakoo nakabetseꞌa. Pana nu ka Te Naa te paꞌanakwatu nakabetseꞌa.
43008024	Mu ka gi nuka nakaꞌoedyukuna, mu ka togesoo sutaꞌyoo numuna, tuikwu.”
43008025	Umu yise oo tubenga, “How yise ꞌyoo u numme ataꞌyoosoo?” Soo Te Pabeꞌe yise meeoo mu netamma, “Nu ooosapa mu tooꞌe tuukwenoꞌo, pana mu gi e nakaꞌoedyukute.
43008026	Nu yise ka ewasoo suda mu tumadugu-kwitu mu mesoo tuukwe-waꞌneꞌyoo, pana nu gi. Soo E Naaꞌyatoo nuka tayadu, kaaheno mu nemadunagakwu. Nu noꞌoko mu tooe tuukweꞌe, ka Te Naa nuka tunetammakuna.”
43008027	Mu Jew numu moohedu gi oo nakasopedakwatoo, soo Te Naa ka Te Pabeꞌe-witu oo waha tuunguna, yaatoo oo taya.
43008028	Soo Te Pabeꞌe mee unakwe, “Mu saaꞌa e nabatsase, susumudu mu-matu oo nakaꞌoedyukukwu, nu mu Pabeꞌe. Oꞌno mu oo sopedakwadookwu, nu gi nugasoo tusooyugwena mayohokwu, pana nu ka E Naa nuka tunetammakuna mu sukwe tuukweꞌe.
43008029	Soo E Naa yaatoo e tayase, ooosapa nu-no, gi e maꞌwukaꞌa, nu ka ooosapa besa Te Naa nakabetseana.”
43008030	Ka Te Pabeꞌe yadooadyakwe ewaꞌyoo numu oo nakaꞌoedyuku manemena.
43008031	Soo Te Pabeꞌe yise ka mu pudu tunakaꞌoedyukudu mee netamma, “Mu ka ooosapa o nakaꞌoedyukuna nu mu doodooamu-gakoo.
43008032	Mu yise ka kaahenotu sopedakwadookwu, gi mu numu ka suta-kwitoo namoohegakwu.”
43008033	Umu yise meeoo, “Numme ka Abraham-maꞌyoona suaketu. Haꞌyoo u unnena meeoo unakwe tamme suta-kwitoo namoohegakwu?”
43008034	Soo Te Pabeꞌe mee mu nanekwegea, “Nu kaaheno mu tuukwekwu. Soo tooe haga tooe nanasuda tu manena mayohodu ka sutakoo nakabetsea.
43008035	Soo numu tummatziwabe, puu gi ka pumme nedyawedu nanumu. Pana soo numu nedyawedu dooaꞌa ooosapa nanumu nadatsungapunne.
43008036	Nu Mu Pabeꞌe, nu ooosapa mu nanumu-gakwu, mu ka e nakaꞌoedyukuna. Nu mu sootuhise, oꞌno mu gi suta-kwitoo namoohegakwu.
43008037	Tooe mu Abraham-maꞌyoona suakese sapa mu Te Naa dooamu mee nasokwama mu e batsa soogwaꞌe, mu ka gi e togeꞌyookuna.
43008038	Nu ka Nuga Naa nuka tuukwena mu tooꞌe tuukwe pana, mu ka suta-nakwana suakese, ooonneꞌyoona mu sutakoo nakabetsea.”
43008039	Umu yise meeoo ka Te Pabeꞌe netamma, “Numme gi suta-nakwana suaketu, Abraham ne namooatupu.” Soo Te Pabeꞌe mee mu netamma, “Umu Abraham doodooamu ka Te Naa besa nakabetseꞌa Abraham-waꞌnesoo. Mu gi Abraham doodooamu-waꞌneꞌyoona, gi tuwazoo Te Naa dooamu-waꞌneꞌyoo, ka gi Te Naa nakaꞌoedyukuna.
43008040	Mu yise e batsa soogwaꞌe tooe nu kaaheno mu tooe tuukwepana mu ka Te Naa nuka netamma-kwaꞌnesoo, soo te namooatupu Abraham gi mu-waꞌneꞌyoo.
43008041	Mu ka oo manena kummaꞌakoosoo Naa-gaꞌyoo.” Umu mee ka Te Pabeꞌe netamma, “Numme gi kummaꞌakoosoo naa-gaꞌyoo. Numme sumuoosoo Naa-gaꞌyoo soo numu manumudoopu, ne tubetse Naa.”
43008042	Soo Te Pabeꞌe yise mee mu netamma, “Mu ka Nuga Naa nenagana, mu sakwa unu e soobedya. Soo E Naa yaatoo e tayase, nu yise yow mu-baa petu. Gi nuusoo meeoo nasooyugwena.
43008043	Mu gi e nakabetsea. Gi ka e unaꞌwena nakapunne.
43008044	Soo Sutaꞌyoo, mu Naa, ooonneꞌyoona mu ookow nakabetseꞌa. Soo Sutaꞌyoo ooosapa numu kadoo mayugwekena, ooosapa mu esayaꞌekuna.
43008045	Mu ka gi togekoo nakaꞌoedyukute, ooonneꞌyoo mu gi e nakaꞌoedyukute tooe kaaheno mumme e tuukweꞌe sapa.
43008046	Noꞌyoona mu e sopedakwadoo, nu ooosapa besa tumadugudu. Nu kaaheno mu tuukwepana mu gisoo e nakaꞌoedyukute.
43008047	Soo Te Naa doodooamu ooosapa oo nakabetseꞌa. Mu yise meeoo unnepana mu gi oo-noꞌyoopunne.”
43008048	Mu Jew numu mee oo netamma, “U gi kaaheno numme-matu, u ka mu sutakoo numu-matu-kwaꞌneꞌyoo. U tumaꞌemukwadu.”
43008049	Soo Te Pabeꞌe mee mu netamma, “Nu gi tumaꞌemukwadu. Nu ka E Naa togeꞌyooku pana mu gi e togeꞌyookute, ooonneꞌyoona mu suda nu-kwitu waha.
43008050	Nu gi nuusoo besa naneyugwena, soo Te Naa saaꞌa besa nu-kwitu waha. Soo Te Naa ka umu nu-kwitu esayidu nemadunagakwu.
43008051	Nu kaaheno mu tuukwe tooe haga tooe e nakabetseadu gi yaꞌekwu.”
43008052	Mu Jew numu yise meeoo ka Te Pabeꞌe netamma, “Menoꞌo numme u sopedakwatoo u tumaꞌemukwadu. Soo te namooatupu Abraham puu yaꞌe, Te Naa nanayadooawabe punnoꞌo noꞌyoona tuipu. U yise meeoo, tooe haga tooe e nakabetseadu gi yaꞌekwu.
43008053	U haaꞌa ka Te namooatupu Abraham ooonakwa besaꞌyoo? Hownneꞌyoo, mee puu u uusoo nasooyugwe?”
43008054	Soo Te Pabeꞌe mee mu nanekwegea, “Nu ka nuusoo nakwitu wahana, mu gi e nakaꞌoedyukute. Pana soo nuga Naa, besow e poohamaka, ookow nuga netammana, ooonneꞌyoona mu numu nuka nesookwugaꞌe. Mu ka Te Naa-matoo nanesootuhidu mee nananeyugwedu.
43008055	Pana mu gi ka E Naa sopedakwatoo, nu suuꞌmu ka E Naa sopedakwatoo. Nu gi esaꞌyaꞌe mu-kwaꞌnesoo, ooonneꞌyoona nu sakwa oetu mu tuukwe, ka Te Naa e sopedakwadoo-kwitu.
43008056	Soo te namooatupu Abraham besa soonamme ka oꞌnosoo oo pooha poonnena ka yaa teepu-kooba e petukwuna.”
43008057	Mu Jew numu moohedu meeoo oo netamma, “Soo Abraham tubetse oꞌnosoo yaꞌepu. U ka Abraham gi poonnedu. Oꞌnosoo ume gisoo nadooaꞌadoo.”
43008058	Soo Te Pabeꞌe yise mee mu netamma, “Nu oo-koobenasoo mooasoo gwetzoi, tubetse oꞌnosoo gisoo ka Abraham nadooaꞌadoo.”
43008059	Umu yise tupe tzobakooha oo tatzagowkwu mee soogwamana. Pana soo Te Pabeꞌe mu manikwuna sopedakwadoo ka umu-baaꞌyoona yise ka pabow nanesootuhi nobe-wiꞌyoona watse meahoo.
43009001	Soo nana gi tubootabuena nadooaꞌadoopu, oona po-kumaba katu. Soo Te Pabeꞌe umu pumme nakatzimodu-no oona meadabena oo poonne.
43009002	Numme oo nakatzimodu ka Te Pabeꞌe mee tubenga, “Haga suda tumadugu-kwi esoo nana gi tubootabuena nadooaꞌadoopu, masoo nana haaꞌa puusoo suda tumaduguse, pute umu oo naanapuaꞌamu?”
43009003	Soo Te Pabeꞌe yise mee ne netamma, “Esoo nana gi tubootabuedu, suda oo tumaduguna gi oo-matoosoo kodyu, oo naanapuaꞌamu suda tumaduguna gi oo dooaꞌa-matoo kodyu. Oꞌnona eka gi tubootabuedu namabesakuse mu numu oo poonnese ka Te Naa nesookwugaꞌe.
43009004	Tamme sakwa ka Te Naa nuka yaatoo tayadu nakabetsea. Pudusoo nu nabatsase gi mu-noꞌyookwu.
43009005	Nu ka yaa teepu-koobaꞌyoopunnena ka mu numu tummatzina, umu ka Te Naa-witu nakasopedakwadookwu.”
43009006	Soo Te Pabeꞌe yise ka teepu-koobatoo toohese ka tu huutsenoko ka pasakwabu mayuase, ka gi tubootabuedu nana popoꞌa-kooba oo matzabekuhoo.
43009007	Soo Te Pabeꞌe yise meeoo oo netamma, “U sakwa meahoose ka patzona Siloam mee naneadu-kwi nabakomamitooa.” Soo gi tuboodabudu nana yise ka oonahoo nabakomamitooase, besa tubootabuena kodyu petuuoosoo.
43009008	Mu numu uga, ka gi tubootabue oo poonnedu mee nanaꞌunakwe, “Yow haaꞌa tooꞌe, esoo nana uga oona po-kumaba katuna numu tumasumudoo tuunguyidu?”
43009009	Susumudu numu meeoo nanaꞌunakwe, “Aha mow oosoo nana.” Susumudu yise punnoꞌo mee, “Gi esoo oosoo nana, oo-waꞌnesoo sukwe tabuadu.” Soo nana yise mee unne, “Nu yow soo nana gi uga tubootabuedu.”
43009010	Umu yise mee oo tubenga, “How manise u tubootabue mane?”
43009011	Oosoo mee mu nanekwegea, “Sumuꞌyoo nana Jesus mee naneadu, pasagwabu e popoꞌa-kooba matzabekuse, yise ka patzona Siloam-witoo e bakomami tuungu. Nu ka bakomamitooase, besa tubootabue mani.”
43009012	Umu yise meeoo oo tubengasoo, “Hano yise oosoo nana meahoo?” Oosoo uga gi tubootabuedu nana besa manena yise meeoo, “Nu gi oo sopedakwatoo.”
43009013	Umu numu yise ka mu Jew nananesootuhidu numu Pharisee mee nananeadu-matoo ka nana bika.
43009014	Ka nanesootuhi tabeba-wi ka nana besa namabesakuse, mu Pharisee mee oo tubenga, “How manise u tubootabue mani?” Oosoo mee mu nanekwegea, “Soo Jesus tu huutsepu ka teepu noko pasagwabudoose e popoꞌa-kooba oo matzabekuhoose oo-koobatoo yise e bakomami tuunguse, nu yise bakomamitooase, yaatu poonne mani.”
43009016	Susumudu mu Pharisee-matu mee unakwe, “Soo Jesus tookwa gi besaꞌhoo pooha-gana ka te nanesootuhi tabeba-wi numu mesoo mabesakute, masoo tookwa gi ka Te Naa-nakwana kemmadu.” Susumudu mu Pharisee-matu yise meeꞌe punnoꞌo unakwe, “Ekow nana mow besa oo mayugwese oosoo tookwa Te Naa besa pooha hee-gaꞌyoo.” Umu yise oo-koobatoo nananepetukute.
43009017	Umu yise, ka uga gi tubootabuedu nana mee tubenga, “Haꞌyoo u ka nana ume mabesakudu-kwitu soobedya?” Oosoo mee mu nanekwegea, “Oosoo oo kaaheno Te Naa yadooawabe.”
43009018	Mu Pharisee gi oo nakaꞌoedyukute, ka nana uga gi tubootabuena. Umu yise oo naanapuaꞌamu-witoo tutaꞌya.
43009019	Umu oo naanapuaꞌamu nabi petuse, mu Pharisee mee, ka oo naanapuaꞌamu tubenga, “Esoo haaꞌa mumme dooa? Yaa haaꞌa oosoo gi tubootabuena nadooaꞌadoodu? Haꞌoo manese menoꞌo tubootabue mane?”
43009020	Mu Jew numu moohedu mooasoo mee tunetammapu, “Numme tooe haga tooe ka Jesus Te Pabeꞌe nakaꞌoedyukudu ne Jew nanesootuhi nobe-kwikoo tayakwunihookwu.” Umu oo naanapuaꞌamu ka mu Jew numu moohedu-ma suipunne, ka meeoo mu tunetamma. “Soo Jesus ne dooa mabesaku,” mee tu unnikwu-ma suipunne. Mu oo naanapuaꞌamu mee mu nanengwegea, “Numme oo sopedakwadoo, esoo ne dooa oe manakwanasoo. Pana numme gi oo sopedakwatoo ka hownnekoo oo namabesakuse, ka ooka mabesakudu tuwazoo. Mooasoo masoo ewa tomopu, makowsoo tubenga.”
43009024	Umu numu moohedu yise ka nana uga gi tubootabuedu nabatoosoo bihoo tuwazoo. Umu yise mee oo netamma, “U sakwa ka Te Naa-matoo nanesootuhi gi ka Jesus-matoo. Numme oo sopedakwatoo soo Jesus suda tumadugu.”
43009025	Pana soo uga gi tubootabuedu meeoo mu nanekwegea, “Sumuna oosoo tooꞌe suda tumadugudu, nu gi oo sopedakwadoo, pana nu oo sopedakwatoo, nu uga gi tubootabuedu, pana menoꞌo nu yaatu mesoo poonne.”
43009026	Umu yise mee oo tubenga, “Haꞌoo soo Jesus u sootunagase u yaatu mesoo poonne?”
43009027	Oosoo mee mu nanekwegea, “Mooasoo nu mu tuukwe, pana mu gi e nakaꞌoedyukute. Haꞌoo manena mu ookowsoo e tubengayakwesoo? Mu haaꞌa punnoꞌo ka Jesus nakatzimokwu mee sokwamana, mee sumu tutubengadyakwe?”
43009028	Umu yise ka nana nakasagwaꞌekuhoo yise meeoo oo netamma, “U ka sutakoo nana nakaꞌoedyukuna meeoo unakwe. Pana numme puu ka Moses unnepu nakaꞌoedyukute.
43009029	Soo Moses yise uga, oꞌnosoo Te Naa yadooawabe. Numme ka Jesus gi Te Naa nayadooawabe mee oo unakwe sapa, gi oo nakaꞌoedyukute.”
43009030	Soo nana yise mee mu nanekwegea, “Gi hannanoꞌo hagaa ꞌyoonnekoo nana tunadooaꞌadoo-kwi manakwanasoo gi tubootabuedu mabesakudu. Soo Jesus ka gi tubootabuedu numu mesoo mabesakuna, oosoo kaaheno ka Te Naa maꞌyoona kemmadu. Oosoo gi sutaꞌyoo nana mee pumme netamma-waꞌne. Soo Jesus ka Te Naa nakabetseadu, ooonneꞌyoona oosoo ka Te Naa pooha-toohakwi numu mabesakute. Ooonneꞌyoona sakwa mu oo sopedakwadoo, soo Jesus, Te Naa yaatoo tutayana meeꞌe nu.”
43009034	Mu Pharisee ka uga gi tubootabuedu nanekwegea, “U puu ka u nadooaꞌadoo-kwi manakwana tubetse sutaꞌyoo. Gi hownnekoo u ne tunedyooe-waꞌneꞌyoo.”
43009035	Soo Te Pabeꞌe ka oekoo ka nana natayakwunihoose oo naka, oo watega, soo Te Pabeꞌe ka oo mayuse mee oo netamma, “U haaꞌa ka Te Naa Tooaꞌa nakaꞌoedyukute?”
43009036	Soo nana yise mee ka Te Pabeꞌe nanekwegea, “Aha, nu ookow nakaꞌoedyukute. Pana nu gi oo poonnedu, haga oosoo?”
43009037	Soo Te Pabeꞌe Jesus yise meeoo, “Nu yow soo U Pabeꞌe Te Naa Tooaꞌa.”
43009038	Soo nana yise mee unakwe, “Nu u nakaꞌoedyukute.” Soo nana yise Te Pabeꞌe-matoo nanesootuhikooha.
43009039	Soo Te Pabeꞌe mee unakwe, “Nu yaa teepu-kooba petu, ka umu gi Te Naa-witu nakasopedakwatoodu ka Te Naa pudu unnepu tunedyooegena, oꞌno saaꞌa umu besa oetu nakasopedakwadookwu. Susumudu mu-matu mooasoo oo nakasopedakwadoodu besa manepunne mee nasooyugwe pana, mu gi eka mumme e tunedyooena nakasopedakwadoo.”
43009040	Mu Pharisee-matu ka Te Pabeꞌe meeoo unakwe oo naka. Umu yise ka Te Pabeꞌe meeoo netamma, “Numme gi ka Te Naa-witu nakasopedakwadoo, mee haaꞌa u unnena meeoo?”
43009041	Soo Te Pabeꞌe mee mu nanekwegea, “Soo numu gi oo nakasopedakwadoodu, gi mu tumaꞌemukwana umu-matoosoo kodyu-waꞌneꞌyoo. Pana mu yise ka Te Naa-witu nakasopedakwadoo mee naneyugwedu soo mumme tumaꞌemukwana yise mu-matoosoo kodyukwu.”
43010001	Soo Te Pabeꞌe mee mu netamma, “Nu togesapa mu tuukwekwu. Soo tooe haga tooe ka seepu koodua natzakwonaꞌadoo oe egeadu, oosoo kaaheno mu mabetseakwudu. Soo tooe haga tooe ka koodua-koobakwi oe tooe egeadu, tookwa gi toge manedu.
43010003	Soo tueyaꞌedu ka umu mabetseadu sopedakwadoona, oosoo suuꞌmu oe natzaꞌegeakwu. Soo seepu takonedu pummesoo seepu bihookakwu. Umu oo seepu yise, ka seepu koodua-wiꞌyoona kuowkase oo nagekakwu umu pumme takonedu tuapa nakasopedakwadoona.
43010005	Pana umu seepu ka kummaꞌakoosoo tuapa nakahoose umu sukwe namameaꞌakwu.”
43010006	Soo Te Pabeꞌe ka natugwenga makwuse, umu gi ka oo natugwengapu nakasopedakwadoo.
43010007	Soo Te Pabeꞌe yise meeoo tuwow, “Nu yow ka koodua natzakwonaꞌa-waꞌneꞌyoo, sumuoosoo natzakwonaꞌa-gaꞌyoo. Mu oo-toogoo oe egase nu ooosapa mu-kooba tueyaꞌekwu. Nu mu mabetseana, mu gi hemma namatuugekwu. Umu kukummaꞌaꞌyoosoo sumuna mooasoo nu-kobenasoo petugadu mee unnedu, ‘Nu mu magwetzoikwu.’ Umuoo esagoedu. Umuoo tuduhagetu-kwaꞌneꞌyoosoo, umu nuka nagedu kadoo tooꞌe mayugwedu. Mu e nanumu tooe kadoo mayugwekwudu. Pana umu nu-noyookwudu, gi ka mu numu nemooagadu nakatzabe-waꞌneꞌyoo. Nu yise yow petu, mu magwetzoikwutu, mu yise ooosapa gwetzoimona besa sokwamamokwu.
43010011	Nu yow ka mu mabetseakwuse, nu gi mu namanayahakwuna sookwaꞌe, nu ka mu-koobatoo nabatsakwuse, umu Te Naa nakaꞌoedyukudu yise nu-noꞌyookwu. Soo E Naa besa e sooyugwe, nu ka oo tunetammapu mayohona mu numu magwetzoina, umu-koobatoo tuwazoo nabatsakwuse. Mu numu e batsakwu ka meeoo e soonamme, pana nu gi meeoo tusooyugwe. Nu pooha tumadaꞌe, yise nu mesoo gwetzoaꞌekwusoo, soo E Naa ka ꞌyoo e mane tuunguna. Nanakukummaꞌayoosoo numu saaꞌa e nakaꞌoedyukudooa. Nu yise sumusoo mu mayugwe petuse, mu mabetseana, mu-kooba tueyaꞌedooa. Soo seepu takonedu gi mu seepu toge soobedya, ka puu gi mu hee-gana. Oꞌno yise ka etzaꞌa mu seepu-baa petuse, soo mu takonedu sukwe meahoo, oosoo ka gi mu seepu hee-soobedyana. Soo etzaꞌa mu seepu-matu goehookwu, mu susumudu yise nanaꞌemota petukwowkwu.”
43010019	Mu Jew numu ka oo nakase ka Te Pabeꞌe unnepu-witu, nanano sukwe nanepetukute.
43010020	Susumudu umu-matu mee unakwe, “Esoo nana tumaꞌemukwadu unu sutaꞌa, gi oo nakabetseapana.”
43010021	Susumudu umu-matu punnoꞌo mee unakwe, “Soo tumaꞌemukwadu, gi mee ooonnekoo yadooa-waꞌneꞌyoo, masoo unu nesoonamme. Esoo nana, Te Pabeꞌe gi tubootabuedu numu mabesakupu.”
43010022	Saaꞌa ka tu tommo petuse, mu Jew numu nanesootuhidu ewa tuka, umu ka oo soomayuna ka oꞌnosoo tu nanamooatupu ka Te Naa nanesootuhi nobe mu mabetsabepu.
43010023	Soo Te Pabeꞌe oona wunudyinnumme, ka nanesootuhi nobe-matoo nahabadoodu-tooha, ka Solomon haba mee naneadu-toohaꞌyoona mu numu nanesootuhiyakwe, umu-baa.
43010024	Mu Jew numu tutunehanedu oo naꞌoonnakwi manise mee oo tubenga, “U haaꞌa ne nanekwegeakwu? U haaꞌa Ne Pabeꞌe?”
43010025	Soo Te Pabeꞌe mee mu nanekwegeꞌa, “Nu mooasoo mu tooꞌe tuukwe pana mu gi e nakaꞌoedyukute. Nu ka E Naa nuka netamma-kwaꞌnesoo manakwe, mu sakwa uga e sopedakwatoo, pana mu gi e nakaheesoobedya.
43010026	Mu tookwa gi nu-noꞌyookwudu.
43010027	Umu nu-noꞌyoopunnedu e nakasopedakwadoo, yise e unnetoosoo manaꞌwe. Nu mu sopedakwadoo,
43010028	mu yise ooosapa mu gwetzoimona petukudu. Gi haga nu oemota mu mayugwe-waꞌneꞌyoo.
43010029	Soo E Naa umu e doodooamu mayugwepu, soo E Naa ka mu numu ooonakwasoo pooha-gana, gi haga ka E Naa oemota mu nemayugwe-waꞌneꞌyoo.
43010030	Nu punnoꞌo unu pooha-gaꞌyoo ka E Naa-waꞌnekoosoo.”
43010031	Mu Jew numu tutunehanedu tupe tzobakooha, ka Te Pabeꞌe unnena gi naka petzabena oo tatzagahookwu mee sokwamana.
43010032	Soo Te Pabeꞌe mee mu netamma, “Ka E Naa nuka tunetammakuna nu mayohona ka mu numu tummatzaꞌe, mu yise oowetoo e batsayagate.”
43010033	Umu mee ka Te Pabeꞌe netamma, “Pana numme u batsakwu ka Ne Naa-waꞌnesoo u naneyugwe. Gi numme ka besa u tumadugu-kwitu u batsakwu. U sukwe numu, numme-waꞌnesoo pana u mee unakwe, ‘Nu ka Te Naa-waꞌneꞌyoosoo.’ “
43010034	Soo Te Pabeꞌe mee mu netamma, “Mu tookwa ka Te Naa unnepu neꞌa, ka mee naꞌunnedu, ‘Soo Te Naa meeoo ka sukwe numu netamma, “Mu sakwa nu-kwaꞌneꞌyoosoo.” ’
43010035	Soo Te Naa unnepu gi naꞌesayidu. Nu gi sukwe numu nu ka Te Naa tubetse yadooawabe. Ooonneꞌyoona mu sakwa gi e batsapana, tooe nu ka E Naa-waꞌneꞌyoo meeꞌe e unakwe sapa.
43010036	Soo Te Naa yaa teepu-koobatoo e taya. Haꞌoo manena mu, ‘Esayaꞌe,’ mee e netamma, ‘Nu Te Naa Tooaꞌa,’ mee e unakwe?
43010037	Mu sakwa ka Te Naa pooha-ma nanabesa e manekena nakaꞌoedyuku, tooe mu gi e nakaheesoobedya pana. Mu sakwa oo nakaꞌoedyuku, numme ka E Naa-no sumuꞌyoosoo.”
43010039	Umu yise ka Te Pabeꞌe tooꞌe wutumahookwu, pana soo Te Pabeꞌe mu namatzatsebooge.
43010040	Numme natunedyooemodu, yise ka Te Pabeꞌe-no meaꞌa, ka Jordan hooodu kwingakwatoo, ka oꞌnosoo John numu baa-wi matzakapu-witoo.
43010041	Onona ewaꞌyoo numu ka Te Pabeꞌe-matoo kemmadyakwe. Umu mee nananetamma, “Soo John puu gi pooha-gapana noꞌyoona ka John Te Pabeꞌe-witu wahapu menoꞌo oo-toogoo manekena.”
43010042	Ooonneꞌyoona ewaꞌyoo numu onona ka Te Pabeꞌe-wi tunakaꞌoedyuku mane.
43011001	Soo nana Lazarus mee naneadu ka oona Bethany mee naneadu-kwi nobe-gaꞌyoo unu tuoeyaꞌe. Lazarus ka umu tu susuakwumu Mary
43011007	yise numme pumme nakatzimodu mee netamma, “Tamme ka teepu Judea mee naneadu-kwitoosoo kodyu.”
43011008	Numme yise ka Te Pabeꞌe punnoꞌo mee netamma, “Te nanumu papabeꞌe otuoo tupe-ma u tooꞌe tatsagapu. U sakwa gi oetoosoo kodyupana.”
43011009	Soo Te Pabeꞌe meeoo, “Nu menoꞌo yaahoo togesoo gwetzoinnumme. Gi hee menoꞌo e patza-waꞌneꞌyoo, gisoo nu E Naa nuka tunetammakupu mamakwu.”
43011011	Soo Te Pabeꞌe yise mee ne netamma, “Te puaꞌa Lazarus sukwe uꞌwe, tamme oo-matoo mease nu saaꞌa oo netupoonnedooa.”
43011012	Numme oo nakatzimodu yise ka Te Pabeꞌe mee netamma, “Gi tookwa oosoo hownneꞌyoo ka sukwe uwena. Oosoo puusoo pudusoo tupoonnekoo.”
43011013	Soo Te Pabeꞌe ka Lazarus yaꞌena sopedakwadoo. Numme meeoo sokwama soo Lazarus tookwa sukwe uꞌwe.
43011014	Soo Te Pabeꞌe yise besasoo oetu ne tuukweꞌe, “Soo Lazarus yaꞌepu.”
43011015	Soo Te Pabeꞌe yise mee ne netamma, “Nu besa soonamme nu ka gi onona ka Lazarus yaꞌehoose. Oꞌno nu e besa pooha manena mu tzapoonnekukwu, oꞌno yise saaꞌa mu e nakaꞌoedyukudooa. Menoꞌo tamme ka oo natugu-kwitoo meaꞌa.”
43011016	Soo nana Thomas mee naneadu, Namatu mee tuwazoo naneadu, mee ne netamma, “Tamme sakwa ka Te Pabeꞌe-no meaꞌase, oꞌno sumuna tamme saaꞌa ka Te Pabeꞌe-nosoo natagoedooa.”
43011017	Ka oo Te Pabeꞌe-no ne petuhoogase mu numu meeoo ne tuukweꞌe, “Mooasoo watsu tabe meakapu soo Lazarus ka tupe tawaga-kwi natugupuna.”
43011018	Soo Bethany ka Jerusalem tsageꞌyoona, ewaꞌyoo mu Jew numu ka Jerusalem nakwanatu kemmana mu Mary noko Martha-baa petugase, ka Bethany-wiꞌyoona mu netusoonakute, ka mu wanngaꞌa yaꞌese.
43011020	Mu numu ka Martha meeoo tuukweꞌe, “Soo Jesus mu puaꞌa mooasoo oo-na kemma.” Soo Martha yise oo wegea meahoo. Soo Mary ka gi oo nakana tu nobe-kwisoo.
43011021	Soo Martha yise ka Te Pabeꞌe wegeꞌowse mee oo netamma petuga, “U sakwa uga ka ne wanngaꞌa tooesoo gwetzoꞌi petuse, oosoo uga gi yaꞌekwu.
43011022	Soo Te Naa ka pumme u nanetzakwiyaꞌe u nakasootuhidyina mu numu besa mayugweyakwe.”
43011023	Soo Te Pabeꞌe mee oo netamma, “Saaꞌa soo u wanngaꞌa gwetzoise tuusootabuekwu.”
43011024	Soo Martha yise ka Te Pabeꞌe mee netamma, “Aha, nu oo sopedakwatoo soo teepu saaꞌa atasoo manekwu, noꞌyoona mu tuipu tuusootabuekwu.”
43011025	Soo Te Pabeꞌe yise mee ka Martha netamma, “Nu ka mu numu mayodakwu. Soo tooe haga tooe nuka nakaꞌoedyukudu, tooꞌe yaꞌese sapa nu mu matuusootabuese umu ooosapa gwetzoimokwu. U haaꞌa puu e nakaꞌoedyukute?”
43011027	Martha yise meeoo oo netamma, “Aha, nu u nakaꞌoedyukute, u yow Ne Pabeꞌe, oꞌnosoo nanekemmapu.”
43011028	Soo Martha yise ka Mary-matoo mease meeoo oo watse tuukwe, “Soo Te Pabeꞌe mooasoo petuoose u baꞌe.”
43011029	Soo Mary ka oo nakahoose, yotsekase ka Te Pabeꞌe-matoo meahoo.
43011030	Mooasoo ewaꞌyoo Jew numu petugonno ka Mary netusoonakuna. Ka Mary gi obeda yotseoose oo meahoose umu numu meeoo sokwama, “Oosoo tookwa ka tu wanngaꞌa natugu-kwitoo meahoo.” Umu yise oo-nakwi meaꞌa.
43011032	Soo Mary ka Te Pabeꞌe-baa petugase oo-kobena meatzedose, mee ka Te Pabeꞌe netamma, “U sakwa uga ka oꞌnosoo petuoose, e Pabeꞌe sakwa uga gi yaꞌe.”
43011033	Soo Te Pabeꞌe ka Mary tu pupuaꞌa-no mu sakwaꞌe mu poonnena, tutuha mu sooyugwe.
43011034	Soo Te Pabeꞌe yise meeoo tutubenga, “Hano natzatugu?” Umu yise mee oo nanekwegea, “Kemmow, numme u tzapoonnekukwu.”
43011035	Soo Te Pabeꞌe yise yaka.
43011036	Mu numu otuoo yise mee nanaꞌunnegonno, “Masoo Jesus tookwa togesapa ka Lazarus unu soobedya.” Mu susumudu punnoꞌo mee unnegonno, “Esoo Jesus puu ka gi tubootabuedu mabesaku, ka Lazarus sakwa uga tuwazoo ooosoo. Soo Lazarus uga gi yaꞌekwu.”
43011038	Soo Te Pabeꞌe yise tutuha soonammena, ka tupe tawaga-kwitoo ka Lazarus pukwi natugu-kwitoo mea. Ka tupe tawagana-kobena papabatseꞌyoo tseketadyadu tupe-ma oo nadatumapunne.
43011039	Soo Te Pabeꞌe meeoo, “Ka tupe sekebatoo magonnonoekwuni.” Soo Lazarus suakwu Martha yise meeoo oo netamma, “Oosoo mooasoo watsu tabeno manekapu ka mi natzatuguna. Menoꞌo ka sumuna oosoo suda kwanakapu.”
43011040	Soo Te Pabeꞌe yise meeoo oo netamma, “Mooasoo nu mee uga u tuukwepu, u ka tunakaꞌoedyukuna, oꞌno u ka Te Naa pooha tuyugwena poonnekwu.”
43011041	Ka tupe mu magonnonoese, soo Te Pabeꞌe toogoopatu poonnese meeoo nanesootuhi, “Ne Naa u nanasookwugaꞌe, nu ka nonoꞌotsa u nanetzakwiꞌyina u e nakasootuhiyakwe.
43011042	Nu oo sopedakwadoo u ooosapa e nakasootuhidyidu. Nu menoꞌo yaanona u yadooꞌe, oꞌno mu numu yaatu e nakaꞌoedyukukwu, nu yaahoo U Besaa Tooa.”
43011043	Soo Te Pabeꞌe yise pabatseꞌe ka Te Naa Besa Pooha-toohakwi mee unne, “Lazarus, yaatoo kemma.”
43011044	Soo Lazarus yise, yaatoo tsebooeke, oo tookoo noꞌyoona wunapu-ma nakwutoota, oo-koobadooe. Soo Te Pabeꞌe yise ka mu numu meeoo netamma, “Ka a nakwutootana tzahanehoo.”
43011045	Ewaꞌyoo mu numu Jerusalem-wiꞌyoona ka Mary-no kemmadu ka Te Pabeꞌe pooha manena poonnese oo sooꞌoedyukute.
43011046	Pana susumudu umu-matu gi oo sooꞌoedyukudu, ka mu Pharisee Te Pabeꞌe tumooꞌoodu-matoo mease ka Te Pabeꞌe besa pooha tuyugwepu mu tuukweꞌe.
43011047	Mu tutunehanedu-no mu Pharisee sumuhoose mee unakwe, “Soo Jesus ewa naduya pooha manekena. Haꞌoo sakwa tamme oo sootunaga?
43011048	Ka menoꞌo gi ooka te tzodyooikute noꞌyoona numu sumuna oo nakaꞌoedyuku mani petugakwu. Oꞌno sumuna mu Roman numu moohedu umu tukwutumadu yaatoo tayase umu ka te nanesootuhi nobe, yise noꞌoko te nanumu manepunnena kadoo mayugwekwu.”
43011049	Sumuꞌyoo mu tutunehanedu pabeꞌe Caiaphas mee naneadu mee mu netamma, “Mu gi hemma sopedakwatoo.
43011050	Tamme sakwa ka Jesus batsa, oosoo puu sukwe sumuꞌyoosoo nana. Tamme puu ewaꞌyoo. Oꞌno tamme noꞌyoona gi tuikwu.” Gi puu pumme tusooyugwena yadooꞌa.
43011051	Oosoo ka mu tunehane pabeꞌena, soo Te Naa pumme soonammetuguna oo yadooa tuunguna, oosoo yise meeoo, “Jesus noꞌoko ka mu tu nanumu-koobatoo nabatsakwu.”
43011052	Soo Te Pabeꞌe gi ka mu tu nanumu-koobatoo suuꞌmu nabatsakwu, noꞌobatusoo numu-koobatoo nabatsakwu.
43011053	Mu Jew tutunehanedu yise oo batsakwu mee tunehane.
43011054	Soo Te Pabeꞌe ooonneꞌyoona tukena nuuyugwesapa, numme yise ka Te Pabeꞌe-no Ephraim mee naneadu-kwitoo meꞌa, onahoo sukwe hee-wanatoo.
43011055	Soo tabeba tzageꞌe manekena ka mu pooha tumayohoyina, oꞌno umu gi namayadu tukaba
43011056	Ewaꞌyoo numu ka Jerusalem-kwitoo ewa tuka mi. Mu numu yise ka Te Pabeꞌe watena mee nanatubenga, “Haꞌoogena soo Jesus ka ewa tukape-kwitoo kemmakwu?”
43011057	Mu tutunehanedu, mu numu meeoo netamma, “Ne tuukwe saaꞌa ka Jesus poonnese, oꞌno numme oo wutumowkwu.”
43012001	Naapahe tabeno ka Gi Namayuadu Tukaba mu nanesootuhi ewa tukakwuna penipunne, soo Te Pabeꞌe ka Bethany-wi petuga Lazarus-baa oo nobe-kwi, ookow soo Te Pabeꞌe ka oꞌnosoo mayodapu oo yaꞌekwikoo.
43012002	Soo Lazarus hamaꞌa Martha ewow numu ka Te Pabeꞌe noko maka, ka Lazarus tuwazoo.
43012003	Togesoo mu tuka aata soo Martha punneꞌe, Mary, unu nanenagadu, besa kwanadu nakwanaꞌa ka Te Pabeꞌe kuku-koobatu hanehoose, tu tzopuhu-ma oo-maꞌwonge. Soo nakwanaꞌa noꞌoko ka nobe-tootu besa kwanakupunne.
43012004	Sumuꞌyoo umu Te Pabeꞌe nakatzimodu-matu Judas Iscariot
43012005	“Masoo sakwa uga eka nakwana-ma tumu, gi a nahadyagwe ka mu tutuha manedu numu oo-ma tummatzi.”
43012006	Soo Judas gi ka mu tutuha manedu numu heesoobedya. Soo Judas ka tumasumudoope mahaneyina oo-matu tuduhayakwe.
43012007	Soo Te Pabeꞌe meeoo oo netamma, “Gi ka Mary meeoo netammapana. Esoo ka e nabatsakwuna tzageꞌe manekena, ooonneꞌyoona soo Mary ꞌyoo e sootunagaꞌa.
43012008	Mu tutuha manedu numu ooosapa mu-noꞌyookwu, pana yise nu gi ooosapa mu-noꞌyookwu yaa teepu-kooba.”
43012009	Ewaꞌyoo mu Jew numu ka Te Pabeꞌe, ka Mary nobe-kwi oo-baa nobenge oo sopedakwatoo. Umu ka Te Pabeꞌe poonnegetu, ka Lazarus tuwazoo.
43012010	Soo Te Pabeꞌe ka Lazarus oo yaꞌekwikoo oo matuusootabuꞌase, ewaꞌyoo mu numu ka Te Pabeꞌe-wi tunakaꞌoedyuku manegena. Mu yise tutunehanedu ka Lazarus nuusookwetakuna oo batsakwu meeꞌe tunehane. Ewaꞌyoo numu ka Jerusalem-witu ka Te Pabeꞌe ka Lazarus oo mayodase oo poonnedu nanekwahakooha.
43012012	Ookow mooꞌa soo Te Pabeꞌe ka Jerusalem-witoo mea.
43012013	Ewaꞌyoo numu ka Jerusalem-wi numu-baa ewa nanesootuhi tukagetu oo naka ka Te Pabeꞌe kemmana. Mu numu ka mu nanekwahana nakadu, ka Te Pabeꞌe wegeaga, ooꞌoodutsekoo poohegakoo sunngabe maꞌna hemmana. Umu papabatse nanakatsebooegonno, besa nesokwamana mee unnena, “Soo Te Naa menoꞌo te tummatzikwu. Soo Te Naa yaatoo Te Pabeꞌe tayapu. Soo Te Naa Te Pabeꞌe sootuhikwu. Esoo Te Pabeꞌe menoꞌo tamme-kooba tunehane katukwudu.” Soo Te Pabeꞌe tuutsekoo tzagaze-kooba katunooꞌoo, ka Te Naa unnepu nabotugu-kwaꞌne, “Mu numu saaꞌa, gi suipana. Soo mu-kooba katukwudu pudusoo petukwu tzagaze-kooba katuna.” Numme ka oꞌno gi oo nakasopedakwadoo. Saaꞌa ka Te Pabeꞌe tu yaꞌe-kwikoo namayodase numme oo ꞌoedyuku manepetu, noꞌoko ka Te Naa yadooawabe oꞌnosoo tubo tuguna.
43012019	Mu Pharisee puusoo mee nananetamma, “Mu numu gi te nakabetseꞌa manegena, umu ka Jesus suuꞌmu nakaꞌoedyukugonnona.”
43012020	Ka mu ewa nanesootuhi tuka, mu wakwawaꞌa mu Jew umu-no oe.
43012022	Mu wakwawaꞌa ka Philip-matoo kemmase yise mee oo netamma, “Numme sakwa ka Jesus-no nanatapoegea.” Soo Philip ka Andrew tuukwe, umu yise nanosoo ka Te Pabeꞌe tuukwe.
43012023	Soo Te Pabeꞌe mee mu netamma, “Pudusoo nu mu numu suda mane-koobatoo nabatsakwu. Oꞌno yise mu oo sopedakwadoodooa, yow nu mu Pabeꞌe, mu magwetzoi meakwudu. Ewaꞌyoo numu e nakaꞌoedyukuna ooosapa gwetzoimokwu. Nu togekoo mu tuukwe. Nu ka hemma pooe-kwaꞌne puu, ka teepu-tooha namasuase tooe suda manese sapa, ka suakese ewa pooedooakekwu, yooosoo nu punnoꞌo manekwu. Ka e yaꞌese e namayodase, ewaꞌyoo numu nunakwana nanesootuhi manekekwu.
43012025	Tooe haga tooe gi nu-notu, ka gi moobekwa-gakoo nagwetzoidu gi nasootuhi-waꞌneꞌyoo. Tooe haga tooe nu-no meadabedu, oosoo ka tubetse gi moobekwu-gakoo nagwetzoidu nasootuhikwu.
43012026	Soo tooe haga tooe nu-matoo nanesootuhidu ooosapa nu-noꞌyookwu. Soo E Naa yise ooosapa gi mobegwa-gakoo nanagwetzoidu mu sootuhikwu.
43012027	Menoꞌo nu suda soonamme, nu yaa teepu-koobatoo kemma, mu numu-koobatoo nabatsakwuse. Gi nu ka E Naa mee netamma-waꞌneꞌyoo, ka nuka wohonedu-makoo e magwetzoi.
43012028	U, E Naa, ka mu numu u-matoo nanesootuhi mayugweke, mee nu u nanetzakwiyaꞌe.” Soo Te Naa yise paꞌanakwana mee oo nanekwegea, “Nu mooasoo nu-matoo nanetzakwiyaꞌe mu mayugwepu, mu yise ooosapa manenokwu.”
43012029	Ka Te Naa tuapa nakase mu susumudu numu oo konnopunnedu-matu mee nananetamma, “Nunuabu-waꞌne meeoo numme oo nakasoobedya.” Mu susumudu yise punnoꞌo mee unne, “Sumuna soo toha kasa-gaꞌyoo ka Te Pabeꞌe yadooe.”
43012030	Soo Te Pabeꞌe Jesus yise ka mu numu mee netamma, “Soo Te Naa pabatseꞌe e yadooe, nunuaꞌadu-kwaꞌne nanakahoo, oꞌno mu punnoꞌo oo sopedakwadookwu ka nuka oo yadooꞌe.
43012031	Pudusoo nu mu-koobatoo nabatsakwu.” Soo Te Pabeꞌe tuwazoo mee unakwe, “Nu noꞌobatusoo numu nuka nanesootuhi mayugwekwu. Saaꞌa mu gi tunakaꞌoedyukudu, soo suda mu tumadugupu umu-matoosoo kodyukwu. Nu ka Sutakoo, mu numu tumaꞌemukwa mayugwedu matzooekukwu.”
43012034	Susumudu mu numu otuoo mee unakwe, “Numme mee oo naka, soo Te Naa unnepu meeoo naꞌunakwe, ‘Soo Te Pabeꞌe ooosapa gwetzoinnummekwu.’ U yise ka Ne Pabeꞌena, u gi hownnekoo nabatsa-waꞌneꞌyoo.”
43012035	Soo Te Pabeꞌe mee mu nanekwegea, “Te Naa unnepu nu mumme numu tunesootabuekute, ooonneꞌyoona soo Te Naa yaa teepu-kooba mu-baa e manumudoopu. Ka e yaanoko e nakaꞌoedyuku, nu yise saaꞌa ka tubetse nanagwetzoidu mu sootuhikwu. Mu ka sutakoo matzooekukwu ka nuga dooamuna, pudusoo nu E Naa-matoosoo kodyukakwu, mu yise gi hownnekoo e nagega-waꞌneꞌyoo.” Soo Te Pabeꞌe yise mease umu tu wohomu watze.
43012037	Oꞌnosoo soo Te Naa yadooawabe Isaiah mee naneadu mee tubotugupu-gaꞌyoo, “Te Naa, gi haga pumme ne tuukwena nakaꞌoedyukute, tooe umu ka nanabesa u tumaduguna poonnepana.” Mu numu ka Te Pabeꞌe poonne, ka nanabesa oo tumadugu. Pana ka Isaiah oꞌnosoo unnekwaꞌnesoo gi noꞌyoona umu oo nakaꞌoedyukute.
43012039	Mee tuwazoo soo Isaiah unakwe, “Mu numu tusoomatzooena tooe ka Te Naa unnepu nakapana gi oo soonakabetseꞌa. Umu sakwa sumuna ka oo nakasopedakwadoona, ka suda tu tumaduguna maꞌwuse e nakaꞌoedyuku manese, nu mu mabesakukwu. Oo manena umu gi ka Te Pabeꞌe nakaꞌoedyukute.”
43012041	Soo Isaiah meeoo ka Te Pabeꞌe-witu waha, soo Isaiah ka Te Pabeꞌe pooha nakasopedakwatoona.
43012042	Susumudu mu numu Jew numu-matu, yise susumudu mu Jew numu moohedu-matu, ka Te Pabeꞌe nakaꞌoedyukute. Pudu mu Pharisee nanesootuhidu mee unakwe, “Numme ka tooe haga tooe Jesus-wi tunakaꞌoedyukudu tayakwunikwu.” Ooonneꞌyoona umuoo tunakaꞌoedyukudu gi nanekwaha.
43012043	Umu gi oo nakaheesoobedya tooe ka Te Naa meeoo pumme netamma sapa. Pana ka mu numu pumme nesookwugina suuꞌmu besa soobedya.
43012044	Soo Te Pabeꞌe tu besa pooha-toohakwi mee unakwe, “Numu nu-kwi tunakaꞌoedyukudu gi nuka suuꞌmu nakaꞌoedyukute, umu ka Te Naa yaatoo nuka tayadu nakaꞌoedyukute tuwazoo.
43012045	Mu numu nuka sopedakwadoodu, ka Te Naa nuka yaa teepu-koobatoo tayase, ka nu mumme numu Te Naa-witu nakasopedakwadoo mayugwekwuse.
43012046	Mu numu ka nu-kwi tunakaꞌoedyuku manese, gi ka suda tu tumadugu-ma sokwamakwu.
43012047	Nu ka mu numu magwetzoikwuse yaa teepu-kooba petu, gi mu wohonekwuse.
43012048	Tooe haga tooe gi e unnepu nakaꞌoedyukudu saaꞌa, soo suda mu tumaꞌemukwana umu-matoosoo kodyukwu.
43012049	Nu gi e sukwe tusooyugwena wahana meeoo unakwe, ka Te Naa yaatoo nuka tayadu meeoo nuka netamma. Mu numu ka Te Naa nakabetseadu ooosapa gi moobegwaga gwetzoimokwu.”
43013001	Soo Te Pabeꞌe ooosapa numme pumme nakatzimodu yaa teepu-koobatu unu soobedyadu. Ka gi namayadu tukaba nanesootuhi naꞌewa tukakwuna oe manegena, soo Te Pabeꞌe unu ne soobedyana, soo Te Pabeꞌe ka oo sopedakwatoona, pudusoo nabatsase ka Te Naa-matoosoo kodyukakwu.
43013002	Soo Sutaꞌyoo mooasoo ka Judas Iscariot
43013003	Soo Te Pabeꞌe yise oo sopedakwatoo, soo Te Naa oo Pooha-makase noꞌyoona hee oo-toohakwi gwetzoimokwu. Soo Te Pabeꞌe numme pumme nakatzimodu-no yongo tukana,
43013004	soo Te Pabeꞌe yotseoose, tu nagaꞌapu tzakwumowse, namatzuaꞌa-ma wunateahoo.
43013005	Ka baa pukwi mu tabatzaganoo-wi tuoonahoose, numme pumme nakatzimodu ne tabatzagakute, ne kuku mabasakute.
43013006	Soo Te Pabeꞌe yise ka Peter-baa mani petu, soo Peter yise ka Te Pabeꞌe meeoo netamma, “U Ne Pabeꞌe. U gi nuka tabatzagakupana. Umu ooonneꞌyoo numu moohedu, gi numu tabatzagatudu.”
43013007	Soo Te Pabeꞌe ka Peter meeoo nanekwegea, “Menoꞌo u ka ꞌyoo e manena gi nakasopedakwadoo, pana saaꞌa u besasoo oo nakasopedakwadookwu.”
43013008	Soo Peter ka Te Pabeꞌe mee netamma, “Gi nuga kuku tabatzagapana.” Soo Te Pabeꞌe ka Peter nanekwegea, “Nu u tabatzagakuse, u e dooaꞌa manekwu. Nu ka gi u tabatzagakuna u gi e dooaꞌa mane-waꞌneꞌyoo.”
43013009	Soo Peter ka Te Pabeꞌe yise mee netamma, “Noꞌoko e tookoo e nabageaku, e kuku, e mi, e wo tuwazoo.”
43013010	Soo Te Pabeꞌe yise ka Peter mee netamma, “U mooasoo pudu nabagea u gi tootsaꞌa, u kuku suuꞌmu. Soo Te Naa mooasoo ka suda mu tumaduguna soomuꞌwapu, pana sumuoo mu-nagatu suda tumaduguna gi soomuꞌwa, oosoo ka tooesoo suda tumaduguyina.” Soo Te Pabeꞌe ka Judas Iscariot netammana ka oo sopedakwatoona, saaꞌa soo Judas ka umu Te Pabeꞌe wohonedu-no ka Te Pabeꞌe wutumakwu.
43013012	Ka noꞌoko ne tabatzagakumakwuse, ka tu nagaꞌapu-wi namadabuese oo katuhoosoo.
43013013	Mee yise ne netamma, “Nu mu tuukwekwu ka how manena nu mu kuku tabatzagakute. Mu yise Ne Pabeꞌe mee e neꞌa. Oosoo togesapa, nu Mu Pabeꞌe.
43013014	Nu Mu Pabeꞌe mu tabatzagaku ooonneꞌyoona mu sakwa nanatummatzina, mu sakwa punnoꞌo nanatabatzagaku. Mu sakwa gi paba nasooyugwepana tooe meeoo soonammepana.
43013015	Ooosapa nu besa mu tummatzidu, ooonneꞌyoona mu sakwa besa nuga mumme matugu-kwaꞌnesoo besa nanamatugu.
43013016	Nu togesapa mu tuukwe mu sakwa nanatummatzi, mu sakwa gi mee tusooyugwepana, ‘Nu nagutza besaꞌyoo gi ka E Pooha Pabeꞌe numu tummatzi-kwaꞌne mane-waꞌneꞌyoo.’
43013017	Mu haaꞌa oo nakasopedakwatoo ka how manena nu mu tabatzagaku? Mu ka e unnepu nakabetseana, soo Te Naa mu sootuhikwu.
43013018	Sumuoo mu-nagatu soo Te Naa gi sootuhikwu. Nu mu posopedakwatoonasoo mu netutzea, nuka tummatzikwutu. Oꞌnosoo soo Te Naa yadooawabe meeoo tubo, “Sumuꞌyoo mu-nagatu nu-no tukadu e wohonekwu.”
43013019	Gisoo oo tu namanakwe nu mu tuukweꞌe, saaꞌa yise ka oo tunamanese mu mee unnekwu, ‘Soo Jesus togesapa Te Pabeꞌe.’
43013020	Nu togesapa mu tuukweꞌe. Nu ka umu e nanayadooawabe numu-matu mu-matoo tayakwu, mu ka mu nakabetseana e doodooamu manekwu. Umu nuga doodooamu, E Naa doodooamu tuwazoo.”
43013021	Soo Te Pabeꞌe yise suda soonammena mee tuwazoo ne netamma, “Sumuꞌyoo mu-nagatu saaꞌa e nemawunidooa, ka umu e wohomu-matoo.”
43013022	Numme tunakatzimodu nanapoonnemoꞌo, numme gi oo sopedakwatoo ka haga oo netammana.
43013023	Nu ka Te Pabeꞌe-kumaba katu, oosoo ka nuka unu soobedyana.
43013024	Soo Peter e tsetzoogase mee unakwe, “Ka Te Pabeꞌe tubenga haga oosoo netamma.”
43013025	Nu ka Te Pabeꞌe tzageꞌesoo nuuyugwese, ka Te Pabeꞌe tubenga, “Haga numme-matu u wohomu-matoo u nemawunikwu?”
43013026	Soo Te Pabeꞌe mee e nanekwegea, “Nu ka egea tukaba-matoo a hooba-wi matzakase ka ookow nana geahookwu.” Soo Te Pabeꞌe ka tukaba hooba-wi, a namatzakana ka Judas Iscariot geahoo.
43013027	Soo Judas yise ka tukaba-matoo tukowse, soo sutaꞌyoo Judas-ma katuoose oo-naga mani. Soo Te Pabeꞌe yise meeoo ka Judas netamma, “Yabeapu ka u tusoohane-kwaꞌne mani.” Mooasoo tu toganokase soo Judas meahoo. Numme tuka aatadu gi oo nakasopedakwadoo ka Te Pabeꞌe meeoo ooka nemaꞌese. Ka Judas ka pumma ne tumukwuna hanedu, numme-matu yise meeoo sokwama, “Sumuna soo Te Pabeꞌe tukapu oo tumu tuungusoo, ka tu ewa tukapu-kwitoo.” Numme-matu punnoꞌo meeoo sokwama, “Soo Te Pabeꞌe meeoo, ka mu tutuhamanedu-matu haneku.”
43013031	Soo Te Pabeꞌe mee ne netamma, “Menoꞌo soo Te Naa mu tzapoonnekukwu, nu Mu Pabeꞌe. Menoꞌo manakwana tamme ka Te Naa nesookwugikwu e mane-koobatoo. Pudusoo ꞌyoo namanekwu.
43013033	Mu e besa doodooamu. Pudusoo nu gi mu-baaꞌyookwu. Mu e wate pana gi e mayu-waꞌneꞌyoo, ka mu Jew numu moohedu e tunetammaku-kwaꞌnesoo.
43013034	Nu pudu tumayohope mu tuukwekwu, ‘Nuka mumme soobedya-kwaꞌne, mu sakwa menoꞌo manakwana ooonnekoo soo nanasoobedyana.
43013035	Noꞌobatusoo numu mu nakasopedakwadookwu, mu e doodooamu, ka besa mu nanasoobedya mu poonnena.’ “
43013036	Soo Simon Peter mee ka Te Pabeꞌe tubenga, “Howtoo maꞌa u meakwu?” Soo Te Pabeꞌe mee oo nanekwegea, “Nu oona kwingaꞌa meakwu, ka Te Naa-matoo, mu gi hownnekoo nu-no mea-waꞌneꞌyoo. Pana nu saaꞌa mu bidooa.”
43013037	Soo Simon Peter yise mee oo netamma, “Haꞌyoo u unnena meeoo, mu gi menoꞌo nu-no mea-waꞌneꞌyoo? Nu u-noꞌyookwu ka unu u soobedyana tooe mu numu taka goekwuse sapa.”
43013038	Soo Te Pabeꞌe yise mee oo netamma, “Nu u sopedakwadoo. U gi nu-no yaꞌekwu, yaa togano u gi e nanenamaꞌyookwu. Gisoo ka kweꞌnaꞌa kwuꞌa yaka u saaꞌa pahe tooe ka mu numu mee netammadooa, ‘Nu gi ka Jesus sopedakwatoo.’ U gi ooosapa nu-noꞌyoopunnekwu.”
43014001	Soo Te Pabeꞌe yise numme pumme nakatzimodu mee netamma, “Gi suda sokwamapana. Mooasoo mu ka Te Naa nakabetsea, nuka nakabetsea tuwazoo.
43014002	Soo Te Naa nobe-kwitu ewow kapa-gaꞌyoo. Nu togesapa, nu gi esayaꞌe. Nu mease ka Te Naa-baa mu kapadookukwu. Saaꞌa nu yaasoo kodyu petuse, mu bikakwu Te Naa-matoo. Oꞌno yise mu ooosapa nu-noꞌyookwu.
43014004	Mu mooasoo oo sopedakwadoo ka a nameatabuana.”
43014005	Soo Thomas yise ka Te Pabeꞌe mee netamma, “Numme gi oo sopedakwadoo ka pukwitoo u meakwuna. Numme gi a nameatabuana sopedakwatoo.”
43014006	Soo Te Pabeꞌe yise mee oo netamma, “Nu ka besow podo mu moohekwu. Nu togesapa ka Te Naa-witu sopedakwatoo, nu ka mu numu ooosapa gwetzoimo-kwitoo mu moohekwu, gi tooe haga tooe hownnekoo puusoo ka Te Naa-baatoo mea-waꞌne, nu otu mu mesoo bigaꞌa.
43014007	Mu mooasoo e tubetse nakaꞌoedyukute. Yaa manakwana mu ka Te Naa nakaꞌoedyukuna, oo poonnekwu tuwazoo.”
43014008	Soo Philip yise ka Te Pabeꞌe mee netamma, “Ka Te Naa ne tzapoonneku. Oꞌno numme besa sokwamakwu.”
43014009	Soo Te Pabeꞌe ka Philip mee netamma, “Wunaꞌme nu mu-baa, pana tooesoo mu gisoo e tubetse sopedakwatoo. Tooe haga tooe nuka poonnedu ka Te Naa tuwazoo poonne.
43014010	Numme ka Te Naa-no nawaꞌneꞌyoosoo. Nu gi nugasoo tusooyugwena nu mu tuukweꞌe, pana E Naa nuka tunetammakuna nu waha.
43014011	Mu sakwa ka mumme e tuukwena nakaꞌoedyuku, numme ka Te Naa-no toge nawaꞌneꞌyoosoo. Ooonneꞌyoona mu sakwa e nakaꞌoedyuku, nu ka mu tuoegoedu mabesakuyakwe.
43014012	Mu sakwa oo tubetse nakaꞌoedyuku, nu pudusoo ka Te Naa-matoo kodyukakwusoo. Nu yise mumme nuka nakaꞌoedyukudu ka Te Naa Besa Pooha-matu-ma mu sootuhise, oꞌno mu nu-kwaꞌnesoo punnoꞌo, besa pooha nasootuhikwu. Mu punnoꞌo nanasookwugi, nuga ooonakwasoo besa pooha manekwu.
43014013	Mu ka e nakaꞌoedyukuna e nanetzakwiyaꞌena, nu mu nakasootuhikwu. Oꞌno mu numu saaꞌa mee unnedooa, soo Te Naa tookwa besaꞌyoo.
43014015	Tooe haga tooe mu-nagatu unu e soobedyadu, e nakabetseakwu.
43014016	Nu ka Te Naa tuukwekwu, ‘U sakwa u Besa Pooha-matu-ma mu sootuhi.’ Soo Te Naa Besa Pooha yise ooosapa mu-noꞌyoona mu tummatzikwu.
43014017	Soo Te Naa Besa Poohasoo ka kaahenotu mu tunedyooekwu. Ka Te Naa Besa Pooha mumme tummatzi, oosoo ooosapa mu-noꞌyoona, mu ka Te Naa besa podo meadabekwu. Mu gi tunakaꞌoedyukudu, gi ka Te Naa Besa Pooha sopedakwadoo, oosoo yise gi hownnekoo mu tummatzi-waꞌneꞌyoo.
43014018	Tooe pudusoo mumme e maꞌwugakwuse sapa, mu gi suda sokwama-waꞌneꞌyoo, ka mu-baatoosoo e kodyu petukwuse.
43014019	Pudusoo mu gi tunakaꞌoedyukudu gi e poonne-waꞌneꞌyoo, mu suuꞌmu. Nu puu namayodakwu saaꞌa, mu punnoꞌo ooosoo.
43014020	Ka e namayodase, mu oo sopedakwadookwu, nu ka E Naatu, mu punnoꞌo nugatuna, nu mummetu.
43014021	Mu numu e nakabetseadu, besa tookwa e soobedya. Ka umuoo nuka unu soobedya, soo Te Naa tookwa punnoꞌo unu umuoo soobedyakwu. Nu punnoꞌo besa umuoo soobedyana mu tzapoonnekute nu umu-nosoo.”
43014022	Soo Judas mee naneadu, gi Judas Iscariot, ka Te Pabeꞌe mee netamma, “Hownnekoo yise u ne natzapoonnekute, pana mu gi tunakaꞌoedyukudu gi u poonne-waꞌneꞌyoo?”
43014023	Soo Te Pabeꞌe mee oo nanekwegea, “Tooe haga tooe nuka unu soobedyadu e nakabetseakwu. Soo Te Naa punnoꞌo unu mu soobedyakwu. Numme ka Te Naa-no mu natubangakwu.
43014024	Tooe haga tooe gi e nakabetseadu, tookwa gi e nakaheesoobedya. Nu ka E Naa nuka mumme e tuukwe tuunguna suuꞌmu mu tuukwe.
43014025	Nu ka togesoo mu-baaꞌyoopunnena eka besa naꞌunnedu mu tuukweyakwe.
43014026	Nu saaꞌa ka Te Naa-baa petugase, ka oo Besa Pooha-matu-ma mumme oo sootuhi tuungudooa. Soo Te Naa Besa Pooha noꞌoko hemma mu tunedyooekwu, noꞌoko hemma mumme e tuukwena mu tzasoomayukudooa.
43014027	Nu besa mu masoonammekwu nuga besa soonamme-kwaꞌnesoo. Mu gi tunakaꞌoedyukudu gi hownnekoo besa soonamme-waꞌneꞌyoo. Gi suda soonammenapana, gi tuwazoo suipana.
43014028	Mooasoo nu mu tuukweꞌe, ‘Pudusoo nu nabatsakwuse, saaꞌa namayodase mu-baasoo kodyu petukwu.’ Mu tookwa gi e tubetse soobedya, mu sakwa uga ka e soobedyana besa sokwama, ka Te Naa-matoo e kodyukakwuse. Menoꞌo soo e Naa nuga ooonakwakoosoo pooha-gaꞌyoo.
43014029	Nu ka a namanekwuna mu tuukwe, ka hemma oo manese mu e nakaꞌoedyukukwu.
43014030	Pudusoo nu gi mu-no yadooa-waꞌneꞌyoo. Soo Sutaꞌyoo e tumooꞌoogena, pana oosoo gi nuka matzooeku-waꞌneꞌyoo.
43014031	Pana soo e Naa mu numu-koobatoo e nabatsa tuunguna, nu yise ka Te Naa nakabetseakwu. Mu numu oo sopedakwadookwu, nu tookwa E Naa besa soobedya. Tamme sakwa mea.” Umu yise ka nobe-kwiꞌyoona mea.
43015001	Soo Te Pabeꞌe numme pumme nakatzimodu mee netamma, “Nu puu toesabooe namasua-kwaꞌneꞌyoo, soo oo pooetooana mesoo nadukadu. Soo Te Naa puu ka tumasuadu ooka mabetseadu-kwaꞌneꞌyoo.
43015002	Noꞌyoona yise mu nuka nakaꞌoedyukudu, ka tumasuape maꞌna-waꞌneꞌyoo. Soo tooe haga tooe gi ka Te Naa nakabetseadu, ka toesabooe gi pooetooa-kwaꞌneꞌyoo. Soo Te Naa ookow tsegaꞌakwunise oo wunikwu. Mu numu ka Te Naa nakabetseadu ka toesabooe ewow besa pooetooa-kwaꞌneꞌyoo. Soo Te Naa puu ookow mabetseana oosoo besasoo pooedooꞌa.
43015003	Mu ka tumasuape maꞌna besa pooetooadu-kwaꞌneꞌyoo, mu ka mumme e tuukwena nakaꞌoedyukuna.
43015004	Gi nu oemota manepana, nu yise punnoꞌo gi mu ooowemota mane-waꞌneꞌyoo. Soo toesabooe maꞌna-matu gi puusoo pooetoo-waꞌneꞌyoo, ka toesabooe-maꞌyoona suuꞌmu. Yooonnekoo mu gi muusoo besa tumadugu-waꞌneꞌyoo, mu nu-noꞌyoona suuꞌmu, besa tumudugukwu.
43015005	Umu mu-naga-kwitu nu-noꞌyoodu ka Te Naa nakabeatsedu. Tooe haga tooe nu oemota manegadu, gi besa tumadugu-waꞌneꞌyoo.
43015006	Tooe haga tooe gi nu-noꞌyoodu, ka tumasuape maꞌna-waꞌne nawunikwu, oosoo ka pasase, natapoꞌwokese, natunikwu.
43015007	Mu ka nu-noꞌyoona ka mumme e tunedyooena nakabetseana, mu ka Te Naa-matoo nanesootuhina, oosoo yise mu nakasootuhikwu.
43015008	Mu numu ka besa mu manakwe mu poonnena mee unnekwu, ‘Oosoo tookwa Te Pabeꞌe-matoo nanesootuhidu,’ umu yise mee tuwazoo unnekwu, ‘Te Naa besaꞌyoo,’ mee.
43015009	Nu besa mu soobedya, ka Te Naa nuka soobedya-kwaꞌne. Nu-no meadabe, oꞌno nu ooosapa besa mu soobedyakwu.
43015010	Nu puu ka Te Naa nakabetseana, oosoo ooosapa besa e soobedyakwu.
43015011	Nu tubetse besa soonammena nu eka mu tuukwe, oꞌno mu punnoꞌo tubetse besa sokwamakwu.
43015012	Nu besa mu soobedya, ooonneꞌyoona nu mee mu netamma, yooonnekoo sakwa mu besa nanasoobedyamo.
43015013	Tooe haga tooe ka tu puaꞌa-koobatoo mesoo nabatsadu, tookwa tu puaꞌa besa soobedya.
43015014	Tooe haga tooe nuka nakabetseadu puu nuga puaꞌa, nu sakwa oo-koobatoo mesoo nabatsa.
43015015	Mu nuka sukwe tummatzimodu yaa manakwana e besa pupuaꞌamu tuwazoo. Soo sukwe tutummatzidu puu gi ka pumme tu tunetammakukwudu manekwuna sopedakwadoo. Nu ka noꞌoko hemma ka Te Naa mumme e tuukwe tuunguna mu tuukwena ooonneꞌyoona mu tookwa e pupuaꞌamu.
43015016	Mu gi e netutzease nu yow Mu Pabeꞌe, pana nu mu netutzease oꞌno mu ka Te Naa nakabetsea, mu yise e wangaꞌamu. Nu ka Te Naa mu nakabetsea tuungu, oꞌno yise soo besa mu tumadugupu gi mobegwa-gakwu. Mu e nakaꞌoedyukudu yise, ka e nanetsagwayaꞌena, soo Te Naa yise noꞌoko mu nekwina mu sootuhikwu.
43015017	Nu yise mee mu netamma, ‘Besa nanasoobedya,’ mee.
43015018	Ka mu gi tunakaꞌoedyukudu numme wohonedu gi mumme mu petzabekwuse, mu sakwa oo soomayu ka mooasoo nuka mu mooe wohonena.
43015019	Nu ka menoꞌo mu wangaꞌamu natubanga. Ooonneꞌyoona mu gi tunakaꞌoedyukudu gi mu petzape mu gi umu-matu. Umu puusoo nanasoobedya.
43015020	Mooasoo nu mu tuukwe soo nuka nagedu nu-kwaꞌnesoo namadugukwu. Ka nuka tu wohone-kwaꞌnesoo, umu mumme wohonekwu. Ka gi nuka mu nakaꞌoedyuku-kwaꞌne, umu gi mumme nakaꞌoedyukukwu.
43015021	Umu ka gi Te Naa yaatoo nuka tayadu sopedakwadoona, ooonneꞌyoona umu gi e nakaꞌoedyukuna mu wohonekwu.
43015022	Ka gisoo umu e tunedyooe umu gi oo sopedakwatoo ka suda tumaduguna, pana menoꞌo umu oo sopedakwadoo, saaꞌa yise soo suda mu tumaduguna umu-matoosoo kodyukwu, ka gi mu nanekwuha.
43015023	Soo tooe haga tooe gi e heesoobedyadu ka Te Naa gi heesoobedya tuwazoo.
43015024	Tooe umu numu e mabesakute e poonnepana, umu menoꞌo ka Te Naa nokosoo ne wohoꞌne. Nu umu oe neyugwe ka gi nuka mu nakaꞌoedyukute.
43015025	Oꞌnosoo soo Te Naa yadooawabe mee tubotugu, ‘Tooe gi suda e tumadugu sapa umu e wohoꞌne,’ ka Te Naa yadooawabe unne-kwaꞌnesoo.
43015026	Nu saaꞌa ka Te Naa-baa petugase, ka oo Besa Pooha-matu yaa teepu-koobatu sootuhi tuungudooa. Soo Te Naa Besa Pooha kaahenotu mu tunedyooekwu, yise ka mu numu nu-kwitu tuukwekwu.
43015027	Ka mu numu e tunedyooe manakwana, mu e nakatzina ooosapa e nagenoꞌo. Ka ꞌyoo hemma manepunne, mu punnoꞌo mu numu nu-kwitu tuukwemokwu.”
43016001	Soo Te Pabeꞌe togesoo numme pumme nakatzimodu yadooedyakwe mee yise ne netamma, “Mooasoo nu ekow mu tunedyooepu, oꞌno mu ooosapa e nakaꞌoedyukumokwu.
43016002	Mu numu ka Jew nanesootuhi nobe-kwikoo mu tayahoo, ka gi mu-no soonanesootuhina. Ka mu goena umu mee sokwamakwu, ‘Numme Te Naa tummatzidu.’
43016003	Pana umu mumme goedu puusoo nanemooaga, umu ka gi e nakaꞌoedyukuna ka Te Naa tuwazoo gi nakaꞌoedyukute.
43016004	Nu ka a namanekwuna mu tuukwe, oꞌno mu saaꞌa ka mu numu mumme wohoꞌne oo soomayudooa ka mumme e tuukwena. Nu mooeꞌugasoo ekow gi mu tuukweꞌe, ka togesoo mu-baaꞌyoona.
43016005	Menoꞌo yise nu ka Te Naa-matoosoo kodyukakwu. Gi haga mu-nagatu meeꞌe e tubengu, ‘Howtoo u meakwu?’ mee.
43016006	Mu ka mee mumme e tuukwese, nu ka Te Naa-matoosoo kodyukukwu, mu suda sokwama.
43016007	Nu kaaheno mu tuukwekwu, nu ka Te Naa-baasoo kodyu petugase, nu mu nanesootuhikukwu, oꞌno nu saaꞌa ka Te Naa Besa Pooha-matu punowsoo mu sootuhise mu besa sokwamadooa.
43016008	Ka Te Naa Besa Pooha petuse, mu numu saaꞌa ka tu maꞌemukwana soomuꞌwadooa ka nu-kwi tunakaꞌoedyukuna. Nu ka gi wunaꞌme yaa teepu-kooba mu-baaꞌyookwuse, soo Te Naa Besa Pooha ka Te Naa Besa podo mu tunakaꞌoedyukudu moohekwu. Soo Te Naa mooasoo ka sutakoo nemamakwupu yaa teepu-koobaꞌyoona suda mumme wuyugwedu.
43016012	Nu ewow mu tunedyooe penaꞌe, pana menoꞌo mu gisoo oo nakasopedakwadoo-waꞌne manepunne.
43016013	Soo Te Naa Besa Pooha ka petuse ka toge kaaheno hemma manepunne-wikoo, mu tuukwekwu gi pummesoo tusooyugwe-kwikoo mu moohekwu. Soo Te Naa Besa Pooha saaꞌa ka hemma manegekwuna mu tunesootubuedooa.
43016014	Ka nu-kwitu tuwazoo, soo Te Naa Besa Pooha mu tunedyooedooa, oꞌno mu saaꞌa, ‘E Pabeꞌe,’ mee e natubangadooa. Noꞌyoona hee Te Naa-toohakwi manepunnedu punnoꞌo nugatu.
43016016	Nu pudusoo nabatsakwu, pana huu oo tabe mease nu namayodase yaa teepu-koobasoo kodyu petukwu. Oꞌno yise nu saaꞌa, ka Te Naa-matoosoo kodyukakwu.”
43016017	Numme tunakatzimodu-matu mee nananetamma, “Tamme gi oo nakasopedakwadoo ka Te Pabeꞌe tamme tuukwena. Haꞌyoo unnena meeoo unakwe, ‘Nu pudusoo nabatsase huu oo tabe mease namayodase kodyu petukwu yise saaꞌa ka Te Naa-matoosoo kodyukakwu?
43016018	Haꞌoo manena soo Te Pabeꞌe pudusoo meakwu?’ “
43016019	Soo Te Pabeꞌe oo sopedakwatoo numme oo tubengakwu ka haꞌyoo unnena mee yise ne netamma, “Mu muusoo nanatubenga how manena nu mee unakwe, ‘Nu pudusoo nabatsakwu. Huu oo tooise namayodase, nu kodyu petukwu.’
43016020	Nu togesapa mu tuukweꞌe ka umu e wohomu nuka batsase, mu suda sokwamana, sakwikwu. Mu gi tunakaꞌoedyukudu besa sokwamakwu. Pana mu ka suda sokwamase sapa, saaꞌa mu besa sokwamakekwu ka e kodyupetuse.
43016021	Ka e nabatsase, mu ka mogoꞌne dooaꞌa-doo-kwaꞌne nuummawunukwu. Soo mogoꞌne puu suda soonamme ka unu nuummaba wumana. Pana ka oongaꞌa nadooaꞌadoose soo mogoꞌne ka tu nuummawununa soomuꞌwase ka oongaꞌa-matoo besa soonammekwu.
43016022	Mu pudusoo suda sokwamakwu, pana ka e kodyu petuse mu besa sokwamakwu. Gi haga yise suda mu masokwama-waꞌneꞌyoosoo.
43016023	Oꞌnosoo gi yoo manepunne, ka Te Naa-matoosoo e kodyukase mu gi hemma nuka tubenga-waꞌneꞌyoo. Mu ka Te Naa-matoo nanetzakwiyaꞌe, oosoo mu nakasootuhikwu ka nuka mu nakaꞌoedyukute. Menoꞌo manakwana mu ka Te Naa nanetzakwiyise soo Te Naa nu-koobatoo mu nakasootuhikwu, mu yise besa sokwamakwu.
43016025	Nu mu tuukweꞌe, mu tunedyooena, ka Te Naa-witu. Mu gi mu natuukwe-witu nakasopedakwadoo, pana pudusoo nu ka Te Naa-witu mu tuukwekwu, besa ooka mu nakasopedakwadoo-kwikoo.
43016026	Ka Te Naa-matasoo e kodyukase mu saaꞌa ookow nanetzakwiyidooa, nu-toohakwi. Mu besa e soobedyana e nakaꞌoedyukute, ka Te Naa-baaꞌyoona yaa teepu-kooba e petuse. Mu ka nuka besa soobedyana, soo Te Naa punnoꞌo mumme besa soobedyana, mu nakasootuhiyakwe.
43016028	Nu ka Te Naa-baaꞌyoona kemmase yaa teepu-kooba petu. Pudusoo nu nabatsase, namayodase, ka Te Naa-matoosoo kodyukakwu.”
43016029	Numme mee oo netamma, “Menoꞌo numme oo nakasopedakwatoo, ka numme u tuukwena.
43016030	Menoꞌo manakwana numme oo nakaꞌoedyukukwu, u noꞌoko hemma sopedakwadoo. U mooasoo oo sopedakwadoopunne, gisoo uga umu ne tubenga sapa. Numme oo nakaꞌoedyukute, soo Te Naa yaa numme-baatoo u taya.”
43016031	Soo Te Pabeꞌe mee ne netamma, “Mu menoꞌo e nakaꞌoedyukute,
43016032	pana pudusoo mu nu oemota manegakwu. Pana nu gi nu suuꞌmu, soo Te Naa ka nu-noꞌyoona.
43016033	Nu eka mu tuukweꞌe, oꞌno mu besa sokwamakwu ka e nakaꞌoedyukuna. Mu ka togesoo yaa teepu-koobaꞌyoona mu gi tunakaꞌoedyukudu, mu e tumooꞌooyikwu. Pana besa sokwama nu ka sutakoo umu gi tunakaꞌoedyukudu moohedu matzooekukwu.”
43017001	Soo Te Pabeꞌe ka yadooamakwuse toogoopatu poonnese nanesootuhikooha, “E Naa, pudusoo umu e wohomu e batsakwu. Mu numu tunesootabue, nu togesapa u besa dooa. Nu yise punnoꞌo ewow numu u-matoo nanesootuhi mayugwekwu.
43017002	U noꞌoko numu moohedu e mayugweke. Tooe haga tooe e nakaꞌoedyuku u mayugwepu, nu punnoꞌo ooosapa mu gwetzoimokwuna mu sootuhikwu, u numu manumudoopu nu yise Jesus Mu Pabeꞌe. Mu numu taka sooꞌoedyukudu ooosapa gwetzoimokwu.
43017004	Nu noꞌoko nuka u tunetammakuna yaa teepu-koobatu mamakwu. Ooonneꞌyoona mu numu besa u nemadabuekwu nu-koobatoo.
43017005	Oꞌnosoo gisoo ka teepu namadabuꞌe, ta nabaaꞌyoona, nawaꞌneꞌyoosoo.
43017006	U mu numu-matoo nuka nakaꞌoedyuku mayugweke. Nu yise punnoꞌo ume mu nakasopedakwadoo tunedyooe.
43017007	Umu ume doodooamuna, u yise nugatu mu mayugweke. Umu ume nakabetseꞌa, umu tuwazoo u nakaꞌoedyukute, u yow noꞌoko hemma e nemadabuekute.
43017008	Noꞌoko nuka u tunedyooepu nu mu numu tunedyooekwu. Umu oo nakaꞌoedyukuna, oo sopedakwatoo nu u-baaꞌyoona yaa teepu-kooba petu, umu tuwazoo oo nakaꞌoedyukute, u yaatoo e taya.
43017009	Nu umu nuka nakaꞌoedyukudu, suuꞌmu nanesootuhikute u sakwa mu sootuhi.
43017010	U ka mu nu-matoo nanesootuhidu doodooamu-gaꞌyoo. Umu ka ume doodooamuna, nuga doodooamu tuwazoo. Ka taga doodooamu besa manakwe mu numu oo sopedakwadookwu, nu tookwa besaꞌyoo.
43017011	Pudusoo nu ka yaa teepu-koobaꞌyoona mease u-baasoo petugakwu. Pana umu e nakaꞌoedyukudu, togesoo yaa teepu-koobaꞌyookwu. E Naa, u ooosapa besaꞌyoo. U unu poohagana, ka umu taka nakaꞌoedyukudu mesoo mabetsea. Umu yise sumu-kwaꞌneꞌyookwu, ta-kwaꞌne, ta puu nawaꞌnesoo.
43017012	Tooꞌe noꞌyoona umu-matu togesoo e nakaꞌoedyukute, u tunetamma-waꞌnesoo. Nu ka umu-baaꞌyoona suta-makoo mu mabetseayakwe. Sumuꞌyoosoo nana nu oemota manekwu. Pudusoo oosoo kadooꞌoo namayugwekwu.
43017013	Pudusoo nu u-matoosoo kodyukakwu. Nu togesoo yaa teepu-koobaꞌyoona u-matoo nanesootuhaꞌe, u ka umu nuka nakaꞌoedyukudu sootuhikwu. Umu ka pumme u sootuhise besa sokwamakwu, nu-kwaꞌnesoo.
43017014	Nu ka u unnepu-witu mu tuukweꞌe. Mu gi tunakaꞌoedyukudu ka mu taka nakaꞌoedyukudu gi petzape, umu taka nakaꞌoedyukudu ka nu-kwaꞌneꞌyoona, gi umu-waꞌneꞌyoona. Umu e nakaꞌoedyukudu gi ka taka wohonedu-kwaꞌneꞌyoo. Nu mee nanesootuhaꞌe ka suta-makoo ka yaa teepu-koobatu mabetsea mee, gi u, umu taka nakaꞌoedyukudu gi eka teepu-koobakoo taꞌya. Soo taka nakaꞌoedyukudu gi ooosapa ka teepu-koobaꞌyookwu nu-kwaꞌnesoo.
43017017	U umu taka nakaꞌoedyukudu ka u unnepu nakaꞌoedyukudu, ka togesapa oo naꞌunakwe, umu u tubetse nakabetseakwu. U yaa teepu-koobatoo e taya.
43017018	Menoꞌo yise nu ka umu tunakaꞌoedyukudu tayakwu, umu ka noꞌobatusoo numu u unnepu tunedyooekwu.
43017019	Oꞌno umu, u nakabetseakwu nu-kwaꞌnesoo, nu pudusoo umu-koobatoo nabatsakwu, oꞌno yise umu u tubetse nakabetseakwu.
43017020	Umu taka nakaꞌoedyukudu sootuhi. Nu-kwitu ka numu nanekwuhana nakadu sootuhi, oꞌno umu e nakaꞌoedyukukwu.
43017021	Ta nanosoo sumu-kwaꞌneꞌyookwu, noꞌoko umu taka nakaꞌoedyukudu mayugweke. Umu ta-no manese, mu numu oo sopedakwadookwu ka yaa teepu-koobatoo nuka u tayase.
43017022	U puu u yadooawabe ka yaa teepu-koobaꞌyoona e mayugwepunne, umu taka nakaꞌoedyukudu punnoꞌo nuga yadooawabe manepunne. Umu punnoꞌo sumu-kwaꞌneꞌyookwu, ta-kwaꞌne, ta puu nawaꞌneꞌyoosoo.
43017023	Nu puu umu-no, u yise punnoꞌo nu-nosoo. Umu yise sumu-kwaꞌneꞌyookwu, ta-kwaꞌne, ta puu nawaꞌneꞌyoosoo. Ooonneꞌyoona mu gi tunakaꞌoedyukudu sakwa oo nakasopedakwatoo u yaatoo e taya, u ka umu taka nakaꞌoedyukudu besa nanasoobedya mu mayugwekese nuka u soobedya-kwaꞌnesoo.
43017024	U, E Naa, ooosapa besa e soobedyadu, gisoo ka teepu namadabue sapa. U ka mu numu taka nakaꞌoedyuku mayugwepu, oꞌno umu ta-baa ooosapa gwetzoimokwu. Oꞌno umu ta-nawaꞌneꞌyoo mee ta unnena nakasopedakwadookwu, yise taka nesookwugikwu.
43017025	U tubetse besaꞌyoo. Mu gi tunakaꞌoedyukudu yaa teepu-koobatu u-kwitu gi sopedakwadoo, nu suuꞌmu noꞌoko hemma u-kwitu sopedakwatoo.
43017026	Nu u-kwitu besa mu tuukwepu, yise ooosapa u-kwitu mu tuukwennummekwu. Nu ooosapa umu-noꞌyookwu, oꞌno yise umu besa nanasoobedyakwu nuka u soobedya-kwaꞌne.”
43018001	Mooasoo soo Te Pabeꞌe ka tumasuape-nagaꞌyoona nanesootuhi. Soo Te Pabeꞌe yise ka nanesootuhi-makwuse, ka numme pumme nakatzimodu-no ka duaga Kidron mee naneadu-too meꞌa. O numme ka tumasuape-naga mane-petuga.
43018002	Mu Pharisee numu ka numu-koobatoo yadooadu-no, ka mu tukwutumadu ka Judas Iscariot namoohe tuunguna. Soo Judas oo sopedakwatoo ka tumasuape-naga, pukwiꞌyoona mu nanesootuhidyina, ka Te Pabeꞌe ooosapa onatoo meayakwe ka numme pumme nakatzimodu-no. Soo Judas ka mu tukwutumadu ka Te Pabeꞌe-matoo bihooka. Umu ewahoo tukootabuakunooo, tsegesa noko wehe hehemana.
43018004	Soo Te Pabeꞌe mooasoo oo sopedakwatoo ka tu namanekwuna, yise umu-matoo mease, mu tubengu, “Haka mu wate?”
43018005	Umu oo nanekwegea, “Ka Jesus Nazareth-wiꞌyoona kemmadu numme wate.” Soo Te Pabeꞌe meehoo, “Nu yow oosoo.” Umu noꞌyoona ka suise, petapenooyooese, ka teepu-koobatoo abedihoo. Judas togesoo umu-no.
43018007	Soo Te Pabeꞌe mu tubengusoo, “Haka mu wate?” Umu oo nanekwegea, “Ka Jesus Nazareth-witu kemmana numme wate.”
43018008	Soo Te Pabeꞌe yise meehoo, “Mooasoo nu mu tuukwe, ‘Nu yow oosoo.’ Mu ka nuka watena, umu e nakatzimodu tzamaꞌwu.”
43018009	Soo Te Pabeꞌe meehoo unakwe, oꞌno soo e unnena kaahenoꞌyookwu, “Nu gi sumuhoo watzekute ka umu nuka nakaꞌoedyukudu-matu.”
43018010	Soo Simon Peter yise ka tu tsegesa gwuuhoose, ka nana Malchus
43018011	Soo Te Pabeꞌe yise ka Peter meeꞌe netamma, “Maka u wehe namasootugu. Nu ka Te Naa nuka netamma-kwaꞌnesoo manekwu.”
43018012	Mu Jew-no Roman tukwutumadu ka Te Pabeꞌe tzakunahoo ka oo wutumakwuse.
43018013	Umu ka nana Annas mee naneadu-matoo oo tzakahooka. Soo Annas ka numu-koobatoo yadooadu, Caiaphas mee naneadu yahe.
43018014	Soo Caiaphas mooasoo ka mu Jew numu ka Te Pabeꞌe-witu tuukwepu, “Oosoo nanenagakwu, sumuꞌyoosoo nana noꞌoko numu-koobatoo nabatsakwuse.”
43018015	Ka Te Pabeꞌe togesoo ka Annas nobe-witoo nabigena, soo Simon Peter sumuhoo Te Pabeꞌe nakatzimodu-no mu-nakwi memeadape. Soo Te Pabeꞌe nakatzimodu ka Annas sopedakwatoo, yise ka Te Pabeꞌe-nosoo ka Annas nobe-kobenatoo meahoo.
43018016	Soo Peter ka natzakwonaꞌa-kumaba tooe wunu-petuga. Sumuꞌyoo numme Te Pabeꞌe nakatzimodu-matu kodyuse, ka mogoꞌne ka natzakwonaꞌa-wi tunekwegedyudu yadooebetuse, oosoo yise oe ka Peter tzaꞌegahoo.
43018017	Soo mogoꞌne ka natzakwenaꞌa-wi ka Peter tubengu, “U-haꞌa sumuꞌyoo mu Jesus nakatzimodu-matu?” Soo Peter mee oo nanekwegea, “Nu gi umu-matu.”
43018018	Unu utzutzuna, mu numu tummatzidu ka mu tukwutumadu-no puuwanakoo pedana, oe yooꞌe. Soo Peter umu-baa yooꞌe.
43018019	Soo Annas ka Te Pabeꞌe tubengu ka numme pumme nakatzimodu-witu, yise ka numu oo tunedyooe-witu tuwazoo.
43018020	Soo Te Pabeꞌe mee ka numu nehanedu moohedu nanekwegea, “Noꞌyoona numu ka pukwitu pumme e tunedyooena sopedakwatoo. Umu ooosapa e nakayakwe, ka mu numu e tunedyooe ka nanesootuhi nobe-wiꞌyoona. Nu gi mu watze-tunedyooe.
43018021	Mu gi nugasoo tubengu-waꞌneꞌyoo. Mu sakwa tooe haka tooe nuka nakadu tubengu. Umu oo sopedakwatoo ka e unnena.”
43018022	Sumuꞌyoo tukwutumadu yise ka Te Pabeꞌe kobitu matatseꞌe. Soo tukwutumadu oo nesagwiku, “U sakwa gi ka tamme moohedu suda nanekwegeapana.”
43018023	Soo Te Pabeꞌe yise meeoo, “Ka e esayaꞌe, u sakwa kaaheno e waha. U sakwa yise gi nuka matatzeꞌepana, ka kaaheno e unakwe.”
43018024	Soo Annas yise togesoo natzakunadu ka Te Pabeꞌe ka Caiaphas-matoo taya. Oosoo ka numu-koobatoo yadooadu.
43018025	Saaꞌa tuwazoo umu-matu ka Peter meehoo tubengu, “U-haꞌa sumuꞌyoo mu Jesus nakatzimodu-matu?” Soo Peter yise meehoo, “Gi, nu gi umu-matu.”
43018026	Soo Peter pudutseꞌe sumuhoo nana naka wukaꞌakwunihoo. Oo nanumu yise mee ka Peter netamma, “Nu u poonne u ka Jesus-no oona ka tumasuape-kwi.”
43018027	“Nu gi o,” mee soo Peter, oꞌno yise soo kweꞌnaꞌa kwuꞌa yagakooha.
43018028	Mooasoo mu Rome numu-kooba katudu ka Pilate netutzea, Jew numu oo moohe tuunguna. Oogow moooꞌa awamooasoo, mu Jew numu moohedu ka Te Pabeꞌe Jesus Caiaphas-makoo tzakahooka, ka Pilate nobe-witoo. Tooe haga tooe gi ka mu wawaꞌa nobe-wi tzoonooa, ka gi umu-waꞌneꞌyoonosoo, ka hemma nayongotuka gi oo tuka, ka oo nabeatsegana, ka tu tumayohope meeoo naꞌunakwe. Umu Jew numu moohedu ka Pilate nobe-wi gi tzoonooꞌa.
43018029	Soo Pilate umu-matoo tsebooekese, mu tubengu, “Haꞌoo suda esoo nana manakwe?”
43018030	Umu oo nanekwegea, “Esoo ka suda tumaduguse, numme u-matoo a bike.”
43018031	Soo Pilate mee mu netamma, “Mu sakwa mummesoo tumayohope-too a nemadabue.” Mu Jew numu moohedu ka Pilate meeoo netamma, “Soo numme Jew tumayohope meeoo, numme oo mesoo batsa, pana mu Roman numu moohedu ne wutumakwu, ka numu ne batsase.”
43018032	Esoo ꞌyoo manepunne. Oꞌno yise saaꞌa soo Te Pabeꞌe tu unne-kwaꞌnesoo sunngabe namadabue-ma nataposase, nabatsakwu.
43018033	Soo Pilate ka tu nobe-wisoo ekeahoogase, ka Te Pabeꞌe tubengu, “U-haꞌa mu numu-kooba katudu?”
43018034	Soo Te Pabeꞌe mee ka Pilate nanekwegea, “Nu ka mu Jew numu Pabeꞌe, nu gi ka numu-kooba katudu mee mu nea-kwaꞌneꞌyoo.”
43018035	Soo Pilate yise mee Te Pabeꞌe netamma, “Nu gi Jew numu. U ka mu Jew numu Pabeꞌena, how manena yise umu nu-matoo u taya? Haꞌoo suda u tumadugu?”
43018036	Soo Te Pabeꞌe mee ka Pilate nanekwegea, “Mu Jew numu u-matoo e taꞌya, umu e nakatzimodu gi nu-koobatoo nagoꞌe. Nu saaꞌa mu numu-kooba katudu manekwu, ka Te Naa-baa petugase.”
43018037	Soo Pilate yise oo tubengusoo, “U-haꞌa numu-kooba katudu?” Soo Te Pabeꞌe oo nanekwegea, “Nu yaahoo Mu Tubetse Pabeꞌe. Nu yaa teepu-koobatoo nadooaꞌadoo, ka mu numu ka kaahenotu tuukwekwuse. Soo tooe haga tooe ka kaahenotu soonakadu sakwa e nakapunne.”
43018038	Soo Pilate tutubengu, “Hee esoo kaahenotu?” Gi ka pumme oo nanekwegeakwuna wutooꞌe, ka mu Jew numu moohedu-matoo tzebuegase, mee unakwe, “Gi nu suda a tumaduguna mamakoo nemamaꞌyu.
43018039	Soo ne tumayohope ka tu naꞌewa tukanoꞌo, sumuꞌyoo mu nakwutumadu-matu natzamaꞌwuyakwe. Mu haaꞌa eka mu-kooba katudu e tzamaꞌwutuungukwu?”
43018040	Mu numu yise ka Te Pabeꞌe wohonena mee unne, “Gi, ka Barabbas tzamaꞌwu.” Unu tutuhadu ka Barabbas mee naneꞌa.
43019001	Soo Pilate ka mu tutukwutumadu tu nobe-kwitoo bihoose, yise meeoo mu netamma, “A wukwupageta.”
43019002	Mu tutukwutumadu yise ka Te Pabeꞌe tzeabe tzowupagaꞌa-doose, oowehoo oo tzowupakakuhoo. Umu ka numu-kooba katudu kwasu-waꞌne tabuadu-wi oo kwaseyakuhoo.
43019003	Umu ka Te Pabeꞌe-matoo kemmase, meeoo oo nanetzaꞌmekute, “Yaa u mu Jew numu-kooba katudu.” Umu yise oo kobikoo oo totopagetahoo.
43019004	Soo Pilate yise tsebooekese, ka mu Jew numu moohedu mee netamma, “Nu mu-matoosoo a tzakagekoo, pana nu meeoo esoo gi suda tumadugupu-gaꞌyoo.”
43019005	Soo Te Pabeꞌe ka tzebooekese, tzeabe-wi tzowupagana, ka numu-kooba katudu kwasu-waꞌnekwisoo namadabue. Soo Pilate mee mu netamma, “Yaa esoo nana. Muusoo how a yugwe.”
43019006	Mu Jew numu moohedu ka pumme nakatzimodu-no oo poonnese, ewa unnekooha, “A tzakwenne, sunngaba namadabue-ma a taposa.” Soo Pilate meehoo mu netamma, “Mu sakwa a tzakakase, a tzakwenne. Nu meeoo esoo gi suda tumatuku.”
43019007	Mu Jew numu moohedu yise meeoo, “Masoo meehoo, ‘Nu yaa ka Te Naa Tubetse Tooa.’ Soo Te Naa nayadooawabe, Moses mee naneadu, oꞌnosoo mee tubotugu, numme sakwa ka mee ooonnekoo esayidu batsa. Masoo sakwa nabatsa.”
43019008	Soo Pilate ka mu nakase, unu suaꞌe.
43019009	Ka Te Pabeꞌe-no nobe-wisoo tzoonooase, oo tubengu, “U haaꞌa ooonneꞌyoo?” Soo Te Pabeꞌe gi oo nanekwegea.
43019010	Soo Pilate ka Te Pabeꞌe meehoo netamma, “U sakwa e nanekwegea, nu u nemadabuekwu. Nu ka u natzamaꞌwukwuna, tooe too u nabatsakwuna meesoo natuungu.”
43019011	Soo Te Pabeꞌe oo nanekwegea, “U oo mesoo manakwe, ka Nuga Naa te paꞌanakwatu mee unakwe. Mu numu u-baatoo e tzakadu suda tumaduguna, saaꞌa umu-matoosoo kodyukwu.”
43019012	Soo Pilate yise oo tooꞌe netzamaꞌwu, pana mu Jew numu moohedu ewa unnekooha, “U ka eka nana tzamaꞌwuse, u ka mu Roman numu-kooba katudu woho. Tooe haga tooe meeoo unnedu, ‘Nu numu-kooba katudu,’ ka Rome-witu numu-kooba katudu netumooꞌoo.”
43019013	Soo Pilate ekow nakase, ka Te Pabeꞌe puuwanatu bihookase, yise ka numu moohedu katunoo-wi katu, oona ka Tupe-ma Napodopu mee naneadu-wiꞌyoona.
43019014	Soo Pilate yise ka mu Jew numu moohedu meeoo netamma, “Yaaꞌa soo mu Pabeꞌe.” Umu ewa unnekooha, “A tzakakase, a tzakwenne.” Soo Pilate yise mu tubengu, “Nu haaꞌa sakwa eka mu-kooba katudu tzakwenne?” Soo numu nanesootuhi moohedu meehoo, “Numme Rome-kooba katudu suuꞌmu nakabetsea. Numme gi kummaꞌasoo moohedu nakabetseꞌa.” Soo Pilate yise ka mu Roman tutukwutumadu ka Te Pabeꞌe tzakwenne tuungu.
43019017	Soo Te Pabeꞌe yise ka sunngabe namadabuenna pumatoo tu natzakwenekwuna, puma tu nataposakwuna, tzanona meꞌa ka pumme tu wumahukase. Oona ka Numu Tzonoho mee naneadu-wi petuga.
43019018	Oꞌno umu ka Te Pabeꞌe waahoo nanana noko, ka sunngabe namadabue-matoo tapotseda. Soo Te Pabeꞌe mu naamookwi mu wahaꞌyoo oo nanaꞌenakwa.
43019019	Soo Pilate wobe-ma mu tubotuungu, ka Te Pabeꞌe tzopa nataposakwudu, mee o-ma natuboꞌo, “Yow soo Jesus, Nazareth-witu, mu Jew numu-kooba katudu.”
43019020	Ewaꞌyoo Jew numu ka meeoo nabodu neꞌa, soo pukwi mu natzakwenena ka Jerusalem tzageꞌe. Pahe-batu numu apeka-ma naboꞌo: mu Jew numu; mu Roman numu; mu Greek numu apeka-kwikoo.
43019021	Soo mu Jew numu moohedu ka Pilate meeoo netamma, “Gi ka ‘Mu Jew numu-kooba katudu,’ mee ma-ma tubopana, ‘Esoo nana meeoo, “Nu yaa Jew numu-kooba katudu,” ’ meeꞌe sakwa mu ma-ma tubo.”
43019022	Pana soo Pilate meeoo, “Nu mooasoo meeoo tubose, nu gi atasoo a yugwe-waꞌneꞌyoo.”
43019023	Watusukweꞌyoo (4) tutukwutumadu ka Te Pabeꞌe ka sunngabe namadabue-ma taposahoo. Umu nanasusuꞌmu oo namasooape hanehoo. Umu yise meeoo, “Ka a kwasu tamme gi tzakebuepana, esoo sumuhoosoo pabahoo wunapu-kwi namadabuꞌe. Tamme sakwa eka wunapu nanatukuku.” Ka oꞌnosoo Te Naa unnepu nabotugu-kwaꞌnesoo, oo-toogoosoo mani petu, “Umu nanasuꞌmu ka oo namasooapu-matu hanehoose, ka oo kwasu nanatotzakwate.” A nabotugu-kwaꞌnesoo mu tutukwutumadu manakwe.
43019025	Mu watsukweꞌyoo momokoꞌne ka Te Pabeꞌe natzakwene tzageꞌe konno, oo pea, oo pedoo-no, Mary mee naneadu Clopas nodukwa, yise Mary Magdalene. Nu, John, punnoꞌo osoo wunupunne.
43019026	Soo Te Pabeꞌe ka tu pea nu-baa oo wunu oo poonnese, meehoo tu pea netamma, “John menoꞌo yise umesoo tubetse tooa-waꞌneꞌyoo
43019027	Nuka yise mee netamma, “Menoꞌo masoo yise umesoo tubetse pea-waꞌneꞌyoo.” Oowe manakwana Te Pabeꞌe pea ooosapa nu-no.
43019028	Saaꞌa soo Te Pabeꞌe ka oo sopedakwadoose, noꞌoko ka Te Naa pumme tunetammakupu namamakwuse, mee unakwe, “Nu unu puudyaꞌe.” Oosoo meehoo naꞌunakwe, oꞌnosoo ka Te Naa unnepu ka a nabotugu-kwaꞌnesoo manepunnekwu.
43019029	Atsa baa suda kamadu suuꞌmu o nuuna, umu yise hooope-ma wanapu tzakunase, ka atsa baa-wi oo tzetsakase, ka Te Pabeꞌe tupa-wi oo tzematsuꞌa.
43019030	Soo Te Pabeꞌe ka atsa baa tumase, meehoo, “Yaatoo namamakwuhoo.” Yise tzokwuꞌehoose, yaꞌehoo.
43019031	Mu Jew numu moohedu gi ka mu numu tookoo paaꞌa nataposana petsape, ka oogow moooꞌa paba nanesootuhikwuse oo tumaduguyina.
43019032	Mu tutukwutumadu yise oetusoo kodyuse, ka mu waahoo nanana ka Te Pabeꞌe nanaꞌenakwa natzakwenedu kowpa wugotehoo.
43019033	Pana soo Te Pabeꞌe mooasoo yaꞌepu, umu yise gi oogow kowpa wugote.
43019034	Sumuꞌyoo mu tutukwutumadu-matu, ka Te Pabeꞌe ka tu tutokwateno-ma oo sapu kumanakoo oo tzeboosahootooa. Puupe-no baa yise oe manakwana papasawekooha.
43019035	Esoo mumme e tuukwena kaahenoꞌyoo, nu nuusoo namakoo a poonne, oꞌno sakwa mu punnoꞌo tunakaꞌoedyuku.
43019036	Ka soo Te Naa unnepu namamakwuhoo, mee oo unnepu, “Gi oo oho-matu nuugodekwu.” Yise oo unnepu, “Umu numu oo tzeboosahoodu yise o poonnedooa.”
43019038	Sumuꞌyoo nana Joseph mee naneadu ka Arimathea mee naneadu-wiꞌyoona kemmadu, ka Te Pabeꞌe-wi tunakaꞌoedyukute. Soo Joseph gi haka tuukwe, ka mu Jew numu moohedu-ma suina. Soo Joseph yise ka Pilate mee tubengu, “How sakwa nu ka Jesus tookoo hane?” Soo Pilate yise meehoo, “Gi hownneꞌyoo.” Soo Joseph yise ka Te Pabeꞌe tookoo hanehooka.
43019039	Joseph ka nana Nicodemus mee naneadu-no memea.
43019040	Umu ka mu Jew numu tumayohope mayohona ka oo tookoo ka myrrh noko aloe-ma mawoꞌngese, wanapu-wi oo toputooe.
43019041	Ka Te Pabeꞌe natzakwenepu tzageꞌe ewaꞌyoo sunngabe toonoopa oona soo tupe tuwaga, gisoo haga pukwi natuguna.
43019042	Ka tu paba nananesootuhikwuse, oogow tabeno yabesoo yongogaꞌa umu ka pukwi oo natzakwenepu tzageꞌekoo ooka tupe tuwagana mayuse, oowe soo Te Pabeꞌe natugu.
43020001	Awamooasoo togesoo tu toganopunne, ka tu nasatenoꞌo, Mary Magdalene oo natugu-wi petuhooga, oo poonne soo tupe namanonooepu-gaꞌyoo ka teepu tawagana-kobenatu. Soo Te Pabeꞌe tookoo kadooꞌoo oetu.
43020002	Numme-baa tanomane petuhoo numme Simon Peter-no, mee ne tuukwe, “Umu ka Te Pabeꞌe tookoo hanehoogapu-gaꞌyoo, nu gi o sopedakwadoo pukwi ooka mu hanena.”
43020003	Numme, John, yise Peter-no memeakwate oo natugu-witoo.
43020004	Numme nanosoo tatanomanega, pana nu ka Peter tusoowunihooka, nu oe mooe petuhooga.
43020005	Pana nu gi oe ega. Nu oetu sukwe tomoema petugase, oo poonne ka wanapu pukwi oo natoputoepu.
43020006	Soo Simon Peter petuhoogase, oe egahookase ka mu wanapu o kwakwape mu poonne.
43020007	Soo wanapu oo wo pukwi namabutoo dapepu besa namasoomedapu oo tzageꞌesoo hape.
43020008	Nu yise oe egase, o poonnena oo nakaꞌoedyukute Te Pabeꞌe namayodapu.
43020009	Pana numme gisoo oo nakasopedakwatoo ka Te Naa unnepu, soo Te Pabeꞌe namayoda tu yaꞌe-wikoo meeꞌe.
43020010	Numme yise nobe-witoo kokodyuka.
43020011	Mary Magdalene ka pukwi o natugupu-kobenaꞌyoona yaka. Yagana yise, ka pukwi oo natugupu-witu tooe poonnennumme.
43020012	Waahoo toha kakasa-gakoo poonne oe mu yugwe, sumuꞌyoo ka Te Pabeꞌe tsotugu tabepu-wi, sumuꞌyoo yise o tatugudapepu-wi.
43020013	Umu yise ka Mary tubengu, “Mogoꞌne, how manena u yaka?” Soo Mary mee mu nanekwegea, “Umu ka Te Pabeꞌe tookoo hanehoogapu-gaꞌyoo. Nu yise gi o sopedakwatoo oo pukwiꞌyoona.”
43020014	Oꞌno yise nakwumunase, ka Te Pabeꞌe poonne o oo wunu, pana gi oo posopedakwatoo.
43020015	Soo Te Pabeꞌe meehoo oo netamma, “Mogoꞌne, how manena u yaka? Haga u wate?” Soo Mary ka tumasuape mabetseadu mee oo soobedyana, mee oo netamma, “U ka oo haneoogase e tuukweꞌe, hano u oo hane? Nu oo hanekwu.”
43020016	Soo Te Pabeꞌe meehoo oo netamma, “Mary.” Soo Mary oo-tamme nakwumunase, ka mu Jew numu apeka-wikoo oo neꞌa, “E Pabeꞌe.”
43020017	Soo Te Pabeꞌe yise meehoo oo netamma, “Gi e tzamapana. Nu gisoo ka Te Naa-matoo kodyukaꞌa. Mease, umu nuka nakatzimodu tuukwe, nu ka Te Naa-matoo kodyukakwu.”
43020018	Soo Mary Magdalene yise numme Te Pabeꞌe nakatzimodu-matoo mease, numme tuukweꞌe, “Nu ka Te Pabeꞌe poonne.” Oꞌno yise ka numme o netammapu ne tuukweꞌe.
43020019	Oogow togano numme Te Pabeꞌe nakatzimodu nanano ka nobe-wi natzepunooꞌe, numme ka mu Jew numu moohedu-ma suina. Soo Te Pabeꞌe numme-baa tabua-petuse, mee ne netamma, “Besaꞌyoo.”
43020020	Yise ka tu mi ne tzapoonnekute, ka pukwikoo tu nataboosahoopu noko. Numme tubetse besa sokwama ka Te Pabeꞌe poonnese.
43020021	“Besaꞌyoo,” mee soo Te Pabeꞌe ne netammasoo. “Ka Te Naa meeoo nuka netamma, nu yaa ekaoo teepu-kooba petu. Nu punnoꞌo mu tuukwe, mana tooe hano tooe ka mu numu nu-witu tuukwemo.”
43020022	Numme-koobatoo songahaꞌase, meeoo unakwe, “Nu ka E Besa Pooha-matu-ma mu sootuhikwu.”
43020023	Soo poohabe, ka mu numu suda tumaduguna puma mu nematzagakwunikwuna. Soo Te Naa yise ka suda mu tumaduguna soomuꞌwakwu. Mu ka gi mu tuukwena, umu gi hownnekoo ka suda tu tumaduguna nematzagakwuni-waꞌneꞌyoo. Soo suda mu tumaduguna yise umu-matoosoo kodyukwu.
43020024	Sumuꞌyoo numme tunakatzimodu-matu Thomas
43020025	Numme tunakatzimodu ka Thomas meehoo tuukwe, “Numme ka Te Pabeꞌe poonne.” Oꞌno yise oosoo meehoo, “Nu ka oo mi-wi tawagadu poonnese, oe tzetuguse, ka tutokwatenoo tuꞌuadoopu-kooba matuguse suuꞌmu, nu oo nakaꞌoedyukukwu.”
43020026	Sumu nasatese, numme tunakaꞌoedyukudu ka nobe-wi sumuhoo, oꞌno soo Thomas numme-no. Tooe ka mu natzakwunaꞌa natzepunooꞌe sapa, soo Te Pabeꞌe numme-baa petuse, mee soo unakwe, “Besaꞌyoo.”
43020027	Yise soo Te Pabeꞌe ka Thomas mee netamma, “Ka e mi poonnese, mi tzetuguse, oꞌno sakwa u e tubetse nakaꞌoedyuku.”
43020028	Soo Thomas yise gisoo ka Te Pabeꞌe tzamana o nakaꞌoedyuku. Thomas meeoo, “U Ne Tubetse Pabeꞌe. Nu u-matoo nanesootuhikwu.”
43020029	Soo Te Pabeꞌe yise meehoo oo netamma, “U ka e poonnese suuꞌmu e nakaꞌoedyukute. Mu numu gisoo e poonnedu oo sukwe nakaꞌoedyukuyina unusoo nasootuhiyakwe.”
43020030	Soo Te Pabeꞌe ewa nanabesa nanasoogwugaꞌe pooha manakwe ka numme tunakatzimodu punoko, ewaꞌyoo oo manepu gi naboꞌotugu.
43020031	Pana esoo mee naꞌunnedu nu botugu, oꞌno mu oo nakaꞌoedyukukwu, soo Jesus Te Tubetse Pabeꞌe, ka Te Naa Besaa Tooaꞌa. Mu yise ka oo nakaꞌoedyukuna mu ooosapa gi moobekwa-ga gwetzoimokwu.
43021001	Saaꞌa soo Te Pabeꞌe numme-baasoo tapua petusoo ka banunadu, Tiberius mee naneadu-kumabaꞌyoona. ꞌYoo yise namani.
43021002	Numme, Simon Peter, Thomas
43021003	Soo Simon Peter meeoo, “Nu tuukwigakwu.” Numme meeoo, “Numme u-no.” Numme yise sake-wi meaꞌa, pana togamano gi hemma tzakadu.
43021004	Oogow awamooa, unu tu tapuakese, soo Te Pabeꞌe oona bakumana wunu, pana numme gi oo posopedakwadoo.
43021005	Ne waꞌagese meeoo, “E pupuaꞌamu, mu haaꞌa gi tutzakadu?” Numme yise oo nanekwegea, “Gi tuwazoo.”
43021006	Soo Te Pabeꞌe yise mee ne netamma, “Ka puma mu tuukwina ka sake tumadinakwatoo tzakweku, mu tuhanehookwu.” Numme yise oo manise, ka tuukwinoo tzamapana, ka ewow pakwe oekoo.
43021007	Nu yise ka Peter meeoo netamma, “Masoo tookwa Te Pabeꞌe.” Soo Peter yise ka gi besa namasooana, wunagow yaahoose, ka baa-witoo nadawunihoose, bakumabatoo bahabehooka.
43021008	Numme yise o nageka ka sake-wi, ka tuukwinoo ewow pakwe oekoo oo wupewoꞌyana.
43021009	Numme ka bakumana petuhoogase, numme oo poonne, onoko nabedana pakwe, noko tukaba, o nanohotuku.
43021010	Soo Te Pabeꞌe meeoo ne netamma, “Maka pakwe mu tutzagadu-matu hanehooke.”
43021011	Simon Peter yise meahoose ka puma tu tuukwipu bakumabatoo tzabewoꞌyahoo. Ewaꞌyoo (153) papabatseꞌyoo pakwe pana soo puma mu tuukwipu gi natzakebue.
43021012	Soo Te Pabeꞌe meeoo ne netamma, “Mu tukanna.” Numme gi mee oo tubengu, “Haga u?” nnumme ka mooasoo oo sopedakwadoona.
43021013	Soo Te Pabeꞌe yise tukaba noko pakwe ne maka.
43021014	Toge pahe (3) soo Te Pabeꞌe numme tunakatzimodu natzapoonnekute, ka tu yaꞌe-kwikoo namayodase.
43021015	Ka ne tukamakwuse, soo Te Pabeꞌe ka Simon Peter meeoo netamma, “Simon, u John tooa. U haaꞌa noko hemma ooonakwasoo besa e soobedya?” Simon mee oo nanekwegea, “Aha, ne Pabeꞌe, u oo sopedakwatoo nu ume puaꞌa.” Soo Te Pabeꞌe yise meeoo oo netamma, “Umu nu-kwi tunakaꞌoedyukudu mabetsea.”
43021016	Soo Te Pabeꞌe mee tuwazoo oo tubengasoo, “Simon, u haaꞌa unu e soobedya?” Soo Simon oo nanekwegeasoo, “Aha, Ne Pabeꞌe, u oo sopedakwatoo nu ume puaꞌa.” Soo Te Pabeꞌe yise meeoo oo netammasoo, “Ka umu nu-kwi tunakaꞌoedyukudu mabetsea.”
43021017	Sumu tuwazoo soo Te Pabeꞌe oo tubengasoo, “Simon, u haaꞌa e puaꞌa?” Ka Peter suda nenuuma soo Te Pabeꞌe ka oo tubengasesoo, “U haaꞌa e puaꞌa?” Soo Simon meeoo, “U Ne Pabeꞌe, u noꞌokosoo hemma sopedakwatoo. U oo sopedakwatoo nu u puaꞌa.” Soo Te Pabeꞌe yise meeoo, “Umu nu-wi tunakaꞌoedyukudu mabetsea.
43021018	Nu togesapa u tuukwekwu, tooebetseꞌena u tooe hano tooe mesoo mea u petzabe-kwitoo.
43021019	ꞌYooonnekoo soo Peter ka Te Naa-koobatoo nabatsakwu, meꞌesoo Te Pabeꞌe unnena. Yise meeoo oo netamma, “Nuka nageno.”
43021020	Peter wesase e poonne, tu nakwi e meꞌa
43021021	Soo Peter yise ka Te Pabeꞌe tubengu, “Ne Pabeꞌe, Haꞌoo yise masoo manekwu?”
43021022	Soo Te Pabeꞌe Jesus oo nanekwegea, “Sumuna masoo nummennummekwu e kodyu-kwitootooe esoo gi ume pukwitoo suda soonammena. U sakwa nuka nage-no.”
43021023	Ooonneꞌyoona susumudu tunakaꞌoedyukudu meeoo, “Soo John gi yaꞌekwu.” Esoo gi togesapa. Te Pabeꞌe meeoo sukwe unakwe, “Sumuna masoo nummennummekwu e kodyu-kwitootooe, esoo gi ume pukwitoo suda soonammena.”
43021024	Nu oosoo mu tunakatzimodu-matu oo poonnedu o botugu, ka a namanena. Tamme noꞌyoona oo sopedakwatoo esoo e tubona kaahenoꞌyoo a namanena.
43021025	Soo Te Pabeꞌe ewa nanabesa pooha manakwe tuwazoo, nu gi toge besa noꞌoko mu bo-waꞌneꞌyoo, umu ewaꞌyoo. Nu umu-matusoo mu bokute, oꞌno mu punnoꞌo ka Te Pabeꞌe-wi tunakaꞌoedyukukwu.
44001001	Ka mooeꞌugasoo numu-matoo tubose ka Te Pabeꞌe mane-kwitu mu tuukweꞌe, yise ka mu numu yaa teepu-koobatu tunedyooe, oꞌno yise ka Te Pabeꞌe tu tunakatzimodu oo tunetammakuna mu tuukweꞌe. Ka Te Pabeꞌe nabatsase oosoo tu yaꞌe-kwikoo namayodase umu pumme nakatzimodu ewasoo natzapoonekute. Ka Te Naa numu magwetzoina mu tuukweꞌe. Mee tuwazoo mu netamma, “Soo John puu mu sootuhina baa-wi mu matzaka. Pudusoo soo Te Naa tu Besa Pooha-ma mu sootuhikwu. Mu sakwa Jerusalem-wi tuutooepunne ka Te Naa mumme sootuhi-kwitoo tooe.”
44001006	Soo Te Pabeꞌe umu tu tuukwewabe-no oona giba-ma nanatapoegease, umu meeoo oo tubenga, “U haaꞌa yabesoo tamme Jew numu ka mu Tiboꞌo-makoo natzamaꞌwukwuna natuungu umu yise gi te nemadunagakwu?”
44001007	Soo Te Pabeꞌe meeoo mu nanekwegeꞌa, “Mu gi oo sopedakwatoo ka hemma oo manekwuse, Te Naa ookow soomadabuekwu ka hemma oo manekwuna.
44001008	Pana Te Naa Besa Pooha-ma mu nasootuhikwu. Oosoo mu pooha makakwu. Mu yise noꞌoko mu numu nu-kwitu tuukwemokwu: Mu numu Jerusalem-witu, Judea noꞌoko Samaria mee nananeadu teepu-koobatu tuwazoo, tooe hanotu tooe, tooe haga tooe ka teepu-koobatu.”
44001009	Soo Te Pabeꞌe yise ka yadooamakwuse, toogoopatoo ka koomeba-naga tsobakase yise tubetse mea.
44001010	Umu oo tuukwewabe oo poonnepunne.
44001011	Mooasoo oo tsobakase sapa toogoopatu poonnepunne, wahaꞌyoo toha kakasa-gaꞌyoo toha kwakwaseyaadu umu-baa petuse, meeoo mu netamma, “Toogoopatu poonnemakwu. Te Pabeꞌe Te Naa-matoosoo kodyuhooka. Sumu tabeno oosoo yaa teepu-koobasoo kodyu petukwu tu mea tabua-kwaꞌnesoo petu tabuadooa.”
44001012	Mu oo tuukwewabe tubongosoo kodyu ka giba, Olive mee naneadu-maꞌyoo, ka Jerusalem mee naneadu-kwitoo katzageꞌe o namea.
44001013	Umu ka Te Pabeꞌe tuukwewabe tunetutzeana mee nananeadu: Peter, John, James, Andrew, Philip, Thomas, Bartholomew, James, Alphaeus tooa, Simon Zealot, Judas, James tooa. Ka Jerusalem-wisoo petuse ka waha nakooba yugwedu nobe-kwi huudooe tooipunne.
44001014	Ooweꞌyoonow umu yise nanano nanesootuhiyakwe. Oosoo Te Pabeꞌe Jesus pea umu oo wangaꞌamu yise ewaꞌyoo momokoꞌne umu-no.
44001015	Sumu tu nanesootuhinoꞌo, ewaꞌyoo (120) numu oeꞌyoona nanesootuhi. Soo Peter yotsese ka mu numu yadooe, meeoo yise mu netamma,
44001016	“E nanumu, tamme sakwa sumuoo nana netutzea ka numme Te Pabeꞌe tuukwewabe-no nadatsungakwudu. Oꞌnosoo soo Judas uga numme-nagatu Te Pabeꞌe tuukwewabena natutzeadu. Pana yise oosoo ka mu tukwutumadu-matoo Te Pabeꞌe nemawuni, umu yise ka Te Pabeꞌe wutumase yise oo batsa.” Soo Judas ka suda tu tumadugu-kwi natumunagakute yise ka pumme tu tumanagaku-ma tubewa tumu. Oꞌno yise ka suda nuummakese, puusoo nabatsa. Oosoo-kobena-tamme aanooaka. Ka tu sapu wubadow petuse, oo sagwa noꞌyoona tseboogeke oosoo yise yaꞌehoo. Mu numu Jerusalem-wi nonobe-gaꞌyoo ka oo nakase yise ka tubewabe Pukwitu Nabatsapu meeꞌe oo neꞌa. Soo Peter ka mu numu puno nanesootuhidu mee tuwazoo netamma, “Oꞌnosoo soo David yise meeoo unakwe ka tu hoobeadoo-kwi soo Judas ꞌyoo manekwu mee tubopu, ‘Oosoo yise ka yaꞌese, saaꞌa gi nasoomaꞌyukwu.’ Sumuba tu hoobeadoo-kwi meeoo, ‘Kummaꞌyoosoo numu sakwa oo kapi nanekatuku.’
44001021	Tamme sakwa kummaꞌakoosoo numu netutzea ka Judas kapi ka Te Pabeꞌe-witu mu numu tuukwekwudu. Esoo nanetutzeadu sakwa oe manakwanasoo ooosapa tamme-no kemmadabedu ka John numu baa-wi matzakanoꞌo manakwana yise ka Te Pabeꞌe nabaatoo pumme oo binoꞌotoo tooe.”
44001023	Mu numu yise ka Peter meeoo unakwe oo nakapunnese, oꞌno yise mu numu waahoo nanana Matthias noko Joseph
44001024	Yise meeoo nanesootuhi, “U noꞌoko numu gi watzekudu. Yise u tunetutzeana ne tuukwe ka Judas kapi manedu, ka Te Pabeꞌe mu numu oo tuukwe-kwaꞌnesoo.”
44001026	Ka onow ka mu numu tumayoho-kwikoo umu ka mu numu netutzea. Soo Matthias yise nanetutzea, numu-no Te Pabeꞌe-witu tuukwewabe-matu-no nadatsunga.
44002001	Yise, oꞌno ka tunayasamakwuse, mu tunakaꞌoedyukudu nananoꞌo sumu, ka oꞌno tabewa-wi ka Te Naa-matoo nanesootuhina.
44002002	Gi obeda yise unu hukwadu-kwaꞌne nanakabetu, yise paꞌanakwana ka nobe-kwi kangabetu.
44002003	Hee goso-ga-kwaꞌneꞌyoo noꞌoko umu-ma aatahoobetu.
44002004	Oosoo Te Naa Besa Pooha mu tzapoonnekuna ka Te Naa umu sootuhaꞌe. Oosoo Te Naa Besa Pooha noꞌoko umu oe manepunnedu, sootuhihoo umu yise nanakummaꞌamakoosoo yadooape-ma apegeakooha.
44002005	Ewaꞌyoo nananesootuhidu umu tzageꞌe nonobe-gaꞌyoo. Nanakummaꞌakoosoo
44002012	Meeoo yise nananetamma, “How namani?”
44002013	Umu-matu meeoo unakwe, “Umu tookwa baakoꞌe.”
44002014	Mu tuukwewabe yosuhoose, soo Peter paba yadooa ka mu Jew numu meeoo netamma, “E pupuaꞌamu, besa e nakapunne.
44002015	‘Baakoꞌe’ mee umu ne netamma. Gi numme. Tamme Jew numu gi atsa tutzaꞌemukwa baa hebedu awamooasoo, ka gisoo tukana. Menoꞌo togesoo sumu kadooꞌoopu-kwi (9) taba-gatu.
44002016	Yowsoo Te Naa yadooawabe oꞌnosoo tamme oo tuukwepu. Te Naa yadooawabe Joel mee naneadu, mee tubotugupu,
44002017	Te Naa meeoo te netamma, ‘Nu gisoo ka teepu atasoo yugwena, nuga pooha-matu noꞌoko nanaꞌatakoosoo numu nanakummaꞌakoosoo poohabe-matu-ma sootuhidooa. Mu doodooamu tooe saaꞌa a unnena wahadooa. Tootooebetseꞌe saaꞌa pooha tuusoobedyadooa. Mu wakwaꞌetse saaꞌa punnoꞌo pooha nosedooa.
44002018	Mu momokoꞌne, mu nanana e nakaꞌoedyukudu saaꞌa nu E Besa Pooha-matu-ma sootuhidooa. Umu yise e unnepu wahamodooa.
44002019	Tooe hownnekoo tooe saaꞌa nu mu tsapoonnekudooa ka hemma oo manekwuse, ka teepu-koobatoo tooetoo mu paꞌanakwatoo: puupe, goso, kweedaba.
44002020	Ka oꞌno tabeba-wi ka teepu atasoo oo yugwekwuse mu notu tonumapunnekwu. Soo muha unu atsakwedyana puupe-kwaꞌne tabuadooa.
44002021	Pana noꞌoko nuka nanetzakwiyidu nu magwetzoidooa.’
44002022	E pupuaꞌamu, soo Jesus Te Pabeꞌe. Soo Te Naa meeoo unakwe, ‘Oosoo Mu Pabeꞌe,’ meeꞌe. Mu oo sopedakwatoo ka besa mumme oo tumadugukupu ka Te Naa pooha-ma.
44002023	Pana mu yise ka oo-ma tu natzakaduse, mu ka gi tunakaꞌoedyukudu wakwawaꞌa ooka batsa tuungu, ‘Paꞌa o taposa,’ mee mu netamma. ‘Mu tunetamma-kwaꞌnesoo mu mani,’ mee soo Te Naa.
44002024	Oo tunetamma-kwaꞌne, gi tubetse yaꞌe saaꞌa petudooasoo.
44002025	Soo Te Naa yadooawabe David mee naneadu ookow waha ka Te Pabeꞌe-witu te tuukwepuna. ‘Nu oo sopedakwatoo soo Te Naa ooosapa nu-notu. Nu gi hownnekoo nammayamoa-waꞌneꞌyoo ka ooosapa Te Naa nuka mabetsea.
44002026	Nu yise besa soonamme oo nesookwagaꞌena ka Te Naa mee oo netammana, nu oo sopedakwatoo e yaꞌekwuna e namayodakwuna e nummekwunasoo.
44002027	U, Ne Naa gi e yaꞌena petzape. U gi suda e tookoo manena soopetzape.
44002028	Nu ka umetuna. U e magwetzoikwusesoo. Nu yise u-baaꞌyoona tubetse besa soonammekwu,’ mee soo David tubo.
44002029	E nanumu, ka David-witu nu mu tuukwekwu. Tamme oo sopedakwatoo ka oꞌnosoo ka David tamme mooe tuukweꞌe. Oosoo puu ka yaꞌese, natuguse, tamme oo sopedakwatoo ka pukwi oo nakoopu. Oosoo gi nakwitusoo waha. Oosoo Te Pabeꞌe-witu te tuukwe.
44002030	Soo David oo sopedakwatoo ka Te Pabeꞌe saaꞌa nuugwekwuna. Soo Te Naasoo meeoo ka David tuukweꞌe, ‘Sumuꞌyoo mu-nagatu Te Pabeꞌe manedooa. Oosoo mu nanumu moohedooa u-kwaꞌnesoo.’
44002031	Soo David ooka te tuukwe soo Te Pabeꞌe gi tubetse yaꞌe oo tookoo gi pehekwu. Oosoo tu yaꞌe-kwiꞌyoona namayodakwu.
44002032	Te Naasoo tuwow nakumma-baatoo oo baꞌe, ka Te Pabeꞌe pooha-maka. Menoꞌo yise soo Te Pabeꞌe tu Besa Pooha-matu-ma ne sootuhi. Tamme oo nakana oo poonne. Soo Te Pabeꞌe toogoopatoo meapu.
44002034	Soo David gi oo manakwe. Soo David ookahoo waha Te Pabeꞌe-witu meeoo unakwe, ‘Soo Te Naa ka Te Pabeꞌe nabaa katu tuungu.
44002035	Oosoo yise ka umu oo wokwohomu matzooekukwu.’
44002036	Ka Te Pabeꞌe-witu sakwa tamme Jew numu unusoo sopedakwatoo. Mu oo batsapu pana yise soo Te Naa ka Te Pabeꞌe oo mayugwese yise saaꞌa soo Te Pabeꞌe numu nemadunagakwu.”
44002037	Umu numu ka Peter nakase, unu suda oo sokwamakuna ka tu manena yise meeoo oo netamma oo poenaꞌewabe-nokosoo, “Haꞌoo sakwa numme manese kaaheno oo mayugwe?”
44002038	Soo Peter mu nekwegease meeoo, “Mu sakwa ka suda mu manena maꞌwu, baa-wi namatzakase mu numu ka Te Pabeꞌe nakaꞌoedyuku. Oꞌnosoo Te Naa noꞌoko mu sootuhise te maꞌemukwana soomuꞌwakwunise ka Tu Besa Pooha-matu-ma mu sootuhi.
44002039	Oosoo Te Naa unnegeapu mee, ‘Mu nanumu, mu dooamu, yise noꞌoko numu mana kwingaꞌa-kwitu noꞌyoona e tunetutzeana, umu e dooamu manekwu,’ mee unnena.”
44002040	Soo Peter ewasoo meeoo mu numu tuukweyakwe, yise meeoo mu netamma, “Mu numu ewa suda manakwe yow menoꞌo. Soo Te Naa gi mu sootuhikwu, gi umu-waꞌne manepana, oꞌno saaꞌa mu namagwetzoikwu.”
44002041	Ewaꞌyoo (3,000) numu ka Peter nakaꞌoedyuku ka oꞌno tabeno, umu baa-wi namatzaka. Umu nanesootuhiyakwe ka Te Naa tuukwewabe tu nakana pumme tunedyooe. Ka Te Pabeꞌe nabatsase oo soomayuna nanano tukana noꞌoko hemma nanatummatzina.
44002043	Mu nanana Te Pabeꞌe tuukwewabe Te Naa besa pooha-toohakwi ewow numu mabesakuyakwe, nanasookwugi tumadaꞌe.
44002044	Mu Te Pabeꞌe-wi tunakaꞌoedyukudu noꞌoko ka hemma nanatummatzaꞌe.
44002045	Mu numu ewow hee-gaꞌyoo oo-ma tumuna, yise mu gi hee-gakoo tummatzaꞌe.
44002046	Nonotza tabeno ka pabow nanesootuhi nobe-kwitoo meayakwe. Nanano tukayina tu pupuaꞌamu nobe-kwiꞌyoona tooe ka besa nanano sokwamana,
44002047	ka Te Naa-matoo nanesootuhidyina. Noꞌyoona mu numu nesookwugaꞌe ka mu besow umu tunakaꞌoedyukudu nonoꞌotsa tabeba-wi nanaꞌewasoo manenoꞌo ka Te Naa numu magwetzoaꞌe ka nanano mu nanesootuhaꞌe.
44003001	Nonotsa tatabeno pahe-kwikoo ka taba katu nananesootuhiyakwe, mu Peter-no John ka pabow Jew nanesootuhi nobe-wikoo nanesootuhiyakwe.
44003002	Soo sumuꞌyoo nana ka tuhaꞌyoonasoo gi nummedu natzakwu petuyakwe. Besa Tabuadu tupe koodua natzakwonaꞌa mee naneadu-kumabaꞌyoo, soo nana oo natzatuguna mu numu nanesootuhigadu tukumi meadu tunekwi tabeyakwe.
44003003	Sumu tabeno soo nana pumme tu tzakwumena, mu Peter noko John wegease, “Puma e tumukwuna e gea,” mee mu netamma.
44003004	Umu yise besa oo poonnese soo Peter meeoo oo netamma, “E nakapunne.”
44003005	Oosoo nana besa mu poonnekwunihoose yise meeoo soonamme, “How gina hemma e geakwu?”
44003006	Soo Peter yise meeoo, “Nu gi hemma hee-gapana nu sakwa ka Jesus pooha-ma u tummatzi. Soo Te Pabeꞌe Jesus
44003007	Soo Peter yise ka nana gi nummedu oo mi-makoo oo tzadyota. Oꞌno yise soo nana mesoo wunuoose, o natakwuninumme.
44003008	Ka besa tu kowpa noko tu tawetzoko natzooe manise ka Solomon haba mee naneadu-toohatoo, yise mu Peter noko John-no meahoo. Ka besa manise, ka Te Naa nanesootuhi numme. Mu numu yise oo poonnese meeoo unnegonno, “Yowsoo nana ka Besa Tabuadu tupe koodua natzakonaꞌa-kwiꞌyoona numu ka hemma puma tu tumukwina natuungu katuyidu.” Ewaꞌyoo mu numu oo poonnese oo nesookwugaꞌe ka besa oo manise.
44003011	Ewaꞌyoo mu numu sookweda kemmaꞌase ka nana mu Peter noko John-kumaba, ka haba Solomon mee naneadu-tooha mu konno mu poonne petuse, “Uune! U oo mabesaku,” mee mu numu unne.
44003012	Ka mu numu petugonno, soo Peter meeoo mu netamma, “E nanumu, gi tammesoo pooha nanesootuhi-makoo soo nana besa mani. Gi meeoonekoo tusooyugwepana.
44003013	Ka Te Pabeꞌe Jesus pooha-toohakwi soo nana besa mani. Soo Te Naa
44003017	Mu ka mumme moohedu-no ka Te Pabeꞌe batsa gi ka Jesus Te Pabeꞌe sopedakwadoona.
44003018	Esoo Te Naa unnepu togesapa. Mooasoo soo Te Naa nanamooatupu yadooawabe o botugu ka Te Pabeꞌe nabatsakwuna.
44003019	Ka Te Naa sakwa ooosapa nanetzakwiyi yise ka sutakoo nemaꞌwuni. Yise ka besatoosoo nummenumme. Soo Te Naa mu sootuhikwu ka sutakoo mu nemaꞌnunise.
44003021	Soo Te Pabeꞌe Jesus Te Naa netutseana ebe toogoopatoo meapu ka teepu saaꞌa atasoo yugwekwuse. Oꞌno soo Te Pabeꞌe tamme-baa petuse te sootuhikwu. Oꞌnosoo mu Te Naa yadooawabe ka Te Pabeꞌe-witu te nanamooatupu tuukwe.
44003022	Sumuꞌyoo umu-nagatu Moses mee naneadu meeoo, ‘Te Naa saaꞌa tamme-matoo yadooawabe tayadooa, te nanumu-nagatu, nu-kwaꞌnekoosoo, yadooawabe. Mu sakwa oo nakabetsea saaꞌa.
44003023	Soo tooe haga tooe gi ka Te Pabeꞌe tumayohokudu tookwa gi Te Naa doodooamu-matu.’
44003024	Noꞌoko soo Te Naa yadooawabe Te Pabeꞌe-witu te tuukwe.
44003025	Yow tamme Te Naa doodooamu Te Naa yadooawabe-kwaꞌne. Te Naa te sootuhi tamme oꞌnosoo tu tuukwe-kwaꞌne. Noꞌyoona tamme ekow sopedakwatoo. Oꞌnosoo soo Te Naa ka sumuoo te nanumu-nagatu Abraham mee naneadu meeoo netamma, ‘Saaꞌa soo sumuꞌyoo u-maꞌyoo tsuaketu petukwu. Mu noꞌobatusoo nanaꞌatakoosoo numu nu sootuhikwu, ka hemma oo manese.’
44003026	Soo Te Pabeꞌe mooasoo tamme-baa petu. Soo Te Naa ka Te Pabeꞌe oo yaꞌe-kwikoo oo mayoduse, tamme mooe tuukwe. Oosoo te sootuhikwu ka sutakoo po ooemota te nakwumunase.”
44004001	Ewaꞌyoo (5000) numu tunakapunnedu ka Te Pabeꞌe Jesus-witu nakaꞌoedyuku manepetuga. Ka Peter togesoo mu numu yadooewunu, mu numu nananesootuhidu Sadducee mee nananeadu-nagatu, mu Jew tukwutumadu-no oe petuhooga. Mu Sadducee ka gi numu namayoda-kwi tunakaꞌoedyukute. Umu ka Peter sutakute ka meeoo numu oo tunedyooe soo Te Pabeꞌe ka yaꞌese namayoda. Mu Jew natukwutumawabe ka Peter noko John tukwutuma nobe-kwi wudumedow, ka mooasoo o togano-gaꞌa, nagutza saaꞌasoo ooka tu nehane-kwi.
44004005	Oogow moooꞌa mu Jew tutunehanedu Jerusalem-wiꞌyoona tunehane.
44004006	Mu numu moohedu mee nananeꞌa Annas, Caiaphas, John, Alexander, ewow tu nananumu-no oe.
44004007	Mu tutunehanedu yise mu tukwutumadu meeoo netamma, “Ka Peter noko John ne kobenatoo bitooa,” meeꞌe. Ka mu nabi petuhoose, mu tutunehanedu mu mooe ohobu tubengakooha. “Haga pooha-ma mu ka gi nummedu mabesakupu? Haga ooka mu mabesaku tuungu?”
44004008	Soo Peter ka Te Naa Besow Pooha-toohakwi mu Jew tutunehanedu nanekwegea, “Haꞌoo mu ka besa ne manakwe sapa mu gi besa mee netamma? ‘Haga pooha-ma mu ka nana besa mayugwe?’ mee umu.
44004010	Numme noꞌoko mu Jew numu noko mu tuukwekwu. Soo Te Pabeꞌe pooha besa oo mayugwe. Tooe mu ka Te Pabeꞌe batsa tuunguse sapa, soo Te Naa Pooha yise oo yaꞌe-kwikoo oo miyoda. Ookowsoo pooha-ma soo nana namagwetzoi.
44004011	Ka te mooa nayadooawabe tubo-kwaꞌnesoo manekena meeꞌe, ‘Soo mumme nanesootuhi moohedu ka pumme tu tupe-makana wuni, soo Te Naa meeoo ka puma tu nobe-tookwuna netamma, “Mow soo tupe tubetsetu.” ’ Soo Te Pabeꞌe ookow tupe-kwaꞌneꞌyoo.
44004012	Te Pabeꞌe Jesus suuꞌmu te magwetzoikwudu. Gadooꞌoo haga oogow-kumisoo te magwetzoi-waꞌneꞌyoo.”
44004013	Mu tutunehanedu mu sopedakwatoo ka mu Peter noko John gi natunedyooepu yise mu tumadugu-kwitu sopedakwatoo ka Te Pabeꞌe Jesus-witu gi nasookwina mu waha. Mu Jew numu moohedu mu nesookwugaꞌe. Mu Jew tutunehanedu mu sopedakwatoo ka Te Pabeꞌe mu naka nagemoꞌo.
44004014	Soo nana namagwetzoipu ooka Peter noko John-kumabasoo wunu, gi hownnekoo umuoo yise haꞌyoo mu netamma-waꞌneꞌyoo.
44004015	Mu tutunehanedu mu Peter noko John puuwanatoo tayahoo.
44004016	“Haꞌoo sakwa tamme mu naana sootunaga?” mee yise unnemoꞌo. Yise meeoo, “Noꞌyoona mu numu Jerusalem-witu mee unakwe, ‘Masoo nana Te Naa pooha-ma besa manepu-gaꞌyoo!’ Gi hownnekoo tamme oo nesootuꞌadyae-waꞌneꞌyoo.
44004017	Tamme sakwa mu naana neta, umu sakwa gi ka Te Pabeꞌe pooha-witu ka mu numu tuukwepana.”
44004018	Mu Peter noko John oetusoo bise yise meeoo mu netamma, “Gi mu numu tuukwepana ka Mu Pabeꞌe pooha-witu.”
44004019	Soo Peter yise meeoo mu tutunehanedu netamma, “Mu oo sopedakwatoo ka besa oo manepunnena, numme haaꞌa ka Te Naa nakabetseakwu pute mumme? Numme ka Te Naa nakabetseakwu gi mumme.
44004020	Numme gi hownnekoo ka mu numu ka Te Pabeꞌe-witu tuukwemakwu-waꞌneꞌyoo.”
44004021	Mu tutunehanedu tooe how tooe mu yugwekwu ka Te Pabeꞌe-witu gi mu wahamakwu. Umu yise mu sukwe tzamaꞌwu ka gi hekwi sapa meeoo mu netammana. Mu tutunehanedu mu numu-ma suaꞌe ka Te Naa-matoo mu nanetzakwiyaꞌe ka hemma manekwi.
44004022	Soo Te Naa magwetzoipu nana mooasoo watsu mano tomopu (40).
44004023	Mu Peter-no John yise pumme tu tzamaꞌwuse, tu pupuaꞌamu-matoosoo kodyuka. Mu Peter-no John yise mu tunehanedu unnena mu tuukweꞌe.
44004024	Umu yise noꞌyoona oo nakase, nanesootuhaꞌe, Te Naa-matoo mee unnemoꞌo, “Te Naa numu manumudoopu. U noꞌokosoo hemma madidu. U noꞌokosoo hemma ne nemadunagapunnedu.
44004025	U, Ne Naa, ume pooha ka oꞌnosoo ne nanumu David mee naneadu ka ume nakaꞌoedyukudu tubo tuungupu u-kwitu. ‘Mu wakwawaꞌa unu sutakugonnona ka Te Naa unu netumooꞌoona oo-no nagoe sokwama pana gi how mane-waꞌneꞌyoo.
44004026	Ewaꞌyoo nanakummaꞌyoosoo numu moohedu nana-no tooe how tooe ka Te Pabeꞌe Jesus Te Naa tuutzeana mooe yugwekwu,’ meeꞌe
44004027	Menoꞌo tamme ekow poonne mesoo David yadooapu ka Herod-noko Pontius Pilate mu tukwutumadu-no mu te nanumu Jew-no tuwazoo apegea ka Te Pabeꞌe batsakwu mee unnena oosoo ume nakabetsea. U, Ne Naa, tunetutzeana, Te Pabeꞌe meeꞌe u.
44004028	Ume tunetammana yoo saaꞌa manedooa.
44004029	U, Ne Naa, oo soomaꞌyu mu tunehanedu naana ka Peter noko John manayahakwu mee. Gi mu tutunehanedu naana-ma ne suikwununumme u natuungu, noꞌoko numu u-witu numme mesoo tuukwedooa.
44004030	U pooha-gana mu numu numme tzapoonnekukwu. U, Ne Naa, mu tuoegoedu besa manekwuna, ne tzapoonekwuna u pooha-gaꞌyoo.”
44004031	Ka nanesootuhimakwuse soo mu nobe wudyutsungawunu. Oosoo Te Naa Besaa Pooha oo wudyutzengewunu. Oosoo Te Naa Besa Poohasoo umu wumana, umu gi suaꞌena ka Te Naa unnena wahagonno. Umu yise ka Te Naa unnena mana kwayaꞌa-kwidooe wahammoꞌo.
44004032	Oꞌno yise noꞌyoona mu tunakaꞌoedyukudu besa nana-matoo sokwama. Noꞌokosoo hemma nanatummatzaꞌe, gi hemma nananetumooꞌe.
44004033	Mu tuukwewabe meeoo ka Te Pabeꞌe-witu waha, “Soo Te Pabeꞌe ka namayodase tusootabuese, yise ka Te Naa pooha mu numu tzapoonnekute.” Soo Te Naa ka mu tunakaꞌoedyukudu sootuhi.
44004034	Noꞌokosoo hemma mu tunakaꞌoedyukudu hee-gaꞌyoo ka Te Pabeꞌe tubewabe noko nobe-ma mu tumukukwu ka oo mu soomanakwe. Mu Te Pabeꞌe tuukwewabe tumasumudoona mu numu yise gi hee-gakoo ka hemma mu sookwina oo-matoo mu hanekute.
44004036	Sumuꞌyoo nana Joseph mu Te Pabeꞌe tuukwewabe Barnabas
44004037	ka tubewa-ma tumuse, noꞌoko pumme tu tumanagakuna ka Te Pabeꞌe tuukwewabe heme.
44005001	Pana soo nana Ananias mee naneadu, ka tu nodukwa Sapphira mee naneadu-no tu hemma-ma tumukwatekwu.
44005002	Ka tu nodukwa-no oo nanenagana naamookwitoo mu hemekwu mee tunetamma. Ka oona mu tuukwewabe nobe-kwi petugase, a naamookwitusoo mu hemese, mee mu netamma, “Noꞌoko nu mu hemekoo.”
44005003	Soo Peter yise meeoo oo netamma, “How u yise manena u ka sutakoo nakabetsea? U yise ka Te Naa Besa Pooha nemooagana oo-matu manumaku ka tubewa-koobatoo, ne esayaekute, ‘Noꞌoko numme mu hemekoo,’ mee ne tuukwena.
44005004	Mummetu uga soo tubewabe ka gisoo oo-ma u tumuꞌu. Ka tubewabe-ma mu tumuse, soo mu natumunagakuna mummetu mani. Haoo u manena suda manakwe?
44005005	U Te Naa nemooaga, gi ka mu nanana suuꞌmu.” Ka meeoo naꞌunnedu soo Ananias nakase, yaꞌehoose, aanooaka. Mu tootooebetse yise oo maputooehoose, oo hanegase, oo tugutooa. Noꞌyoona umu oo nakadu unu suaꞌe.
44005007	Ka saaꞌa manekese soo Ananias nodukwa Sapphira oe petuoo. Gisoo tu kooma yaꞌe-kwitu naka.
44005008	Soo Peter yise meeoo oo tubenga, “Mow haaꞌa yise noꞌyoona mu natumanakakuna ka tubewabe-kwitu mu nahemmana?” “Aha, yow sapa ne hemmana,” meeꞌe soo Sapphira esiyihoo.
44005009	Soo Peter yise meeoo oo netamma, “How manena mu ka Te Naa Besa Pooha soomapoonnetu-kwaꞌne manakwe, ka Te Naa gi how mumme oo yukwe sapa?” Soo Peter yise meeoo, “Umu u kooma tugumodu mi pudu tzoonooagena, umu tuwazoo ume ooosoo yugwekwu.”
44005010	Oꞌno yise Sapphira yaꞌehoo, ka Peter-kumabatoo aanooaka. Mu tootooebetse oe tzoonooa petudu mooasoo oo yaꞌepu oo mayuoo petu. Umu yise oo tzakwuhukase, oona oo kooma-kumabasoo oo tugu.
44005011	Noꞌyoona mu tunakaꞌoedyukudu ekow nakase, umu unu nakasui.
44005012	Ka ewow tu nanumu poonnena mu Te Pabeꞌe tuukwewabe ewow numu mabesakute. Mu numu nanatabooegea besa nanano nanesootuhina, oona ka Solomon mee naneadu haba-wi ka Jew nanesootuhi nobe-kumaba.
44005013	Ewaꞌyoo mu numu yise Te Pabeꞌe unnena nakaꞌoedyuku petuga. Gi haga oo sukwe manakwe, umu tubetse manedu. Mu gi tunakaꞌoedyukudu meeoo nananetamma, “Umu besa ka Te Naa oo nakaꞌoedyukuna.”
44005015	Oona puuwana po-kumaba mu numu tu pupuaꞌamu tuoegoedu tzapokwakute, wegea-kooba tuwow. Ka Peter o-toogoo mea, sumuna o habagana wumase, sumuna besa manekwu mee sokwamana.
44005016	Ewaꞌyoo numu petudyakwe Jerusalem-kumaba nonobe-gaꞌyoo tuutooe ka mu Te Pabeꞌe tuukwewabe besa tuukwena nakana. Umu mu pupuaꞌamu tuoegoedu yise namagwetzoi.
44005017	Soo mu Jew pabeꞌe ka tu pupuaꞌamu-no unu ka Peter noko John nuusookwedakute.
44005018	Umuoo ka mu Peter noko John pabenase umu nuudumedahoo.
44005019	Oꞌno togano soo Te Naa tummatziwabe toha kasa-gaꞌyoo ka Peter noko John-baa wue petuse ka tukwutuma nobe natzakwonaꞌa tzakwonow. Mu Peter noko John oekoo bihookase, meeoo mu netamma,
44005020	“Ka nanesootuhi nobe-kumabatoo memeahoo. Mu sakwa ka Te Pabeꞌe Jesus mumme magwetzoidyi-kwitu mu numu tuukwekwu.”
44005021	Tu tabuagena, oona nanesootuhi nobe-kobena pepetugase, mu numu tunedyooꞌe. Mu nanesootuhi pabeꞌe ka tu pupuaꞌamu-no sumuhoo petuga, mu Jew tutunehanedu-no yise tunehane. Mu tutukwutumadu taya oona tukwutuma nobe-kwitoo mu Peter noko John mu bi tuunguna.
44005022	Ka mu tutukwutumadu oona tukwutuma nobe-kwi petugase, mu Peter-no John kadoo oetu. Punowsoo mease, ka mu tutunehanedu meeoo tuukwe,
44005023	“Numme ka tukwutuma nobe natzepunnoe oo mayu ka tukwutumadu tooesoo tuꞌeyaꞌekatu, pana mu Peter-no John kadoo oetu.”
44005024	Soo mu Jew pabeꞌe-no soo nanesootuhi nobe-kooba tukwutumadu naa mu naka, howga mu Peter noko John mani howgena hee manekwu ka yoo hemma manise?
44005025	Sumuꞌyoo yise petuoose, mu tunehane-kwiꞌyoona meeoo unakwe, “Yow menoꞌo mu Peter-no John mu tukwutumana ka nanesootuhi nobe-kobenaꞌyoona mu numu tunedyooe.”
44005026	Mu tukwutumadu naa mu susumudu tukwutumadu-no meaꞌase, mu Peter noko John bihoodooa. Mu tukwutumadu gi mu tubetse manoyukwe mu numu-ma suꞌina, mu numu sumuna tupe-ma mu tapagetana mu tagoehoodooa.
44005027	Mu numu pabeꞌe meeoo ka mu Peter noko John netamma,
44005028	“Numme mooasoo meeoo mu netammapu, ‘Gi ka Jesus-witu numu tunedyooepana.’ Pana mu noꞌoko numu Jerusalem-witu ekow tunedyooe. Mu yise ka Jesus nabatsa-kwi numme oe neyugwe.”
44005029	Soo Peter yise ka umu susumudu Te Pabeꞌe tuukwewabe-no ka mu numu tutunehanedu meeoo netamma, “Tamme sakwa Te Naa unnena mayoho gi mumme sukwe unnena.
44005030	Te nanamooatupu pumatoo nanetzakwiyina soo Te Naa ka Te Pabeꞌe tamme-matoo tayapu. Mu ka sunngabe namadabue-ma oo tzakwenese, oo batsapu. Soo Te Naa ka Te Pabeꞌe Jesus yaꞌe-kwikoo mayoduse numu oo moohe tuungupu. Ka mu numu suda tumadugupu mu nemawuni tuunguna, oꞌno yise soo Te Naa ka suda mu tumudugupu soomuꞌwu. Soo Te Naa ka Te Pabeꞌe numu oo magwetzoi tuungu.
44005032	Numme ooosapa mu numu tuukwenoꞌo soo Te Naa yise ka tu Besa Pooha-ma mu tunakaꞌoedyukudu sootuhi. Soo Te Naa Besa Pooha ka mu numu tzapoonnekute Te Pabeꞌe pooha-gaꞌyoo.”
44005033	Mu tutunehanedu nakasutaꞌa, ka mu Te Pabeꞌe tuukwewabe batsakwu ka mee mu tunetamma.
44005034	Soo nana Gamaliel mee naneadu ka nananesootuhidu Pharisee mee nananeadu-matu yotsehoo. Esoo nana numu nanesootuhi tunedyooedu, yise noꞌyoona numu oo togeꞌyookute ka besa-tamme. Soo Gamaliel ka mu tutukwutumadu ka mu Te Pabeꞌe tuukwewabe oetu tzadyuba tuunguse.
44005035	Oꞌno yise ka mu tutunehanedu meeoo netamma, “E nanumu, ka mu naana-witu mu tunemadabuepu-witu soohane.
44005036	Ewa natomose soo nana Theudas mee naneadu meeꞌe unakwe, ‘Nu tubetse naduyadu.’ Yise ewaꞌyoo (400) nanana oo nagemoꞌo. Ka saaꞌa oo nabatsase, umu oo nagemodu nanapokise.
44005037	Ka saaꞌa ka mu numu nadatsuꞌnga, soo nana Judas mee naneadu oona Galilee tubewabe-witu kemmana mu numu, ‘E nage’ mee mu netamma. Oosoo punnoꞌo nabatsase, umu oo nagemodu nanapokise.
44005038	Mu sakwa yise menoꞌo umuoo naana gi matzamapana. Mu tzamaꞌwu. Ka sukwe numu unnena suuꞌmu oosoo gi hee.
44005039	Soo Te Naa ka mu tummatzina mu gi hownnekoo how mu yugwe-waꞌne mu ka Te Naa tumooꞌoogana.”
44005040	Oo unne-kwaꞌnesoo umu manakwe ka mu Peter noko John oetu bise, ka tukwutumadu umu wupageta tuungu. Umu tutunehanedu meeoo yise mu Peter noko John netamma, “Gi Jesus-witu mu numu tuukwepana.” Mu yise natzamaꞌwu.
44005041	Mu Peter-no John yise mu tunehanedu-baaꞌyoona nemeahoo. Besa sokwamana, “Ta tookwa besaꞌyoo, oꞌno ka Te Pabeꞌe Jesus-koobatoo nuupageta,” mee yise unnemo.
44005042	Ka nanesootuhi nobe-kobena nonoꞌotsa sumuyakwe oona numu nobe-kwi tuwazoo. Umu ka Te Pabeꞌe Jesus-witu numu tunedyooena, yise noꞌoko numu ka Jesus Te Pabeꞌe-witu tuukwe.
44006001	Mu tunakaꞌoedyukudu ewa manena, yise nananesootzema. Mu Greek-ma apegeadu numu meeoo, “Mu Hebrew-ma apegeadu tutuha manedu pepeawabe ewow tukapu hanekute, pana mu numme-batu Greek pepeawabe gi namaka.”
44006002	Mu Te Pabeꞌe tuukwewabe noꞌoko tunakaꞌoedyukudu nesumudoose mee mu tuukwe, “Numme sakwa ka Te Naa unnepu-witu mu tuukwe. Gi numme yise ooosapa ka mu pepeawabemaka.”
44006003	Natakwasukwuoo (7) naana sakwa netuutsease, umu sakwa mu pepeawabe ooosapa makayi. Umuoo nanana sakwa besaꞌyoona, Te Naa Besa Pooha-toohakwi unu sokwamana, tunakabetseana.
44006004	Oꞌno sakwa numme ooosapa mesoo nanesootuhina ka Te Naa unnepu numu tuukwe.
44006005	Noꞌyoona mu numu yise oo nepesaꞌyookute. Mu natakwatsukwuꞌyoo (7) nanana yise nanetutzea. Mee nananeadu: Stephen, Philip, Prochorus, Nicanor, Timon, Parmenas, Nicolaus. Soo Nicolaus yise wawaꞌa mu Jew numu-waꞌnekoo nanesootuhidu, ka oona Antioch mee naneadu-kwitu kemmana.
44006006	Mu tunakaꞌoedyukudu ka natakwatsukwuoo (7) nanana ka tuukwewabe-baa nabi petu. Soo mu tuukwewabe ka mu natakwatsukwuoo (7) nanana nanesootuhikuse, umu-kooba matugu.
44006007	Ewaꞌyoo mu numu ka Te Naa unnepu nanatukwena mu tunakaꞌoedyukudu yise ewa mani petu ka Jerusalem-wi. Ewaꞌyoo mu Jew numu nananesootuhiwabe punnoꞌo ka Te Pabeꞌe-wi tunakaꞌoedyukuna.
44006008	Soo Stephen ka Te Naa Besa Pooha-toohakwi unu tunakaꞌoedyukute. Soo Stephen numu magwetzoi besa numu yugweyakwe tu pooha-toohakwi.
44006009	Ewaꞌyoo mu Jew Greek-ma apegeadu ka Stephen-no nanepetukute.
44006010	Soo Stephen unu pooha-gana unu soonammena umu yise gi togebesa howꞌyoo unne-waꞌneꞌyoo.
44006011	Ewow yise mu nanana meeoo netamma umu yise oetoo esayina suda oo netamma, “Numme ka Stephen nakana te nanamooatupu tumayohope Moses unnepu gi numu mayoho tuungu. Soo Moses ka te nanamooatupu tumayohona te tunedyooe yise ka Te Naa tunetammana,” mee mu tunehanedu netamma.
44006012	Ooonneꞌyoona mu numu ka umu pumme moohedu-no gi mu nepetzape. Ka Stephen numu-kobenatoo tzaka oo nehanekwuse.
44006013	Mu oetu esayidu meeoo mu netamma, “Esoo nana ka te nanesootuhina tooꞌe netakonedu, ka Te Naa nobe-kwi yise ka te nanamooatupu tumayohope ka Moses tamme tunedyooepu o gi te tumayoho tuungu.
44006014	Numme yise oo unnena naka ka oosoo nana Jesus
44006015	Ewaꞌyoo mu numu ka tunehanekwiꞌyoona ka Stephen poonne oo koba atasoo tubuabodote ka unu pooha-ga-kwaꞌne oo tapuꞌa.
44007001	Soo nanesootuhi pabeꞌe yise meeoo oo tubenga, “Mu numu haaꞌa togesapa u-kwitu waha?”
44007002	Soo Stephen oo nanekwegease noꞌoko mu numu meeoo netamma, “E nanumu, e nakapunne. Yaa nanesootuhi nobe-kwiꞌyoona suuꞌmu numu nanesootuhaꞌe mee mu unnepana soo Te Naa namooatupu Abraham puu oona kwingaꞌa mu wakwawaꞌa tubewa-wi oo manepunne sapa Te Naa-matoo mesoo nanesootuhi, ka Mesopotamia mee naneadu-kwiꞌyoona. Oꞌnosoo Te Naa ka Abraham natzapoonnekuse,
44007003	meeoo oo netamma, ‘U sakwa u nobe noꞌoko u nanumu maꞌwukase, kummaꞌakoosoo teepu-kooba mea. Nu u pukwiꞌyookwunu u tzapoonnekukwu.’
44007004	Abraham yise oo tumayohoku. Ka tu naa-no mea ka teepu Chaldea mee naneadu-kwiꞌyoona mease yise Haran mee naneadu-kwi petuga. Oonaꞌyoona soo Abraham naa yaꞌe. Soo Te Naa yise ka Abraham ekow teepu, eka tamme menoꞌo pukwiꞌyoo-koobatoo oo taya.
44007005	Gisoo soo Te Naa oo teepu maka Abraham yise punnoꞌo gisoo dooamu-gaꞌyoo. Gisoo soo Te Naa ka teepu-matu oo nemawunikute.”
44007006	Soo Te Naa meeoo tuwazoo oo netamma, “Umu mu doodooamu saaꞌa wakwawaꞌa-naga nobe-gadooa. Mu wakwawaꞌa suda mu matugukwu, unu mu nedyaꞌwena ewasoo tomoba-witoo (400) ꞌyoo yise namanekwu.
44007007	Oꞌno saaꞌa yise mu wakwawaꞌa tumaꞌemukwana umu-matoosoo kodyudooa. Oꞌno mu u-maꞌyoona tseagekwudu saaꞌa yaa nu-baasoo nanesootuhi petudooa.”
44007008	Soo Te Naa mu tumayoho tuungu, “Mu sakwa mu naatse doodooamu kootze naꞌoonnakwitu tsekeaꞌa. Oꞌno umu Te Naa dooamuna nasopedakwatookwu.” Abraham nodukwa naatse dooaꞌadoo, Isaac mee yise naneahoo. Sumu nasatese soo Abraham yise ka tu tooa tookoo tsekeaꞌa. Ka saaꞌa yise soo Isaac ka tu tooa Jacob ooosoo yugwe. Soo Jacob yise punnoꞌo umu tu sumumano wahamatsebooeku (12) tu nanaꞌatse ooosoo yugwe.
44007009	Soo Te Naa unnena togesapa manepu, mu Jacob doodooamu yise ka tu wanngaꞌa Joseph mee naneadu unu nuusoogweda. Ooonneꞌyoona umu yise Joseph gi petzape. Umu oo papabeꞌe ka Joseph-ma tumu. Mu wakwawaꞌa ka Joseph tumuse ka Egypt-witoo oo bika. Ka oonow petugase, umu oo-ma tumu. Soo Te Naa ka Joseph sootuhi.
44007010	Tooe how suda ka Joseph namatugu sapa Te Naa oo magwetzoi. Soo Egypt-witu numu moohetu Pharaoh mee naneadu ka Joseph sopedakwadoose, besa tusoohanedu mee oo soopedyana ka Joseph noꞌoko mu numu Egypt-witu moohe tuungu, pumme tummatzidu tuwazoo moohedu.
44007011	Ka saaꞌa ka Egypt teepu nanaꞌena-kwitu gi bowꞌmana unu pasana gi hee naꞌa. Mu tubewa-gaꞌyoo unu suda manepunne. Mu te nanamooatupu gi nadukadu mayu.
44007012	“Ewaꞌyoo tukapu ka Egypt-wi,” mee soo Jacob tunaka. Mu tu doodooamu taya tukapu mu tumu tuunguna.
44007013	Ka penakwa tu doodooamu tukapu tumu tuunguse, Joseph tu pabeꞌemu tuukweꞌe, ‘Nu tubetse Joseph,’ mee yise ka Pharaoh-matoo mu bika.
44007014	Soo Joseph yise tu pabeꞌemu noꞌoko tu nanumu mu bi tuungu. Noꞌyoona (75) mu Joseph nanumu Egypt-wi petuga. Umu ka saaꞌa osoo tuꞌise punowsoo nahanekese, yow te teepu-wisoo natuoona.
44007016	Ka Abraham oꞌnosoo mu Hamor numu-makoo mu tubewa tumu-kwi umu natuoona ona Shechem mee naneadu-kumaba.
44007017	Mu numu ewasoo manemena. Soo Te Naa ka Abraham oo tuukwena pudusoo oo-toogoo namanekoo.
44007018	Kummaꞌyoosoo nana mu numu-kooba katudu manekwu, gi uga ka Joseph heesoobedyadu.
44007019	Oosoo nana mu te nanamooatupu tumooꞌookese suda mu yugwe. Mu numu tu oongaꞌa puuwana maꞌwu tuungu. Umu yise tuaꞌe.
44007020	Oꞌno soo Moses mee naneadu nadooaꞌadoo. Besa tabuadu oongaꞌa. Pahe (3) muha umu nobe-kwisoo oo tzakwatse,
44007021	oꞌno yise puuwana ka oongaꞌa maꞌwu. Soo mu numu-kooba katudu padu oo mayuse, yise oo tooaga.
44007022	Ka saaꞌa yise oosoo Moses noꞌoko mu Egypt numu manena natunedyooe. Besa hemma how yugwedu. Besa unnedu.
44007023	Soo Moses ka nana manese yise pummesoo nanumu-baa nobenega.
44007024	Ka o petugase, sumuꞌyoo Egypt nana ka Jew nana unutse mooedyugwe.
44007025	Soo Moses ka Egypt nana tutzagow ka tu nanumu-koobatoo.
44007026	Soo Moses yise meeoo soonamme, ‘Umu e nanumu ka natzamaꞌwukwuse oo sopedakwadookwu ka Te Naa nuka pooha-makase.’ Pana umu gi oo sooꞌoedyukute ka ooka mooꞌa oo petugase, wahaꞌyoo Jew nanana nanagoehoo. Mu tooꞌe tzadyooikuse, meeoo mu netamma, ‘Mu e nananumu gi muusoo nanagoepana.’
44007027	Soo nana unu tu puaꞌa koosekeowdu ka Moses tomatzakowse, meeoo oo netamma, ‘Numu u nemadunagadu mee u naneyugwe.
44007028	Hownneꞌyoo u? Etzeꞌe u sumuoo nana patsow. Menoꞌo haaꞌa yise u nuka batsakwu?’
44007029	Soo Moses oo nakase, soogweda meeow wakwawaꞌa teepu Midean mee naneadu-koobatoo. Oonow petugase oonatusoo nodukwadoose, waahoo nanaꞌatse dooamudoo.
44007030	Waꞌetse manekese soo Moses oona giba Sinai mee naneadu-kumabaꞌyoona, oonatu nipunne oo poonnese oetoo meahoo heega mee soonammena. Ka goso-baa oo petugase, Te Naa goso-wiꞌyoona oo yatooe.
44007032	‘Nu yow, mu tubetse manumudoopu. Nu-matoo mu nanumu, mu nanamooatupuna Abraham, Isaac-no Jacob nanesootuhiyakwe.’ Soo Moses oetu tu poonnekwu-ma suise, kwepegawunu.
44007033	Soo Te Naa meeoo oo netamma, ‘U moko tzakwumedow u pooha teepu-kooba ꞌwunu.
44007034	Mu Egypt numu e dooamu suda matugu nu mu poonne. Mu e dooamu nanepagamoꞌo. Nu mu magwetzoidooa. Nu ume Egypt-witoo tayakwu. Umu saaꞌa mu tzamaꞌwudooa.’
44007035	Mooasoo soo Moses te nanamooatupu tumoodyina. Mooasoo umu meeoo oo netamma, ‘Numu u nemadunaga, meeꞌe u naneꞌyugwe. Hownneꞌyoo u?’ Ekow Moses Te Naa umu-matoo tayakwu. Oosoo mu nemadunagana mu moohedooa ka nidu-kwitu pumme tu pooha-makapu-ma. Oosoo nanasookwugi hemma mu tzapoonnekute ka Egypt-wiꞌyoona. Yise oona Atsa Baa mee naneadu-kumabaꞌyoona tuwazoo oosoo watsumano (40) tomoka tu nanumu moohenoꞌo ka oona gi etzaka tukapu namasua-kwi.
44007037	Oosoo tu nanumu Te Pabeꞌe-witu tuukwe, “Sumuꞌyoo te nanumu-matoo petukwu. Nu ka Te Naa tuukwewabe-matu, oosoo punnoꞌo ooonneꞌyookwusoo,” mee soo Moses tu nanumu netamma.
44007038	Soo Moses tu nanumu-no petu ka giba-kumaba. Oo nobetu-ga ka giba-kumaba, soo Te Naa tummatziwabe soo toha kasa-gaꞌyoo saaꞌa oo yadooedooa ka giba-koobaꞌyoona. Soo Moses saaꞌa ka giba-maꞌyoona wuekese tu nanumu Te Naa pooha unnena tuukwedooa.
44007039	Mu te nanumu gi oo nakabetseꞌa umu ka Egypt numu tumayohonasoo petzabena.
44007040	Ka Moses ka giba-matoo kodyukasesoo, umu ka oo pabeꞌe meeoo netamma, “Numme gi ka Moses unnena mayoho-waꞌneꞌyoo. Soo Moses ka Egypt-nakwana ne bi petu. Pana menoꞌo hanoga mea. U sakwa pummatoo te nanesootuhikwuna matabuega.”
44007041	Umu yise kootsoo tooaꞌa-waꞌne tumadabuese, oo-matoo nanesootuhaꞌe. Ewa nanuka ka oo mu tumadabue-matoo. Umu gi Te Naa-matoo nanesootuhaꞌe.
44007042	Soo Te Naa yise meeoo mu netamma, ‘Muusoo tooꞌe, ka taba noko paatoosooba-matoo mu nanesootuhi.’ Soo Te Naa tuukwewabe mee umu-witu tubotugu. ‘Soo Te Naa mu Jew numu meeoo netamma, “Ewa (40) tomoka mu ka mana gi hemma naa-kwiꞌyoona, gi nu-matoo nanesootuhina. Mu nu-matoo nanesootuhi mee naneyugwe pana mu nanesootuhi nobe tsekatukuse ka taba-matoo nanesootuhi.
44007043	Paatoosooba-matoo tuwazoo. Ooonneꞌyoona nu mu wakwawaꞌa numu oona kwingaꞌa Babylon mee naneadu teepu-koobatoo numu-matoo mu tzamaꞌwukwu.” ’
44007044	Soo Te Naa yise ka Moses nanesootuhi nobe-too tuungu tooe hemma tooe puhu-makoo. Soo Moses yise oo tumayohoku ooka tu poonne tabua-kwaꞌne. Ka tooe hano tooe mu numu momona ka nobe tzanomoꞌo.
44007045	Ka Moses kadooꞌoo manese, sumuꞌyoo nana Joshua mee naneadu ka Moses kapi manekwu. Mu numu ekow teepu-koobatoo ka nobe hanekekoo. Ka mu numu yow petuse, ewaꞌyoo wakwawaꞌa mooasoo yow nonobe-gaꞌyoo. Soo Te Naa mu wakwawaꞌa kadoo mayugwese umu yise otuoo mu teepu-wi nobe-dookwu. Oꞌno yise soo nanesootuhi nobe ooosapa ka yow teepu-koobaꞌyookwu. Saaꞌa soo David nadooaꞌadoose, nana manepetuga.
44007046	Soo Te Naa oo sootuhipu. ‘Oꞌno sakwa nu Te Naa tupe nobe-dookuse,’ mee soo David tusooyugwe.
44007047	Gi ooosapa oo tumadabue. Oo tooa Solomon mee naneadu oo nanesootuhi nobe-dooku.
44007048	Soo Tamme Manumudoopu gi numu tumadabuena nobe soogwaꞌe. Oꞌnosoo soo Te Naa yadooawabe meeoo tubotugu,
44007049	‘Soo Te Naa mee unakwe, “Nu paꞌa mu-kooba katu, pana ka e kuku-ma ka teepu mesoo tamma. Nu noꞌokosoo hemma matabuepu. Mu gi toge nuga pukwiꞌyoo-waꞌnekoo nobe matabue-waꞌneꞌyoo.” ’ “
44007051	Soo Stephen mee tuwazoo unakwe, “Mu yaatoo gi tunakaꞌoedyukuna gi tumayohodu. Mu nonoꞌotsa Te Naa Besa Pooha netumooꞌoo.
44007052	Mu nanamooatupu ka Te Naa gi petzabedu. Mu yise punnoꞌo ooosoo manakwe. Mu nanamooatupu ka Te Naa tuukwewabe noꞌoko suda matugupu-gaꞌyoo. Umu ka Te Pabeꞌe petukwuna wahadu yise nagoe.
44007053	Te Naa tu tummatziwabe, ka toha kasa-gakoo mu-matoo taya tu unnena mu mayoho tuunguna, pana mu gi oo tumayohokute ka Te Pabeꞌe batsase.”
44007054	Mu numu oo nakasutakute ka Stephen unnena gi nakabetsabena.
44007055	Te Naa Besa Pooha tuusoobedyana, toogoopatu poonnese, ka Te Naa poonne. Soo Te Pabeꞌe ka Te Naa-kumaba ꞌwunu.
44007056	Soo Stephen yise mu numu meeoo tuukwe, “Nu ka toogoopatu Te Pabeꞌe ka Te Naa-kumaba ꞌwunu oo pooha poonne.”
44007057	Noꞌyoona mu numu tu naka-wi matugumo ka gi oo unnena soonakana, oo nesagwikuna.
44007058	Ka Jerusalem-wikoo oo tzadoodooekase oonow petugase, mu oe oo neyugwedu tu wunagapu tzakwumetase, ka sumuoo nana, Saul mee naneadu-kobena mu tuoona petuga. Umu yise tupe-ma ka Stephen tatapageta. Umu oo batsa soogwina.
44007059	Gisoo pummetu batsa soo Stephen mee nanesootuhi, “Ne Pabeꞌe Jesus, besa-kwitoo ka e moogooa hanega.”
44007060	Measedose tuwazoo pabatseꞌe nanesootuhi, “Ka suda mu tumadugu-kwitu gi mu sootuꞌadyipana.” Oobenakwatoo soo Stephen yaꞌehoo gi oo unnena soonakana, oo nesagwaꞌekuna.
44008001	Mu nanana Te Naa-tamme nanesootuhidu ka Stephen nabatsana tzakwuhooka. Unu oo yagakuse oo tugu. Ewaꞌyoo numu ka mu tunakaꞌoedyukudu unu toomooꞌoo. Soo Saul besa soonamme ka oo nabatsase yise oona nonobe-too Te Pabeꞌe nakaꞌoedyukudu wate mu manoyugwena mu tsapewoꞌya ka mu wutumetakwuse. Ewow nanana wutumeta momokoꞌne nokosoo. Soo Saul yise mu tunakaꞌoedyukudu ka Jerusalem mee naneadu-witoo wateka mu goekwuse. Mu Te Pabeꞌe tuukwewabe suuꞌmu oesoo nabenihoo. Mu ewaꞌyoo tunakaꞌoedyukudu nanaꞌemota petukwuhoo. Ka Jerusalem-wiꞌyoona, ka Judea noko Samaria mee nananeadu-koobaꞌyoo meaꞌa. Mu numu ka oonow meana soo Jesus Te Pabeꞌe mee mu tuukwemena.
44008005	Soo Stephen puaꞌa, Philip mee naneadu oona Samaria mee naneadu teepu-wi petuga. Onow petugase ka mu oeteoo numu Te Pabeꞌe Jesus-witu tuukweꞌe.
44008006	Ewow numu besa ꞌmayugwe. Ewaꞌyoo tsoapagoedu ka mu tsoapa umu-makoo tayakwunina. Umu tsoapa yise waꞌageyina meahooyakwe mu tsoapagoedu yise besa ꞌmaneyakwe. Soo Philip yise mu numu ka Jesus-witu mu tuukwena, mu yise ka oo poonnena yise ka Philip besa nakabetseꞌa.
44008008	Mu numu yise besa sokwama.
44008009	Oona Samaria-wi sumuꞌyoo tupoohadu nana nobe-gaꞌyoo, Simon mee naneadu. “Nu besow pooha-gaꞌyoo,” mee mu nemooagana.
44008010	Mu numu yise oo nakaꞌoedyukuna yise meeoo unakwe, “Oosoo tookwa Te Naa God.” Wunaꞌme yise ꞌmanepetuga ka tu pooha-ma numahanena.
44008012	Menoꞌo soo Philip ka Te Naa ꞌmanepunne-kwitu mu numu tuukweꞌe soo Jesus yise togesapa Te Pabeꞌe. Mu nanana-no momokoꞌne ka oo nakaꞌoedyukuna, baa-wi namatzaka.
44008013	Soo Simon punnoꞌo numu-no baa-wi namatzaka. Oosoo ka Philip nagennumme. Ka Philip pooha manakwe oo poonnena ka oo poohagana, Simon yise oo nasoodyagena.
44008014	Te Pabeꞌe tuukwewabe oo nakase, ka mu Samaria-witu numu Te Naa unnepu nakaꞌoedyukuna, mu waahoo nanana Jerusalem-witu, Peter noko John umu-matoo taya.
44008015	Samaria-wi petuga, mooasoo ewaꞌyoo Te Pabeꞌe-wi tunakaꞌoedyukudu baa-wi namatzakapu. Gisoo ka Te Naa Besa Pooha wumadu.
44008017	Mu Peter-no John mu nanesootuhikuna umu-ma matuguna, umu yise ka Te Naa Besa Pooha-matu-ma nasootuhi.
44008018	Simon punnoꞌo o, oosoo ka mu tuukwewabe poonne umu ka mu nananesootuhidu-ma tubetse matuguyina, Simon yise meeoo mu netamma,
44008019	“Yaaꞌa, nu sakwa ka poohabe-matu tumu. Nu punnoꞌo mu-kwaꞌneꞌyookwu. Nu punnoꞌo umu-ma matuguyina, umu ka Te Naa Besa Pooha-matu-ma nasootuhidooa.”
44008020	Soo Peter meeoo oo netamma, “Soo Sutaꞌyoo noko kadooꞌoo u mayugwekwu. U ka Te Naa tamme sootuhipu tooꞌe netumuna.
44008021	U tookwa gi numme-matu soo Te Naa u sopedakwatoo. U sutaꞌyoo ka meeoo tusooyugwena.
44008022	Nu u sopedakwatoo u ooosapa sutaꞌyoo. Soo hee ooosapa u-tamme gi togeꞌyookwu. Suda u tusooyugwena oo soomuꞌwuse, ka Te Naa-matoo nanesootuhi. Soo Te Naa ka suda u tusooyugwena gi sootuꞌadyidooa.”
44008024	Simon yise ka Peter meeoo netamma, “Ka Te Naa-matoo nuka nanesootuhiku. Oꞌno saaꞌa soo hee nuka u tuukwepu gi oo-toogoo manedooa.”
44008025	Umu Peter-no John yise ka Te Naa unnena wahase, oona punowsoo kodyuka Jerusalem-witoo. Ka kodyuna, ka teepu mu Samaria-witu numu ka Te Naa unnena tuukwemena.
44008026	Soo sumuꞌyoo Te Naa tummatzidu toha kasa-gaꞌyoo ka Philip-baa petugase, meeoo oo netamma, “U sakwa mease, gi ka po kaaheno habedu-too meapana, ka taba meana-kwi sakwa u ka Jerusalem-wiꞌyoona, mea ka Gaza mee naneadu-kwi u petugakwu.”
44008027	Sumuꞌyoo nana wuguna-wi meꞌa. Mooasoo Jerusalem-wi nanesootuhitooase, punowsoo pummesoo teepu-koobatoo kodyuna, Ethiopia mee naneadu-kwitoo. Soo nana mu numu tumanagana mabetseadu, ka Ethiopia numu moohedu mogoꞌne tummatzidu.
44008029	Soo Te Naa Besa Pooha ka Philip meeoo netamma, “Ka nana hatsukase, oo-nosoo meakwuni.”
44008030	Ka oo hatsukase, oo naka ka Isaiah tubo tuguna oo neꞌa. Soo Philip yise oo tubenga, “U haaꞌa oo nakasopedakwadoo maka u tuneana?”
44008031	Oo nanekwegease meeꞌe, “Gi, nu gi oo nakasopedakwatoo. Haga sakwa mitu e tuukwe? Nu-baa katuno.”
44008032	Mee yise tuneakooha, “Soo seepu puu gi tunemaꞌyu ka pummetu sebakwuse, pummetu batsakwuse tuwow. Umu-waꞌnesoo soo Te Pabeꞌe gi hayoo unakwe.
44008033	Umu ka Te Pabeꞌe-maꞌyoo nanekoena, gi besa oo matuku. Mu numu suda manakwe ka Te Pabeꞌe batsase.”
44008034	Soo nana ka Philip meeoo tubenga, “Haga-witu netamma, puusoo haaꞌa pute haka?” “Jesus-witu,” meeꞌe soo Philip oo nanekwegea, “Soo Jesus tubetse Te Pabeꞌe.”
44008035	Soo Philip yise ka tu tuneana-witu oo tuukwese yise ka Te Pabeꞌe-witu tuwazoo oo tuukweꞌe.
44008036	Ooosapa memeadape yise ka banunadu-kumaba pepetuga. Soo nana meeoo unakwe, “Yaaꞌa baa. U sakwa mi e matzaka.”
44008038	Ka waguna tutziwabe yooi tuunguse, ka baa-witoo Philip-no memea. Soo Philip yise ka baa-wi oo matzaka.
44008039	Ka baa-wiꞌyoona pakuase, soo Te Naa Besa Pooha ka Philip bihooka. Soo nana yise besa soonammena, tu nobe-kwitoo mea.
44008040	Azotus mee naneadu toogoo, soo Philip mease, yise kwenaha-tamme meadooa, Caesarea mee naneadu-wi petu. Noꞌokosoo putoogoo tu meatoo, ka Te Pabeꞌe-witu mu numu tuukwemena.
44009001	Soo Saul sutawununa yise ka umu Te Pabeꞌe Jesus nakaꞌoedyukudu goewunu. Soo Saul mu Jew numu moohedu meeoo netamma ka Jerusalem-wiꞌyoona.
44009002	Ka Damascus mee naneadu-kwitoo mu Jew numu moohedu-matoo tupo, “Nuka tummatzi,” mee mu netamma. Umu Te Pabeꞌe Jesus nakaꞌoedyukudu sakwa nakwutuma. Oꞌno saaꞌa yise mu ka Jesus nakaꞌoedyukudu Jerusalem-witoo bika.
44009003	Soo Saul tu pupuaꞌamu-no meana oona Damascus tzageꞌe manegase, hemma tukwukwutseba-waꞌnekoo poonnese yise anoaka.
44009004	Soo Te Pabeꞌe ka Saul meeoo netamma, “U suda a masoonammekute.”
44009005	“Haga u?” mee soo Saul unne. Soo Te Pabeꞌe yise meeoo, “Nu Jesus u yow ooosapa suda e masoonammennumme.
44009006	Yotsese meaꞌase ka Damascus-wi petugase u u manekwuna natuukwedooa.”
44009007	Umu oo pupuaꞌamu gi haꞌyoo unni-kwaꞌneꞌyoo ka oo naka pana gi haka poonnena.
44009008	Soo Saul yotsese, oonatu tooꞌe poonne pana gi tubootabue mani. Umu oo pupuamu oo mi-makoo oo tzakaka ka Damascus mee naneadu-kwitoo.
44009009	Pahe tabeno maneka soo Saul ka gi tubootabue manese, gi tukana gi hemma hebena.
44009010	Sumuꞌyoo Te Pabeꞌe Jesus nakaꞌoedyukudu Ananias mee naneadu Damascus-wi nobe-gaꞌyoo. Soo Te Pabeꞌe, “Ananias,” mee, uni mee tuusoobedyana. “Nu u naka,” mee soo Ananias oo nanekwegea. Soo Te Pabeꞌe yise meeoo, “Yotsese, meana ka Judas nobe-kwitoo ka Saul-witu tutubenga. Oona soo po kaaheno hape Judas ookow po-kumaba nobe-gaꞌyoo ka Saul
44009012	U, Ananias, ka Saul-ma matuguse oosoo besa tubootabue ꞌmanekwu, mee soo Saul tuusoobedya.”
44009013	Soo Ananias meeoo unakwe, “Ewaꞌyoo numu ka Saul-witu e tuukwe. Soo Saul gi besaꞌyoo nana. Soo Saul ka Jerusalem-witu mu ume nakaꞌoedyukudu wutumetana mu kutsedyina, mu wukoꞌe.
44009014	Soo Saul yow petu ooosoo manekwuse.”
44009015	Soo Te Pabeꞌe ka Ananias nekwegea, “Unu mease, nu oo netutzea ka Saul noꞌobatusoo numu nu-kwitu tuukwekwu, mee nu unakwe. Mu wakwawaꞌa moohedu, yise oo Jew nananumu.
44009016	Ewaꞌyoosoo mu numu ka Saul nekwutumana, oo kutsedyana ka nu-kwitu pumme ka Saul tuukweꞌe,” mee soo Ananias nose.
44009017	Soo Ananias yise ka Judas nobe-kwi petugase, ka Saul-ma matuguse, meeoo oo netamma, “E puaꞌa, soo Te Pabeꞌe Jesus u-baa petudu u-nosoo nummedu u-matoo e taya. Ume oosoo magwetzoise. Yise ka besaꞌhoo tu pooha-matu-ma u sootuhi.”
44009018	Hee sapaga ka Saul pooe-kwiꞌyoona sawehoose, oosoo besa tubootabue ꞌmani. Yotsese, yise soo Ananias baa-wi oo matzaka
44009019	saaꞌa ka tukase natzooesoo ꞌmanepetuga.
44009020	Soo Saul ka mu Jew numu meeoo tuukwe soo Jesus Te Pabeꞌe meeꞌe, yise ka mu Te Pabeꞌe nakaꞌoedyukudu-baa huu tooiyakwe ka Damascus-wi.
44009021	Ewaꞌyoo umu oo nakadu gi oo nakaꞌoedyukuna mee unakwe, “Esoo nana mu Te Pabeꞌe nakaꞌoedyukudu goepu ka Jerusalem-wiꞌyoona. Masoo yaatuoo mu Te Pabeꞌe Jesus nakaꞌoedyukudu wutumetakwuse mu Jew numu moohedu yise Jerusalem-witoo mu bikakwu. Masoo menoꞌo meeoo te netamma oo nakaꞌoedyuku soo Jesus Te Pabeꞌe.”
44009022	Soo Saul nenaguꞌa ka Te Naa unnena Te Naa Besa pooha-toohakwi oo wahana unusoo poohatooꞌa. Ka mu Jew numu tubetse tzapoonnekute soo Jesus Te Pabeꞌe. Umu numu gi hanotosoo hayoo unne-waꞌneꞌyoo.
44009023	Ka saaꞌa mu Jew numu tunehane ka Saul patsakuse tabewano, togawano oona natzakwunaꞌa-wi oo tooꞌe potamana. Soo Saul mu naka ka pumme mu batsakwuse. Mu susumudu Te Pabeꞌe nakaꞌoedyukudu ka pabatsekoo kawona-wikoo ka tupe nagoodeadoona ka mu numu nogaduna naꞌoonnakwidu habedu oonow tawaga-too natzakweku tugapoo-ma ka togano.
44009026	Soo Saul ka Jerusalem-wi petugase mu Te Pabeꞌe nakaꞌoedyukudu-no tooꞌe nesumuꞌu. Umu suaꞌe ka gi tunakaꞌoedyukuna ka ookow puu Te Pabeꞌe Jesus oo nakaꞌoedyukute.
44009027	Soo Barnabas oo nakaꞌoedyukuna oo bikea oona mu tuukwewabe-matoo. Soo Barnabas mee unakwe, “Esoo nana ka oona Damascus po-wiꞌyoona ka Te Pabeꞌe poonnese oo nakabetsea. Ka Damascus-wi masoosoo mu numu-ma suina ka Te Pabeꞌe Jesus pooha-toohakwi Jesus-witu mu numu tuukwe.”
44009028	Soo Saul yise Jerusalem-wi mu tunakaꞌoedyukudu-no ka mu Jew numu-ma gi suina, mu nesumuse ka Te Pabeꞌe-witu mu tuukwe ka Te Naa Besa Pooha-toohakwi.
44009029	Ka mu Jew numu Greek-ma yadooadu-no nanepetukute. Unu umu oo nesutakute umu ka oo batsakwu mee sokwamana.
44009030	Mu Te Pabeꞌe-wi tunakaꞌoedyukudu o nakase oo bikea oona Caesarea mee naneadu-kwitoo oo nobe-kwitoosoo o kodyu tuunguna.
44009031	Ka Saul tunakaꞌoedyuku ꞌmanese, mu tunakaꞌoedyukudu ka teepu Judea, Galilee, Samaria mee nananeadu-koobatu gi how nuugwe, gi nuutumetana, gi namatzama. Umu ka Te Naa Besa Pooha-ma nasootuhise Te Naa podo mea. Ewa yise ꞌmanepetuga.
44009032	Ka saaꞌa soo Peter mu tunakaꞌoedyukudu oona kwayaꞌa-kwitu nobenedyinnumme. Oona ka Lydda mee naneadu-kwi petuga mu tunakaꞌoedyukudu nobengena.
44009033	Sumuꞌyoo nana Aeneas mee naneadu ka Lydda-wi nobe-gaꞌyoo, gi yutsungadu ooosapa habedabe namewatsu (8) tomokapu. Oo-baa soo Peter petugase meeoo oo netamma, “Soo Te Pabeꞌe Jesus u mabesakukwu. Yotsese, u kapa mabetsabe.”
44009035	Ewaꞌyoo mu numu Lydda-wi nonobe-gaꞌyoo, yise ewaꞌyoo numu Sharon mee naneadu tubewa-witu oo poonnese oo nakaꞌoedyuku soo Jesus Te Pabeꞌe.
44009036	Sumuꞌyoo mogoꞌne tunakaꞌoedyukudu Tunna mee naneadu oona Joppa mee naneadu-kwi nobe-gaꞌyoo. Ewa nanabesa tumadugupu. Ewow numu tutuha manedu gi hee-gakoo tummatzaꞌe.
44009037	Soo Tunna yise unu tuoeyaese yaꞌe. Mu oo pupuaꞌamu oo tookoo pakedyase oona nobe-kooba tuutseꞌe nanobe-too-kwi oo tzatugu.
44009038	Mu tunakaꞌoedyukudu oo sopedakwatoo ka Peter oona Lydda-wikoo soo Joppa ono natsageꞌe. Umu wahaꞌyoo naana ka Peter baꞌe, oo natummatzi tuunguna.
44009039	Soo Peter ka nobe-kwi petuoose oosoo ka tuutse oo-kooba nanobe-too-kwitoo meahoo. Noꞌyoona mu momokoꞌne gi kookoomama-gaꞌyoo sakwina manegonno, ka wanapu pukwi tu namasooana ka Peter tzapoonnekute ka gisoo Tunna yaꞌe oo tumadabuena.
44009040	Soo Peter yise noꞌoko puuwanatoo mu taya Te Naa-matoo meatzedose nanesootuhise ka Tunna tookoo yadooꞌe, “Yotseoo Tunna.” Tunna yise mitu poonnegase ka Peter pooꞌnese katuoo.
44009041	Soo Peter ka Tunna mi-makoo oo tzadyotase oo kuku-ma oo tzawunukuoo. Oo gwetzoina mu tunakaꞌoedyukudu tzapoonnekute, mu gi kookoomamu-gakoo nokosoo tuwazoo.
44009042	Mu Joppa-witu ewaꞌyoo oo naka ka namanena yise ka Te Pabeꞌe Jesus-wi tunakaꞌoedyukuhoo.
44009043	Sumuꞌyoo nana ka Joppa-witu Simon mee naneadu kootsoo puhu mahanedu. Soo Peter wunaꞌme ka Simon-baa.
44010001	Sumuꞌyoo tukwutumadu naa, Cornelius mee naneadu oona ka Caesarea mee naneadu-wi nobe-gaꞌyoo
44010002	Soo Cornelius besaꞌyoo nana noꞌoko mu Jew tutuha manedu numu tummatzidu, noꞌyoona ka tu doodooamu-nosoo ka Te Naa-matoo nanesootuhiyakwe. Gi Jew numu, pana mu Jew-waꞌnesoo nanesootuhiyakwe.
44010003	Sumu tabeno pahe-kwikoo ka taba soo Cornelius nanesootuhina tuusoobedya. Te Naa tummatzidu toogoopaꞌyoona oo-baa petuse, mee oo netamma, “Cornelius.”
44010004	Soo Cornelius oo pooꞌnese, oo-ma suise, mee unne, “Nu u nakapunne. Hemma u how e yukwe tuungu?” Soo Te Naa tummatzidu meeoo oo netamma, “Soo Te Naa u sootuhi, putamme u nanesootuhipu oo nekwegeana, ka u nanumudoo u tunekwipu tuwazoo.
44010005	U sakwa menoꞌo oona Joppa mee naneadu-kwitu nanana taya. Sumuꞌyoo nana, Simon Peter mee naneadu oonow, mu sakwa oo bidooa. Oosoo punnoꞌo Simon mesoo naneadu, tu puhu mahanedu oo baa soo Simon Peter manepunne. Soo Simon nobe oona tubetse baa-kumaba,” mee tuusoobedya.
44010007	Soo Te Naa tummatzidu yise meahoo. Soo Cornelius tuponnese, ka mu waahoo nobe-kwi tutummatzidu ka Te Naa unnena mu tuukwe. Sumuoo tukwutumadu tuwow tuukwe. Oosoo ooosapa oo tummatzidu, ka Cornelius noꞌoko mu Jew numu-waꞌne nanesootuhaꞌe. Oona Joppa mee naneadu-kwitoo mu taya.
44010009	Oogow mooꞌa tabeno mu nanana wupetuga, soo Peter ka nobe-kooba poyase, nanesootuhaꞌe.
44010010	Ka saaꞌa yise unu tzuayaꞌena, “Hemma sakwa nu tuka?” mee soonamme. Ka mu numu tu tukakwuna mabetsape soo Peter mee tuusoobedyow.
44010011	Soo koomebaga tawaga mee nose. Pabatseꞌe hemma natzatobododu-kwaꞌne tabuadu ka Peter noko ka teepu-tamme wuegena.
44010012	Ka oo wue petuhoose, noꞌobatusoo hee oe, togogwa-no noꞌobatusoo nunuꞌu, noꞌobatusoo kweꞌnaꞌa.
44010013	Soo Peter meeoo nanetamma, “Yabe yotsese, matu tuka.”
44010014	Peter yise meeoo, “Nu gi mownnekoo tukadu. Ne nanamooatupu tunetammana numme mayoho, gi numme hemma mownnekoo tukadu.”
44010015	Mee tuusoobedya, “Esoo besaꞌyoo gi sutaꞌyoo soo Te Naa ka meeoo unnena, ‘Besaꞌyoo.’ “
44010016	Pahe tooe meeoo oo netammayakwe. Oꞌno yise oosoo pabatse natzapogotugudu toogoonakwa yabetseꞌesoo tsebooehooka.
44010017	Soo Peter meeoo soonamme, “Hayoo gena soo e tuusoobedyana e tuukwedu?” Mu natayadu ka oona Simon nobe-kwitoo mea, ka nobe-kobena, ka natzakwunaꞌa-kumaba konno petugase
44010018	yise meeoo tutubenga, “Soo Simon Peter haaꞌa mu-baa?”
44010019	Soo Peter togesoo meeoo soonamme, “Haꞌyoo gena soo e tuusoobedyapu e tuukwedu?” Soo Te Naa Besa Pooha meeoo oo netamma, “Mu nanana u kwate.
44010020	Wuegase gi suipana umu-no mea. Nu ume mu bi tuungu, umu-no mea.”
44010021	Soo Peter yise umu-baatoo wuese meeoo mu netamma, “Yaaꞌa nu. Hemma mu sookwaꞌe?”
44010022	Umu oo nanekwegea, “Soo Cornelius mee naneadu, mu tukwutumadu moohedu, yaatoo ne taꞌya. Besaꞌyoo nana oosoo mu Jew numu-waꞌne Te Naa-witu tunakaꞌoedyukudu tuwazoo. Mu Jew numu unu oo nenaka. Soo toha kasa-gaꞌyoo mee ka Cornelius netamma, ‘U oo tuukwe u oosoo saaꞌa u nobe-kwitoo kemmadooa. Oosoo u tuukwekwu ka u soonakana.’ “
44010023	Soo Peter ka mu natayadu nabaa tooi tuungu. Soo Peter ka tu tabuase, ka mu nanana-no mea. Susumudu mu tunakaꞌoedyukudu Joppa-witu punnoꞌo umu-no mea.
44010024	Sumu tooise, oogow mooa tabeno ka Caesarea mee naneadu-kwi petuga. Cornelius ka mu sookwipunnena tu nanumu noꞌoko tu pupuaꞌamu ka Peter unnekwuna mu naka tuunguna. Mooasoo soo nobe kaanopunne. Soo Peter yise petuooga, Cornelius oo-matoo meahoose, oo-kobena meatzedoose oo-matoo nanesootuhikooha. Peter oo tzadyotase meeoo oo netamma, “Gi nu-matoo nanesootuhipana. Nu gi Te Naa God. Nu u-kwaꞌnesoo, sukwe numu.” Soo Peter oo-no yadooase ka nobe-kwi tzoonoowahooka.
44010028	Ka nobe-kwi egease, noꞌoko mu numu oe manepunnedu meeoo netamma, “Mooasoo mu oo sopedakwatoo ka numme Jew tumadaguna. Numme ka mu gi Jew numu nobe-kwi gi nobeꞌnge. Gi too mu pupuaꞌamu-gaꞌyoo.
44010029	Pana mu ka e bise nu kemma. Nu gi e namanayahowkwu-ma suaꞌe. Soo Te Naa ookow e tzapoonnekute noꞌyoona numu nanakwaꞌneꞌyoosoo. Hayoo u e netammakwuse yaatoo e bi?”
44010030	Cornelius meeoo oo nanekwegeꞌa, “Pahe tabeno manegapu, pahe-kwikoo, ka oona nobe-kwiꞌyoonasoo nu nanesootuhaꞌe. Sumuꞌyoo nana nu-kobena tabuꞌa petu. Oo kwasu unu patakwetzeꞌatu-kwaꞌne tabuꞌa
44010031	meeoo yise e netamma, ‘Soo Te Naa u nanesootuhina nekwegea. U nanekwegeana soomaꞌyuna ka oo nanumu u tummatzipu.
44010032	Mu numu-matu taya Joppa-witoo umu sakwa Simon Peter yaatoo bike. Oosoo Simon oo-no, oosoo Simon mee naneadu nana tupuhu mahanedu oo nobe ka tubetse baa-kumaba.’
44010033	Yabesoo nu nabaatoo mu baꞌe, besa umu ka oo manese. Noꞌyoona yise tamme yow Te Naa-kobena manepunne. U yise ka Te Naa unnepu ne tuukwekwu.”
44010034	Soo Peter meeoo mu netamma, “Ka oꞌnosooga soo Te Naa mu Jew numu suuꞌmu besa soobedya, mu susumudu numu gi, mee nu soonamme. Menoꞌo nu oo sopedakwatoo soo Te Naa gi numu moodyaꞌe.
44010035	Oosoo ka tunakaꞌoedyukudu sootuhaꞌe mu besa tumatugutu, mu gi Jew numu nokosoo.
44010036	Soo Te Naa ne taya mu Jew numu-matoo mu tuukwe, mee ne netammana soo Te Naa sakwa tunakaꞌoedyukudu sootuhina ka Te Pabeꞌe Jesus tamme-koobatoo nemawuni. Oosoo noꞌoko-tamme Pabeꞌe.
44010037	Mu ka sumuna mooasoo oowetuoo nakapunne, soo John mu numu baa-wi matzagadyakwe.” Soo meeoo naꞌunnedu noꞌoko Galilee mee naneadu tubewabe kaano nanakapunne. Oona Judea mee naneadu tubewabe-witooe.
44010038	Ka Te Pabeꞌe Jesus-witu nawahana, soo Te Naa tu Besa Pooha-matu-ma oo sootuhi, mana yise besa manennumme, ka Te Naa pooha-masoo ka tsoapagoedu mabesaku.
44010039	Numme yise besa oo tumaduguna poonne, mu Jew numu-nagatu
44010040	Ka Te Pabeꞌe soo Te Naa mayoda, ka waha tabeno oo yaꞌedape. Ooonekoo ekow soo Te Naa te tzapoonnekute.
44010041	Ka tu yaꞌe-kwiꞌyoona namayoduse gi noꞌyoona numu oo poonne. Numme suuꞌmu Te Naa tunetutzeana ookow waha. Numme ka Te Pabeꞌe poonne. Gi tsoapa, numme oo-no tukase, baa oo-no hepe.
44010042	Mu numu meeoo ne tuukwe tuungu. Soo Te Naa puusoo oo netutzea. ‘Nu noꞌobatusoo mu numu nehanekwudu, mu gisoo yaꞌepu yise yaꞌepu tuwow.’
44010043	Oꞌnosoo noꞌyoona mu Te Naa nanamooatupu tuukwewabe ekow botugu ka Te Pabeꞌe-witu. Umu meeoo, ‘Soo Te Naa ka Te Pabeꞌe poohamaka. Te Pabeꞌe yise noꞌoko pumme nakaꞌoedyukudu tumaꞌemukwana somuꞌwa.’ “
44010044	Ka Peter tooesoo umu-no yadooawunu soo Te Naa mu Cornelius noko oo pupuaꞌamu besaꞌhoo tu Pooha-matu-ma mu sootuhi.
44010045	Mu Jew numu ka Peter-no petudu, ka mu wakwawaꞌa nanaꞌatasoo apegeagonno mu naka, ka Te Naa pooha pumme sootuhaꞌe. Umu Jew numu ka Peter-no gi oo sopedakwatoo soo Te Naa noꞌoko numu gi Jew sapa ka tu Besa Pooha-matu-ma sootuhi. Soo Peter yise meeoo unakwe,
44010047	“Tamme sakwa ka gi Jew numu baa-wi matzaka umu ka tamme-waꞌneꞌyoonasoo. Soo Te Naa puu Tu Besa Pooha-matu-ma mu sootuhi.
44010048	Baa-wi sakwa mu namatzaka ka Te Pabeꞌe Jesus nakaꞌoedyukuna.” Umu ka Peter nenuummaku numme-baasoo, huudooe tooipunne mee oo netammana.
44011001	Mu tunakaꞌoedyukudu ka Judea mee naneadu teepu-koobatu mu naka ka mu wakwawaꞌa Te Naa unnena mu nakaꞌoedyukute.
44011002	Ka Peter Jerusalem-wi petugase, susumudu mu Jew numu-matu Te Pabeꞌe-wi tunakaꞌoedyukudu oo nesootzeꞌma,
44011003	meeoo yise oo netamma, “U gi te tumayohope mayoho u ka mu wakwawaꞌa-baa petugase, umu-no tuka.”
44011004	Soo Peter yise noꞌoko tu manepu mu tuukwe, mee unakwe,
44011005	“Nu ka oona Joppa mee naneadu-kwiꞌyoona nanesootuhaꞌe. Ka nanesootuhina nu meeoo tuusoobedyana heegina tubongo ka teepu-koobatoo paꞌanakwana wuegena.
44011006	Ka oo wue petuse nanakummaꞌyoosoo hee oeꞌyoona saꞌwe petuhoo: togogwa, nunuꞌu, nanakummaꞌyoosoo kweꞌnaꞌa nu oo poonne.
44011007	Nuka meeoo netamma, ‘Yabe mu batsase, mu tuka.’
44011008	Nu yise meeoo, ‘Gi numme putoogoo meana. Nu gi mownnekoo tukadu.’
44011009	Meeoo yise e netamma, ‘Soo Te Naa esoo besaꞌyoo, gi sutaꞌyoo soo Te Naa ka meeoo unnena.’
44011010	Toge pahe nu meeoo natuukwe. Noꞌyoona soo hee toogoopa nahanegapu, mee nu tuusoobedyana.
44011011	Yabesoo paheꞌyoo nanana petugono ka nobe e pukwiꞌyoopu-wi ka Caesarea mee naneadu-kwiꞌyoona umuoo natayapu. Umuoo yise petugono punowsoo e bigeakwuse.
44011012	Soo Te Naa Besa Pooha meeoo e netamma, ‘Gi tunetutzeapana. Umu-no mea.’ Nu yise mu naapihoo tunakaꞌoedyukudu-no mea. Numme yise mu wakwawaꞌa nobe-kwi petuga.
44011013	Oosoo meeoo mee tuukweꞌe, ‘Soo Te Naa tummatziwabe oo nobe-kwi oo-baa petugase meeoo oo netamma, “Tooe haka tooe sakwa ka Joppa mee naneadu-kwitu ka Simon Peter mee naneadu bitooa.
44011014	Soo Simon Peter ka petuse, mu tuukwetooa soo Te Naa unnepu yise ka mu nobe-kwitu, mu tummatziwabe nokosoo mu magwetzoitooa,” meeꞌe soo Te Naa tummatziwabe.’
44011015	Nu yise oetu mu tuukweꞌe tooesoo e yadooawunu Te Naa Besa Pooha umu-ma mani petu. Ka oꞌnosoo tukwaꞌnesoo tamme ooka wumakwusoo.
44011016	Nu yise oo soomaꞌyu ka oꞌnosoo Te Pabeꞌe Jesus tamme netammapu, ‘Soo John baa-wi mu matzaka pana Te Naa yise eka tu Besa Pooha-matu-ma mu sootuhi,’ meeꞌe.
44011017	Soo Te Naa yise ka Tu Besa Pooha-matu-ma mu sootuhi ka Te Pabeꞌe Jesus te oedyukute. Menoꞌo punnoꞌo tamme-waꞌnesoo, ka Te Naa Besa Pooha-ma nasootuhipu. Nu gi ka Te Naa tumooꞌoo-waꞌneꞌyoo uweoo.”
44011018	Umu ka Peter tumooꞌoodu, uga, oo nakase gi hanotusoo hayoo unne-waꞌneꞌyoo, ka Te Naa nesootuhina meeoo umu unakwe, “Yise menoꞌo mu wakwawaꞌa atasoo tu manena yugwese soo Te Naa mu magwetzoikwu.”
44011019	Ka Stephen nabatsase ewaꞌyoo mu tunakaꞌoedyukudu mea ka mu numu pumme nehowaꞌe. Susumudu kwenaha-tamme ka tubetse baa kumi meꞌa Phoenicia mee naneadu teepu-koobatoo susumudu Cyprus-witoo natsemangega, umu-matu tuwow Antioch mee naneadu-kwitoo meꞌa ka meana ka Te Pabeꞌe-witu mu Jew numu tuukwe meꞌa.
44011020	Pana umu-matoo ka mu wakwawaꞌa teepu Cyprus noko Cyrene mee nananeadu-witoo nadooamudoo, ka Antioch-wi petugase, mu wakwawaꞌa punnoꞌo oetu natuukweꞌe.
44011021	Ka ooka mu waha Te Naa mu sootuhi. Ewaꞌyoo wakwawaꞌa mu nakana oo nakaꞌoedyukute ka Te Pabeꞌe-witu.
44011022	Mu tunakaꞌoedyukudu tooesoo Jerusalem-wiꞌyoona umu-witu nakase, sumuoo nana Barnabas mee naneadu umu-matoo taꞌya. Ka Antioch-wi ka Barnabas petugase
44011023	umu oo poonne ka ewow numu oo sootuhaꞌe. Soo Barnabas besa umu-matoo soonammena ka Te Naa ooosapa nakaꞌoedyukuna oo tumayohokuna.
44011024	Soo Barnabas besaꞌyoo nana; unu tunakaꞌoedyukuna, ka Te Naa Besa Pooha hee-gaꞌyoo, ka saaꞌa mu tunakaꞌoedyukudu ewa manega.
44011025	Soo Barnabas ka Paul watena Tarsus mee naneadu-kwi petuga. Soo Paul uga Saul mee naneadu.
44011026	Oo mayuse punowsoo oo bika Antioch-witoo. Sumu tommo mu Barnabas-no Paul ka mu tunakaꞌoedyukudu tunedyooena ewow numu noko, yow ka Antioch-wiꞌyoona mu tunakaꞌoedyukudu, “Te Pabeꞌe nakanagemoꞌodu,” mee umu naneapu.
44011027	Oꞌno yise umu Te Naa-witu numu tunedyooedu Jerusalem-wiꞌyoona ka Antioch-wi petuga.
44011028	Sumuꞌyoo umu-matu Agabus mee naneadu ꞌwunuhoose ka Te Naa Besa Pooha wumana meeoo mu tuukwe, “Pudusoo noꞌyoona ka teepu-koobatu numu tseagoekwu.” Soo Te Naa unnepu oo-toogoo mani ka Claudius mee naneadu numu-kobena oo katu.
44011029	Mu tunakaꞌoedyukudu Antioch-witu ka mu Judea-witu tunakaꞌoedyukudu tumasumutookute. Tu mapuꞌa noko umu mu haneku.
44011030	Mu Barnabas-no Paul oo hanegase, umu tunakaꞌoedyukudu moohedu ka Judea-witu haneku.
44012001	Mu Jew numu-kobena katudu Herod mee naneadu ka mu tunakaꞌoedyukudu kusega, gi besa mu sootunagaꞌa.
44012002	Soo Herod ka tukwutumadu tsegesa-ma ka John pabeꞌe James batsa tuungu.
44012003	Soo Herod soo tuwow ka Peter nebatsa ka mu Jew numu oosoosoo besa manuumakwu ka James oo batsase. Ka mu numu sumuse ka Te Naa nesootuhaꞌe gi namayudu tukaba mu ewa tukanoꞌo, soo Herod ka Peter mu wutuma tuungu.
44012004	Mu nanana ooka naꞌeyaꞌe tuungu ka oo tukwutuma nobe-kwikoo. Watsu-baa watsukwuoo naana ooka eyaꞌe tuungu, ka mu ewa tukamakwuse ookow moooꞌa umu oo nehanedooa mee unnena.
44012005	Ka Peter nakwutumase, mu tunakaꞌoedyukudu ooosapa unu oo nanesootuhikute.
44012006	Ka togano ka Peter nanehanekwunoꞌo umu oo maꞌwetzogo-kwikoo nanaꞌenakwu tukwutumadu-noko natzakunetu. Soo tukwutumadu yise ka natzakwuna-kumaba oo eyaꞌepunne. Soo Peter uwegapu.
44012007	Gi obeda soo pukwi mu utuina kootabuꞌa petu, yise sumuꞌyoo toha kasa-gaꞌyoo oe mani petuse, ka Peter matuponnese meeoo oo netamma, “Yabe yotseoo.” Soo Peter yotsehoose ka pummatu natzakunana ooetoosoo sawekuoo.
44012008	Soo toha kasa-gaꞌyoo yise meeoo oo netamma, “Yabe yotseoose, namahaneoo. U nate noko u moko-wi namadabuehoo, wunagayowse e nakwi kemmow.”
44012009	Soo Peter oo nagekase sapa, gi oo sopedakwatoo oo manese meeoo soonamme, “E nosena tookwa.”
44012010	Wahaba, waahoo tukwutumadu moopa memeꞌa o umu pumme eyaꞌedu, oona yise ka weehepu natzakwunaꞌa-wi pepetuooga, oosoo puusoo wonabe. Oeꞌyoona kuꞌowkase,
44012011	oonanoꞌo manikase, soo toha kasa-gaꞌyoo oo maꞌwuooga, mee yise soo Peter soonamme, “Gi tookwa e nosena. Soo Te Naa e tubetse magwetzoipu. Herod mu susumudu Jew numu-no e batsayagate. Pana soo Te Naa ka toha kasa-gakoo nuga magwetzoi tuungu.
44012012	Nu sakwa John Mark pea-baatoo mea,” mee tusooyugwe. Ka John Mark pea Mary nobe-kwitoo mea. Ewaꞌyoo numu ka Peter nanesootuhikuna o.
44012013	Ka nobe-kobena petuoogase ka natzakonaꞌa dokaꞌnge. Mary tummatzidu tsuadumu Rhoda mee naneadu ka oo nadokaꞌnge oetu poonne petuga.
44012014	Soo tsuadumu oo sopedakwatoo ka Peter petuoona, besa soonammese gi ooosapa ka natzakwonaꞌa tzakwuna oobe nobe-kwitoo tanomane mu numu meeoo tuukweꞌe, “Peter oobeoo puuwana natzakwona-kwi ꞌwunu.”
44012015	Mu numu gi oo nakaꞌoedyukudu. “U koodeseyaꞌe,” mee ka Rhoda netamma. Meeoo pumme mu netamma sapa mu tuukwe, “Togesapa soo Peter ebeoo petuhoo.” Umu yise meeoo, “Oosoo tookwa mooasoo nabatsapuna, te natzanakakute.”
44012016	Soo Peter ooosapa tudokangedyakwe. Umu yise ka oo tzakwunase, ka Peter poonne. Noꞌyoona apegeakooha oowetuoo nanatukwena.
44012017	Ka Peter tu mi mayodase umu apegea makwuhoo. Soo Peter yise mu tuukweꞌe, “Ka e nakwutumase, soo Te Naa e tummatzina yow e bipetu. Mu sakwa tunakaꞌoedyukudu ka James saaꞌa tuukwe mu susumudu tunakaꞌoedyukudu nokosoo.” Soo Peter yise kummaꞌakoosoo tubewa-witoo mea.
44012018	Ka tu tabuase, mu tukwutumadu suda sokwama, umu ka Peter pukwiꞌyoona gi sopedakwadoona.
44012019	Soo Herod oo tooꞌe wate pana gi oo maꞌyu. Soo Herod yise mu tukwutumadu ka Peter eyaꞌedu goekwu meeꞌe unakwe. Soo Herod mease ka Caesarea mee naneadu-kwi nobetugu.
44012020	Ka saaꞌa mu numu sutakute ka Tyre noko Sidon-witu. Umu ka Herod pumme sakwaꞌekuna gi petzabebena ka Herod tubewabe-witu tu tukapu hanena. Umu-matoo mease, ka Herod tummatzidu Blastus mee naneadu oo puaꞌadoo. Soo Blastus yise ka Herod noko mu tunehanekwuna nemadabue. Soo Herod yise tu besa kwasu-wi namahanena mu tunehane-wi petuooga. Ka mu numu-kobena katuse, mu numu yadooꞌe. Mu numu besa oo sooyugwena meeoo oo netamma, “U, Ne Naa God-waꞌne.”
44012023	Soo Herod yabesoo unu tuoeyihoo. Woꞌabe tu tookoo sooawunu yaꞌehoo ka meeoo soonammena, “Nu yow Te Naa God-waꞌneꞌyoo.”
44012024	Ka yoo tu namanewunu, ewaꞌyoo numu oo naka ka Te Pabeꞌe-witu ka Herod manena nakaꞌoedyukuna.
44012025	Mu Paul-no Barnabas ka mu numu tu tummatzina mamakwuse Jerusalem-wiꞌyoona memea. John Mark umu-no memea. Ka Antioch mee naneadu-witoo kodyuka.
44013001	Ka oonow mu pepetugase, mu susumudu tunakaꞌoedyukudu ka Antioch mee naneadu-kwi nonobe-gaꞌyoo. Umu-matu nanesootuhibu numu tunedyooedu, mu Barnabas-no Paul umu-no.
44013002	Ka gi tukapana mu nanesootuhaꞌe soo Te Naa Besa Pooha mu yadooꞌe, “Nu ka Barnabas noko Paul netutzea, noko numu nu-kwitu mu tunedyooe tuunguna. Umuoo sakwa mu taya.”
44013003	Mu tunakaꞌoedyukudu gi tukapana ka Paul noko Barnabas-ma pooha matuguse, mu nanesootuhikute yise mana mu taya.
44013004	Soo Te Naa Besa Pooha ka Barnabas noko Paul tayase, umu ka Seleucia Cyrene mee naneadu-kwi pepetuga. Onona umu natzemangeka
44013005	ka Salamis mee naneadu-kwitoo. Ka oe pepetugase, mu Jew numu nanesootuhi nobe-kwi pepetuooga, mu Jew numu ka Te Naa unnena tuukwe. John Mark ka mu Paul noko Barnabas tummatzaꞌe.
44013006	Umu yise saaꞌa ka Paphos mee naneadu-kwi petugonnoga. Oosoo ka Salamis mee naneadu tubewabe ooꞌenakwa. Soo sutaꞌyoo Jew numu poohadu Bar-Jesus mee naneadu o numu-no.
44013007	Soo mu wakwawaꞌa moohedu Sergius Paulus mee naneꞌa, oosoo mu wakwawaꞌa moohedu besa tusooyugwedu, mu Barnabas noko Paul ka Te Naa-witu tutuubenga.
44013008	Soo Bar-Jesus ka Sergius Paulus meeoo netamma, “Gi ka Paul noko Barnabas nakaꞌoedyukupana.”
44013009	Ka Te Naa God Besa Pooha punagakoo oo poonnese, meeoo unakwe.
44013010	“U mu numu gi toge neyugwedu. U ka sutakoo nunuꞌu-kwaꞌneꞌyoo. U ka Te Naa tumooꞌoona mu numu ka gi besow podo taꞌya.
44013011	Soo suda u manena u-matoosoo kodyudooa gi u manena petzabena. U gi tubootabue manekwu ka suda u manena gi maꞌwuna.” Yabesoo gi tubootabue manise, numu pumme tsakakwudu tooꞌe kwate.
44013012	Soo Sergius Paulus ka Bar-Jesus gi tubootabuedu poonne oosoo yise ka Te Pabeꞌe-witu nakaꞌoedyukute yise ka Te Naa unnepu nesookwugaꞌe.
44013013	Soo Paul tu pupuaꞌamu-no ka Paphas-wiꞌyoona baa-koobakwi natzemangeka ka Perga mee naneadu-kwi pepetuga
44013014	Umu Paul-no Barnabas ka Perga mee naneadu-too memease, ka Antioch mee naneadu-kwi pepetuga ka teepu Pisidia-kooba. Ka te nanesootuhi tabebanoꞌo umu ka mu Jew numu nanesootuhi nobe-kwitoo memea.
44013015	Mu Jew nanesootuhidu nemadugudu ka Te Naa God unnena neamakwuse meeoo mu netamma, “E nanumu, manatu haaꞌa haꞌyoosoo unnekwe?”
44013016	Soo Paul oo wunuse mee mu netamma, “E nanumu-no mu tooe haga tooe Te Naa God nakaꞌoedyukudu e nakapunne.
44013017	Soo Te Naa God, pu-matoo tamme Jew numu nanesootuhina, ka mu te nanamooatupu netutsease, ka mu nanesootuhikuse ewa mu mayugwe ka Egypt-wiꞌyoona, ka mu wakwawaꞌa-waꞌnekoo. Soo Te Naa yise unu pooha-gaꞌyoo ka Egypt-wikoo mu bikase,
44013018	mu mabetsea ewa (40) tomoka ka teepu gi numu tumasuana naa-kwi.
44013019	Oosoosoo tuwow (7) natakwatsukwuoo-baatoo numu kadoo mayukwe ka Canaan mee naneadu teepu-kooba yise ka te nanamooꞌatupu ookow teepu mu tzapokaku.
44013020	Unu ewa (450) tomokaꞌa oosoo ka mu nanaꞌakwedu-matu unu pooha-gakoo netutzease. Oꞌno soo numu moohedu Samuel mee naneadu ka Te Naa God yadooawabe mane.
44013021	Umu yise pukobena katudu nekwina, soo Te Naa ka Saul mee naneadu netutsea
44013022	Oꞌno yise soo Te Naa oo nabatsakuse ka David yise netutsea ka numu-kobenatoo. Soo Te Naa God mee unakwe, ‘Soo David, Jesse dooa, oosoo nana e sookwi-kwaꞌneꞌyoo. Ooosapa besa e nakabetseadu.’
44013023	Soo Te Naa God ka Te Pabeꞌe Jesus tamme Jew numu magwetzoidu matabuepu-gaꞌyoo. Soo Te Pabeꞌe Jesus David-matu meeꞌe soo Te Naa God te tuukwepu-gaꞌyoo.
44013024	Ka Te Pabeꞌe Jesus gisoo Te Naa unnepu mu numu tuukwe petu, soo John mee naneadu meeoo mu numu tuukweꞌe, ‘Noꞌyoona mu Jew numu sakwa ka suda tu manena maꞌwuse baa-wi namatzakase ka Te Naa God besa podo mea,’ mee.
44013025	Soo John ka numu tu tunedyooena mamakwuse meeoo unakwe, ‘Nu Te Pabeꞌe mee haaꞌa mu e sooyugwe? Gi nu. Soo Te Tubetse Pabeꞌe saaꞌa petukwu. Nu gi oo-waꞌneꞌyoo. Oosoo e ooonakwa pooha-gaꞌyoo.’
44013026	E nanumu, mu Abraham dooamu-matu yise mu susumudu numu Te Naa meeoo te tuukwe, ‘Nu mu magwetzoikwu.’
44013027	Mu numu Jerusalem-wi nonobe-gaꞌyoo ka mu pumme moohedu-no tooe nonoꞌatsa ka Te Naa unnepu naka, ka oo tubona naneayakwe, pana gi yise ka Jesus Te Pabeꞌe sopedakwatoo. Gi oo nakasopedakwatoo ka Te Naa oꞌnosoo Te Pabeꞌe-witu oo waha. Umu ka Te Naa unnena gi nakaꞌoedyuku pana oo mayoho.
44013028	Umu gi hanotusoo suda naꞌunnedu ka Te Pabeꞌe-witu waha-waꞌneꞌyoo pana ka Pilate ooka batsa tuungu.
44013029	Oꞌnosoo ka Te Naa tuukwewabe meeoo tubopu umu ka Te Pabeꞌe Jesus batsakwu. Umu yise tooesoo oo manakwe. Oosoo ka yaꞌese, ka sunngabe namadabue-maꞌyoona natzakwekuse, nakoo.
44013030	Soo Te Naa oo matusootabuesoo.
44013031	Ewa tabeba-wi oosoo umu-no Galilee-wiꞌyoona kemmadu natzapoonnekuyakwe. Umuoo naana mu numu oetuooo tuukwe.
44013032	Menoꞌo numme Barnabas-no yow petu mu tuukwe ka Te Naa oꞌnosoo unnepu ka Te Naa ka Te Pabeꞌe Jesus tamme magwetzoi-kwitu.
44013033	Menoꞌo toge oo-toogoosoo Te Naa unnepu manakwe. Oꞌnosoo David meeoo tubope-gaꞌyoo ka penakwa hoobeabe-kwi meeoo unakwe Te Pabeꞌe witu, ‘Soo Te Naa meeoo unakwe, “U e dooa. Nu u tubetse Naa. Nu menoꞌo mu numu tuukweꞌe.” ’
44013034	Soo Te Naa meeoo unakwe, ‘Nu besa u tummatzikoo ka David e tuukwe-kwaꞌnesoo.’ Ka kummaꞌakoosoo David hoobea tubo-kwi tuwazoo meeoo, ‘U gi ka u tunetutzeana tookoo peheku-waꞌneꞌyoo.’
44013036	Soo David ka Te Pabeꞌe-witu meeoo tuboꞌo gi puusoo nakwitu. Soo David ka Te Naa pumme netammatoo manese, yaꞌe. Ka oo nakoose oo tookoo mooasoo pehewunu.
44013037	Pana soo Te Pabeꞌe tookoo gi pehe. Te Naasoo oo matuusootabuesesoo.
44013038	E nanumu e naka, soo Te Pabeꞌe Jesus tamme-koobatoo nabatsase, soo Te Naa ka te tumaꞌemukwana sumuꞌwase te sootuhikwu.
44013039	Ka te tunakaꞌoedyukute soo Te Naa te tumaꞌemukwana sumuꞌwa. Tamme ka te nanamooatupuna manena sukwe mayohona, ka Moses tamme tuukwe-kwaꞌne. Soo Te Naa gi te tumaꞌemukwana sumuꞌwa tamme ka Te Pabeꞌe-wi gi tunakaꞌoedyukuna.
44013040	Umu meeoo tuboꞌo Te Naa meeoo unakwe, ‘E nakapunne. Mu ka gi sootunakaꞌoedyukuna, mu kadooꞌoo namayugwekwu. Ka tooesoo u gwetzoaꞌe, nu u tummatzikwu. Tooe numu e tuukwe sapa mu gi oo nakaꞌoedyuku-waꞌneꞌyoo.’ Mu sakwa oo nakaꞌoedyuku, oꞌno gi mu kadooꞌoo namayugwekwu ka mu oꞌnosoo Te Naa te tuukwe-kwaꞌne.”
44013042	Mu Paul noko Barnabas nanesootuhi nobe-kwiꞌyoona umu kukuowse umu meeoo mu netamma, “Ka penakwa nanesootuhikwuse, ka Te Naa unnena saaꞌa ne tuukwesoo.”
44013043	Ewaꞌyoo mu Jew numu-no mu wakwawaꞌa mu Jew-kwaꞌne nanesootuhi tabuadu ka Paul noko Barnabas-no mea. Paul-no Barnabas mu yadooena meeoo mu netamma, “Mu sakwa Te Naa besa podo ooosapa mea.”
44013044	Ka penakwa nanesootuhi tabenoo ewaꞌyoo mu numu ka Antioch-wi sumu ka Te Naa unnena nakakwuse.
44013045	Umu Jew numu moohedu unu sutaꞌa ka ewow numu gi Jew numu pana oetoo kemma ka Paul nakana. Umuoo moohedu ka Paul noko Barnabas unnena netumooꞌoo.
44013046	Mu Paul-no Barnabas gi mu Jew numu unne-ma suina meeoo unakwe, “Mu ka Te Naa unnena mooe naka. Mu muusoo gi oo nakaꞌoedyukuna mu yise gi nasootuhaꞌe. Numme yise menoꞌo ka mu wakwawaꞌa Te Naa unnepu-witu tuukwekwu.
44013047	Ka oꞌnosoo numu meeoo tuukwedu ka Te Naa unnena po tuguse te tuukweꞌe. ‘U sakwa noꞌoko enatu tooe mu wakwawaꞌa nu-kwitu tuukwe. Oꞌno mu e nakasopedakwadoo yise namagwetzoikwu,’ mee soo Te Naa.”
44013048	Mu wakwawaꞌa oo nakase, besa sokwamana meeoo unakwe, “Soo Te Naa unnepu unu besaꞌyoo.” Noꞌyoona umu Te Naa tunetutzeana tunakaꞌoedyukute.
44013049	Soo Te Naa unnena yise tooe hanotu tooe yaa teepu-koobatu numu oo naka.
44013050	Mu Jew numu moohedu, mu momokoꞌne ka mu Jew numu-kwaꞌne nanesootuhidu, mu numu moohedu ka mu Paul noko Barnabas tumooꞌoose, oꞌno yise umu ka Antioch-wiꞌyoona memea. Mu Paul-no Barnabas yise ka Antioch kooseba tu kuku-makoo tataꞌnese, mu numu tzapoonnekuna ka how sutaꞌyoo umu. Ka Antioch-witu umu tunakaꞌoedyukudu besa sokwama ka Te Naa Besa Pooha-tooha tunakaꞌoedyukuna. Mu Paul-no Barnabas yise ka Iconium mee naneadu-wi pepetuga.
44014001	Mu wahaꞌyoo nanana, Paul-no Barnabas Iconium mee naneadu-witoo memea, ka mu Jew numu nanesootuhaꞌe oe pepetuooga. Ewa-baatu numu o. Ewaꞌyoo umu-matu ka Paul sooꞌoedyukute ka Te Naa unnena oo waha.
44014002	Mu Jew numu-matu gi mu Paul-no Barnabas sooꞌoedyukuna mu nesootzema mee mu wakwawaꞌa netamma, “Gi mu nakaꞌoedyukupana.”
44014003	Ka nanesootuhipe-kwiꞌyoona kukuowga. Wunaꞌme ka Iconium-wi gi mu numu-ma suina, mu numu ka Te Pabeꞌe besa unnepu tuukwe. Mu Paul-no Barnabas ka Te Pabeꞌe besa pooha punagakoo ewow numu mabesaku.
44014004	Mu numu oowetuoo waha-tamme tusooyugwedu susumudu umu-matu tunakaꞌoedyukute tooꞌesoo umu gi tunakaꞌoedyukudu.
44014005	Mu gi tunakaꞌoedyukudu Jew mu wakwawaꞌa mu Jew moohedu-no ka Paul noko Barnabas tupe-ma tagoekwu mee tunetammana.
44014006	Mu Paul-no Barnabas ka tu nanetammana nakase, yabesoo oeꞌyoona memeow. Yabesoo ka kummaꞌakoosoo teepu, Lycaonia mee naneadu-koobatoo memeahoo. Ka Lystra noko Derbe mee nananeadu-kwi pepetugase,
44014007	Te Naa besa unnepu-witu mu numu tuukwe.
44014008	Soo nana Lystra-witu tuutse-wi manakwana gi nummedu
44014009	ka Paul naka katu. Soo Paul ka nana poonnese, yise meeoo oo sooyugwe, “Esoo nana unu tunakaꞌoedyukudu pumme magwetzoi-waꞌne manepunne.”
44014010	Soo Paul yise pabatseꞌe meeoo ka nana netamma, “Kaaheno u kuku-ma wunuhoo.” Soo nana gi nummedu yabesoo yotsehoose, yise numme ꞌmani.
44014011	Ewaꞌyoo mu numu ka oo poonnena ka besa oo manise puusoo tu yadooa-wi mu nanesootuhikuna yise meeoo mu netamma, “Yaatoo umu pumatoo te nanesootuhina te paꞌanakwana numu manise, menoꞌo yow tamme-baa.”
44014012	Ewaꞌyoo mu numu ka Barnabas-wi meeoo sooyugwe, “Yow esoo pumatoo te nanesootuhina moohedu Zeus mee naneadu,” mee. Yise ka Paul-witu meeoo netamma, “Yow Zeus yadooawabe, Hermes mee naneadu.”
44014013	Soo Zeus ka pabow nanesootuhi nobe-gaꞌyoo ka Lystra-kumaba mu nanesootuhiwabe mu kootsoo koomamu wetzaka ka tonegeadu umu-ma wusoena. Oꞌno yise mu numu sakwa ka Barnabas nanetzakwiyaꞌe mee sokwamana.
44014014	Mu Paul-no Barnabas ka mu numu suda manakwe gi besa mu nakasoopedyase puusoo tu kwasu makebuese umu yabesoo mu numu-nagatoo memeahoose, papabatse mu yadooese meeoo,
44014015	“Gi numme-matoo nanesootuhipana. Numme mu-kwaꞌneꞌyoosoo, sukwe numu, ka besow wahamodu. Gi too ka Zeus-matoo nanesootuhipana, oosoo gi kaaheno unnedu nana. Soo Te Naa noꞌoko hemma ka teepu-koobatu matabuepu.
44014016	Soo Te Naa noꞌoko mu numu meeoo netamma, ‘Mu uga mummesoo soomea-kwaꞌne mea tabuꞌa pana menoꞌo mu sakwa nu-matoo suuꞌmu nanesootuhi.’ Soo Te Naa mooasoo mu numu ka tu pooha tzapoonnekute.
44014017	Soo Te Naa powmaba taya ewatseꞌyoo yise soo tukapu naa, tamme yise nasootuhi,” meeꞌe.
44014018	Mu numu gi ka Te Naa-wi tunakaꞌoedyukudu togesoo ka Paul noko Barnabas-matoo tu nanesootuhina tooꞌe soogwi, pana gi.
44014019	Ka saaꞌa susumudu mu Jew numu Antioch noko Iconium-wiꞌyoona kemmadu petu. Mu numu Lystra-witu, “Soo Paul sutaꞌyoo,” mee mu tuukwena. Umu oo tooꞌe tatsagow tupe-ma oo tapagetana. Ka Lystra-wikoo yise oo tzapewuyaka, Paul yaꞌepu mee sokwamana. Pana gi!
44014020	Mu tunakaꞌoedyukudu ka Paul naꞌoonnakwi sumuhoose, oosoo yise yotseoose, ka Lystra-witoo kodyuka. Ookow moooꞌa, Barnabas-no ka Lystra-wiꞌyoona memea. Ka Derbe mee naneadu-kwitoo memeakwate.
44014021	Mu Paul-no Barnabas ka Derbe-wi pepetuga ewow numu ka Te Naa besa unnepu-witu tuukwe. Ewaꞌyoo numu tunakaꞌoedyukudu mane. Mu Barnabas-no Paul kokodyukwate, Lystra, Iconium, noko Antioch Pisidia mee naneadu-too kokodyu.
44014022	Ka memeadabenona, mu tunakaꞌoedyukudu, “Gi mu tunakaꞌoedyukuna maꞌwupana,” mee mu netammana. Meeꞌe tuwazoo mu netamma, “Mu numu saaꞌa mu netumooꞌookwu, pana gi umu-ma suipana. Ka saaꞌa tamme ka Te Naa-matoo meakwu besa-kwitoo.”
44014023	Noꞌoko putoogoo tu meana ooka moohedu netutzeamena mu tunakaꞌoedyukudu. Mu Paul-no Barnabas gi tukana mu nanesootuhikuna ka Te Naa mee netamma, “U, Ne Naa sakwa mu sootuhi. Besa mu mabetsea.”
44014024	Umu ka teepu Pisidia mee naneadu-kwitoo, memeꞌa,
44014025	ka Perga-wi pepetugase, ka mu numu Te Naa unnepu tuukwe.
			ka Attalia mee naneadu-kwi pepetugase, ka sake-wi Antioch-witoo punowsoo natzemangeka. Otoo mu nanesootuhidu mu taꞌya mana ka Te Naa besa unnepu waha. Menoꞌo yise mu Paul-no Barnabas oo manemakwu.
44014027	Umu mu kokodyu petuse, mu tunakaꞌoedyukudu sumuse, mu Paul-no Barnabas ka tu mopu-witu mu numu tuukweꞌe oosoo Te Naa ka Te Pabeꞌe Jesus-witu mu wakwawaꞌa tunakaꞌoedyukudu mayugwemena.
44014028	Wunaꞌme yise umu o, ka mu tunakaꞌoedyukudu-baa.
44015001	Mu Jew naana-matu ka Jew teepu-wiꞌyoona kemmase petugonno, ka mu Te Pabeꞌe nakaꞌoedyukudu gi Jew numu yise meeoo netamma, “Mu sakwa ka ne nanamooatupu tunetammana mayoho, ka Moses numme tuukwepu. Mu kwuꞌa naꞌoonnakwitu sakwa natsekeaꞌa. Mu ka ꞌyoo manese ka mu Jew numu-waꞌnesoo manepunnekwu, oꞌno soo Te Naa mu magwetzoikwu.”
44015002	Mu Paul-no Barnabas oo netumooꞌoo ka meeoo mu Jew naana-matu unakwe.
44015003	Mu Paul-no Barnabas, susumudu mu tunakaꞌoedyukudu-no nataya Jerusalem-witoo ka umu nananesootuhidu moohedu oowetuoo tubengakwuse, ka mu susumudu tunakaꞌoedyukudu ka saaꞌa puusoo gi oo naka togeꞌyookuna. Umu Paul-no Barnabas yise ka Phoenicia noko Samaria tubewa-too memeana mu tunakaꞌoedyukudu tuukwemena, ka mu wakwawaꞌa gi Jew numu ka Te Pabeꞌe-wi unu tunakaꞌoedyukuna. Mu tunakaꞌoedyukudu yise besa nakasokwama.
44015004	Ka Jerusalem-wi petugase, mu tunakaꞌoedyukudu umu pumme moohedu-no besa nesokwama, ka mu nakana ka Te Naa-witu mu waha, ka Te Naa pumme sootuhipu.
44015005	Susumudu numu ka mu nanesootuhidu-matu Pharisee mee nananeadu mee unakwe, “Umuoo wakwawaꞌa Te Pabeꞌe nakaꞌoedyukudu sakwa ka tu kwuꞌa naꞌoonnakwitu natsekeaku, ka Moses tamme tunetammakupu ka tamme Jew nanamooatupu manena tumayohokuna.”
44015006	Umu tunakaꞌoedyukudu moohedu tunehane oowetuoo nehanekwuse.
44015007	Wunaꞌme umu nanano apegease, soo Peter ꞌwunuoose meeꞌe unakwe, “E nanumu, oꞌnosoo soo Te Naa e pooha nose-kwi meeoo e netamma, mu wakwawaꞌa ka Te Pabeꞌe-witu saaꞌa nakaꞌoedyukudooa.
44015008	Soo Te Naa oo sopedakwatoo pumme ka mu wakwawaꞌa noko ka tu Besa Pooha-matu-ma mu sootuhina tamme tu sootuhi-kwaꞌnesoo.
44015009	Soo Te Naa tamme-waꞌnesoo mu matabuepu, mu tumaꞌemukwana soomuꞌwa ka mu tunakaꞌoedyukute.
44015010	Mu haaꞌa gi oo naka toogeꞌyookute ka Te Naa unnena, mu haaꞌa mu wakwawaꞌa tamme nanamooatupu manena mayoho tuungukwu? Umuoo tumayohope unu namanakwe. Tamme puu gi oo mayoho-waꞌneꞌyoo, umu te nanamooatupu punnoꞌo gisoo. Tamme sakwa gi umu ooka mayoho tuungupana.
44015011	Soo Te Pabeꞌe Jesus te magwetzoina te sootuhaꞌe ka te tunakaꞌoedyukute. Umu wakwawaꞌa tamme-waꞌneꞌyoosoo,” mee soo Peter unakwe.
44015012	Noꞌyoona mu numu gi tunemayuoose, ka Paul noko Barnabas nakapunne. Ka mu numu meeoo netamma, “Ka Te Naa numme pooha-maka-ma numme mu wakwawaꞌa besa mayugweyakwe.” Ewasoo nanabesa tu manepu-witu mu numu tuukwe.
44015013	Umu yise ka apekeamakwuse, soo James mu numu meeoo netamma, “E nanumu,
44015014	mooasoo soo Peter te tuukweꞌe, ka mooeꞌugasoo soo Te Naa oo tzapoonne ka mu wakwawaꞌa tu sootuhina, yise umu-matu wakwawaꞌa tu dooamu mayugweke.
44015015	Oꞌnosoo soo Te Naa tuukwewabe eka toge meeoosoo naꞌunnedu botugu, soo Te Naa meeoo te netamma,
44015016	‘Nu ewow mu Jew numu tumaꞌemukwadu kadoo mayugwekwu. Saaꞌa yise nu ka mu David nanadooamu sootuhidooa. Ka tooe haga tooe anooase, nu oo mayodadooa.
44015017	Oꞌno saaꞌa mu susumudu numu nu-kwitu nakaꞌoedyukudooa. Susumudu mu wakwawaꞌa-matu saaꞌa nu e dooamu mayugwedooa,’
44015018	mee soo Te Naa unakwe, oꞌno gisoo hemma oo manakwe.”
44015019	Soo James ooosapa yadooadyakwe meeꞌe, “Yise nu meeoo tusooyukwe tamme sakwa gi unutu-kwikoo mu wakwawaꞌa tunedyooe ka Te Naa mu nakaꞌoedyukute.
44015020	Tamme sakwa umu-matoo tubo mee naꞌunnedu, ‘Gi hownneꞌyoo tooe mu gi tumayohona ka mu Jew numu tumayohope. Yoo oo sukwe ꞌmane: ka mu numu tooe hemma-too tooe nanesootuhidyidu tuka, gi umu-baatu tukapana. Ka nodukwa-gana gi kummaꞌakoosoo pootamapana. Gi too puupe tukapana. Gi ka hemma tookoo puu-gakoo tukapana tuwazoo.
44015021	Yoo sakwa tamme mu mane tuungu mooasoo mu ka yoo tu namanena naka.’ “
44015022	Noꞌyoona mu tunakaꞌoedyukudu ka pumme moohedu-no meeoo tusooyugwe, “Numme sakwa mu Paul noko Barnabas ka mu nanana yaatu tamme-matu ka Antioch mee naneadu-witoo taya.” Waahoo nanana yise netutzea ka pumme moohedu-nagatu, Silas-no Judas mee nananeadu.
44015023	Tubose, umu-noko oo taya, meeꞌe naꞌunnedu, “Mu ne nananumu mu ka tunakaꞌoedyukudu moohedu-matoo natayana: Mu wakwawaꞌa Antioch-witu tunakaꞌoedyukudu mana Syria noko Cilicia mee nananeadu teepu-witu.
44015024	Numme meeoo tunaka, susumudu numu yaatuoo mu nemooagana mu nesagwaꞌe ka tooe haꞌyoo tooe mu netammana. Numme gi umuoo mu-matoo taꞌya. Gi numme meeoo mumme mu netamma tuungu.
44015025	Menoꞌo yise numme tunehanese, noꞌyoona meeoo unakwe, numme nanana tunetutzease mu tayakwu. Umu saaꞌa ne pupuaꞌamu, Paul noko Barnabas-no kemmadooa.
44015026	Mu Paul-no Barnabas tooꞌe nagoehoo ka Te Pabeꞌe Jesus-koobatoo.
44015027	Numme yise Judas noko Silas mu-matoo tayakwu. Eka tubope-kwaꞌnesoo, umu toge maawaꞌnesoo mu tuukwekwu.
44015028	Ka Te Naa Besa Pooha-no numme meeoo sokwama besa mu ka gi numme Jew numu tumayohope mayohona. Yooꞌoo suuꞌmu sakwa mu ꞌmane.
44015029	Ka mu numu tooe hemmatoo tooe nanesootuhidyidu tuka gi umu-batu tukapana. Ka nodukwa-gana gi maꞌemukwapana. Umuoo tumayohope mu nagena besa ꞌmanekwu.”
44015030	Mu tubope gwuudu ka mease Antioch-wi petuga. Umu tunakaꞌoedyukudu tunehane, umu yise ka tubope mu geahoo.
44015031	Umu yise oo nease, besa sokwama ka besa oo naꞌunakwe.
44015032	Umu Judas-no Silas yise ewow numu nanesootuhi tunedyooꞌe. Tu nanesootuhipe-kwitu mu tuukwena, oꞌno umu unusoo oo nakaꞌoedyukukwu.
44015033	Onosoo ka saaꞌa umu punowsoo kokodyuka.
44015035	Paul-no Barnabas Antioch-wisoo. Umu onatu-nosoo ka Te Naa unnena numu tuukwe.
44015036	Saaꞌa soo Paul ka Barnabas meeoo netamma, “Ta sakwa oona mu numu nonoꞌata-toosoo moga ka Te Naa God unnepu ta wahapu-witoo mu tunakaꞌoedyukudu nobengena, howga umu menoꞌo manakwe?”
44015037	Soo Barnabas ka tu nanumu John Mark mee naneadu nepina.
44015038	Soo Paul gi oo nepetzabena soo Mark gi umu-no tu nummena mamakwu, ka oona teepu Pamphylia mee naneadu-kwiꞌyoona nobe-kwitoosoo kodyu.
44015039	Mu Paul-no Barnabas nanepetukuse, yise susumuꞌyoonasoo meakwu meeꞌe tunetamma. Mu Barnabas-no Mark, ka Cyprus mee naneadu teepu-witoo natsemangega.
44015040	Soo Paul ka Silas netutzea puno meakwudu. Mu tunakaꞌoedyukudu mu nanesootuhikute soo Te Naa umu-kooba tueyaꞌe.
44015041	Umu memea oona ka tu memeatoo yise ka mu tunakaꞌoedyukudu ka Syria noko Cilicia mee nananeadu teepu-koobatu nanesootuhi tunedyooemena.
44016001	Mu Paul-no Silas ka memeadabena ka Derbe mee naneadu-too memease ka Lystra mee naneadu-kwi pepetuga. Sumuꞌyoo tunakaꞌoedyukudu Timothy mee naneadu oonow nobe-gaꞌyoo. Oo pea Jew numu. Oo naa mu wakwawaꞌa numu-matu.
44016002	Ookow soo Paul naakwena ka susumudu tunakaꞌoedyukudu soo Timothy besaꞌyoo nana mee mu unakwe. Soo Paul yise ka Timothy Jew numu mayugwe mooasoo noꞌyoona mu Jew numu oo sopedakwadoo soo Timothy naa mu wakwawaꞌa numu-matu.
44016004	Mu Paul, Silas, Timothy-no ka meadabena noꞌoko tooe hanotu tooe mu tunakaꞌoedyukudu meeoo tuukwemena. Tamme moohedu Jerusalem-witu meeoo mu netamma, “Gi ka mu Jew nanamooatupu tumayohope mayohopana.”
44016005	Mu numu unu tunakaꞌoedyukudu nonoꞌotsa tabemeakwi ewasoo tunakaꞌoedyuku manemena.
44016006	Soo Te Naa Besa Pooha mu pihoo nanana ka teepu Asia mee naneadu-kwitoo gi nemeakute. Umu yise Phrygia noko Galatia mee nananeadu teepu-kumi meꞌa.
44016007	Ka Mysia mee naneadu teepu-kooba petugase, soo Te Naa Besa Pooha ka teepu Bithynia mee naneadu-koobatoo gi mu nemeakute.
44016008	Umu yise Mysia-too mease ka Troas mee naneadu-kwi petuga. Nu Luke, oꞌno o. Nu yise umu-no manika.
44016009	Sumu tooise soo Paul meeoo nose, sumuꞌyoo nana Macedonia-wiꞌyoona kemmadu oo nose-kwi oo-baa petu, yise meeoo oo netamma, “Ka Macedonia mee naneadu teepu-koobatoo natzemangese, ne tummatzi.”
44016010	Soo Paul ka meeoo nosese numme ka Te Naa-wi tunakaꞌoedyukuduna oosooga sumuna tu unnena oonow te waha tuunguna, numme yise Macedonia-witoo meakwu.
44016011	Numme yise Troas-wiꞌyoona mea. Numme natzemangekase Samothrace-wi petuga. Ookow mooa numme tuwazoo natzemangeka, Neapolis-witoo sawe petuga.
44016012	Numme yise Philippi-wi oona sogo mease oo petuga, soo Philippi ka teepu Macedonia-koobatu mooe nadatsunga. Mu numu otuoo Roman numu. Huu tabeno tooe numme o.
44016013	Ka nanesootuhi tabebano numme ka Philippi hooonakwatoo mea ka paa hooodu-kumabaa petuga, mu Jew numu o sumuna nanesootuhiyakwe. Numme aatase, mu momokoꞌne nananesootuhidu-no apegea.
44016014	Sumuꞌyoo umu-matu ne nakapunnedu Lydia mee naneadu mogoꞌne, Thyatira mee naneadu-witoo nadooaꞌadoopu. Oosoo Lydia Te Naa-matoo nanesootuhidu. Oo nakaꞌoedyukute ka Te Pabeꞌe oowetuoo ka Paul pumme tuukwe.
44016015	Ka saaꞌa Lydia ka umu puno baa-wi namatzakapu nenuummakuna mee unakwe, “Mu sakwa nu-baasoo ka e sopedakwatoose, nu punnoꞌo ka Te Pabeꞌe-wi tubetse tunakaꞌoedyukudu.” Ne tubetse nenuummakute.
44016016	Sumu numme oona pukwiꞌyoona mu Jew numu nanesootuhidyi-kwitoo meana, oosoo tsuaduma togogwa pooha-gaꞌyoo ne wekeꞌahoo. Ka tu togogwa pooha hemma manekwuna pumme oo tuukweyakwe soo tsuadumu mu numu tuukweyakwe. Mu numu ka tsuadumu meeoo neyugwedu ewa natumanakakute ka tsuadumu numu tuukwe-kwi.
44016017	Oosoo tsuadumu huu tabeno ne nagedyinnumme paba yadooanummena mee unnena, “Umuoo naana ka Te Matabuepu nayadooawabe. Umuoo mu tuukwekwu how soo Te Manumudoopu mu magwetzoi tabuakwu.” Soo Paul oo-matoo suda soonamme ka tsuadumu ooosapa oo manakwe. Soo Paul yise nakwumunase eka togogwa pooha meeoo netamma, “Ka Te Pabeꞌe pooha tooha-kwi nu u nematzakukwuni!” Yabesoo yise oosoo sutaꞌyoo poohabe ka tsuadumu nagaꞌyoona tsebooeka.
44016019	Umu meeoo ka tsuadumu neyugwedu unu sutaꞌa. Umu oo sopedakwadoona ka hemma manikwuna, yise gi haka natumanakakwu-waꞌneꞌyoo.
44016020	Umu yise ka Paul noko Silas-ma tzakaduse mu numu nehanedu-matoo mu bika. Yise meeoo mu netamma, “Umu naana yow Jew numu, umu tamme-baaꞌyoona suda tuneyugwe.”
44016021	Umu meeoo te netammana, “Numme Jew tumayohona mayoho.” Tamme noꞌyoona mu netumooꞌoo ka gi mu Jew tumayohope tumayoho-waꞌneꞌyoona. Umuoo tumayohope gi tamme Roman numu tumayoho-kwaꞌneꞌyoo.
44016022	Mu numu unu sutana ka mu Paul noko Silas topagetakooha. Mu numu nehanedu yise mu kwasu tzakebooekwunihoose mu tukwutumadu mu Paul noko Silas wupageta tuungu.
44016023	Ka saaꞌa wunaꞌme mu wupagetase, mu wutumetowse mu tueyaꞌedu umu eyaꞌe tuungu.
44016024	Mu tueyaꞌedu yise numu kwingaꞌa-kwitu-kwi mu wutumetase, mu kowpa wobe tasekeya-wi tsakunetahoo.
44016025	Oona togabeno mu Paul-no Silas nanesootuhina tunekwuꞌupunne, mu susumudu nakwutumadu mu naka.
44016026	Soo teepu unu yutsungakooha soo tukwutuma nobe punnoꞌo. Soo tukwutumadu tutzakunedapu wugoomedihoo.
44016027	Soo tuꞌeyaꞌedu tupoonnese, ka tukwutuma nobe nanatzakwunaꞌa wuwonetahoopu mu mayuhoo. Oosoo puusoo tooꞌe nabatsowkwu ka tu tsegesa-ma, mu nuutumedadu ka kuowka mee soonammena.
44016028	Soo Paul pabatseoo yadooese meeoo oo netamma, “Gi uusoo namaguapana. Numme togesoo noꞌyoonasoo yow.”
44016029	Soo tuꞌeyaꞌedu tukootabuakunoo natuungubodote. Ka unu suise ka Paul-baatoo sookweda meahoose mu-kobena meatzedo petugase, ka unu pooha-gaꞌyoo mee mu soobedyana,
44016030	oobenakwa yise mu bihoogase mee mu tubenga, “Haꞌoo sakwa nu manese namagwetzoi?”
44016031	Umu meeoo oo nanekwegea, “Ka Te Pabeꞌe nakaꞌoedyukuse, u namagwetzoikwu noꞌoko umu u nobe-kwitu tuwazoo.”
44016032	Umu yise noꞌoko mu nobe-kwitu nokosoo ka Te Naa besa unnepu tuukwe.
44016033	Oosoo mu bikease ka tu nuupagetapu-witu baa-ma batzaka, umu yise noꞌyoona oo nobe-kwitu-nosoo baa-wi namatzaka.
44016034	Oosoo yise tu nobe-kwitoo mu bikease mu maka. Te Naa nesookwugana noꞌyoona oo sootogeꞌyookute, oo-matoo nanesootuhaꞌe, ka mu Te Pabeꞌe-wi tunakaꞌoedyukudu-no.
44016035	Ka tu tabuase, mu numu nehanedu mu tukwutumadu taya ka tukwutuma nobe-kwitoo. “Umu Paul noko Silas tzamaꞌwu,” mee unnena.
44016036	Soo tuꞌeyaꞌedu ka Paul meeoo netamma, “Soo mu numu moohedu mumme e tzamaꞌwu tuunguse mu sakwa menoꞌo nanosoo memea.”
44016037	Soo Paul mu tukwutumadu meeoo netamma, “Numme umuoosoo numme tzamaꞌwuna soogwaꞌe ka umuoosoo suda mane-kwi. Umu ewow numu-koobenaꞌyoona ne wupageta gisoo ne nehanepana. Umu yise ne wutumeta, tooe numme togesapa Roman numupana. Mu Roman tumaduguna puu gi ꞌyoo ne matugu-waꞌneꞌyoo. Menoꞌo yise mikoo ne watze taꞌya.”
44016038	Mu tukwutumadu ka mu numu nehanedu-baa petugase mu tuukwe. “Mu Paul-no Silas mu Roman numu-matu.” Mu numu nehanedu yise unu nakasuaꞌe.
44016039	Umu numu tunehanedu yise mu Paul noko Silas-baa, ka tukwutuma nobe-kwi petugase mu tzamaꞌwuoo, suda nesokwamana ka mu kusegase. Umuoo punnoꞌo onoko mu tayahookwu.
44016040	Mu Paul-no Silas yise tukwutuma nobe-kwiꞌyoona memeahoose ka nobe-kwi pepetuhooga, ka mu tunakaꞌoedyukudu oetu meeoo netamma, “Unu ooosapa ka Te Naa unnepu oedyukuno.” Oeꞌyoona yise memea.
44017001	Mu Paul-no Silas memeadabena ka tubetse baa kumana memeana ka mu Amphipolis noko Apollonia mee nananeadu-toogoo memease, Thessalonica mee naneadu-kwi pepetuga. Yise ka Jason mee naneadu-baa tooaꞌe. Mu Jew numu o nanesootuhi nobe-gaꞌyoo.
44017002	Soo Paul ooka mu Jew numu nanesootuhi nobe-witoo meahoo ka ooosapa maneyina. Yise pahe nasateba-wi nanesootuhibu mu numu tunedyooeyakwe. Soo Paul mu numu ka Te Naa oꞌnosoo unnena tuukweyakwe oo nabo-kwaꞌnesoo hemma manegena.
44017003	“Soo Te Pabeꞌe nabatsase yise tuusootabue,” mee soo Paul mu netamma. “Soo Jesus Te Tubetse Pabeꞌe.”
44017004	Susumudu mu Jew numu ka Paul noko Silas nakaꞌoedyukute ka Te Pabeꞌe-witu pumme mu tuukwe, ewaꞌyoo wakwawaꞌa punnoꞌo mu Jew-waꞌnesoo nanesootuhidu, yise ewaꞌyoo unu nadatsungadu momokoꞌne punnoꞌo ka Te Pabeꞌe-wi tunakaꞌoedyukute.
44017005	Susumudu mu Jew numu-matu mu nuusoogwedakuna, huuhoo umu totoetzeabu sutakoo nanana ka mu numu ka Paul noko Silas-matoo mu nemanekute. Mu numu yise sumuse, ka Jason nobe-kwi petugonnoga ka Paul noko Silas wategana, mu nehanekwu mee unnena.
44017006	Ooonneꞌyoopana yise gi onoko mu maꞌyu. Ka Jason noko susumudu mu tunakaꞌoedyukudu hemmowkase, ka tunehanepe-kwitu mu bihooga. Umu tu tunehanedu meeoo netamma, “Yow mu Paul-no Silas ena noꞌoko teepu-koobakwi suda tuneyugwedu. Yow yise umu menoꞌo pepetu.”
44017007	Soo Jason mu numu-matu-no mu tummatzina, mu nabaaꞌyookute. Umu Paul-no Silas gi tamme-kobena katudu oedyukute. Umu pummesoo-kobena katudu oedyukudu, Mu Pabeꞌe Jesus mee naneadu.
44017008	Mu numu, mu pumme moohedu-no naka sutaꞌa ka mu unnena nakase.
44017009	Umu ka Jason umu-kooba tumanaga tuunguse, oꞌno umu mu tzamaꞌwukwu.
44017010	Oꞌno togano mu tunakaꞌoedyukudu mu Paul noko Silas taya ona Berea mee naneadu-kwitoo. Mu Paul-no Silas yise Berea-wi pepetugase ka mu Jew numu-no nanesootuhaꞌe.
44017011	Mu otuoo Jew numu ka mu Jew numu Thessalonica-witu ooonakwa besaꞌyoo, umu ka Te Naa unnepu-witu besa nakasoobedyana. Umu ooosapa ka Te Naa besa unnepu nabona neadu, ka Paul unnena soonakatogeꞌyookuna.
44017012	Ewaꞌyoo Jew numu oo soonakaꞌoedyukute, umu Greek momokoꞌne ewa hemma hee-ga-nosoo, ewaꞌyoo Greek naana punnoꞌo.
44017013	Mu Jew numu Thessalonica-witu oo naka ka Paul ka Te Naa unnepu mu numu Berea-witu oo tuukwe. Umu yise o petugase, susumudu mu numu otuoo ka Paul tumooꞌoona ka mu numu ka Paul ooemota mu tooe neyugwe.
44017014	Mu tunakaꞌoedyukudu otuoo yise ka Paul taꞌyase, mu Silas-no Timothy yise oso. Susumudu mu tunakaꞌoedyukudu ka Paul-no mea, oona ka tubetse baa-tamme.
44017015	Ka Athens mee naneadu-wi petugase, soo Paul umu puno kemmadu punowsoo taꞌya, ka mu Silas noko Timothy yabesoo umu bi tuunguna.
44017016	Ka mu Silas noko Timothy gisoo o pepetuga, soo Paul oona ka Athens-dootu sootsemadyinnumme. Ewaꞌyoo mu numusoo tumadabuena pummatoo mu nanesootuhidyina otuoo. Soo Paul suda soonamme ka pumatoo mu nanesootuhina ewow onoko poonnena.
44017017	Ka mu Jew numu nanesootuhi tabeba oe maneyakwe, soo Paul meayina mu Jew numu noko mu wakwawaꞌa nanesootuhibu tunedyooꞌe. Nonotsa tabeno ka Athens-witoo meayina ka mu numu hemma-ma tumudu Te Naa-witu tuukweyakwe.
44017018	Susumudu mu numu atakoosoo nanesootuhibu Epicurean noko Stoic mee nananeadu-matu oonow. Paul umu-no yadooꞌa. Meeoo umu unakwe ka Paul pumme tuukwe, soo Te Pabeꞌe tu yaꞌe-kwiꞌyoona namayodapu meeꞌe. Susumudu umu-matu meeoo nananetamma, “Oosoo Paul ooosapa sukwe yadooadu.” Susumudu punnoꞌo meeoo, “Oosoo sumuna wakwawaꞌa naa nanesootuhi yadooawabe gi toogoope-gakoo te tuukwe.”
44017019	Umu yise oona ka tu tunehaneyi-kwitoo ka Paul bika Areopagus mee naneadu-kwitoo. Umu yise meeoo oo netamma, “Yaanona u tooe hemma tooe ne mesoo tuukwekwu ka u tunaka-kwitu.
44017020	Numme gi ooonnekoo nakadu. Menoꞌo numme oo pudu nakakwu. Numme yise punnoꞌo oo nakasopedakwadookwu.”
44017021	Mu numu oetuooo ooonneꞌyoo. Susumudu umu-matu Athens-witoo nadooamu-doopu, umu-matu punnoꞌo oto nowuꞌapu ooosapa meeoo apegeamodu, besow pudu tusoohanepe tooetoo besa naꞌunnedu tutunakakwuna sookwipunnedu.
44017022	Soo Paul ka mu tunehanedu-kobena wunuse, meeoo mu netamma, “Nu mu sopedakwadoo mu unu nanesootuhaꞌe.
44017023	Nu ka mana nummennummena ewow hemma mummesoo tumadabuena pummatoo mu nanesootuhidyina poonne. Nu sumuoo ka pukoobaꞌyoona mu nanesootuhidyina poonne, meeoo oo-ma natuboꞌo, ‘Pu-matoo ka mu nanesootuhidyina gi mu nakasopedakwadoona.’ Menoꞌo nu ooka mu tuukwekwu mu tookwa ka Te Naa-matoo nanesootuhi, pana gi oo sopedakwatoo.
44017024	Soo Te Naa noꞌoko hemma nemadugoopedoopu, noꞌoko hemma manumudoopu, ka yaa teepu-koobatu noꞌoko tamme-koobawitoo tuwazoo, ka taba, muha, yise noꞌoko mu paatoozoobu.
44017025	Gi soo Te Naa tamme-makoo hemma soogwaꞌe ka puu te matabuepu-gana te songapu makase, tamme oo-ma yutsungamoꞌo te sootuhaꞌe ka hemma te soogwaꞌe.
44017026	Sumuoo mogoꞌne noko nana mooe matabuepu, umu-maꞌyoona yise tamme ewa numu manepetuga. Mooasoo soo Te Naa hemma nemamakwu.
44017027	Oꞌno sumuna mu numu Te Naa watena, yise unusoo manena oetu nakasopedakwadoo. Umu sumuna oetu nakasopedakwadoo pana gi oo unu namanakwe ooka te nakasopedakwadoona. Yow yise soo Te Naa.
44017028	Soo Te Naa gwetzoibu te sootuhipu. Mooasoo mu oo sopedakwadoo soo mu hoobeabe bodu meeoo unakwe ka oo bona. ‘Yow tamme ka Te Naa dooamu.’
44017029	Tamme oo sopedakwadoo ka Te Naa, gi oosoo mu numu tumadabuena pummatoo mu nanesootuhi-kwaꞌneꞌyoo. Soo numu ka hemma matabuekwuse, oetuoo mooe soohanese, yise oo matabue. Tupe-ma, weehepu-ma, tooetoo oa tupe-ma oo matabue. Soo Te Naa God gi ooonneꞌyoo.
44017030	Mu gi ooosapa besa tusooyugwedu soo Te Naa ooonneꞌyoopana mu nakasootuhi. Menoꞌo soo Te Naa noꞌoko numu tooe hanotu tooe meeꞌe netamma, ‘Mu sakwa suda mu tumaduguna maꞌwu.
44017031	Pudusoo ka teepu atasoo nu yugwekoo, nu bebesow mu-nagatu sootuhikwu, mu sutakoo numu soo sutaꞌyoo umu-matoosoo kodyukwu.’ Soo Te Pabeꞌe namayodapu ka oo yaꞌekwikoo, ooonneꞌyoona soo Te Naa noꞌobatusoo numu ka Te Pabeꞌe-toohakwi sootuhikwu ka pumme mu nakaꞌoedyukute,” meeꞌe soo Paul ka mu tunehanedu netamma.
44017032	Umu ka oo nakase, ka numu yaꞌena namayoda-witu pumme oo tuukwese nanaꞌatasoo tusooyugwe. Susumudu umu-matu ka Paul-maꞌyoona nanekoꞌe. Umu-matu meeoo unakwe, “Numme owetuoosoo unu besa soonakasopedakwadoo.”
44017033	Umu-matu yise tunakaꞌoedyukudu mane: ka mu tunehanedu-matu Dionysius mee naneadu, mogoꞌne Damaris mee naneadu yise huuꞌyootooe numu tunakaꞌoedyuku mane punnoꞌo. Soo Paul yise ka mu tunehane-kwiꞌyoona mea.
44018001	Ka saaꞌa soo Paul yise ka Athens-wiꞌyoona mease, ona ka Corinth mee naneadu-wi petuga.
44018002	Sumuꞌyoo Jew nana, Aquila mee naneadu Pontus-wiꞌyoona kemmana ooweoo nobe-gaꞌyoo. Ka tu nodukwa Priscilla mee naneadu-no ka Rome mee naneadu-kwi ka teepu Italy mee naneadu-wi uga nobe-gaꞌyoo. Soo Rome numu moohedu Claudius mee naneadu, ka mu Jew numu ka Rome-wikoo taꞌya. Mu Aquila tu nodukwa-no ka Corinth-wi pudu pepetuga. Soo Paul umu-baa nobe-gana,
44018003	umu-no ka tutzekadukupe matabuꞌe.
44018004	Ka mu Jew numu nanesootuhi tabeba oe maneyakwe, soo Paul ka mu Jew numu nanesootuhi nobe-kwi petudyakwe, ka wakwawaꞌa noko soo Jesus Te Pabeꞌe meeꞌe mu tunedyooꞌe.
44018005	Mu Silas-no Timothy Macedonia-wiꞌyoona memeakwate. Ka Corinth-wi pepetugase, soo Paul ka tu tutzekadukupe tu matabueyina maꞌwukase, ka mu Jew numu nonoꞌotsa tabeno mee mu tuukweyakwe, “Soo Jesus o Te Tubetse Pabeꞌe.”
44018006	Oꞌno yise mu Jew numu ka Te Naa noko ka Paul tumooꞌoo. Soo Paul ka umu suda manakwe mee soonammena, meeoo mu netamma, “Muusoo gi Te Pabeꞌe nakaꞌoedyukuna, soo Te Naa gi mu sootuhaꞌe. Gi nuga mane-kwi nu mooasoo Te Pabeꞌe unnena mu tooꞌe tuukwe. Menoꞌo yise nu mu tsasobedya nu nanesootuhibu mu wakwawaꞌa sukwe tunedyooꞌe.”
44018007	Ka mu Jew nanesootuhi nobe-wiꞌyoona yise mease, oona sumuoo gi Jew numu-matu nana Titus Justus mee naneadu-baa tooi petuga. Esoo nana Te Naa-wi tunakaꞌoedyukudu.
44018008	Oo nobe oonahoo ka mu Jew nanesootuhidu moohedu Crispus mee naneadu noꞌoko ka tu nobe-kwitu-no Te Pabeꞌe nakaꞌoedyuku mane. Ewaꞌyoo mu numu Corinth-witu ka Paul naka, umu yise tunakaꞌoedyukudu manedu, baa-wi namatzaka.
44018009	Sumu togano soo Paul meeoo nose, soo Te Pabeꞌe-ga mee oo netamma, “Gi nu-kwitoo umu numu u tuukwe-ma suipana.
44018010	Nu yow u-notusoo ewaꞌyoo tuwazoo mu numu yaatuoo nuka sootogeꞌyookute. U yow nu-mama naduya manepunnedu. Gi haga u matzooeku-waꞌneꞌyoo.”
44018011	Sumu tomona naapahe muha, soo Paul ka mu tunakaꞌoedyukudu-baaꞌyoona ka Te Naa unnepu-witu mu tunedyooꞌe.
44018012	Soo nana, Gallio mee naneadu ka eweoo teepu Greece mee naneadu pudu nehanedu mane. Mu Jew numu nananemooedyugwese, ka Paul tumooꞌoo oo-ma tzakaduhoose, ka tunehanepe-kobena oo bi petuhoo.
44018013	Yise meeoo ka Gallio netamma, “Esoo nana ka mu numu atasoo tumayoho tuunguna gi numme tumayoho-waꞌne.”
44018014	Gisoo ka Paul yadooꞌa soo Gallio mee mu Jew numu netamma, “E nakapunne mu Jew numu. Oosoo Paul gi suda manakwe, nu gi mu nakabetseakwu.
44018015	Mu sukwe nanepetukute. Mumme tumayohope-wiꞌyoona muusoo sakwa oo nemadabuꞌe nu gi ooka mu nemadabueku-waꞌneꞌyoo.”
44018016	Noꞌoko yise ka tunehanepe-wikoo mu tayahoo.
44018017	Umu Jew numu yise ka pumme nanesootuhi moohedu Sosthenes mee naneadu ka tunehane nobe-kobenaꞌyoona unu mooedyugwe. Soo Gallio gi haꞌyoo mu netamma.
44018018	Wunaꞌme manepetuga soo Paul ka Corinth-wi. Saaꞌa mu tunakaꞌoedyukudu-baaꞌyoona mea, mu Priscilla-no Aquila, ono mangeka ka teepu Syria-tamme. Ka Cenchrae mee naneadu-wi petugase, ka Te Naa tu nagena tzapoonnena tu tzopuhu tsekaꞌa.
44018019	Meadabena ka Ephesus mee naneadu-wi petuga, soo Paul ka mu Jew numu nanesootuhi nobe-wi petugase, soo Paul ka mu Jew numu-no yadooakwuse, otuoo mu numu oesoo nenuummakute.
44018021	Soo Paul yise mee mu netamma, “Gi nu. Nu saaꞌa kodyu petudooa, ka Te Naa nuka meeoo netamma.” Mu Priscilla-no Aquila oso mamani, puu suuꞌmu soo Paul ka Ephesus-wiꞌyoona mea.
44018022	Ka Caesarea mee naneadu-wi petugase, mu tunakaꞌoedyukudu-no nanesootuhi. Oꞌnona meadabena ka Antioch-wi petuga.
44018023	O tooe huudooe tabemea, mu tunakaꞌoedyukudu-baa. Ooosapa meadabena ka mu teepu Galatia-no Phrygia mee naneadu-too meana, mu tunakaꞌoedyukudu ka Te Naa-witu tuukwe ooka mu nakaꞌoedyuku-kwitoo mu nenoyukwe meꞌa.
44018024	Sumuꞌyoo Jew nana Alexandria-witoo nadooaꞌadoopu, Apollos mee naneadu, unu soonammena oo sopedakwatoo ka Te Naa unnena nabotuguna.
44018025	Oosoo Apollos mooasoo oo nakapana gisoo ka Te Naa po-witu natunedyooepu, ka Te Pabeꞌe po-witu mu tuukwekwuse sapa, ka John baa-wi numu matzakayina suuꞌmu oetu sopedakwadoona, ka Ephesus-wi petu.
44018026	Mu yadooekooha gi mu numu-ma suina, ka mu Jew nanesootuhi nobe-wiꞌyoona. Mu Priscilla-no Aquila oo nakase, oo-matoo kekemmase, ewasoo ka Te Pabeꞌe-witu hemma oo tuukweꞌe.
44018027	Saaꞌa soo Apollos mee tusooyugwe, “Nu sakwa Greece-witoo natsemangega,” Mu tunakaꞌoedyukudu meeoo oo netamma, “U oto mea.” Umu yise mu tunakaꞌoedyukudu-matoo tubose, mu tuukwe, “Soo Apollos unnena togesapa.” Soo Apollos ka o petugase, ka Te Pabeꞌe nakaꞌoedyukudu netummatzaꞌe. Soo Te Naa yise mu nakasootuhina,
44018028	ewow numu tzapoonnekute ka mu Jew unnena gi togekoo. Soo Te Naa oo tzapoonne soo Jesus togesapa Te Pabeꞌe mee oo nabotugu.
44019001	Soo Paul ka Apollos togesoo Corinth-wikoo sogo meadabenona ka Ephesus mee naneadu-kwi petuga. Sumumano waha-ma tsebooekudu (12) naana o, mu tunakaꞌoedyukudu. Soo Paul mu mayuse, mu tubenga, “Soo Te Naa haaꞌa Tu Besa Pooha-matu-ma mu sootuhi, ka tunakaꞌoedyuku mu manese?” Umu meeoo oo nanekwegea, “Numme gi ka Te Naa Besa Pooha-witu nakadu.” Soo Paul tuwazoo meeoo mu tubenga, “Hownnekoo mu nasootuhise ka baa-wi namatzaka?” Umu meeoo oo tuukweꞌe, “Soo John oetu numu tuukweyina yise numu matzakayakwe oo numme yugweyakwe ka tunakaꞌoedyuku ne maneyakwe.” Soo Paul yise meeoo mu netamma, “Soo John baa-wi numu matzaka ka sutakoo podo mu meadabepu mu nematzakakwunise, yise ka Te Naa besa podo mu meadape. Meeoo soo John mu tuukwekwunaꞌe. ‘Sumuꞌyoo ka saaꞌa e-nakwi kemmadooa. Ooka sakwa mu nakaꞌoedyuku.’ Soo John netammana Te Pabeꞌe Jesus mee naneꞌa.” Mu numu ka Paul unnena nakase, baa-wi namatzaka ka Te Pabeꞌe-wi tunakaꞌoedyukuna. Soo Paul yise tu mi-ma mu wo-ma matuguyina, soo Te Naa yise tu Besa Pooha-matu-ma mu sootuhiyakwe. Umu yise nanakummaꞌakoosoo yadooa-ma apegeagonno, ka Te Naa Besa Pooha-ma oo unnena wahakono.
44019008	Pahe muha-wi soo Paul mu Jew numu nanesootuhibu tunedyooeyakwe ewa ka Te Naa besow po-witu mu tuukwena. Soo Paul gi umu-ma suaꞌe.
44019009	Susumudu mu Jew-matu tusoomatzooekuna gi oo nakaꞌoedyukuna, suda ka Te Naa-witu netamma ka numu ewa-kwiꞌyoona. Soo Paul yise umu punnoꞌo Te Pabeꞌe nakaꞌoedyukudu-no ka Jew nanesootuhi nobe-kwiꞌyoona meꞌa.
44019010	Waha tommo petuga, umu ka nonoꞌotsa tabeno ka natunedyooe nobe Tyrannus mee naneadu-kwitoo numu tunedyooebodona. Paul ka Te Pabeꞌe unnena noꞌobatusoo numu modu tunedyooꞌe ka teepu Asia mee naneadu-kwiꞌyoona.
44019011	Soo Te Naa yise ka Paul ewow Tu Besa Pooha-matu-ma sootuhise oosoo yise ewahoo numu mabesaku.
44019012	Mu numu besa mayugweyakwe. Susumudu numu ka wanapu noko kwasu-matu natzakebooena ka Paul-makoo tuhanena, ka mu tuoegoedu-matu hemedyakwe. Mu tuoegoedu yise besa maneyakwe, mu tzoapugoedu punnoꞌo.
44019013	Susumudu Jew numu mu tsoapa madidu mana tooe manemoꞌo ka mu tsoapa tooꞌe nematzagakwunina. Umu ka Te Pabeꞌe pooha-ma gi nasootuhipu, mu tsoapa sukwe tooꞌe tayakwunina ka Jesus nanea-ma. Umu meeoo ka tsoapa netammayakwe, “Nu u tayakwunaꞌe ka Paul ooosapa wahana ka Jesus nanea-ma.”
44019014	Natakwatsukwuꞌyoo (7) nanakwanngaꞌamu ka Jew nanesootuhidu moohedu, Sceva mee naneadu dooamu, uga tsoapa nematzagakwunidu. Umu ka tsoapa tooꞌe nematzagakwuni,
44019015	pana soo tsoapa gi meꞌa, meeoo mu sukwe nanekwegea, “Nu ka Jesus sopedakwatoo, ka Paul tuwazoo. Mumme nu gi sopedakwadoo. Mu gi umu-waꞌneꞌyoo. Hownneꞌyoo mu?”
44019016	Soo tsoapayaedu nana umu-koobatoo nadawunihoose, mu kwasu magebooekwunihoose, unu mu moomooedyugwese yise ka nobe-kwikoo mu matzayubahoo.
44019017	Noꞌyoona numu ka o nakase Te Pabeꞌe pooha nesookwugaꞌe, “Besaꞌyoo,” mee ka Te Pabeꞌe Pooha netamma.
44019018	Oꞌno yise ewaꞌyoo mu tunakaꞌoedyukudu ka suda tu manena nanekwahamena.
44019019	Ka tu manepu mu numu uga poohadu ka sutakoo tu pooha pukwi nanabotuguna ka mu numu-kobena hane petuse mu tunaꞌe. Ooonnekoo mu tzapoonnemena ka suda tu manena maꞌwukwuse oo nemawunina. Ka oetu tu nasoohane-kwi mu manenaga sumuna tubetse ewa nanenaga.
44019020	Ka ꞌyoo tu namane-kwi soo Te Naa unnena umu-tamme nanakasopedakwadoo manekese, ewaꞌyoo numu ka Te Naa unne-kwitu nakaꞌoedyuku manepetu.
44019021	Obenakwa, soo Paul meeoo soonamme, “Nu sakwa mana ka teepu Macedonia noko Greece-too mease, ka Jerusalem mee naneadu-kwitoo. Onona yise ka Rome mee naneadu-kwitoo mea.”
44019022	Waahoo nanana pumme tummatzidu, Timothy-no Erastus mee nananeadu, mooe taya nakobenasoo Macedonia-witoo. Sagwane wunaꞌme o ka Asia mee naneadu teepu-kooba.
44019023	Ka gisoo Ephesus-wiꞌyoona oo meꞌa ewaꞌyoo numu Paul tuaganena ka Te Pabeꞌe unnepu-witu oo waha. Mu numu otuoo, gi Jew numu, Artemis mee naneadu numu tumadabue-matoo nanesootuhaꞌe. Ka pabow nanesootuhi nobe-kwi soo Artemis namadabuꞌe Ephesus-wi.
44019024	Soo Demetrius mee naneadu ka esekweehepu-ma ka mu nanesootuhi nobe-kwaꞌne tutugutse tumadabuena ka umu pumme tummatzidu-no ewa oo-ma tumuꞌu. Mu numu yise tu nobe-kwi oo hanena oo-matoo nanesootuhi.
44019025	Noꞌoko pukwaꞌne tumadabuedu nesumuse, meeꞌe mu netamma, “E pupuaꞌamu tamme ꞌyoo te tumadabue-ma gwetzoi.
44019026	Esoo nana Paul yise ka mu numu meeoo netamma, ‘Gi ka numu tumadabue-matoo nanesootuhipana. Umu gi hee, gi toogoope-gaꞌyoo.’ Ewaꞌyoo numu oo nakabetseꞌa yow Ephesus-wi tuwazoo mana noꞌoko ka teepu Asia-kooba.
44019027	Ka saaꞌa mu numu gi te tumadabuena petzabekwu, tamme Artemis nanesootuhi nobe noko ka Artemis tuwazoo gi petzabekwu. Esoo Artemis paba nanenagadu pummatoo mu nanesootuhina noꞌyoona Asia-koobatu noko yise ka te teepu-koobakwitu.”
44019028	Umu ka ekow nakase, unu nakasagwaꞌe. Noꞌyoona yise waꞌagekoohase meeoo unnegonno, “Soo Artemis pummatoo ne nanesootuhina, Ephesus-wi naduyadu.”
44019029	Pudusoo numu noꞌoko ka ootuoo nakase, umu-baa manekakwu. Umu waahoo ka Paul pupuaꞌamu-ma tzakatu Gaius noko Aristarchus mee nananeadu ka Paul-no Macedonia-wiꞌyoona kekemmadu, yise pabow pukwikoo mu tunehaneyi-kwitoo mu bihooka.
44019030	Soo Paul oetoo tooꞌe nemeꞌa, ka mu numu ewa-kwikoo mu yadooekwu mee soonammena pana mu tunakaꞌoedyukudu gi oetuoo oo meakute.
44019031	Susumudu umu numu mooedu-matu Paul pupuaꞌamu mee oo tuyatuukweꞌe, “Gi ka mu tunehane-kwitoo meapana.”
44019032	Mu numu nanaꞌatasoo waꞌagemoꞌo ka gi oo sopedakwatoona ka pukwitu mu nanesumuna.
44019033	Sumuꞌyoo Jew, Alexander mee naneadu oe. Susumudu mu numu-matu ono apegea.
44019034	Mu numu ka oo Jew oo sopedakwatoo oosoo gi Artemis-matoo nanesootuhidu, umu yise pabasoo waꞌagekooha Atemis pummatoo ne nanesootuhina unu naduyadu. Ooosapa waꞌagegonno wunaꞌmetoo.
44019035	Mu tunehanedu tubowabe mu numu yadooena mee mu netamma, “E pupuaꞌamu, noꞌyoona numu oo sopedakwatoo tamme yow Ephesus-witu ka pabow Artemis nanesootuhi nobe mabetseadu. Tamme ka pooha tupe paꞌanakwana tamme-matoo wuepu hee-gaꞌyoo.
44019036	Noꞌyoona numu te sopedakwatoo, tamme togesapa ka Artemis-matoo nanesootuhidu.
44019037	Umu nanana mu bi petuna, gi hemma tuduha ka te nanesootuhi nobe-kwitu. Gi umu ena suda tuukwe, ka Artemis-witu.
44019038	Tamme tunehanewabe-gana tunehaneyakwe tuwazoo. Mu Demetrius umu punotu-no ka haꞌyoo numu soonetammana umu sakwa mu tunehane-witoo meeoo mu netamma.
44019039	Mu ka ewasoo haꞌyoo sooꞌunena mu sakwa tunehanepe-kwikoo nanemadabue.
44019040	Gi tamme haꞌyoo ka Roman numu-kooba katudu tuukwe-waꞌneꞌyoo, haꞌoo manena tamme yaa tabeno sumuꞌu. Umu sumuna mee te netamma ka te nanagoꞌe.
44019041	Mu sakwa noꞌyoona nobe-kwitoosoo kodyuka.”
44020001	Ka saaꞌa hemma namamakwuse, soo Paul noꞌoko mu tunakaꞌoedyukudu nesumuse mu yadooꞌe, ka Te Pabeꞌe unnepu-witu mu tuukwena. Yise ka Ephesus-wiꞌyoona natzemangeka ka Macedonia mee naneadu teepu-witoo.
44020002	Ka meadabena ewow tunakaꞌoedyukudu tunedyooemena ka Greece mee naneadu teepu-kooba petuga.
44020003	Pahe muha yise o. Syria-witoo natzemangekakwuse, ka mu Jew numu pumme batsayagate mu sopedakwatoona. “Nu sakwa kodyu Macedonia-too ka Jerusalem-witoo,” mee soo Paul tusooyugwe.
44020004	Ewaꞌyoo numu oo-no mea
44020005	Noꞌyoona mu naana ka natzemangekase, ka Troas mee naneadu-kwi petuga. O ne wutooekwu. Nu Luke, yise Paul punnoꞌo.
44020006	Numme Philippi-wi gi namayudu tukaba mu ewa tukakwuse pepetuga. Numme yise umu-baaꞌyoona ka Philippi-wiꞌyoona memease natzemangekase, ka Troas mee naneadu-kwitoo. Manege tabe mease, numme ka umu-baa pepetuga ka Troas-wi. O numme sumu nasate.
44020007	Naapahe tu tabemeanoꞌo togano, numme nanano sumu nanesootuhina atsa baa hebena tukaba tukakwuse. Paul wunaꞌme mu yadooꞌe ka oogow moooꞌa Troas-wiꞌyoona meakwuse.
44020008	Togabeno maneka numme ka nobe-kwikoo ewa tugootabuekuna. Pahe nana-kooba aatadu nobe-wiꞌyoona, ka numu sumu-koobatu-wi numme.
44020009	Sumuꞌyoo tooebetse Eutychus mee naneadu ka naboonneꞌe natsatawaga-wi katu. Unu uwegapana ka Paul unnena naka katu. Uꞌweoogase, yise ka naboonneꞌe natsatawaga-wiꞌyoona wuehoo. Mooasoo oo yaꞌehoose umu oo tooꞌe tsagwuuhoo.
44020010	Soo Paul umu-matoo wuegase, ka oo-koobakwi habehoose oo hedapunnese oo yaꞌe-kwikoo oo tzakodyuhoo mu numu yise meeoo netammadooa, “Gi suda sokwamapana. Mooasoo nu a nemagwetzoihoo.”
44020011	Oobe paꞌatusoo meaꞌase, umu noꞌyoona nanesootuhina ka Te Pabeꞌe pumme tunetammapu mayoho. Soo Paul yise ka tu tabatsebooe-witoo tooe mu yadooꞌe. Soo Paul mu yadooemakwuse mea.
44020012	Umu ka tooebetse gwetzoihoodu tu nobe-witoo bikase, yise unu besa sokwama.
44020013	Ka Jerusalem-tamme numme meana ka Ephesus tzageꞌetoo natzemangeka. Soo Paul oto sogo meakwu mee unnega.
44020014	Assos-wiꞌyoona numme-baa sake-wi tsebooese, noꞌyoona numme natsemangega ka Mitylene-witoo.
44020015	Oogow moooꞌa numme tuwazoo natsemangega ka tuutse pagadudu ooenapatoo Chios mee naneadu-witoo. Oogow moooꞌa tuwazoo numme yise ka Samos mee naneadu-witoo. Oogow moooꞌa tuwazoo numme yise ka Miletus mee naneadu-kwi petuga.
44020016	Jerusalem-witu mu ewa tuka tzageꞌe manegena umu ka Te Naa nesookwugaꞌena ka tu tumasuana besa suꞌa. Oꞌno petugakwu mee soo Paul soonammena, ka Ephesus ka teepu Asia mee naneadu-wi gi yoowaꞌe.
44020017	Soo Paul ka Miletus-wi petugase Ephesus-witoo sumuoo taya mu wakwaꞌetse-matoo, mu tunakaꞌoedyukudu moohedu Ephesus-wi nobe-gaꞌyoo nabatoo mu bi tuunguna.
44020018	Ka pu-baa mu petuse, meeoo mu netamma. “Mu e sopedakwatoo, nu ka Te Naa besa podo ooosapa meadape. Nu ka mu-baaꞌyoona yaa Asia teepu-koobaꞌyoona.
44020019	Nu ka Te Naa nakabetseꞌa, ‘Nu mu ooonakwa besaꞌyoo,’ mee gi soonammena. Nu yagana ka Te Naa-matoo mu nanesootuhikute. Nu ka mu-baaꞌyoona ooosapa suta-kwi ka mu Jew nuka tumooꞌoo.
44020020	Nu gi suina noꞌoko hemma mu tuukweꞌe mumme tummatzi-waꞌnekoo tooe haga tooe-kobenaꞌyoona mu nobe-kwitu tuwazoo.
44020021	Nu mu Jew noko mu wakwawaꞌa meeoo netamma ka sutakoo po maꞌwukase ka Te Naa besa podo mea. Ka Te Pabeꞌe Jesus-wi tunakaꞌoedyukuna.
44020022	Menoꞌo yise soo e pooha meeꞌe e netamma, ‘Jerusalem-witoo mea,’ pana nu gi oo sopedakwatoo how hemma manekwuna ka onona.
44020023	Eka suuꞌmu nu sopedakwatoo noꞌoko Te Naa Besa Pooha mee e tuukweyakwe nu nakwutumakwu yise ewa suda namanedu nu-tamme kemmakwu.
44020024	Pana gi hownneꞌyoo. Oosoo gi hee. Nu gi nuusoo namabetsea, nu ka Te Pabeꞌe nuka netamma mamakwukwu. Noꞌoko numu nu ka besa naꞌunnedu tuukwekwu. Oosoo te magwetzoaꞌe ka te soobedyana.”
44020025	Soo Paul meeoo tuwazoo mu netamma, “Nu mooasoo mu tuukwepu ka Te Naa besa podo a nameadabena. Menoꞌo nu oo sopedakwatoo mu gi ka teepu-koobakoosoo e poonne-waꞌneꞌyoo.
44020026	Nu gi suina noꞌoko mu tuukwe ka Te Naa manekwuna. Gi nuga manena mu ka Te Naa besa po maꞌwukase, ka yaꞌese, gi Te Naa-matoo mease.
44020028	Muusoo noꞌyoona nanamabetseana soo Te Naa Besa Pooha umu tunakaꞌoedyukudu mu mabetsea tuungu ka umu Te Naa nakaꞌoedyukudu-nokosoo. Oosoo Te Pabeꞌe doodooamu mu mayugwe ka Te Pabeꞌe mu-koobatoo nabatsase.
44020029	Nu oo sopedakwatoo ka e mease, saaꞌa ewaꞌyoo etzaꞌa mu-baa petuse mu tooꞌe nemooagana tooe haꞌyoo tooe mu netammakwu. Ewow sumuna mu tunakaꞌoedyukudu kadoo mayugwekwu.
44020030	Mu-matu sumuna ka etzaꞌa podo manese, umu ka Te Naa nakaꞌoedyukudu esayikuna tooe haꞌyoo tooe mu tuukwena, umu ka mu tunakaꞌoedyukudu tooꞌe neꞌemukwakuna.
44020031	Unu besa sapa, nu pahe tommoka ooosapa ka Te Naa-witu meeoo mu tooꞌe tuukwegena ka mu-koobatoo tutuha nasooyugwena.
44020032	Menoꞌo yise nu ka Te Naa mumme sootuhi tuungu oo unnepu-noko ka numu oo sootuhina unu tunakaꞌoedyuku mu mayugwekwu. Soo Te Naa mu sootuhikwu tu unne-kwaꞌnesoo ka umu tu besa podo meadabedu-nokosoo.
44020033	Nu gi mu-makoo hemma soogwaꞌe.
44020034	Mu, mooasoo e sopedakwatoo, nuusoo e tukapu noko pukwi e kwasuena tumuꞌu umu nu-notu punnoꞌo ooosoo.
44020035	Mu e manena poonne ka mu tutuha manedu e tummatzaꞌe, mu sakwa punnoꞌo ooosoo. Mu oo soomaꞌyu ka Te Pabeꞌe tamme mee netamma, ‘Tamme besa nasootuhikwu ka kummaꞌakoosoo hemma numu tummatzina gi ka kummaꞌakoosoo numu-makoo hemma sookwipunnena.’ “
44020036	Soo Paul yise ka tunemamakwuse, meatzedose, nanesootuhikooha.
44020037	Noꞌyoona umu oo-baatu sukwina oo hedana oo mootuhina ka oo tubetse meakwuse.
44020038	Umu suda sokwama ka meeoo pumme oo netamma, “Nu gi hannanoꞌo mu-baasoo kodyu petu-waꞌneꞌyoo.” Umu yise ka sake-witoo o-no mea pana, gi o-no oe kuꞌa.
44021001	Numme mu tunakaꞌoedyukudu-baaꞌyoona mea. Numme Jerusalem-tamme natzemangeka
44021004	Numme mu tunakaꞌoedyukudu onoko mayuse umu-baa naapahe tooipunne. Ka Te Naa Besa Pooha-toohakwi umu ka Paul meeoo netamma, “Gi Jerusalem-witoo meapana.” Pana oosoo gi mu nakabetsea.
44021005	Ka ne mea-kwi oo manepetugase numme ka sake-witoo mea. Mu tunakaꞌoedyukudu numme-no ne takwunikakwuse: nanana, momokoꞌne, tu doodooamano. Numme oona pakumaba petugase, meatzedose, nanesootuhaꞌe.
44021006	Numme mu maꞌwukase ka sake-wi tzoonooaka, umu yise nobe-kwitoo kodyu.
44021007	Meadabena numme ka Ptolemais mee naneadu-kwi petuga. O numme mu tunakaꞌoedyukudu nobeꞌnge umu-baa numme tooi.
44021008	Ooga moooꞌa numme mea ka Caesarea mee naneadu-kwitoo. Philip mee naneadu mu nanesootuhidu tunedyooedu o nobe-gaꞌyoo. Oosoo umu natakwatsukwuꞌyoo-matu (7) a nanetutzeana ka mu gi koomamu-gakoo pepeawabe mabetseadu.
44021009	Oosoo watsukweoo tsutsuꞌa padumu-gaꞌyoo ka hemma manekwuna numu tuukwedu. Umu-baa numme.
44021010	Huuꞌoo tooise, sumuꞌyoo nana Agabus mee naneadu o petu ka teepu Judea mee naneadu-wiꞌyoona kemmadu. Oosoo punnoꞌo umu-waꞌneꞌyoosoo ka hemma how manekwuna numu tuukweyakwe.
44021011	Oosoo numme-baa petu. Oona ka Paul nate natuku oo gwuuꞌhoo. Ka nate-ma tu mi noko tu kuku namatzakunase, meeoo ne netamma, “Soo Te Naa Besa Pooha meeoo soo numu eka nate hee-gaꞌyoo mu Jew Jerusalem-witu yooonnekoo oo tzakunakwu. Oo oo yugwese umu ka mu wakwawaꞌa moohedu oo tzageakwu.”
44021012	Numme ka o nakase, numme ka mu numu-no ka Paul tooꞌe nenuumakute, “Gi Jerusalem-witoo meapana,” meeoo oo netammana.
44021013	Soo Paul mee ne sukwe netamma, “Gi sukwipana mu suda e nesoonnumme. Ka Te Pabeꞌe Jesus-koobatoo oosoo gi hownneꞌyoo tooe e tzakunapana. E batsase sapa gi hownneꞌyoo.”
44021014	Soo Paul gi ne nakabetseꞌa. Numme oo nemaꞌwuse gi hayoosoo ooetuooo netamma. Nummesoo meeoo nananetamma, “Oo-toogoo manekwu.”
44021015	Oꞌno yise numme namahanese ka Jerusalem-witoo mea.
44021016	Susumudu Caesarea-witu tunakaꞌoedyukudu numme-no mease oona Mnason nobe-kwitoo ne bikea. O yise numme tooikwu.
44021017	Numme Jerusalem-wi petuga, mu tunakaꞌoedyukudu besa numme-matoo sokwama ka pu-baa ne petugase.
44021018	Oogow moooꞌa soo Paul numme-no mea ka mu tunakaꞌoedyukudu moohedu, James mee naneadu-no ne apegeakwuse. Noꞌyoona mu tunakaꞌoedyukudu moohedu oe.
44021019	Soo Paul noꞌoko tu nummepu-witu mu tuukwe, “Soo Te Naa mu wakwawaꞌa sootuhi ka pumme mu nakaꞌoedyukute ka nuga unne-wi.”
44021020	Ookow nakase, mu tunakaꞌoedyukudu moohedu noꞌyoona ka Te Naa nesookwugaꞌe mee unnena, “Te Naa besaꞌyoona numu nakasootuhiyakwe ka mu wakwawaꞌa besa tu sootuhi-kwaꞌne.” Oꞌno yise ka Paul meeoo netamma, “Yow tamme-nagatu mu Jew numu tumayoho-kwi umu tooesoo oo nakaꞌoedyukute.
44021021	Ewaꞌyoo numu u-kwitu naka u ka mu Jew numu mu wakwawaꞌa-nagatu mee netamma, ‘Gi ka Jew tumayohona mayohopana,’ meeoo u-kwitu tu nanaꞌesagoena numme naka.
44021022	Umu ka u petuse oo naka.
44021023	U sakwa ka te tumayohona besa oo-toogoo a nameana mu tzapoonneku. Watsukweꞌyoo naana numme-notu ka Te Naa meeoo netamma, ‘Numme mu Jew numu tumayohope mayohokwu.’
44021024	U sakwa namahanese umu-no mease, oetoo mu natunekwina tumanaka. Oꞌno yise ka mu tumamakwuse, mu tzopuhu noꞌoko wutseba. U ka oo manena noꞌyoona numu u sopedakwadookwu ka te tumayohona u mayohose.
44021025	Gi hownneꞌyoo mu wakwawaꞌa ka Te Pabeꞌe Jesus-wi tunakaꞌoedyukudu, ka mu Jew numu tumayohona gi mayohona. Mooasoo numme umu wakwawaꞌa-matoo tubopu mee naꞌunnedu, ‘Gi hownneꞌyoo mu ka Jew tumayohona gi mayohona. Yoo sakwa mu sukwe mane. Gi ka numu tumadabuena pumatoo mu nanesootuhina nabeamakapu tukapana, puu-gakoo a tookoo tuwazoo. Gi nanakummaꞌakoosoo numu aahe pootammapana.’ “
44021026	Ookow moooꞌa soo Paul namahanese, ka mu watsukwuoo nanana-no, yise ka pabow nanesootuhi nobe-witoo meaꞌa. Meeoo mu tuukwena, “Pudusoo tamme Jew tumayohope namamakwuse noꞌyoona ka Te Naa hemma nabeamakakwu.”
44021027	Sumu nasateka mu Jew numu putoogoo ka tu nanesootuhina mu mayohokwuse. Mooasoo oo namamakwugaꞌa, mu Jew numu Asia-witu kemmana, ka Paul wohonedu, ka Paul poonne oona ka pabatsekoo nanesootuhi nobe-wikoo. Umu oo-ma tzakaduse, papaba apegeakooha,
44021028	ka mu ewow numu oetu meeoo netammabodote, “Ne nanumu, yabe ne tummatzi. Yaaꞌa esoo sutaꞌyoo nana, ka mana tooe hano tooe numu tunedyooena tamme numu nekwohonena, te tumayohona tumooꞌoodu, ka te nanesootuhi nobe nokosoo. Menoꞌo yise masoo te nanesootuhi nobe totsakute ka mu wakwawaꞌa, gi Jew numu, eka te pooha nobe-wi bi petuse.”
44021029	Umudoo ka Paul nesootzemana ka sumuoo wawaꞌa
44021030	Ewaꞌyoo mu numu Jerusalem-witu sumukooha, ka nanesootuhi nobe-wikoo puuwanatoo ka Paul tzabewoꞌyowkase, ka natzakwonaꞌa tzadumow.
44021031	Umu yise oo tooꞌe batsowkwu. Oꞌno yise mu Roman tukwutumadu pabeꞌe oo nakahoo ka namaniwunudu.
44021032	Mu tukwutumadu ka mu numu sumu-kwitoo tatanomanega. Mu numu ka putamme mu tatanomanegena mu poonnese, ka Paul tu yugwegonnona maꞌwuhoo.
44021033	Mu tukwutumadu ka Paul-baa petugonnose, oo mi-ma tzakadu yise waahoo tukwutumadu naamookwi namaꞌwetzogoeyakuhoo. Mu moohedu meeoo yise mu numu tubenga, “Haga esoo nana? How suda esoo manakwe?”
44021034	Mu numu nanaꞌatasoo unnegonno soo tukwutumadu moohedu gi mu nakasopedakwatoo. Soo mu moohedu ka mu tukwutumadu yise meeoo netamma, “Oona tamme pukwiꞌyookwitu a bihooka.”
44021035	Yise ka a natupoyano-wi petuhoose, mu tukwutumadu oo tokwuhooka ka mu numu ewana unu sutagonno.
44021036	Umu mu-nakwi ooosapa mu nagenoꞌo, “A batsa,” mee unnena.
44021037	Ka nobe-kobena oo natzakwona-wi petuhoogase, mu Greek yadooa-ma soo Paul ka tukwutumadu moohedu mee netamma, “Nu sakwa u-no yadooa.” Soo mu moohedu oo nekwegea, “U tzakadoo Greek-ma mesoo yadooꞌa?
44021038	U haaꞌa oosoo nana Egypt-witu kemmana ka pudu oosoo nana tutzanagoekuse, yise ewa (4000) naana mu tugoedu-nagatu ka giba-matoo bika?”
44021039	Soo Paul meeoo oo nanekwegea, “Nu gi. Nu Jew numu. Nu ka Tarsus mee naneadu-wi numu-baa nabotugu
44021040	“Unudea,” mee soo tukwutumadu moohedu oo nemaꞌe. Ka paꞌa tu natupoyano-wi soo Paul wunuse, mayodahoo, mu numu yise gi tunemayuhoo, ka mu Jew numu yadooa-masoo mu numu yadooekooha.
44022001	“E nanumu, e nakapunne. Nu gi hannanoꞌo suda tumadugupu.”
44022002	Mu numu ka pummesoo yadooa-ma ka Paul Jew-ma yadooakoohase, gi tunemayuhoo.
44022003	Soo Paul meeoo mu numu netamma, “Nu yow tubetse Jew. Nu ka Tarsus-witoo
44022004	Nu uga umu Te Pabeꞌe podo meadu tumooꞌoo. Nu yise mu naana noko momokoꞌne umu-nagatu wutumetayakwe, susumudu nu goꞌe.
44022005	Mu Jew numu tutunehanewabe noꞌyoona oo sopedakwatoo e unnena togesapa. Tubope e geana ka mu Jew numu moohedu tuukwena ka mu Jew numu Damascus-witu nuka tummatzi tuunguna. Numme e pupuaꞌamu-no ka Damascus-witoo meaꞌa, ka mu Te Pabeꞌe nakaꞌoedyukudu Damascus-witu yaa Jerusalem-witoo hane petuse ka mu wutumetakwuse.
44022006	Oona tabeno-nakwa ka Damascus tzageꞌe ne kemma hee sapaga tukwukwutsebu-waꞌneꞌyoo besa kootabuadu paꞌanakwana
44022007	e wunapow. Nu nuka tu yadooese oo nakahoo, ‘U yow ooosapa suda e masoonammennumme.’
44022008	Nu oo tubenga, ‘Haga u?’ Mee yise e netamma, ‘Nu mu Pabeꞌe Jesus
44022009	Umu e pupuaꞌamu nu-notu ka kootabuatu poonne pana gi Te Pabeꞌe unnena naka.
44022010	Nu yise ka Te Pabeꞌe meeoo netamma, ‘Haꞌoo yise nu manekwu?’ Soo Te Pabeꞌe meeoo e netamma, ‘Yotsese, ka Damascus-witoo mea. Ka o u petugase, u manekwuna u natuukwedooa.’
44022011	Nu ka kootapuape-ma kootupooseyaꞌehoo. Umu e pupuaꞌamu yise ka Damascus-witoo e tzakaka.
44022012	Sumuꞌyoo nana, ka te Jew tumayohope besa mayohodu Ananias mee naneadu oonow. Mu Jew numu oonow nobe-gaꞌyoo mee sokwama, ‘Soo Ananias besaꞌyoo nana.’
44022013	Ka saaꞌa soo Ananias nu-baa petuoo, wunupunnese, mee e netamma, ‘Besa manese, mitu poonne.’ Nu yabetse esoo mitu pooꞌnese oo pooꞌne.
44022014	Mee yise e netamma, ‘Soo Te Naa te nanamooatupu pummatoo nanesootuhina ume netutzea. U sakwa Te Naa unnetoo mane ka Te Pabeꞌe poonnese oo unnena nakaꞌoedyuku.
44022015	U sakwa oo waha u pooha poonnena, u pooha nakana tuwazoo. Noꞌobatoosoo numu sakwa u tuukwe.
44022016	Nu baa-wi u matzakakwu. U ka Te Pabeꞌe Jesus-matoo nanesootuhina, soo Te Pabeꞌe suda u tumaduguna u-makoo namatzakakwunikwu. Oꞌno yise u besa nuummakwu.’
44022017	Ka saaꞌa nu Jerusalem-witoo kodyukase, nu nanesootuhina, ka tammesoo nanesootuhi nobe-kwiꞌyoona, nu meeoo tuusoobedya.
44022018	E tuusoobedya-kwi Te Pabeꞌe nu-kumaba wunuse meeoo e netamma, ‘Yabe sapa Jerusalem-wiꞌyoona meahoo. Mu Jew numu gi u nakaꞌoedyuku-waꞌneꞌyoo tooꞌe nu-kwitu besa u wahasapa.’
44022019	Nu meeoo unakwe, ‘Umu sumuna e nakapunnekwu ka puusoo oo sopedakwatoona, nu uga umu u-kwi tunakaꞌoedyukudu ka ne tunehanedu-kobenaꞌyoona kusekana, mu wutumeta.
44022020	Nu, oꞌno o ka mu Jew numu ka Stephen tupe-ma natatzagaze, o wununa nu mu tummatzaꞌe, ka mu wunagapu hemapunnena.’
44022021	Soo Te Pabeꞌe yise mee e netamma, ‘U sakwa mea. Nu oona kwingaꞌatoo mu wakwawaꞌa-matoo u tayakwu,’ “ meeꞌe soo Paul nanekwaha.
44022022	Mu numu oo nakapunne ka “Wakwawaꞌa,” meesoo unnese, oo sopedakwatoose ka puu gi mu wakwawaꞌa petzabena umu yise paba mee unnegonno, “A batsa. Masoo gi he-toogoo besaꞌyoo, gi numme-waꞌne.”
44022023	Umu waꞌagena tu kwasu tzakebuekwunina toogoo-baa koosebu tapebuꞌagonno, ka oo manena, “Sutaꞌyoo numu,” mee ka Paul netammana.
44022024	Ewatse suda mu unnegonno soo mu Roman tukwutumadu pabeꞌe umu tu tukwutumawabe ka Paul ka tukwutumadu nobe-kwitoo bigase ooka mu wupageta tuungu. Soo mu moohedu ka Paul meeoo soobedyana oosoo sakwa sumuna pumme tu wupagetase, ka suda tu manena waha.
44022025	Ka pummetu tzakunayakwe soo Paul ka tukwutumawabe moohedu putsageꞌe wunudu meeoo netamma, “Nu yaahoo Roman numu ooonneꞌyoona ka gisoo e nanehane, u gi e wupageta-waꞌneꞌyoo. Tamme Roman numu gi yoo nuugwe-waꞌneꞌyoo. Oosoo tamme tumayohope o.”
44022026	Soo tukwutumawabe ka oo nakase meahoo ka pumme moohedu-matoosoo mease, meeoo oo netamma, “Tamme suda manakwe ka ekow nana wupagetakwuse. Esoo tookwa yise tamme Roman numu-matu.”
44022027	Soo mu tukwutumadu moohedu ka Paul-baa petuse, meeoo oo tubenga, “U haaꞌa togesapa numme Roman numu-matu?” “Aha,” mee soo Paul.
44022028	Soo mu tukwutumadu moohedu mee unakwe, “Nu Roman numu namayugwepu, nu ewa oo e mane-kwi tumanagapu.” Soo Paul yise meeoo, “Nu yow ooosapa tubetse Roman numu.”
44022029	Ooka pumma tu wupagetakwuna hemana yabesoo umu oo tzamaꞌwuhoo soo umu moohedu punnoꞌo unu suaꞌe, oosoo oo sopedakwatoo ka Paul Roman numu manepunnena, umuoo sakwa uga gi oo tzakunapana.
44022030	Oogow moooꞌa soo tukwutumadu moohedu mee soonamme, “Hekwi mu Jew numu ka Paul oo yugwe?” Ka Paul nabatoo mu bi tuungu ka tukwutuma nobe-wikoo, yise ka mu Jew tunehanedu nesumudoose, ka Paul umu-kobena bi petu.
44023001	Soo Paul gi umu-ma suina mu tunehanedu poonnese, mu mesoo yadooe, meeoo mu netamma, “E nanumu, nu ka ooosapa kaaheno tumadugunona oo sopedakwatoo, soo Te Naa punnoꞌo e sopedakwatoo.”
44023002	Oꞌno soo Jew numu tubetse moohedu Ananias mee naneadu ka Paul tzageꞌe konnodu-matu ka Paul kobikoo oo matake tuungu.
44023003	Soo Paul meeoo ka Ananias netamma, “Soo Te Naa punnoꞌo ume ooosoo yugwekwu. U gi besaꞌyoo pana u nasookwatsetuguna, besa nasooyugwe. U gi besa numu matugudu. U gi besaꞌyoo te tumayohope-toohakwi ka e nemadunagana tooe uusoo punnoꞌo gi oo-toogoo tumayohopana meeoohoo. U sakwa uga umu gi e matake tuungupana.”
44023004	Mu numu oo konnopunnedu ka Paul meeoo netamma, “U suda unakwe. U uga gi ka mu numu tubetse moohedu meeoo yadooe-waꞌneꞌyoo, soo Te Naa oo netutzeapu.”
44023005	Soo Paul mu nekwegea, “Oosoo haaꞌa numu-kooba manepunnedu? Meeoo ooetuooo nabotuku, ‘Gi ka mumme moohedu suda netammapana.’ “
44023006	Soo Paul oo sopedakwatoo ka mu tutunehanedu puu nanakuma-matoosoo mu nanesootuhaꞌe. Susumudu umu-matu nananesootuhidu Sadducee mee nananeadu-matu. Umu gi oo nakaꞌoedyukute ka numu tu nadyaꞌe-wiꞌyoona yotsekwuna, yise mu toha kakasa-gakoo umu Te Naa tutummatzidu, mu tsoapa-witu tuwazoo. Susumudu umu-nagatu Pharisee mee nananeadu oo nakaꞌoedyukute ka numu yaꞌese mu yotsese, ka mu toha kakasa-gakoo tuwazoo ka tsoapa-nokosoo. Soo Paul yise mu tunehanedu yadooe, “Nu yow tubetse Pharisee nanesootuhidu. E naa punnoꞌo ooosoo. Ooonneꞌyoona umu e tumooꞌoogena, nu oo nakaꞌoedyukute ka numu tu yaꞌe-wiꞌyoona mu yotsena.”
44023009	Mu tunehanedu puusoo nanano nanepetukukooha. Wahaba manese apekeagonno. Umu Pharisee-matu Paul-witu mee netamma, “Esoo Paul gi suda manakwe. Soo toha kasa-gaꞌyoo sumuna tooe hemma tooe oo tuukwepu, tooetoo poohabe sumuna.”
44023010	Umu tunehanedu papabatse nanepetukukooha. Soo tukwutumadu moohedu unu suaꞌe. Umu sakwa sumuna ka Paul unu maꞌe, mee soonammena. Umu tu tukwutumawabe meeoo netamma, “Oo bihooga oona te nobe-witoo.”
44023011	Oogow togano soo Paul meeoo nose. Soo Te Pabeꞌe oo-baa petuse meeoo oo netamma, “Gi numu-ma suipana. U mooasoo Jerusalem-wi nu-witu wahapu. Saaꞌa tuwow u Rome-wi nu-witu wahadooa.”
44023012	Oogow moooꞌa mu Jew nanana (40) nanano meeoo tunetamma, “Numme gi tukana, gi too baa hebekwu, ka Paul nabatsanoꞌotootooe.”
44023014	Umu ka mu Jew numu tunehanedu-baa petuse, mee mu netamma, “Numme meeoo tubetse unakwe. Numme gi tukana, gi baa hebekoo, ka Paul nabatsa-kwitoo tooe.”
44023015	Mu tunehanedu mu tukwutumadu moohedu meeoo netamma, “Numme ewasoo ka Paul hemma tubenga penaꞌe. Ka tunehanepe-witoo ka Paul bihooka. Numme namamakwupunnekwu, gisoo ka Paul tunehane-kwi nabi petu numme oo batsowkwu.”
44023016	Soo Paul nanakwu mu naka ka mu unnena. Soo oo nanakwa yise ka mu tukwutumadu nobe-wi petugase, ka Paul-no yadooꞌa.
44023017	Soo Paul ka mu tukwutumadu moohedu meeoo netamma, “Ka tooebetse bihooka ka mumme moohedu-matoo. Esoo hemma oo watze tuukwekwu.”
44023018	Soo tukwutumadu moohedu ka tooebetse bihookase, ka pumme moohedu-matu yise mee oo tuukwe, “Soo nakwutumadu Paul mee naneadu u-matoo ka tooebetse e bi tuungu. Esoo hemma u watze tuukwekwu.”
44023019	Soo tukwutumadu tubetse moohedu ka tooebetse tzakowka numu-wanatoo, yise oo watze tubenga, “Hayoo u e tuukwekwuse?”
44023020	Soo tooebetse oo nanekwegea, “Mu Jew numu watze tunehane. Moooꞌa saaꞌa u ka Paul mu tunehanedu-matoo bikadooa. Umu meeoo u netammakwu, ‘Numme ka Paul ewasoo nakwitu tubengakwu.’
44023021	U sakwa gi mu nakaꞌoedyukupana. Ewaꞌyoo (40) mu Jew nanana gi tukana, gi hepe, ka Paul tu batsakwu-kwitoo tooe. Umu ka Paul watse hoawina, ka oo patsakwuse. Ume unnena umu menoꞌo wutooepunne.”
44023022	Mu tukwutumadu tubetse moohedu ka tooebetse meeoo netamma, “Gi haka tuukwepana ka nuka u tuukwepu. U sakwa menoꞌo mea.”
44023023	Soo mu tukwutumadu tubetse moohedu waahoo tu tukwutumadu moohedu nabatoo mu bi tuungu. Ka pu-baa mu pepetuhoose, soo tukwutumadu tubetse moohedu meeoo mu netamma, “Ewatsekoo (470) tukwutumadu
44023025	Soo Claudius Lysias ka te moohedu Felix-matoo tubohoo mee naꞌunnedu.
44023027	“Yaa esoo nana, Paul mee naneadu, mu Jew numu mamatzakaduse, a tooꞌe batsowkwu. Nu ka a Roman numu a sopedakwadoose numme umu tukwutumudu-no a magwetzoi.
44023028	Saaꞌa nu a bikadooa ka mu Jew numu tunehanedu-matoo, ‘How manena umu meeoo a netamma?’ meeꞌe nu soonammena.
44023029	Gi hekwi tookwa umu meeoo a netamma, a nebatsana. Gi tookwa esoo pumme wutuma-waꞌne. Ka tu tumayohope gi a tumayoho-kwi mee a netamma.
44023030	Nu meeoo natuukweoo susumudu Jew numu ka Paul batsayagate mee. Ooonneꞌyoona nu yabesoo u-matoo a taꞌya. Nu too u-matu ka umu Paul tuaganedu taꞌyakwu tuwazoo. Ume-kobenaꞌyoona sakwa umu meeoo a netamma,” meeꞌe soo tukwutumadu pabeꞌe tuboꞌo.
44023031	Umu tukwutumadu togawano meadabese, ka Paul Antipatris-wi bi petuga.
44023032	Oogow moooꞌa mu sogo meadu tukwutumadu punowsoo kodyuka tu nobe-kwitoo. Mu tukwutumadu poopookoo-gaꞌyoo ka Paul-nosoo meadabe ka Caesarea mee naneadu-kwitoo.
44023033	Ka oonow petugase, ka Paul ooka Felix-matoo bika, yise ka tubope oo gea.
44023034	Soo Felix ka tubope neahoose, ka Paul yise meeoo tubenga, “Hanotu teepu-koobatoo u nadooaꞌadoopu?” “Ka teepu Cilicia mee naneadu-koobatoo nu,” meeꞌe soo Paul.
44023035	Soo Felix yise meeoo oo netamma, “Ka mu numu ume tuaganedu petuse, nu saaꞌa u nehanedooa.” Felix ka mu tukwutumadu yise ka Paul wutuma tuungu pabatsekoo nobe-kwi, oꞌnosoo uga ka numu moohedu Herod mee naneadu nobe-wi.
44024001	Ka saaꞌa huu oo tabe mease, soo mu Jew numu tubetse moohedu Ananias mee naneadu, susumudu mu Jew numu moohedu-no ka pukoobatoo yadooadu Tertullus mee naneadu-no petugonno. Ka Felix-kobena oo bi petuse ka Paul tubetse suda nemadabuꞌe.
44024002	Ka Paul Felix-kobena bi petuse soo Tertullus meeoo ka Felix netammakooha, “U numme Jew numu unu besa masokwama ka numu nehane manese. U ka besow gwetzoibu ne tummatzaꞌe noꞌoko ka teepu-koobakwi. Numme u netubetseayikwu ka yoo u mane-kwi.
44024004	Numme gi u nematzaꞌmakwu. Gi haaꞌnotseꞌe ne nakapunne, numme eka Paul-witu yabesoo u tuukweoo. Esoo Paul suda tuneyugwedu, numme Jew noko mu Roman numu tsanagoekuna noꞌoko ka teepu-koobakwi. Esoo nana Paul ka nanesootuhibu-wi mu moohedu ka Nazarene mee nananeadu-matu.
44024006	Ka ne nanesootuhi nobe suda tooꞌe maꞌe, numme yise mamatsakatu.
44024008	U sakwa uusoo oo tubenga, oꞌno yise u ume ne tuukwena nakaꞌoedyukukwu.”
44024009	Noꞌyoona mu Jew numu moohedu yise meeoo unakwe, “Soo numme-koobatoo yadooadu togesapa yadooꞌa.”
44024010	Soo Felix ka Paul tu mi-ma matuukwe ka oo yadooa tuunguna. Oꞌno yise soo Paul meeoo oo netamma, “Ewasoo tommokapu u numu nehanena nu u sopedakwatoo. Nu nuusoo nakwitu u mesoo tuukwe, oꞌno yise u e unnekwuna nakasopedakwadookwu.
44024011	U oo sopedakwadookwu ka sumumano wahama tsebooekudu (12) tabe meapu, nu ka Jerusalem-wiꞌyoona nanesootuhidyina.
44024012	Mu numu nuka tuakanedu ka nanesootuhi nobe-wikoo e mayu. Nu gi mu numu nesumuna, gi numu-no nanepetukute. Nu yise gi mu numu ka nanesootuhi nobe-wiꞌyoona tsanagoekute, gi tuwazoo ka Jerusalem-wiꞌyoona.
44024013	Soo umu unnena gi tookoope-gaꞌyoo umu ka esagoena.
44024014	Nu yise meeoo unnekwu nu ka Jesus podo meꞌa, kummasoo nanesootuhidu mee umu e netamma, pana nu gi ooohoo. Nu togesoo Te Naa-matoo nanesootuhaꞌe, ka te nanamooatupu nanesootuhiputoo meꞌa. Yise nu noꞌoko ne tumayohope tumayohoku meꞌa, ka oꞌnosoo ka Te Naa-witu nabotugutoo.
44024015	Nu umu-waꞌnesoo tunakaꞌoedyukute, soo Te Naa mu bebesow tuipu numu mayodakwu pana mu susutakoo soo suda mu manena umu-matoosoo kodyukwu.
44024016	Ooonneꞌyoona nu ooosapa besaꞌyoona o sopedakwatoo. Soo Te Naa e sopedakwatoo, mu numu punnoꞌo.
44024017	Wunaꞌme nu mana nummennumme nanesootuhina, yaa yise nu nugasoo teepu-wi pudu kodyu petu. Ewa nu natumasumudookuse ka mu tutuha manedu e nanumu nu haneku petu. Nu ka nanesootuhipe-kwitoo tuwuniyakwe ka mu Jew numu tumayoho-kwaꞌne.
44024018	Mu Jew e mayuhoo, tu nanesootuhi nobe-kwikoo, nu ka mu Jew numu tumayohona mayohokwuse. Nu gi haga wawaꞌa-no. Nu tuwazoo gi tutsanagoekute.
44024019	Susumudu Jew numu Asia mee naneadu-kwiꞌyoona kemmadu oe. Umuoo nu-ma tzakadu. Umuoo sakwa menoꞌo yownona, oetu waha ka how suda e tumadugu.
44024020	Umu Jew numu nehanedu menoꞌo yaatoo sakwa oo waha ka suda e manena sopedakwatoona. Umu oho ka mu Jew tunehanedu-kobena e nanekwunukuse.
44024021	Nuuga sumuna suda manakwe ka umu-nagaꞌyoona paba meeoo unnewununa, ‘Nu nanehane mu-kobenaꞌyoona ka oo nakaꞌoedyukuna soo Te Naa ka tuipu numu matuusootabueyakwe.’ “
44024022	Mooasoo soo Felix ka Te Pabeꞌe po-witu sopedakwatoo. Ka tunehanepe neyooikuhoose mee mu netammana, “Ka mu tukwutumadu tubetse moohedu, Lysias mee naneadu, petuse, nu saaꞌa u nemamakwudooa.”
44024023	Ka tukwutumadu moohedu Paul-kooba tueyaꞌe tuungu. Tu soomane-kwaꞌnesoo ka oeꞌyoona masoo mesoo manakwe. Umu a pupuaꞌamu punnoꞌo a mesoo mabetseꞌa
44024024	Huuoo tabe mease, soo Felix tu nodukwa ka Paul-witoo taya oo-no yadooakwuse. Umu ka Paul nakapunne ka tu tunakaꞌoedyuku-witu Te Pabeꞌe Jesus-witu oo waha.
44024025	Soo Paul yise meeoo mu tuukwe, “Mu sakwa uga besaꞌyoo, ka gi kummaꞌamasoo emukwana, ka nanodukwana. Soo suda mu manena umu-matoosoo kodyukwu.” Soo Felix nakasuꞌise yise meeoo oo netamma, “Menoꞌo sakwa u ka tukwutuma nobe-witoosoo namakodyuku. Nu saaꞌa u bidooa.”
44024026	Soo Felix meeoo soonamme, “Soo Paul hemma e geakwu ka pumme e tzamaꞌwuse,” pana soo Paul gi oo manakwe. Ooosapa ka Paul-witoo tutayayakwe ka oo-no yadooayina.
44024027	Soo Felix gi ka Paul tzamaꞌwu, ka mu Jew numu matubetseana, waha tomoka kummaꞌyoosoo nana, Porcius Festus mee naneadu, nanetutzease ka teepu-kooba numu moohedu Felix kapi mani.
44025001	Soo Festus ka Caesarea-wi petuga, ka teepu-kooba numu moohedu manese. Ka saaꞌa pahe tabe mease, ka Jerusalem mee naneadu-witoo mea.
44025002	Ka petugase, mu Jew tunehanedu oo-no yadooꞌa ka Paul netumooꞌoona.
44025003	Meeoo oo tubetse netamma, “Ka Paul Jerusalem-witoo ne tayaku.” Ka tooesoo oo kemma umu oo watse batsakwuse.
44025004	Pana soo Festus meeoo unakwe, “Pudusoo nu kodyukakwu Caesarea-witoo. Soo Paul togesoo oonow nakwutuma.
44025005	Umu mumme moohedu-matu sakwa nu-no mea. Onona umu ka Paul syda nabeoy wagadiia,”
44025006	“Soo Festus umu-baasoo namewatsu (8) tooetoo sumumano (10) tabe mea ka Caesarea-wisoo kodyu petuse. Oogow moooꞌa yise tunehane. Ka Paul nakobenatoo mu bi tuungu.
44025007	Ka Paul petuoose,mu Jew numu moohedu Jerusalem-witu mee unnekooha. “Ewa masoo suda tumayugwepu.” Gi hownnekoo umu kaaheno oo waha-waꞌneꞌyoo ka oo oo manakwe.
44025008	Soo Paul ka Festus meeoo netamma, “Nu ka Jew tumayohope, noꞌoko ka ne nanesootuhina gi netumooꞌoodu, ka mu Roman numu-kooba katudu tuwazoo.”
44025009	Soo Festus ka mu Jew numu moohedu sootupuaꞌapunnena hemma too besa umu-nakwana tusookwipunnena ooonneꞌyoona ka Paul meeoo netamma, “U sakwa Jerusalem-witoo mea. Onona sakwa tuwazoo u nanehane.”
44025010	Soo Paul oo nekwegea, “Menoꞌo nu yow mu Roman numu tunehane-kwi. Yaanonasoo sakwa nu nanemamakwu. U oo tubetse sopedakwatoo nu gi ka mu Jew numu suda tumadugudu.
44025011	Nu sakwa uga ka sutaꞌyoona, ka hemma haꞌoo suda yugwese, oetoo nabatsa-waꞌneꞌyoo, u sakwa yise e batsa. Pana nu gi e nabatsakwuna namameꞌa. Pana nu gi suda tumadugudu nu gi nuka mu netamma-kwaꞌne manakwe. U gi nuka mu batsa tuungu-waꞌneꞌyoo. Tamme Roman numu-kooba katudu sakwa e tunetammaku.”
44025012	Soo Festus tu pupuaꞌamu-no yadooase, ka Paul meeoo netamma, “Unudea. U ka tamme-kooba katudu ume nemamakwu tuunguna, nu oo-matoo u tayakwu.”
44025013	Ka saaꞌa sumuꞌyoo nana, Agrippa mee naneadu, tu hamaꞌa, Bernice mee naneadu-no, ka Festus nobenge petuga. Soo Festus umu-kumabasoo teepu-koobatu moohe katudu. Soo Agrippa, Bernice-no ka Caesarea mee naneadu-wi pepetuga,
44025014	huu togano ka Festus-baa tooiyakwe. Soo Festus ka Paul-witu ka Agrippa tuukweꞌe, “Sumuꞌyoo nana yow nu-baa Felix oo wutumase, oo maꞌsuka.
44025015	Nu ka Jerusalem-wi petugase, mu Jew moohedu-no oowetoo nehane. Umu yise meeoo e netamma, ‘Ooka ne batsaku.’
44025016	Pana nu meeoo mu nanekwegea, ‘Soo ne Roman tumayohope yoo manepunne, mooeꞌugasoo soo Paul ka mu pumme tuakanedu uga mooe nanekwegeakwu. Oꞌno yise umu oo nemadubuekwu.’
44025017	Ka yaa mu petuse, ka saaꞌa oogow moooꞌa awamooasoo nu mu nehane. Nu eka nana nakobenatoo mu bi tuungu.
44025018	Umuga saaꞌa nanasuda oowetuoo e tuukwedooa mee nu soonamme.
44025019	Pana gi! Umu ka tu nanesootuhipe-witu e tuukwekooha. Umu sumuoo nana-witu e tuukwe Jesus mee naneadu yaꞌese, ‘Soo Jesus namayoda,’ mee soo Paul.
44025020	Nu gi oo sopedakwatoo ka ooonnekoo e nemadabuekwuna. Nu yise ka Paul tubenga, ‘U haaꞌa sakwa nu-no Jerusalem-witoo mea? Onona sakwa sumuna nu besa u nemadabue.’
44025021	Pana gi! Soo Paul meeoo e netamma, ‘Soo tamme Roman-kooba katudu sakwa mitu puusoo nemadabue.’ Nu yise yowsoo oo tsitugu. Nu saaꞌa ka tamme-kooba katudu-matoo oo tayadooa.”
44025022	Oꞌno yise soo Agrippa ka Festus mee netamma, “Nu ka Paul unnekwunu besa nakasoonamme.” “Unudea, mooo’a ta ka Paul nakadooa,” mee soo Festus oo nanekwegea.
44025023	Oogow moooꞌa Agrippa tu hamaꞌa Bernice-no yise Festus besa nanamadabuena nanana-kwi sogo meadape ka pabatsekoo tunehane nobe-kwitoo. Mu tukwutumadu moohedu ka mu numu moohedu-no punnoꞌo oe. Soo Festus mu tukwutumadu ka Paul bi tunngu.
44025024	Soo Festus ka Agrippa, yise noꞌoko mu numu oe konnodu noke meeoo netamma, “Yow esoo Paul mee naneadu. Ekow nana noꞌyoona mu Jew yaatuoo yise Jerusalem-witu netumooꞌoo. Umu ooosapa waagena meeoo e netammana, ‘Maasoo nana sakwa nabatsa.’
44025025	Pana nu yise gi hemma pukwi oo nabatsa-waꞌnekoo nemamayu. Soo Pau puusoo meeoo unakwe, ‘Soo Roman numu-kooba katudu sakwa puusoo nu-witu nemadabue.’ Nu yise oo-matoo oo tayakwu.
44025026	27 Nu sakwa ka numu-kooba katudu-matoo tubo ka suda a tumadagupu. Nu gi ka Paul taya-waꞌne tabuꞌa ka gisoo suda oo tumadugupu nemamayuna. Nu gi hemma maꞌyu e tubokwuna Nu yise e puaꞌa Agrippa, umu yaa manepunnedu noꞌoko yaa u-kobenatoo ka Paul bi tuungu. Tamme ka Paul-no yadooase oo unnena naksase, sumuna nu hemma saaꞌa bodooa.”
44026001	Soo Agrippa mee ka Paul netamma, “Yise sakwa u nakwitu ne tuukwe. How manena mu Jew numu u netumooꞌoo?” Soo Paul mayutsungadooase, ka umu moohedu Agrippa mee naneadu yadooꞌekooha.
44026002	“Nu nuusoo nakwitu mu tuukwekwu. Nu oo sopedakwatoo nu besa soonamme ka mumme e mane-witu tuukwena.
44026003	U oo sopedakwatoo noꞌoko ka mu Jew tumayohona how puu umu tumadugu. U sakwa e nakapunnese gi yabesoo e nanekwegeapana.
44026004	Mooasoo noꞌyoona e sopedakwatoo nu umu-nagaꞌyoona nanapu. Umu Jew numu ka Jerusalem mee naneadu-kwi nonobe-gaꞌyoo.
44026005	Umu Jew numu oo sopedakwatoo ewasoo tommo petugapu, nu ka numme nanesootuhidu-matu Pharisee mee nananeadu-no. Umuoo ka mu Jew tumayohopu unu mayoho. Umuoo u mesoo tuukwe ka pumme u tubenga.
44026006	Nu yise menoꞌo nanehane ka o nakaꞌoedyukuna soo Te Naa ka te namamooatupu meeoo tuukwepu, ‘Soo Te Naa mu numu tuipu mayodakwu,’ meeꞌe. Noꞌyoona numme Jew numu ooosapa nanesootuhidu, Te Naa-matoo meakwu ka oo nakaꞌoedyukuna. Esoo numu tunakaꞌoedyukuna gi unu manepunne, mu saaꞌa oo sopedakwadoodooa.
44026009	Nu oꞌnosoo uga ka umu Te Pabeꞌe
44026010	Nu mu Jerusalem-witu tunakaꞌoedyukudu tumooꞌookese, ‘Ewow Te Pabeꞌe nakaꞌoedyukudu wutumeta,’ ka mu Jew tunehanedu meeoo nuka netamma. Ka mu tunakaꞌoedyukudu mu tunehanedu-kobena negonnokuse, nu punnoꞌo meeoo mu netamma, ‘Mu sakwa nagoepebuꞌa.’
44026011	Ewasoo nu mana umu nananesootuhi mamanepunnetoo meayina, ka umuoo wohonena. Umu sakwa suda Te Naa-witu waha mee nu soonammena. Nu tuwazaoo nanakwingaꞌakwi nummeyakwe mu wakwawaꞌa noꞌaata-too mu nanesootuhidu nekwohonena.
44026012	Mu Jew numu tunehanedu ka Damascus mee naneadu-witoo e tayana, umu Te Pabeꞌe nakaꞌoedyukudu ootuoo wutumeta mee e netammana.
44026013	Ka tabeno tu manekese numme ooosapa meadabena, paꞌanakwana numme-koobatu besa kootabuapetu ka taba ooonakwa besa kootabuapunne, yaa ne naꞌoonnakwi ka e pupuaꞌamu-no ne meadape.
44026014	Numme noꞌyoona ka teepu-kooba pookwahoo. Haga sapaga ka Jew numuyadooa-wikoo e yadooewunu, ‘Saul, Saul u ooosapa suda e masoonammennumme, uusoo punnoꞌo suda soonamme gi e nakaꞌoedyukuna.’
44026015	Nu yise ka e tuapa nakana mee netamma, ‘Haga u?’ Soo e tuapa nakana meeoo unne, ‘Nu yow Jesus Mu Pabeꞌe. U ooosapa suda e masoonammennumme.
44026016	17 Menoꞌo yise yotse. Nu ume yadooꞌe, ume nu netutzea, u sakwa mana nu-witu wahannumme. Esoo e tuusoobedyana u tuukwedooasoo. Noꞌobatusoo numu nu-witu tuukwe,
44026018	nanakumma-baatusoo numu-matoo nu u tayakwu. Nu u tummatzina u magwetzoidooa ka umesoo nanumu ume tumooꞌookese, yise ka noꞌoko nanakummaꞌakoosoo numu ume tumooꞌoo tuwow.’
44026019	Nu ooosapa tumayohokena ka Te Pabeꞌe meeoo nuka netamma eka e tuusoobedya-wi.
44026020	Mooeꞌugasoo mu numu Damascus-witu nu Te Pabeꞌe-witu tuukwe, saaꞌa tuwow Jerusalem-wi yise ka teepu Judea mee naneadu-wiꞌyoona. Nu noꞌoko nanakummaꞌakoosoo numu nanesootuhikuna mu tunedyooemena. ‘Gi ka sutakoo podo meapana,’ mee nu mu netamma. ‘Ka gi besa mu tumaduguna nematzagase. Ka besaꞌhoo podo meadabe. Ka oo manena tamme oo tzapoonnekwu ka Te Naa podo meana.’
44026021	Nu ka e tuusoobedyana mayohona mu Jew numu nu-ma tzakadu, ka tu nanesootuhi nobe-kobenaꞌyoona e tooe batsa.
44026022	Ka mu Moses noko ka Te Naa yadooawabe numu mu tuukwepusoo nu mu numu tuukwe ka Te Pabeꞌe petukwu-witu numu oo magwetzoikwu-witu tuwow.
44026023	Umu meeoo, ‘Oosoo Te Pabeꞌe nabatsase, numu-kobenasoo namayodakwu tu yaꞌe-wiꞌyoona,’ meeꞌe. Oosoo saaꞌa namekoosoo mu Jew noko mu wakwawaꞌa tuukwedooa ka Te Naa besa po-witu.”
44026024	Ka Paul togesoo yadooꞌa ka tu mane-kwitu oo wahadyakwe, soo Festus pabatse meeꞌe unne, “Paul, u gi sukwe soonamme. U ka nagutza wunaꞌme natunedyooedabena, oosoo u soonammena suda yugwe petu.”
44026025	Soo Paul mee unne, “Nu gi hownneꞌyoo, nu oetu besa soohanena tubetse togekoo yadooꞌa.
44026026	Soo Agrippa noꞌoko Te Pabeꞌe-witu sopedakwadoo, ooonneꞌyoona nu etzaga oo-no yadooa. Soo Agrippa tookwa mooasoo oo sopedakwadoo ka e netamma-kwitu. Esoo e netammana gi tookapu-kwikoo a namanena.”
44026027	Soo Paul yise ka Agrippa meeoo netamma, “U ka umu oꞌnosoo Te Naa tuukwewabe tubotuguna nakaꞌoedyukute, nu u sopedakwadoo.”
44026028	Tooesoo ka Paul yadooawunu, soo Agrippa mee oo netamma, “U gi nuka tunakaꞌoedyuku mayugwe-waꞌneꞌyoo.”
44026029	Soo Paul ka Agrippa meeoo netamma, “Nu-kwaꞌnesoo deaꞌa yaahoo menoꞌo mu nanesootuhikukwu mu noꞌyoona e nakapunnedu, yaa tabeno Te Pabeꞌe tubetsedu-gakwu, pana gi mu nu-kwaVne mu natzakuna petzape.”
44026030	Mu Agrippa, nanodukwa, ka Felix-no konnohoose,
44026031	ka nobe-kwiꞌyoona meaꞌa. Nanano apekase mee unakwe, “Esoo nana Paul tookwa gi suda manakwe. Gi pumme batsa-waꞌne manepunnena gi tuwazoo pumme wutumatugu-waꞌneꞌyoo.”
44026032	Soo agrippa meeoo ka Felix netamma, “Esoo nana Paul mesoo natzamaꞌw, pana ka te Roman numu-kooba katudu-matoo nemea. Ta sakwa yise oo-matoo a taya.”
44027001	Soo Festus sake-wi ne tayakwu ka teepu Italy mee naneadu-kwitoo mee unakwe. Mu Roman numu moohedu ka tukwutumadu moohedu-no Julius mee naneadu ka Paul noko kukummaꞌakoosoo oo-no nakwutumadu mu eyaꞌe tuungu.
44027002	Numme ka sake-wi
44027003	oogow moooꞌa ka Sidon-wi petuga
44027004	Sidon-wiꞌyoona numme mease, soo hukwapa atatamesoo hukwadyakwe gi ka ne mea-tamme. Numme yise oo kwutoohanakwu-kwi meꞌa ka pagadudu Cyprus mee naneadu-kumi.
44027005	Numme ooosapa natsemangena ka mu Cilicia noko Pamphylia mee nananeadu teepu-kumi meadabena ka Myra noko Lycia mee nananeadu teepu-kooba petuga.
44027006	Soo Julius sumuoo sake mayuhoo Alexandria-wiꞌyoona kemmana Italy-witoo meadu. Ooweoo numme noꞌyoona kuaka.
44027007	Obeda numme natsemange ewa tabe meaka, numme unusoo manena ka Cnidus mee naneadu-kumi meꞌa. Soo hukwapa ne wumatzooejuna, numme gi hownnekoo oosapa meadabe-waꞌne. Numme yise oo kwutoohanakwu-kwi natsemange, ka pagadudu Crete mee naneadu ka Cape Salmone-kumi numme meꞌa.
44027008	Numme ooosapa pakumi meꞌa unusoo manena numme Fair Havens mee naneadu sake pukwi dyooi-kwi petu ka Lasea mee naneadu-kumaba.
44027009	Ewa tabe meaka, numme ka onona. Tommoba mooasoo tzageꞌe manekena. Soo Paul mu naana ka sake-koobatu mee tuya tuukweꞌe.
44027010	“E pupuaꞌamu, nu oo sopedakwatoo tamme ka ooosapa meadabena te nobeana tamme watzekukwu, te sake nokosoo, oꞌno sumuna tamme punnoꞌo batuikwu.”
44027011	12 Umu sake-witu pabeꞌe hise soo sake hee-ga-no oo sopedakwatoo ka eak sake pukwi yooina gi besaꞌyoo gi pukwi tommo-waꞌne. Umu ka Phoenix mee naneadu-kwitoo sakwa tamme ninapa natzemangeka mee unakwe. Otuoo soo sake pukwi yooina ka Crete-kumaba tamme mesoo wutoohapunne pana taba egea-nakwatu gi, o yise tomokwu mee unnena. Soo Julius umuoo nakaꞌoedyuku, pana ka Paul yaasoo sakwa tamme tommo mee oo unnena gi nakaꞌoedyukute.
44027013	Ka taba meana-nakwana soo hukwapa obeda hukwadyakwe. Mu sake mahanedu meeoo sokwama, “Numme mesoo mangegaꞌa ka Phoenix-witoo,” meeꞌe. Ka sake baa-wi tsipunnedu tsatsebooase yise numme ka Crete-kumi meꞌa.
44027014	Pudusoo unu kwenaha petuoo, unu hukwawunu.
44027015	Soo hukwapa ka sake patodyakwekuooka unu ka pagadudu-makoo. Numme yise oo tsasoopedya, gi nasoomanese ka hukwapa ka sake patodyakwehookuse.
44027016	17 Numme ka tuutse pagadudu Clauda mee naneadu taba meana-kwi meꞌa. Otuoo sagwane wutoohapunne. Onona numme ka tuutsekoo sake ka pabatsekoo sake-kooba wutsabeku. Mu sake mahanedu tugapu-ma ka sake wunotake. Oꞌno soo sake gi nuukote ka oo namadabuena. Umu suina meadape numme sakwa sumuna ka baapooe. Syrtis mee naneadu-kwitoo, mee sokwamana. Umu yise ka tu tumadabuena tzakwekuse, soo hukwapa ka sake wupoohedape.
44027018	Ooosapa unu hukwadape, ookow moooꞌa yise umu ka sake-wi tu nobea-matu tzapebuꞌa.
44027019	Ookow moooꞌa numme nummesoo mima ka sake-witu hemma tuwazoo tzapebuꞌa.
44027020	Soo paba hukwapa huu tabe meaka ooosapa hukwadabena. Unu koomeapunnena soo taba ka mu paatoozooba-no gi napoonne-waꞌneꞌyoo. Numme sumuna noꞌyoona batuꞌikwu mee numme sokwama.
44027021	Numme gisoo tukana wunaꞌme maneka. Soo Paul yise numu-kobena wunuse mee unakwe, “E pupuaꞌamu, oꞌnosoo sakwa mu e nakabetsea. Tamme sakwa uga Crete-wizoo. Tamme yise ka natzemangekase ꞌyoo suda hee manakwe.
44027022	Pana gi suipana, gi haga tamme-matu yaꞌekwu. Soo sake suuꞌmu kadooꞌoo namaꞌekwu.
44027023	Nu oo sopedakwatoo ka togano soo toha kasa-gaꞌyoo Te Naa tummatzidu nuga nagena nu-baa petu.
44027024	Soo toha kasa-gaꞌyoo meeoo e netamma, ‘Gi suipana, Paul. Soo Te Naa ka Roman-kooba katudu ume nehane tuungu. U nanesootuhidu gi haga ka sake-koobatu batuidooa.’
44027025	Yise e pupuaꞌamu, gi suipana. Nu oo nakaꞌoedyukute ka Te Naa, nu tuwazoo oo sopedakwatoo soo hee oo unne-kwaꞌnesoo manekwu.
44027026	Soo hukwapa mana tooe hano tooe pagadudu kumana te hane petugadooa.”
44027027	waha nasatese soo hukwapa tooesoo ka tubetse baa Mediterranean mee naneadu-koobakwi ne wumatzaka. Togabeno tu manekuse, ka mu sake-witu mahanedu meeoo sokwama, “Menoꞌo ka sumuna numme teepu tzagee.”
44027028	Umu yise ka baa managahoose gi tubetse tookapu. Gi haaꞌno tu manepunnese umu tuwazoo oo managahoosoo. Oꞌno yise tuwazoo gi unu tookapu.
44027029	Umu suina watsukwuoo sake tzadyooikudu ka baa-witoo tzapebuꞌa. Oꞌno soo sake gi tupe-matoo tape. Umu nanesootuhaꞌe, “Soo sake sakwa gi nuukodepana gisoo tu tabuꞌa,” mee unnena.
44027030	Mu sake-witu mahanedu tooꞌe namameaꞌa ka sake-wiꞌyoona. Ka tuutsekoo sake umu baa-witoo tzakweku sukwe sapa, ka sake-kobenatu ooka tzadyooikudu tzasawekuna.
44027031	Soo Paul ka Julius noko mu tukwutumadu mee netamma, “Ka mu dake-witu mahanedu mease, tamme gi hownnekoo namagwetzoi-waꞌneꞌyoo.”
44027032	Mu tukwutumadu yise ka tugapoo ka tuutsekoo sake tsipunnedu tsekeaꞌahoose oo tzamaꞌwuhoo. Mu sake-witu mahanedu yise gi hownnekoo namamea-waꞌneꞌyoo.
44027033	Ka tu tabuagena soo Paul noꞌoko ka mu numu mee netamma, “Waha nasateka mu gi hemma tukana sukwe nanetzagwiyina.
44027034	Mu sakwa Te Naa nakaꞌoedyukute oo unnepu meeoo. ‘Gi haga tameme-matu namaꞌehookwu, gi tuwazoo yaꞌekwu.’ Mu sakwa menoꞌo tuka esoo puma mu gwetzoikwuna.”
44027035	Soo Paul ka tunemamakwuse, ka tukaba gwuuhoose yise ka Te Naa-matoo nanesootuhaꞌe, ka tukaba-matu tsakaꞌowse oo tukakooha.
44027036	Noꞌyoona mu numu ka Paul tuka oo poonnese umu punnoꞌo ka tukapu-matu tukakooha.
44027037	38 Ka noꞌoko mu tukamakwuse, umu ka tukapu nabenina tzapebuꞌa, ka baa-witu. Oꞌno soo sake unusoo yayagwahookwu. Tubetse ewaꞌyoo (276) numu ka sake-koobatu.
44027039	Ka tubuakese, mu sake-witu mahanedu gi ka teepu posopedakwatoo. Ka bakohapunnedu poonnena paba haanokwi otuba teepu-gaꞌyoo. Oto sakwa numme eka sake wunooꞌyooꞌehoo petuga meeꞌe sokwama.
44027040	Mu tugapoo yise tsebokow ka sake tsipunnedu-makoo yise tu tutsakahenookuna o-tamme tzameakute. Ka sake-kobenatu ka pabatsekoo wanapu namadabuena toogoopa tsadyota, oꞌno soo hukwapa ka sake-kobena-tamme wumatzaka ka a bakohapunne-kwitoo.
44027041	Pana soo sake ka otuba-ma tzange petuga. Soo sake-kobenatu ka otuba-wi tzangehoo soo baa yise ka how wuꞌmaꞌnawena ka sake ooonnakwatu wuugodehoo.
44027042	Mu tukwutumadu ka mu nakwutumadu nekoꞌe. “Oꞌno gi umu-matu namameakwu,” mee unnena.
44027043	Soo Julius ka Paul soomagwetzoina mu netahoo ka meeoo mu unakwe. Noꞌoko mu nanana besa babokwadu meeoo netamma, “Ka baa-witoo natakwatese ka teepu tamme babokwahooga.”
44027044	Ka saaꞌa mu susumudu gi babokwadu ka sake-matu wobe poki-ma wawiyooana ka teepu-tamme patodyakwe. Yoo numme noꞌyoona manena ka teepu-kooba mani petuga.
44028001	Ka teepu-kooba ne petugase, yow esoo pagadudu Malta mee naneadu mee numme natuukweꞌe.
44028002	Mu numu otuoo besa ne matuku. Unu utzutzupunnena, powmakooha. Umu yise ne pedakuhoo pumma ne yooekwuna.
44028003	Soo Paul koona hanena, ka goso-kooba oo tuoonakwuse, togogwa yise ka koona-tohaꞌyoona tsebooeke ka goso nayooekwumana. Ka Paul mi-makoo oo toguehoose, ooo-ma tubetse kuwayooakwunihoo.
44028004	Mu numu oo poonne ka togogwa ka Paul mi-ma oo kukwiyooapunne, mee yise nananetamma, “Tooe esoo nana ka tubetse baa-wikoo namagwetzoise sapa, soo suda oo tumadugupu, oo-matoosoo kodyuna a batsowkwu, soo togogwa oo toguꞌehoo.”
44028005	Soo Paul yise ka togogwa ka goso-witoo tzawunihoo, gi how soo togogwa oo yugwe.
44028006	Mu numu oo tooe wutooepunne, hannanoꞌo ka saaꞌa pawahoodooa, tooetoo yabesoo yaꞌehoodooa meeꞌe sokwamapunne. Wunaꞌme manikea soo Paul gi how manena, umu yise atasoo sokwamahoose mee nananetamma, “Esoo Paul tookwa pummatoo te nanesootuhina.”
44028007	Soo numu moohedu Publius mee naneadu tubewa-gaꞌyoo, gi kwinga ka onona. Soo Publius besa ne matuguna numme oo-baa pahe tooiyakwe.
44028008	Oo naa tuꞌoeyaena hape, unu oo tookoo udutuna, wunaꞌme manekapu nuummayina. Soo Paul oo-matoo mease oo-ma matuguse oo nanesootuhikuse, oosoo yise besa mani.
44028009	Ka oo nakase noꞌyoona mu tuoegoedu numu ka pagadudu-koobatu ka Paul-baa petuyina besa namayugweyakwe.
44028010	Umu tuoegoedu besa maneyidu ewatseꞌe tooe hemma tooe na heꞌme. Yise pahe muha manese numme Italy-witoo natzemangeka. Oꞌno ewasoo umu hemma ne hanekute ne sookwina. Sumuꞌyoo sake Alexandria-wiꞌyoona kemmana Nawaꞌneꞌyoosoo mee naneadu punnoꞌo ookowsoo pagadudu-kumaba tomopu-gaꞌyoo. Oo-kooba numme manega ka Rome-tamme
44028013	Numme ka Puteoli mee naneadu-wi petuse, oto numme ka sake-wiꞌyoona sawe petuga.
44028014	Mu tunakaꞌoedyukudu numme oe tapoega. Umu yise, “Sumu nasateba-witoo sakwa mu numme-baa,” meꞌe ne netamma. Ononasoo numme ka Rome-witoo mea.
44028015	Mu tunaka-ꞌoedyukudu Rome-witu numme-witu nakadu mu Appius Forum noko three Taverns mee maneneadu-wi ka saaꞌa nawegeadooa. Soo Paul ka mu poonnese Te Naa-matoo nanesootuhikooha, besa soonammena.
44028016	Ka Rome-wi ne petugase soo Paul puusoo nanobe-gakute, sumuoo tukwutumadu pumme eyaedu-no, ono soo Paul gi namameaꞌa meeꞌe umu oo sooyugwena.
44028017	Pahe tabe meaka numme o petuse soo Paul mu Jew numu Rome-witu umu numu moohedu tu tunehane-witoo paꞌe. Ka mu sumuse meeoo mu netamma, “E nanumu, nu gi hekwi te nanumu netumooꞌoo-waꞌneꞌyoo. Nu te tumayohona ka te nanamooatupu pumakoo mu tumayohona gi takopadu. Mu Jew numu Jerusalem-witu meeoo e netammana, nu nakwutumana mu yise mu Roman numu-tamme e tzamaꞌwu.
44028018	Mu Roman numu e nemadabuese, e netzamaꞌwu, umu ka oo nakase, ka gi suda e manakwe, nu gi pumme batsa-waꞌne.
44028019	Mu Jew numu gi oo nakabetzape ka mu Roman numu nuka netzamaꞌwu. Nu yise meeoo unakwe, ‘Nu ka mu Roman numu-kooba katudu nuka nemadabue tuungu,’ tooe nu gi suda naꞌunnedu e nanumu-tamme unnekwuse.
44028020	Nu ka mu soopoonnena mu-no soodyadooana, ka Te Pabeꞌe-witu mu tuukwekwuse, ka Te Pabeꞌe-koobatoo nu nakwutumase.”
44028021	Mu Jew numu moohedu meeoo ka Paul netamma, “Gi numme u-witu nabodu tubope kwuꞌu ka teepu Judea mee naneadu-witu. Gi mu te nanumu suda naꞌunnedu u-witu ne tuukwedu.
44028022	Pana numme ume tusooyugwena soonakapunne ume nanesootuhi pupuaꞌamu mu numu tooe hanotu tooe ooosapa mu netumooꞌooyakwe.”
44028023	Umu Jew numu yise ka Paul-no tunemadabue, “Oꞌno tabeno saaꞌa tamme nanatabooegadooa.” Ewaꞌyoo numu ka Paul-baa petudyakwe. Tabewano soo Paul ka Te Naa besa po-witu mu numu tuukweꞌe. Soo Paul ka Te Naa unnena mu nemadabuekuna, ka Te Pabeꞌe-witu sakwa umu nakatogeꞌyookuse, oo-tamme mane.
44028024	Susumudu umu-matu ka Te Pabeꞌe nakaꞌoedyukute, susumudu punnoꞌo gi.
44028025	Soo Paul yise ka mu gi tunakaoedyukudu meeoo netamma, “Oꞌnosoo soo Te Naa Besa Pooha mu-kwitu meeꞌe unnepuMu tooe ka Te Naa besa pooha poonne oo unnepu nakapana, gi ka Te Naa nakaꞌoedyukute. Mu gi ka Te Naa nakaheesoobedya. Mu sakwa ka Te Naa besa unnepu nakaꞌoedyuku Te Naa-tamme mane, gi oemota, oꞌno soo Te Naa mu sootuhina, mu magwetzoikwu.’ ” Soo Paul yise meeoosoo mu netamma, “Mooasoo nu ka Te Naa besa unnepu mu tuukwepu. Yaa manakwana nu mu wakwawaꞌa gi Jew numu Te Pabeꞌe-witu tuukwekwu. Umu-matu oo nakaꞌoedyukukwu.” Ka Paul meeoo unnese mu Jew numu puusoo nananepetukuna petukwahooka.
44028030	31 Waha tomoka soo Paul ka tu nobe-wiꞌyoona, oe tumanakana. Noꞌobatusoo numu pumme nobengeketu soo Paul ka Te Pabeꞌe-witu tuukweyakwe. Mu Roman tukwutumadu punnoꞌo gi haꞌyoo ka Paul netamma.
45001001	Ka Te Naa besa unnepu-witu, nu, Paul, mu-matoo tuboꞌo, ka Rome mee naneadu-wi nonobe-gakoo. Nu ka Te Pabeꞌe Jesus nakabetseadu, oosoo e netutzease, nu yise yaahoo yadooawabe mane yise mana mu numu e tuukwe tuungu ka besa tu unnepu-witu.
45001002	Ka besa Te Naa unnepu umu oꞌnosoo Te Naa yadooawabe mooasoo oo bo tugupu.
45001003	Oꞌnosoo umu Te Naa yadooawabe oo waha ka Jesus, Te Naa Besaa Tooaꞌa-witu, menoꞌo yise soo naꞌunnedu togesapa oo-toogoo manepetu. Soo Te Pabeꞌe numu-waꞌnesoo nadooaꞌadoo tabuapu. Oosoo ka David-manakwana kemmapu.
45001004	Pana oosoo tuwazoo ka Te Naa-waꞌneꞌyoo. Soo Te Naa Besa Tooaꞌa ooka te tzapoonnekute, ka tu Besa Pooha-ma oo yaꞌe-wikoo oo mayodase.
45001005	Soo Te Pabeꞌe e sootuhi ka tu yadooawabe e mayugwese, ka manatooe e tayana, ka tu besa unnepu noꞌoko numu e tuukwe tuunguna. Oꞌno umu oo nakaꞌoedyukuna saaꞌa oo nakabetseadooa.
45001006	Mu punnoꞌo ka Rome-witu ooosoo. Soo Te Naa mu tunetutzea ka Te Pabeꞌe doodooamu manekese, oosoo ka besa mu soobedyana. Nu meeoo mu nanesootuhiku soo Te Naa ka Te Pabeꞌe Jesus-no ooosapa mu sootuhinokwu yise mu magwetzoikwuse.
45001008	Tooe hano tooe e nummenummetoo mu numu e tuukwe ka Te Pabeꞌe tu nakaꞌoedyukuna. Nu ka Te Pabeꞌe nuka nakasootuhaꞌe, Te Naa-matoo mu nanesootuhikute.
45001009	Nu ooosapa ka Te Naa-matoo nanesootuhaꞌe, mu-toogoo besaꞌhoo natuunguna. Nu ka Te Naa tubetse nakabetseana, ka ena tooe hano tooe mu numu tuukwena, ka besa naꞌunnedu ka oo Besaa Tooaꞌa-witu. Oosoo oo sopedakwadoo nu ooosapa mu nanesootuhikuyakwe, nu sakwa mu-baatoo sumudooe mea, ka Te Naa meeoo nuka netamma.
45001011	Nu sakwa mu-baatoo mease, mu nanesootuhikuna. Oꞌno mu unusoo besa kaaheno tusooyugwena, mu unusoo tunakaꞌoedyuku manepetugadooa.
45001012	Mu ka tuꞌoedyukuna oetoo e nehanese, tamme nanahoesoo oetu nemadabuese. Oꞌno saaꞌa nu mu-baa besa petuga nuummadooa.
45001013	Pana nu gisoo meꞌa, nu ka gi hownnekoo meana. Nu yise besa mu nobene soonamme, nu sakwa ka mu gisoo tunakaꞌoedyukudu tummatzi. Nu ka mooasoo tooe hano tooe gi Jew numu nanesootuhibu tunedyooese.
45001014	Soo Te Naa meeoo e netamma, “Noꞌoko tooe hownnekoo tooe numu-matoo mease, mu tuukwe.”
45001015	Mu-matoo tuwazoo Rome-witoo. Nu unu oo soogwaꞌe mu-baa e petugakwuna, yise ka nanesootuhibu mu tunedyooekwuse,
45001016	nu gi e nanenasookwina soogwaꞌe mu numu mesoo tuukwena ka Te Naa unnepu. Soo tooe haga tooe ka Te Naa besa unnepu nakaꞌoedyukudu, soo Te Naa pooha mu magwetzoikwu, mu Jew numu nokosoo mu gi Jew numu tuwazoo.
45001017	Soo Te Naa besa unnepu te tuukweꞌe, soo Te Naa meeoo, “Tamme besaꞌyoo numu, ka ooosapa tunakaꞌoedyukuna.” A nabotugu-kwaꞌnesoo, “Soo numu ka kaaheno Te Naa besa podo meana, puusoo nanemagwetzoikwu, oosoo ka tunakaꞌoedyukuna.”
45001018	Tamme oo sopedakwadoo soo suda numu tumatuguna numu-matoosoo kodyukwu, ka ooosapa suda tumatuguna mu numu ka Te Naa togesapa unnena ne watzetugu.
45001019	Tooe mu numu gi Te Naa poonnepana, mu numu sumuna oo sopedakwadookwu ka Te Naa ka teepu matabuepu. Oosoo puusoo mu tzapoonnekute ka noꞌoko hemma besa tu matabuena, yise ka unu tu pooha-gana tuwazoo. Pana umu gi oo nesookwugaꞌena, yise gi oo-matoo nanesootuhi tuwazoo. Umu sakwa oe naneyugwe, ka gi sootunakaꞌoedyukuna. Umu meeoo nanasooyugwe, “Numme tubetse unu sokwama.” Pana gi! Umu tookwa gi hemma sopedakwadoopana meeoo nasooyugwe.
45001023	Umu gi ka Te Naa-matoo nanesootuhaꞌe, oosoo Te Naa yise noꞌokosoo pooha-gaꞌyoo gi yaꞌedu. Pana umu tooe hemma-too tooe nanesootuhaꞌe gi pooha-gakoo: Numu-waꞌnekoo, tooetoo kweꞌnaꞌa, etzaꞌa, yise togogwa-matoo gi puusoo namagwetzoi-waꞌnekoo, sukwe yaꞌeyakwedu.
45001024	Umuoo gi ka Te Naa-wi tu tunakaꞌoedyukuna petzape, Te Naa besaꞌyoona gi nakaꞌoedyukute pumme nesookwugi-waꞌnekoo, tu naꞌesayina suuꞌmu umu nakabetseadu. Umu gi ka pumme manumudoopu-matoo nanesootuhaꞌe, yise pumme nesookwugi-waꞌnekoo. Umu ka hemma namadabue-matoo nanesootuhaꞌe. Ooonneꞌyoona soo Te Naa mu tsasoopedya, umu yise ka sutakoo podo meadape. Umuoo suda tusooyugwena, suda ka pummesoo tookoo yugwe. Umu noꞌobatusoo suda tu manena petzape. Mu momokoꞌne ka gi toge-wikoo, ka tu puna mogoꞌne mesoo maꞌemukwana.
45001027	Mu nanana punnoꞌo gi ka mu momokoꞌne soogwina puusoo nana-ma tumanaka. Umuoo suda tubetse manakwe soo suda mu tumatuguna umu-matoosoo kodyukwu.
45001028	Soo Te Naa gi how mu yugwe suda mee tusooyugwe sapa umu ka gi Te Naa sooꞌoedyukuna.
45001029	Umu yise tooe haꞌoo tooe manakwe nanasuda: unu moomoogoobuna, nanidyapuna, tu pupuaꞌamu nasoodyagena, nanahana, numu mesoo batsana, nanaꞌesagoena, nanatumooagana, ewa suda nanatuukwena, Te Naa gi petzabena, suda nanadyadooena, nananesagwaꞌena, nananesootzemana, besa nanasooyugwena, tu nanaanapuꞌamu gi nakabetseana, gi numu tutuha soobedyana, gi kaaheno tumatuguna, yise tooe haꞌoonnekoo tooe suda namanedu oedyukuna.
45001032	Umu oo sopedakwadoopana ka Te Naa meeoo unnepu, “Soo numu ꞌyoo manedu sakwa yaꞌe.” Umu yise suda mesoo manakwe ka tu pupuaꞌamu suta-witoo pumme moohe.
45002001	Numme Jew numu sakwa umu gi Jew numu gi nesootzemapana, numme punnoꞌo ka ooosoo manena. Numme punnoꞌo nummesoo oe naneyukwe ka tooe how tooe manena.
45002002	Tamme oo sopedakwadoo soo Te Naa kaaheno noꞌobatusoo umu numu suda manedu kadoo mayugwekwu.
45002003	Tamme sakwa gi meeoo sokwamapana, “Soo Te Naa nuka gi kadooꞌoo mayugwe-waꞌneꞌyoo tooe suda e manakwe sapa. Nu umu ataꞌyoosoo.”
45002004	Soo Te Naa tubetse besaꞌyoo, gi etzaga sutadu. Oosoo ka oo te matuguna, oꞌno tamme sakwa ka suda te tumatuguna maꞌwukase, yise ka oo besa podo meadabekwu. Pana tamme ka meeoo sokwamana, “Nu gi ka suda e tumatuguna maꞌwu-waꞌneꞌyoo yise ka oo besa podo mea-waꞌneꞌyoo.” Oꞌno yise tamme tammesoo ka sutakoo mabetseadu-kwaꞌne tabuꞌa, tamme-matoosoo kodyukwu ka kaaheno nanasuuꞌmu numu manena umu-matoosoo kodyuse.
45002006	Noꞌoko mu numu tumatugupu umu-matoosoo kodyukwu haꞌoo ka mu besow tooetoo mu sutakoo.
45002007	Mu numu ooosapa besa manekwu umu ka besow podokoo soomeana, ka Te Naa besa pumme sootuhaꞌe ooosapa nummenummena ka Te Naa-baa nobe-gakwu. Umu numu ka gi toge-witu nakabetseana puu suuꞌmu mee nasooyugwena nanasutatoo meadabekwu, yise kadoo namayugwekwu. Soo Te Naa noꞌokosoo hemma nana-kwaꞌnesoo matugukwu: mu Jew numu, mu gi Jew numu tuwazoo.
45002012	Soo numme Jew tumayohopu ne tuukweꞌe, ka ne manekwuna. Numme ka kaaheno oo mayohona, numme besaꞌyoo meeꞌe soo Te Naa unnekwu. Tamme tammesoo oo naka, pana gi oo nakabetseana, tamme kadooꞌoo namayugwekwu. Umu gi Jew numu gi ka te tumayohopu nakadu pana umu puusoo oo sopedakwatoo ka how besa manena, tooetoo suda manese. Umu ka Te Naa nakabetseana oo tzapoonnena oo sopedakwadoo ka Te Naa pumme mane tuunguna. Umu kadooꞌoo namayugwekwu ka gi oo nakabetseana. ꞌYoo tu namanekwuse, soo Te Naa ka Te Pabeꞌe numu watze tusooyugwena oo nemadabue tuunguna. Meeoo nu mana ka mu numu tuukwe.
45002017	Numme Jew sumuna unu ka te tumayoho-ma nasoonatzaꞌe.
45002018	Te Naa-ma nanaꞌunakwe ka mee unnena, numme nummesoo oo sopedakwatoo ka besa ka Te Naa numme mane tuunguna, ka ne tumayohopu natunedyooese.
45002019	Numme mu gi ooka sopedakwatoodu mesoo tunedyooe doodooake tuwazoo, soo ne tumayohopu ka Te Naa besa podokoo ne tzapoonnekute.
45002021	Aha, numme Jew ka besow po sopedakwatoo, pana numme gi oo nakabetseꞌa. Numme mu numu meeoo netamma, “Mu sakwa gi tuduhapana,” yise numme sumuna nummesoo tuduha.
45002022	Numme mu numu meeoo mu netamma, “Mu sakwa ka nananodukwana kukummaꞌamasoo emukwapana.” Numme, nummesoo, sumuna ꞌyoo suda manakwe. Numme meeoo, “Numme gi hemma namadabue-matoo nanesootuhi-waꞌneꞌyoo,” pana numme sumuna kummaꞌakoosoo numu natusooa tuduha.
45002023	Numme meeoo nanaꞌunakwe, numme o sopedakwatoo noꞌoko ka Te Naa tumayohopu, numme oo nage tuunguna. Pana numme ka mu gi Jew numu suda ka Te Naa-witu mu netamma tuungu, ka numme gi oo unnena nakabetseana.
45002025	Numme meeoo, “Numme ka Te Naa tubetse dooamu, numme ka Jew numuna.” Numme ka Jew-na besaꞌyoo, numme ka Te Naa unnena nakabetseana. Pana numme ka gi oo unnena nakabetseana, numme gi Te Naa dooamu.
45002026	Mu gi Jew numu ka Te Naa unnena nakabetseadu Te Naa doodooamu numme Jew ooonakwasoo, besaꞌyoo umu ka Te Naa unnena nakabetseana.
45002028	Numme yise Te Naa doodooamu ka oo nakabetseana, ka sukwe Jew numuna.
45002029	Numme ka tunakabetseana soo Te Naa te soonammena sopedakwadoona te sootuhikwu. Oosoo gi hownneꞌyoo tooe mu numu te nesootzemapana.
45003001	Tamme sumuna meeoo unnekwu, “Oosoo gi hownneꞌyoo tooe Jew numupana oosoo gi Te Naa doodooamu te mayugwe-waꞌneꞌyoo.”
45003002	Pana gi! Oosoo besaꞌyoo ka Jew numuna, soo Te Naa ka tu unnepu numme Jew numu tuukwese.
45003003	Numme Jew numu gi oo nakabetsea, pana soo Te Naa ooosapa oo nakabetseꞌa, ka pummesoo unnepu.
45003004	Numu tooe esagoepana, soo Te Naa unnepu ooosapa togesapa. Meeoo nabotugu oo naꞌunne-kwaꞌnesoo, “Soo Te Naa ooosapa kaahenoꞌyoo ka tu yadooa-wi. Gi haga oo tuagaꞌne, ‘Oosoo esayaꞌe,’ mee unnena.”
45003005	Sumuna numu-matu meeoo unnekwu, “Tamme ka suda manena, oosoo oo tzapoonne ka Te Naa besaꞌyoona. Soo Te Naa gi kaahenoꞌyoona oosoo ka mu numu tu maꞌemukwana umu-matoosoo makodyukukwu,” mee mu sukwe numu unakwe. Pana gi! Te Naa ooosapa kaahenoꞌyoona; kaahenosoo mu numu nemadabuekwu. Susumudu numu-matu sumuna meeoo unnekwu, “Nu ka suda manena, nu ka Te Naa besa nemadabue, tamme sakwa yise sutaꞌyoo, oꞌno soo Te Naa besa nanemadabuekwu,” mee umu. Susumudu numu esayaꞌe, nu meeoo unakwe, mee unnena. Mu numu suda unnedu sakwa oe naneyugwe. Pana soo suda mu tumatuguna umu-matoosoo nakwukodyukukwu.
45003009	Numme, Jew numu, nasootuhaꞌe mu gi Jew numu-waꞌnesoo. Noꞌyoona tamme nanakwaꞌneꞌyoosoo. Nu mooasoo meeoo mu netammapu
45003010	noꞌyoona tamme ka sutakoo po-toogoo meaꞌa, a nabotugu-kwaꞌnesoo, “Gi haga besa manakwe, gi haga kaaheno ka Te Naa besa podo meꞌa. Gi tamme-matu ka Te Naa sopedakwatoo.
45003011	Umu gi ka Te Naa tu nakabetseana petzape.
45003012	Umu ka Te Naa besa po maꞌwukase, gi he-toogoo besaꞌyoo.
45003013	Umu esagoena, numu nesootzemana nanasuda unnena.
45003015	Umuoo mu numu nuummaba wumakuna suda mu yugwena, numu batsayakwe. Umu unu nidyapu.
45003018	Umuoo gi ka Te Naa tu nakabetseana soohanedu.”
45003019	Numme yise oo sopedakwatoo soo Te Naa meeoo te netammana, numme Jew numu oe naneꞌyakwe, ka mu gi Jew numu-waꞌnesoo. Numme punnoꞌo ka gi Te Naa nakabetseana.
45003020	Soo ne tumayoho tabuana oo tzapoonne tamme noꞌyoona tumaꞌemukwa, gi tamme oo tzapoonne ka te besaꞌyoona.
45003021	Numme Jew ooosapa meeoo sokwamayakwe, soo Te Naa besaꞌyoo mee te netammakwu, ka te tumayohope te nakabetsea ka umu te nanamooatupu tamme-too tunemadabuepu. Pana umu Te Naa yadooawabe oꞌnosoo te tuukweꞌe, ka saaꞌa soo Te Naa besa te matabuekwu. Menoꞌo yise oe manepetu.
45003022	Soo Te Naa te tuukweꞌe mu besaꞌyoo mee te netammakwu, tamme ka Te Pabeꞌe-wi tunakaꞌoedyukuna. Oosoo noꞌoko nanakwaꞌnesoo te matugukwu, mu Jew numu yise ka mu gi Jew numu tuwazoo.
45003023	Tamme ka noꞌyoona tumaꞌemukwakupuna, gi ka Te Naa tamme oo netamma-kwaꞌnesoo manena.
45003024	Soo Te Naa ekow nasootuhipu te sootuhipu, tamme yise besaꞌyoo soo Te Pabeꞌe ka tamme-koobatoo nabatsase besa te mayugwekwu, oꞌno yise, “Mu besaꞌyoo,” mee te netammakwu.
45003025	Soo Te Naa tusoohanena te tumaꞌemukwana soomuꞌwase, soo Te Pabeꞌe yise tamme-koobatoo nabatsa. Esoo oo tzapoonne oosoo tookwa kaahenoꞌyoo. Ka oꞌnosoo soo sutaꞌyoo gi numu-matoosoo kodyudu, oosoo ka besaꞌyoona oo soohanena, soo Te Pabeꞌe tamme-koobatoo nabatsakwu, oosoo yise noꞌoko mu tunakaꞌoedyukudu Te Pabeꞌe-wi, “Besaꞌyoo,” mee mu netammakwu.
45003027	Menoꞌo tamme gi nanaꞌunne-waꞌneꞌyoo tamme tammesoo besa nanemadabue. Pana gi! Soo Te Naa “Besaꞌyoo,” mee te netamma, tamme ka te nakaꞌoedyukuna, gi ka te tumayohopu tunakabetsea-wi.
45003029	Soo Te Naa sumuꞌyoosoo, namekoosoo te sootuhaꞌe (mu Jew numu, yise mu gi Jew numu tuwazoo, tamme ka tunakaꞌoedyukuna).
45003031	Sumuna mu numu meeoo unakwe, “Tamme tunakaꞌoedyukuna gi hee ka tumayohopu namadabue.” Pana gi! He-toogoo soo te tumayohopu namadabuepu.
45004001	Soo ne nanamooatupu, Abraham mee naneadu, punakwana numme Jew numu suakena, punnoꞌo ooonneꞌyoosoo.
45004002	Oosoo gi nanaꞌunne-waꞌneꞌyoo oosoo puusoo besa namadabuepu ka tunakabetseana. Pana gi!
45004003	O nabotugu-kwaꞌnesoo, “Soo Te Naa ka Abraham sootuhise, ‘Besaꞌyoo,’ mee oo netamma, soo Abraham ka oo nakaꞌoedyukuna.”
45004004	Tamme ka kummaꞌakoosoo hemma how yugwekuse hemma nagease, oosoo gi te sukwe nageana.
45004005	Pana soo Te Naa tamme sootuhina, ka besaꞌyoona te sukwe nasootuhina, tamme ka oo nakaꞌoedyukuna, tooe haꞌoo ne tumatuguna sapa, te sootuhaꞌe.
45004006	Oꞌnosoo ne moohedu David mee naneadu mee tubotugu ka Te Naa numme sootuhina, numme ka tunakaꞌoedyukuna, tooꞌe haꞌoo ne tumatugu sapa.
45004007	“Soo Te Naa tubetse besa te manuuma ka te tumaꞌemukwana soomuꞌwase. Tubetse besa te manuuma ka besaꞌyoo mee te netammana.”
45004009	Tooe haga tooe sumuna meeoo soonamme, “Soo Te Naa mu Jew numu suuꞌmu besa sootuhaꞌe.” Pana gi! Soo Te Naa ka Abraham besa sootuhi puu gisoo Jew numu oo manakwe ka oo tumayohomeana. Pana ka saaꞌa ka te tumayohope nagena, Jew manese oo tzapoonne, soo Te Naa mooasoo besaꞌyoo mee oo netamma. Ekow yise te tzapoonnekute soo Te Naa besa numu sootuhaꞌe tamme ka tunakaꞌoedyukuna, tooꞌe gi te Jew numu sapa. Menoꞌo yise oosoo te natzapoonnekute, tamme sakwa oo nage, ka Abraham-waꞌne besa tunakaꞌoedyukuna. Menoꞌo tamme ka besa nasootuhidu numuna besaꞌyoo mee nanetamma, tamme ka tunakaꞌoedyukuna Abraham-waꞌnesoo, ka gisoo Jew numu oo manakwe, numme Jew numu, yise mu gi Jew numu tuwazoo.
45004013	Oꞌnosoo soo Te Naa ka Abraham meeoo netamma, “Umuoo-maꞌyoona suaketu saaꞌa noꞌoko ka teepu-koobatu hemma nemadabue meadooa.” Soo Te Naa meeoo unakwe, “U e tubetse nakaꞌoedyukute,” tooe how ne tumayohope nakabetseapana.
45004014	Soo Te Naa haaꞌa sakwa unu ka tumayohopu nagedu suuꞌmu sootuhi? Oo unnepu haaꞌa yise gi hee tamme tunakaꞌoedyukudu-tamme?
45004015	Soo Te Naa te sootuhaꞌe ka pumme te nakaꞌoedyukute. Tamme ka tammesoo besa manena nageana, tamme gi besa mane-waꞌneꞌyoo; te maꞌemukwapu tamme-matoosoo kodyukwu. Pana ka te tumayohope nakabetseana naꞌunnepu kadookoo, tamme tookwa gi tumaꞌemukwa.
45004016	Menoꞌo yise soo Te Naa ka besow nasootuhibu-ma te sootuhi, tamme ka Abraham-waꞌnesoo tunakaꞌoedyukuna. Oosoo gi how manepunne tooe tamme gi ka mu Jew tumayohopu nakabetseapana. Ooonneꞌyoona tamme noꞌyoona ka Abraham-maꞌyoona suakepu.
45004017	A nabotugu-kwaꞌnesoo, soo Te Naa tamme manumudoopu yise mu tuipu matusootabuena, ka Abraham meeoo netamma, “U-nakwana ewaꞌyoo nanaꞌataꞌyoosoo numu suakekwu.” Abraham oo nakaꞌoedyukute. Tooꞌe gi oo nanakaꞌoedyuku oo manepunne sapa oosoo Abraham ka Te Naa nakaꞌoedyukuna meeoo soonamme, “Numme dooamu-ga-waꞌneꞌyoo, tooe nu unu waꞌetsepana; soo e nodukwa punnoꞌo gi dooamu-ga-waꞌneꞌyoo.”
45004020	Soo Abraham gi wahaba ka Te Naa unnepu nakaꞌoedyukuse, yise unusoo oe tunakaꞌoedyuku mani.
45004021	Ooosapa oo nakaꞌoedyukute ka Te Naa tu unne-kwaꞌnesoo manakwe.
45004022	Ooonneꞌyoona soo Te Naa meeoo oo netamma, “Besaꞌyoo numu,” meeꞌe.
45004023	Soo Te Naa ekow naꞌunnedu Abraham-witu botugu tamme-too tuwazoo gi ka Abraham suuꞌmu. Soo Te Naa, “Besaꞌyoo,” mee te netammakwu ka te tunakaꞌoedyukute soo Te Pabeꞌe tamme maꞌemukwa-koobatoo nabatsase, soo Te Naa yise oo mayodase tamme yise besa manekwu.
45005001	Menoꞌo tamme ka Te Naa-no besa napuaꞌa, soo Te Pabeꞌe ka besa te mayugwese, tamme ka tunakaꞌoedyukuna.
45005002	Menoꞌo oosoo te sootuhaꞌe tooꞌe gi te besaꞌhoo sapa, besa tamme sokwama ka tamme oo sopedakwadoo, ka tamme yaꞌe-wikoo tamme o mayodakwuse, yise ooosapa besa sokwamakwu ka Te Naa-baa petugase.
45005003	Menoꞌo tamme yise besa sokwama soo tooe how tooe suda namanedu gi hee tamme-nakwana ka besa tamme tu sootuhaꞌe, ookow tamme oo natunedyooe.
45005004	Tamme ka gi nasootookena te tusooyugwekwudu unu natzooe manepetugakwu ka te tunakaꞌoedyukute. Oꞌno tamme yise oo sopedakwadookwu ka Te Naa tamme sootuhaꞌe.
45005005	Tamme oo sopedakwadoo menoꞌo tamme ooosapa besa sokwamamokwu ka Te Naa tamme sootuhi ka tu Besa Pooha-matu-ma. Oosoo unu te soobedya.
45005006	Soo Te Pabeꞌe te soobedya tooe suda te tumatugu sapa. Soo Te Naa tunemadabuena oe manepetuse, oosoo tamme-koobatoo nabatsa, tamme gi hownnekoo tammesoo nanemagwetzoi-waꞌneꞌyoo.
45005007	Tamme puu gi yaꞌe-waꞌneꞌyoo kummaꞌakoosoo numu-koobatoo. Sumuna tubetse besow numu-koobatoo suuꞌmu nu nabatsakwu.
45005008	Pana ka togesoo te maꞌemukwa soo Te Pabeꞌe puu tamme-koobatoo nabatsapu, soo Te Naa ka besa te soobedyana.
45005009	Tamme yise besaꞌyookwu, tamme ka togesoo te sutakoo Te Pabeꞌe tamme-koobatoo nabatase. Oosoo te tubetse magwetzoikwu ka te tumaꞌemukwana gi tamme-matoosoo makodyukuna.
45005010	Ka pumme te tumooꞌoo, soo Te Naa ka Te Pabeꞌe tamme-koobatoo oo mabatsa tuungu. Menoꞌo yise tamme oo pupuaꞌamu oosoo yise te magwetzoikwu ka Te Pabeꞌe ka oo nabatsa-wikoo oo mayodase tamme-koobatoo.
45005011	Menoꞌo tamme ka Te Naa nesootuhaꞌe ka Te Pabeꞌe-koobatoo, oosoo ka Te Naa doodooamu te mayugwese.
45005012	Ka mooeꞌugasoo namanumudoopu nana Adam mee naneadu tumaꞌemukwase, soo oo tumaꞌemukwanasoo oo batsa. Oo-waꞌnesoo noꞌyoona numu yaꞌeyakwe, ka noꞌyoona mu numu tumaꞌemukwa.
45005013	Mu numu gi hownnekoo ka tu maꞌemukwana sopedakwatoo ka Moses-kobenasoo, gisoo ka te tumayohope tamme oo namadabuekute. Pana yise hownnekoo mu numu oo sopedakwatoo ka maꞌemukwana soo Moses gisoo mu numu tuukwe mu manekwuna.
45005014	Mu numu gi maꞌemukwa ka Adam maꞌemukwa-kwaꞌne, pana umu noꞌyoona tuiyakwe. Nu ka Adam-witu wahadyakwe, soo Adam ka Te Pabeꞌe-no nanosoo numu moohedu, soo Adam ka suta podokoo te moohe, soo Te Pabeꞌe yise ka besow podo. Soo Adam maꞌemukwa-waꞌneꞌyoo ewow numu goeke. Soo Te Pabeꞌe ewow numu magwetzoaꞌe.
45005016	Ka Adam maꞌemukwase, ewaꞌyoo numu tumaꞌemukwana nakwukodyu yise nagoꞌe. Soo Te Pabeꞌe ewow numu tumaꞌemukwana soomuꞌwana, mu magwetzoaꞌe.
45005018	Oosoo Adam ka Te Naa gi nakana, tooꞌe noꞌoko numu kadoo mayugwe, pana soo Te Pabeꞌe ka Te Naa nakana noꞌobatusoo numu magwetzoi.
45005019	Ewaꞌyoo numu tumaꞌemukwa mane ka Adam gi tunakabetseꞌa, soo Te Pabeꞌe nakabetseadu ewow numu besa mayugweke.
45005020	Tooe mu numu ka Te Naa unnepu nakase sapa, ewaꞌyoosoo tumaꞌemukwa. Pana soo Te Naa ka mu numu nakasootuhi. Tooe ewa mu tumaꞌemukwa sapa, oosoo mu sootuhise, mu tumaꞌemukwana soomuꞌwa.
45005021	Tamme yise tuikwu ka tumaꞌemukwana, pana tamme yise ooosapa mommokwu ka Te Pabeꞌe Jesus tamme sootuhise tamme-koobatoo oo nabatsase.
45006001	Sumuna numu meeoo soonamme, “Ka tumaꞌemukwape ewow, soo Te Naa tookwa ewa tusoomuꞌwakwu. Nu sakwa ooosapa maꞌemukwano, oꞌno soo Te Naa ooosapa oo soomuꞌwanokwu.” Ooonneꞌyoo pana tamme gi!
45006002	Gi tamme ooosapa tumaꞌemukwano-waꞌneꞌyoo ka meeoo te soonammena kadoo namayugwese.
45006003	Soo baa-wi te namatzakana yise mee naꞌunnedu, tamme ka Te Pabeꞌe-waꞌneꞌyookwusoo. Tamme puu tuipu-kwaꞌne oosoo ka tamme-koobatoo nabatsase. Tamme menoꞌo mommo pudu namanumudoopu-waꞌneꞌyoo, soo Te Naa pooha puu ka Te Pabeꞌe nabatsa-wikoo oo mayodapu.
45006006	Tamme uga ooosapa ka sutakoo nakabetseadu, gi hownnekoo yooi-waꞌneꞌyoo. Pana menoꞌo soo oꞌnosoo te tumatugupu kadoo namayugwepu ka Te Pabeꞌe mooasoo oo-koobatoo nabatsase, tamme yise gi ka suda namanedu nakabetsea-waꞌneꞌyoo. Menoꞌo tamme ka Te Pabeꞌe-waꞌnesoo namayodakwu, tamme ka yaꞌese saaꞌa oo-baasoo ooosapa nobe-gana, ka Te Naa nakabetseakoo.
45006009	Tamme oo sopedakwatoo soo Te Pabeꞌe tu nabatsa-wikoo namayodase, gi yaꞌe-waꞌneꞌyoosoo. Mooasoo oꞌnosoo oosoo puu ka numu tuina matzooekupu.
45006010	Oꞌnosoo oosoo tamme tumaꞌemukwa-koobatoo nabatsapu. Menoꞌo soo Te Pabeꞌe gi yaꞌe-waꞌneꞌyoo, pana ka Te Naa nakabetseana, gwetzoimokwu.
45006011	Meeoosoo sakwa tamme nasooyugwe. Soo yaꞌepu numu gi hownnekoo tumaꞌemukwa-waꞌneꞌyoo. Tamme sakwa ka yaꞌepu-waꞌneꞌyoosoo gi te maꞌemukwana soohanepana. Soo nummedu numu ka tu tunakabetseana soogwaꞌe, tamme sakwa umuoo numu-waꞌne, yise ka Te Pabeꞌe noko Te Naa nakabetseꞌa.
45006012	Tamme sakwa gi ka suda te tusooyugwena nakabetseapana.
45006013	Gi sakwa nagutza tamme menoꞌo te tookoo soonahadyagwepana, tamme sakwa Te Naa nakabetsea. Menoꞌo manakwana yise soo Te Naa pummesoo tusooyugwetoo te nemadabuekwu. Oosoo ka pudu numu-waꞌne te matabuese, ka mu numu tu yaꞌe-wikoo tu mayodapu-waꞌne.
45006014	Menoꞌo yise tamme gi suda tumatugu-waꞌneꞌyoosoo, soo Te Naa yise te sootuhi tooe tamme gi ka ne Jew tumayohopu nakabetseapana.
45006015	Sumuna umu-matu mee unnekwu, “Menoꞌo tamme te Jew numu tumayohopu gi nakabetseana, tamme ewa mesoo maꞌemukwa, soo Te Naa ka te sootuhina te maꞌemukwana soomuꞌwakwu.” Pana gi!
45006016	Nu besasoo ooka mu tuukwekwu. “Tamme ka sumuoo numu nakabetseana oosoo te nehanedu, tamme yise oo mane. Tamme ka sutakoo nakabetseana, oosoo sutaꞌyoo te sooꞌakwu. tamme ka besow nakabetseana, tamme besaꞌyookwu.”
45006017	Mu ugasoo ka sutakoo nakabetseadu, mu yise ookow nakaꞌoedyukute. Nu ka Te Naa nesootuhaꞌe menoꞌo, mu ka besow nakabetseana, ka mu natunedyooepu.
45006019	Mu ugasoo mu tookoo-ma tumaꞌemukwana sutaꞌyoo. Menoꞌo sakwa yise mu kaaheno tumayohono.
45006020	Tamme ka oꞌnosoo suda te tumatuguna nakabetseana tamme gi ka besow nakabetseꞌa.
45006021	Oosoo gi te tummatzidu, te sukwe koꞌe. Menoꞌo yise tamme ka oꞌnosoo te mane-ma nasookwaꞌe.
45006022	Pana menoꞌo tamme ka Te Naa nakabetseana ka oo besa podokoo meana, ooosapa tamme besa gwetzoimona, gi ka suda namanedu nakabetseakwu.
45006023	Tammesoo tumaꞌemukwana ka te koꞌe, pana soo Te Naa te sootuhaꞌe te gwetzoimokwuna, ka Te Pabeꞌe Jesus tamme-koobatoo nabatsase.
45007001	Ka mu Jew numu tumayohope-witu, e nanumu, mu oo sopedakwadoo ka gisoo yaꞌena suuꞌmu tamme te tumayohope nakabetseadu. Menoꞌo sakwa nu besasoo mu tuukwe.
45007002	Soo te tumayohope oe ꞌmane ka mi manekase gi hownnekoo nanemaꞌwuni-waꞌneꞌyoo ka nanodukwa-waꞌne. Tamme ka nanodukwadoose, tamme sakwa te kooma-baa. Tamme suda manakwe ka kummaꞌakoosoo nana koomadoose ka tooesoo kooma-gana kooma mooasoo yaꞌepu, oꞌno yise tammesoo mane-gaꞌyoo ka te mane-kwi. Oꞌno sakwa tamme yise saaꞌa kummaꞌasoo mesoo koomadoo. Oosoo yise gi hownneꞌyookwu.
45007004	Oo manepunne, e nanumu, tamme ka gisoo Te Pabeꞌe-wi tunakaꞌoedyukuna, tamme ka te Jew tumayohopu-nosoo, soo te Jew tumayohope yise ka namanedu-witu suda te tunedyooe. Oꞌno yise tamme ka suda namanedu-witu soohanese sapa tooesoo suda manakwe. Soo suda namanedu tamme-matoosoo kodyuse, te goekwu. Pana menoꞌo soo Te Pabeꞌe ka tamme-koobatoo nabatsase, yise namayodase oosoo tamme yaꞌe-kwaꞌnesoo ka mooasoo te Jew tumayohope gi hee tamme-nakwana. Oosoo gi hownneꞌyoo tamme ka gi ka te nanamooatu Jew tumayohope nakabetsea manese, tamme ka Te Pabeꞌe tumayohokuna, tamme ka Te Naa Besa Pooha nakabetseꞌa. Menoꞌo yise tamme besa manekwu.
45007007	Umu-matu sumuna mee sookamma, “Ka Jew tumayohope numme nakabetseana numme tumaꞌemukwa.” Gi! Soo te Jew tumayohope ka te tumaꞌemukwana te tuukwe. Gisoo tamme te tumayohope sopedakwadoo tamme sakwa gi kummaꞌakoosoo numu nasoodyagepana. Ka tooe hekwi tooe soo te Jew tumayohope te tunedyooe, tamme sakwa gi kummaꞌakoosoo nasoodyagepana, nu oo sopedakwatoo, nupuu tumaꞌemukwa.
45007008	Nu yise unusoo numu nasoodyage manemena, nu ka oo sopedakwadoona nu sakwa gi numu nasoodyagepana. Tamme yise gi oo sopedakwadoo ka te yaꞌekwuna. Pana tamme ka te Jew tumayohope-witu nakase, tamme oo nakasopedakwatoo ka tumaꞌemukwana, tamme tookwa tuikwu.
45007010	Nu meeoo soonammeyakwe, “Soo te Jew tumayohope e magwetzoikwu,” mee. Pana gi! Umu e sukwe tzapoonnekute nu yaꞌekwu, nu ka gi mu nakabetseana. Nu yise nanemooaga ka meeoo soonammena, “Nu namagwetzoikwu ka te tumayohope nakabetseana.” Pana gi, nu yaꞌekwu.
45007012	Oosoo ne Jew tumayohope unu besaꞌyoo pana yise suda te tumatugunasoo te koꞌe. Aha, pana soo ne Jew tumayohope e tzapoonneku nu ooosapa tumaꞌemukwa, nu ka gi hownnekoo ka te tumayohope nakabetseana.
45007014	Soo Te Naa Besa Pooha ka te Jew tumayohope-ma te sootuhi; pana nu gi oo nakabetsea-waꞌneꞌyoo. Nu ka sutakoo suuꞌmu nakabetseana.
45007015	Nu nanesootuhibu soogwipana ka sutakoo nu tuyoho nu yise gi how madaꞌe.
45007016	Nuudea oo sopedakwadoopana ka mu Jew tumatuguna besaꞌyoona, nu yise sutaꞌyoo numu.
45007017	Nu gi suda e manena petzabe; pana soo sutaꞌyoo oo e mane tuungu. Nu nuusoo gi besa mane-waꞌneꞌyoo, nu ooosapa suda manakwe. Nu besa soomane pana nu gi besaꞌyoo. Nu gi ka besa e soomanena mayoho. Nu ka suda namanedu gi e petzabena suuꞌmu mayoho.
45007021	Nu ka besa tooꞌe soomanepana, togesoo suda manenoꞌo. Nu oo sopedakwatoo nu ooosapa ooonneꞌyoo.
45007022	Besa nu tooꞌe tusooyugwepana oosoo sutaꞌyoo e manoyugwe.
45007024	Nu tubetse unu suda soonamme soo sutaꞌyoo e yaꞌe-witoo e moohe. Haga e magwetzoikwu?
45007025	Soo Te Pabeꞌe Jesus yise menoꞌo e magwetzoikwu. Nu ka Te Naa nesootuhikwu ka oowetoo namagwetzoise. E soonamme-wi nu ka Te Naa nakabetseꞌapana, nu nuusoo togesoo maꞌemukwa. Ooonneꞌyoona nu ꞌyoo manepunne.
45008001	“Noꞌyoona Te Pabeꞌe-wi tunakaꞌoedyuku, nu ka suta mu tumatuguna gi mu-matoosoo makodyukukwu,” mee soo Te Naa te netamma.
45008002	Soo Te Pabeꞌe Besa Pooha te magwetzoise, te maꞌnaꞌwena nemadabuꞌe, tamme yise gi ka sutakoo nakabetsea manekwu.
45008003	Soo te Jew tumayohope gi ka te tumaꞌemukwana tzadyooiku-waꞌneꞌyoo. Ekow te sukwe tzapoonnekute tamme nabatsakwu ka tumaꞌemukwana. Soo Te Naa yise Tu Besaa Tooaꞌa yaatoo manumudoopu. Soo Te Naa te tumaꞌemukwana ka Te Pabeꞌe-matoosoo makwukodyupu yise oo batsa, ka te Jew tumayohope tunetammana-kwaꞌneꞌyoo.
45008005	Tamme suda tusooyugwe tamme ka gi besow podo meanona. Tamme besa tusooyugwe, tamme ka Te Naa Besa Pooha tumayohokuna.
45008006	Tamme ka suda te tusooyugwena nakabetseana, oosoo te batsakwu. Pana tamme ka Te Naa Besa Pooha nakabetseana, tamme namagwetzoise, besa yise sokwamamokwu.
45008007	Tamme ka te tookoo suda tusooyugwena nakabetseana, tamme tookwa ka Te Naa wohokana, gi Te Naa nakabetsea-waꞌneꞌyoo.
45008008	Tamme ka gi Te Naa nakabetseana, oosoo gi tamme-matoo besa soonamme.
45008009	Tamme ka Te Naa Besa Pooha-toohaꞌyoona oo nakabetsea gi ka sutakoo nakabetseꞌa. Tamme ka gi Te Naa Besa Pooha-toohaꞌyoona, gi ka Te Pabeꞌe doodooamu.
45008010	Tamme ka Te Pabeꞌe nanumuna, te moogooa ooosapa ka Te Naa-baaꞌyookwu, soo Te Naa ka meeoo unnena tamme besaꞌyoo tooe te tookoo yaꞌese sapa, tamme ka tumaꞌemukwapuna.
45008011	Soo Te Naa ka Te Pabeꞌe Jesus mayoda ka oo nabatsase ka Tu Besa Pooha-ma, oo Besa Pooha yise ka saaꞌa tamme tookoo mayodakwu, ka oo Besa Pooha te nemadabuepuse.
45008012	E nanumu, tamme sakwa gi ka suda te tusooyugwena nakabetseapana.
45008013	Tamme ka sutakoo nakabetseana, oosoo te goekwu. Ka Te Naa Besa Pooha-toohaꞌyoona tamme ka suda namanedu tzadyooikuse, namagwetzoikwu.
45008014	Tamme ka Te Naa Besa Pooha-toohaꞌyoona tamme tookwa Te Naa doodooamu.
45008015	Soo Te Naa ka tu Besa Pooha-matu-ma te sootuhise, tu doodooamu te mayugwe. Oosoo unu besa te soobedyana tamme yise, “E Naa,” mee oo neꞌa. Te Naa te magwetzoise tu manewabe te mayugwe. Tu doodooamu te mayugwe, tamme yise gi oo-ma suaꞌe.
45008016	Ka Te Naa Besa Pooha tamme oedyukute tamme togesapa Te Naa doodooamu.
45008017	Te Naa te sootuhikwu noꞌoko nasootuhibu ka Te Pabeꞌe tu sootuhi-kwaꞌnesoo tamme punnoꞌo ka oo doodooamuna. Ka Te Pabeꞌe-waꞌnesoo tamme punnoꞌo nuummabu wumakwu yaa ka teepu-koobaꞌyoona. Oꞌno oo-waꞌnesoo soo Te Naa punnoꞌo te sootuhikwu.
45008018	Soo suda namanedu yaa teepu-koobaꞌyoona gi hee, soo Te Naa ka saaꞌa besa masoo te sootuhikwu, mee nu.
45008019	Soo Te Naa tu doodooamu mu mayugwese oꞌno yise soo hee noꞌyoona oo tumadabuena atasoo namayugwekwu.
45008022	Ekow umu wutooꞌe. Soo numu yaꞌekwuna kadooꞌyoo namayugwekwu, noꞌyoona hee besaꞌyookwu soo Te Naa ooonnekoo hemma besaꞌhoo te sootuhikwu.
45008023	Mooasoo Te Naa Tu Besa Pooha-ma te magwetzoina yise saaꞌa te mapudutuputookwu tamme ookow soogwipunne.
45008024	Tamme tooe besa sokwamana oo wutooepunnekwu ka hemma noꞌoko atasoo namayugwekwuse.
45008026	Soo Te Naa Besa Pooha te tummatzaꞌe, tamme ka gi oo soomapuꞌana. Tamme gi oo sopedakwatoo how sakwa tamme nanesootuhi tabua, tamme gi oo nakasopedakwatoo tooe tamme oo nanesootuhikute sapa.
45008027	Soo Te Naa oo nakasopedakwatoo ka tu Besa Pooha nanesootuhiwunu. Oosoo noꞌoko numu sokwammana sopedakwatoo. Soo oo Besa Pooha yise te nanesootuhikute, ka Te Naa pumme sooyugwe-kwaꞌnekoo oo nanesootuhaꞌe.
45008028	Soo Te Naa noꞌoko a namanekwuna besa tamme-tamme nemadabue, ka besa pumme te soobedya, oosoo ka mooasoo te netutzease, te sootuhaꞌe.
45008029	Oꞌno yise soo Te Naa tamme-witu sopedakwadoona te netutzease, tamme yise Te Pabeꞌe-waꞌneꞌyookwu. Oꞌno yise soo oo tooaꞌa Te Tubetse Pabeꞌe manepunnekwu, oosoo yise ewow samoomu-gakwu.
45008030	Oꞌno soo Te Naa ka tamme-witu soohanese, yise te netutzease, meeoo te netammakwu, “Mu besaꞌyoo,” yise nawaꞌnesoo te mayugwekwu.
45008031	Gi haga te matzooeku-waꞌneꞌyoo, soo Te Naa ka te tummatzina.
45008032	Soo Te Naa puu gi ka tu tooa tamme-makoo netumooꞌe. Tamme oo sopedakwatoo oosoo noꞌokosoo hemma te sukwe sootuhaꞌe ka tu tooa tamme-koobatoo nabatsase.
45008033	Gi haga te maꞌemukwa-ma te tuagane-waꞌne manepunne tooe ka te maꞌemukwase sapa. Soo Te Naa mooasoo noꞌoko oo soomuꞌwapu. Menoꞌo yise tamme besaꞌyoo mee oosoo.
45008034	Gi haga sutaꞌyoo mee te netamme-waꞌneꞌyoo, ka Te Pabeꞌe tamme-koobatoo nabatsase, tu yaꞌe-wikoo namayodase, menoꞌo Te Naa-baa katuna ka besow tamme-too negwaꞌe.
45008035	Gi hee ka Te Pabeꞌe tamme soobedyana kadoo mayugwe-waꞌneꞌyoo: Gi tooe how tooe a namanewunudu, numu-tamme tumooꞌoona, tseagoena, tutuha manena, suta-wi manepunnena, numu tamme goena, gi hee ka Te Pabeꞌe tamme soobedyana kadoo mayugwe-waꞌneꞌyoo.
45008036	A nabotugu-kwaꞌnesoo, “Ka Te Naa-dooamuna tamme oo-waꞌnesoo, tooe hannanoꞌo tooe nahoawipunnena.”
45008037	Ookow tamme mu matzooekupunne ka Te Pabeꞌe togesoo besa tamme soobedya.
45008038	Nu oo sopedakwatoo gi hee ka Te Naa tamme soobedyana tzadyooiku-waꞌneꞌyoo ka Te Pabeꞌe-makoo. Gi hee tamme-koobatu, gi mu toha kakasa-gakoo, gi tsoapa, gi poohabe, gi suda namanedu, gi hee teepu-koobatu, gi hee ka togesoo momona te manena, gi yaꞌena, gi saaꞌa tooe how te manikwuna, gi hee tooe-hanotu tooe Te Naa tumadabuena, ka Te Naa tamme soobedyana gi te sootuhidyidooa.
45009001	Nu nugasoo nanumu ooosapa suda soonammekuyakwe. Nu oo sopedakwadoo ka Te Naa Pooha-toohaꞌyoona nu togesapa tuukweꞌe. E nanumu sakwa Te Naa nakaꞌoedyuku nu-kwaꞌnesoo, yise Te Naa mu sootuhise, oꞌno umu gwetzoimokwu, ookow nu unu soogwaꞌe. Tooe nu ka e nasootuhina watzekuse sapa, umuoo sakwa ooka nasootuhi. Gi yise oo manepunne.
45009004	Umu Te Naa besa doodooamu mee nananea. Umuoo sakwa Te Naa besa doodooamu, soo Te Naa ka oꞌnosoo mu sootuhipuna. Oosoo ka mu tzapoonnekuna tu tubetse besaꞌyoona, mu tuukweꞌena, mu tunetammakuna putoogoo mu meakwuna, yise ka mu nanesootuhi tabuakwuna. “Nu saaꞌa Te Pabeꞌe mu-matoo tayadooa,” mee mu netamma.
45009005	Te Pabeꞌe ekow teepu-koobatoo nawuese ka umu oo numu habetoo kemmapunnedu. Ka Te Naa tamme nehanepunnedu, ka Te Pabeꞌe manumudoopu ookow nu nesootuhaꞌe.
45009006	Soo Te Naa unnepu ooosapa togesapa. Umu-naga-kwitu suuꞌmu Jew numu, Te Naa tubetse doodooamu, gi noꞌyoona.
45009007	Umu Abraham maꞌyoona suagetu-nagatu suuꞌmu Te Naa doodooamu. Soo Abraham ewow naaꞌatse dooamu-gaꞌyoo pana soo Te Naa meeoo oo netamma, “U tooaꞌa Isaac-maꞌyoona suagetu suuꞌmu nu saaꞌa sootuhidooa.”
45009008	Esoo Te Naa unnena, “Mu numu nugasoo tunetuzeana nu sootuhikwu ka nuga tumanumudoona suuꞌmu tuwazoo.”
45009009	Soo Te Naa ka Abraham tuukweꞌe ka Isaac nadooaꞌadookwuna, mee unakwe, “Penakwa tamano ka matoogoosoo e kodyu u nodukwa Sara naatse Tooaꞌa-gakwu.”
45009010	Ka saaꞌa yise soo oo tooa Isaac mee naneadu nadooaꞌadoo, nana manekase yise punnoꞌo nodukwadoo. Oo nodukwa Rebecca mee naneadu ka saaꞌa punnoꞌo waahoo koheꞌa.
45009011	Soo Te Naa ka mu waahoo dooake-witu mee oo netamma, “Soo oo wanngaꞌa saaꞌa ka tu pabeꞌe moohedooa. Nu ooka oo wanngaꞌa netutzease oo sootuhikwu gi ka oo pabeꞌe.” Umu ka gisoo nadooamudoona, gisoo tumaꞌemukwa. Soo Te Naa puusoo tu sootuhikwuna netutzea. Gisoo mu dooake hemma sopedakwadoo sapa, ka tooe how tooe mu manakwe sapa tuwazoo. Ooonnekoo soo Te Naa te tzapoonnekute.
45009014	Sumuna umu-matu meeoo unakwe, “Soo Te Naa gi toge tumatugupu.” Pana gi!
45009015	Oꞌnosoo soo Te Naa ka Moses meeoo netamma, “Nu nugasoo petzabena sootuhikwu.”
45009016	Soo Te Naa yise ka pummesoo petzabena sootuhaꞌe, tooꞌetoo umu tu nasootuhina petzabedu.
45009017	Ewetuoo oosoo nabotugu ka Te Naa unnena, mu Egypt numu moohedu meeoo netammana, “Nu umuoo numu u moohe tuungu, pana nu yise u ooonakwa natzooedu pooha-gaꞌyoo. Oꞌno yise noꞌyoona numu ka teepu-koobatu oo nakasopedakwadookwu ka e pooha-gana,” meeꞌesoo Te Naa.
45009018	Soo Te Naa yise mu sootuhaꞌe umu tu netutzeana. Umu-matu tusoomatzooedu soo Te Naa mu tzasobedya.
45009019	Sumuna tooe haga tooe meeoo unakwe, “Tamme ka suda manena, soo Te Naa sakwa gi tammesoo meeoo netammapana. Oosoo ꞌyoo te matabuena. Tamme gi hownnekoo oo madaꞌe.”
45009020	Pana gi! Tamme sakwa gi meeoo ka Te Naa nemadabuepana. Nu besasoo ooka mu tuukwekwu tamme pukwenabe teepuna-tsedadoo-waꞌneꞌyoo. Soo tseda sakwa puu gi ka pumme matabuepu meeoo netammapana, “U atasoo e matabue.” Soo numu pummesoo petzabe-kwaꞌne tumadabue, tooe hownnekoo tooe mu puu tsedadookwu, sumuna besa puu-ma nasootzame-waꞌnekoo, tooetoo mu sukwe tsedadookwu.
45009022	Ooosoo Te Naa puu ka mu numu besa matuku. Susumudu numu ooosapa tumaꞌemukwa pana soo Te Naa gi yabesoo mu sutakute. Pana saaꞌa umu kadooꞌoo namayugwekwu.
45009023	Oosoo oo tzapoonne ka susumudu numu manekwuna. Pana susumudu numu oosoo netutzea ka mu sootuhikwuse. Umu yise oo tzapoonnekwu how besaꞌyoo tookwa soo Te Naa. Susumudu umu-matu Jew numu, susumudu yise gi. Pana yise noꞌyoona nanakwaꞌneꞌyoosoo.
45009025	Ka mu gi Jew numu-witu ka oꞌnosoo soo Te Naa yadooawabe Hosea mee naneadu Te Naa meeoo unnena tubotugupu, “Umuoo numu ugasoo gi nuga doodooamu. Pana nu nugasoo dooamu mu mayugwekwu. Nu ugasoo gi mu soobedyadu pana menoꞌo yise nu besa mu soobedya.”
45009027	Ka mu Jew numu-witu soo Te Naa yadooawabe Isaiah mee naneadu mee tubotugupu. “Menoꞌo tubetse ewatseꞌyoo Jew numu pana ka saaꞌa soo numu tumaꞌemukwana numu-matoosoo kodyukwu yaa teepu-koobatu. Soo Te Naa yise huutsekoosoo Jew numu magwetzoikwu.”
45009029	Menoꞌo yise Isaiah unne-kwaꞌnesoo manepetu. “Tooꞌe noꞌyoona tamme kadooꞌoo tooꞌe namayugwekwu ka mu Sodom noko Gomorrah mee nananeadu-kwaꞌnesoo. Pana soo Te Naa huuoo tamme-makoo suaketu magwetzoihoo.”
45009030	Meeꞌe nu mu tuukwekwu. Susumudu mu gi Jew numu gi puusoo besa tooꞌe manakwe, pana soo Te Naa yise besa mu mayugwekwu ka unu mu tunakaꞌoedyukute.
45009031	Susumudu Jew numu punnoꞌo besa tooꞌe manakwe, pana gi, umu ka gi tunakaꞌoedyukuna. Umu puusoo sukwe besa tooꞌe naneyugwe, ka ne Jew tumayohope nakabetseana, pana mu gi tunakaꞌoedyukudu ka saaꞌa puusoo kadoo namayugwekwu.
45009033	Ka oꞌnosoo soo Te Naa meeoo unakwe, “Ka mu Pabeꞌe mu-baasoo petuse. Umu oo nakaꞌoedyukudu ooosapa saaꞌa namagwetzoikwu, pana mu gi tunakaꞌoedyukudu ka saaꞌa puusoo kadoo namayugwekwu.”
45010001	E pupuaꞌamu, umu e Jew numu namagwetzoina, nu unu oo soogwina ka Te Naa-matoo nanesootuhaꞌe umu-koobatoo.
45010002	Nu mu sopedakwatoo umu ka Te Naa tu nakabetseana soogwaꞌepana, umu gi hownnekoo oo nakasopedakwatoo.
45010003	Umu puusoo besa tooꞌe manepana, umu ka gi oo nakasopedakwadoona, soo Te Naa besaꞌyoo mee mu neakwu ka Te Pabeꞌe-wi mu tunakaꞌoedyukute.
45010004	Mu Jew-wi nanesootuhidu numu tooꞌesoo namagwetzoipana ka pumme Jew nanesootuhi-wikoo, gi hownnekoo namagwetzoi-waꞌneꞌyoo. Soo Te Pabeꞌe yise menoꞌo atasoo te tunetammakute. Tamme Te Pabeꞌe nakaꞌoedyukuna, oꞌno Te Naa mee te netammaku, “Besaꞌyoo,” oꞌno yise tamme namagwetzoikwu.
45010005	Soo ne Jew tumayohope ka Te Naa po ataꞌyoosoo. Soo Moses meeoo ka ne Jew tumayohope-witu botugu, “Tamme ka te tumayohope ooosapa nakabetseana, tamme namagwetzoikwu,” pana tamme gi oo mane-waꞌneꞌyoo.
45010006	Pana ka te tunakaꞌoedyukudu-witu oosoo besa te mayugwekwu meeoo nabotugu, “Gi unu namanakwe, numu namagwetzoina. Gi tamme ka Te Pabeꞌe yaa teepu-koobatoo bise, oosoo te magwetzoikwu.
45010007	Gi tamme ka oo yaꞌe-kwikoo oo mayoda-waꞌneꞌyoo.
45010008	Mooasoo oo namanepu tamme mooasoo ooetu naka. Ekow meeoo naꞌunnedu tamme nakaꞌoedyukuna.”
45010009	“Soo Jesus Te Pabeꞌe,” meeꞌe tamme unnena tamme oo tubetse nakaꞌoedyukuna, soo Te Naa oo yaꞌe-wikoo oo mayodase, yise oosoo te magwetzoikwu.
45010010	Tamme ka tunakaꞌoedyukuna soo Te Naa, “Besaꞌyoo,” mee te netamma, tamme yise ka oo wahana, soo Te Naa te magwetzoaꞌe.
45010011	Oo nabotugu-kwaꞌnesoo, “Umu tunakaꞌoedyukute, ka gi oo-ma nasookwina.”
45010012	Mu tooe haga tooe ka Te Pabeꞌe tu namagwetzoina natuungudu nanakabetseadooa, mu Jew numu, mu gi Jew numu tuwazoo. Te Pabeꞌe pumatoo te nanesootuhidu noꞌoko te sootuhaꞌe.
45010014	Ka gisoo Te Pabeꞌe-matoo mu nanesootuhaꞌe soo Te Naa sakwa tooe haga tooe umu-matoo tayase umu yise umu-baa petugase, ka Te Naa unnepu mu tuukwe. Umu numu oo nakase ka Te Pabeꞌe-wi tunakaꞌoedyukuse, oꞌno yise oo-matoo nanesootuhikwu. Ka a nabotugu-kwaꞌnesoo, “Besa mu numu ka petudyina, nu ka Te Naa besa unnena mu tuukwekwu.”
45010016	Umu Jew numu natuukweꞌe, pana gi noꞌyoona ka Te Naa besa unnepu nakabetseꞌa. Oꞌnosoo soo Te Naa yadooawabe Isaiah mee naneadu umu-witu boꞌo meeꞌe, “Huuꞌyoosoo numu oo nakaꞌoedyukute ka pumme ne tuukwena.”
45010018	Mooasoo mu Jew numu ka Te Naa besa unnepu naka, meeꞌe natubotugu, “Tooe hano tooe ka teepu-kooba soo Te Naa unnepu nawaha.”
45010019	Mu Jew numu ka Te Naa unnepu nakasopedakwatoo, pana gi nasootuhi, ka gisoo oo nakaꞌoedyukuna. Soo Moses meeoo mu netamma, “Umu numu, mu gi Jew numu mu nasootzaꞌme sooyugwena umu meeoo unnena umuoo gi hee umuoo mu nasoodyagekwu ka Te Naa umuoo sootuhaꞌe.”
45010020	Isaiah ka Te Naa unnena waha, “Umu uga gi nu-matoo nanesootuhidu, gi uga e soomayudu pana menoꞌo nu mu natzapoonekute, umu yise e sopedakwatoo manepetu.”
45010021	Pana mu ka Jew numu-witu soo Te Naa meeoo unakwe, “Nu ooosapa umuoo numu tuukweꞌe nu mu sootuhikwu, pana umu gi e unnena nakabetseꞌa.”
45011001	Ewaꞌyoo Jew numu gi nasootuhaꞌe, umu ka gi Te Naa nakabetseana, pana gi noꞌyoona mu Jew. Huuꞌyoosoo nasootuhaꞌe. Nu puu ooonneꞌyoo. Nu Jew numu, ka Abraham-maꞌyoona suaketu. Nu ka mu Jew-nagatu-matu Benjamin mee nananeadu. Soo Te Naa puu nuka sootuhaꞌe.
45011002	Soo Te Naa ka mu Jew numu netutzea mu sootuhikwuse. Soo Te Naa ooosapa umu-nagatu magwetzoikwu. Oꞌnosoo soo Elijah meeoo mu soobedyadu. Noꞌyoona mu Jew gi tunakaꞌoedyukudu-witu meeoo nabotugu oosoo ka mu Jew numu nanetzaꞌmekute ka Te Naa meeoo tuukwena,
45011003	“Umuoo numu gi u-matoo nanesootuhi manepu. Umuoo gi u nakabetsea-waꞌneꞌyoo. Umuoo noꞌoko u yadooawabe goꞌe ka u-witu mu waha. Menoꞌo yise nu suuꞌmu nabenaꞌe, togesoo u-matoo nanesootuhidu. Umu yise nuka tooꞌe batsa.”
45011004	Soo Te Naa oo nanekwegease meeꞌe, “Susumudu (7000) umu numu-matu togesoo nu-matoo suuꞌmu nanesootuhaꞌe.”
45011005	Menoꞌo yise tooe ooosoo. Susumudu Jew numu soo Te Naa sootuhaꞌe, puusoo mu netutzeana mu sootuhaꞌe umuoo tunakaꞌoedyukute.
45011006	Soo Te Naa ekow mu sootuhibu. Mu tunakaꞌoedyukudu ooka sukwe sootuhipu, gi hemma puusoo obedoo soogwaꞌe.
45011007	Soo Te Naa huuoosoo Jew numu netutzea tu sootuhikwuna. Tooꞌe noꞌyoona Jew numu ka Te Naa pumme sootuhina soogwipana, gi nasootuhaꞌe. Umuoo tusoomatzooena, gi tunakaꞌoedyukute.
45011008	A nabotugu-kwaꞌnesoo, “Yow tabeba-wi Te Naa gi mu sukwe tsasobedya ka gi pumme mu sooheesoobedya.”
45011009	Soo David ka oꞌnosoo meeoo tubotugu, “Umu puusoo suda nuukwe ka tooe hemma-ma tooe nasoonatzi, pumme magwetzoikwudu.”
45011011	Nu menoꞌo mu Jew numu gi sootuhaꞌe, pana ka saaꞌa umuoo punnoꞌo nasootuhikwu. Menoꞌo mu gi Jew numu punnoꞌo nasootuhaꞌe-waꞌnesoo, mu Jew numu ka gi tunakaꞌoedyukuna. Ka saaꞌa mu Jew numu ka Te Naa kukummaꞌakoosoo numu oo sootuhina oo sopedakwadoose, umu yise ka Te Naa pumme sootuhina punnoꞌo soogwikwu.
45011012	Mu gi Jew numu nasootuhaꞌe, ka mu Jew numu nasootuhaꞌe, ka mu Jew numu ka Te Naa po maꞌwukase. Ka saaꞌa unusoo besaꞌyookwu, ka mu Jew numu ka Te Naa po-matoosoo kodyuse. Oꞌno yise noꞌobatusoo numu nananosoo nasootuhikwu.
45011013	Mu gi Jew numu nu meeoo netammakwu, soo Te Naa-manaa tooe hano tooe e taꞌya, mumme gi Jew numu tu unnena e tuukwe tuunguna. Nu ooosapa besa soonamme ka nanesootuhibu mu tunedyooena, nu besakoo mu tunedyooꞌe, nu ka meeoo soonammena, “Sumuna nugasoo nanumu-matu ka Te Naa pumme sootuhina soogwaꞌe, umu ka oo nakana, soo Te Naa mu gi Jew numu sootuhaꞌe.”
45011015	Otea besaꞌyookwu ka saaꞌa mu Jew numu tunakaꞌoedyuku manese, ka menoꞌo mu Jew numu gi tunakaꞌoedyukute, mu gi Jew numu yise natuukwe ka Te Naa unnepu. Umuoo yise Te Naa doodooamu mane. Pana ka saaꞌa ka mu Jew numu punnoꞌo tunakaꞌoedyukuse, oꞌno oe manepetukwu, mu tuipu yise namayodakwu. Umu pumaꞌyoona mu Jew-nakwana suaketu, ugasoo Te Naa doodooamu. Umu Jew numu yise punnoꞌo Te Naa dooamu manepetukwu.
45011017	Nu besasoo ooka mu tuukwekwu. Umu Te Naa doodooamu besow wuyupe-waꞌneꞌyoo. Mu Jew numu gi tunakaꞌoedyukudu a maꞌna pasa-kwaꞌneꞌyoo, umu puu natsegeaꞌakwuni. Mu gi Jew numu ka tunakaꞌoedyukuna ka besaꞌhoo a maꞌna-waꞌneꞌyoo. Ka besow wuyupe tuna-matoo nadotsanase, mu yise ka besow wuyupe-makoo mu besow nasootuhikwu, tooꞌe ka gi besow wuyupe-matu kemmapana.
45011018	Mu sakwa gi naanaꞌunnepana mu ka mu Jew numu ooonnakwa besaꞌyoo. Yoo manepunne, soo wuyupe tubetse tuna puu ka a maꞌna ooonnakwasoo natzooꞌe. Tuna oosoo ka a maꞌna paꞌa tsuipunne.
45011019	Mu sakwa gi meeoo tusooyugwepana, “Nu tookwa tubetse besaꞌyoo. Nu ka umu a maꞌna natzakodekwunina kapi manepunne.”
45011020	Umu a maꞌna natzakodekwuni ka gi tunakaꞌoedyukuna. Mu ka wuyupe-ma namabeni, mu ka tunakaꞌoedyukuna. Pana mu ka gi tunakaꞌoedyuku manese, mu punnoꞌo a maꞌna pasa-kwaꞌne natzakodekwunaꞌe. Mu sakwa besasoo mu ka tunakaꞌoedyukuna gi muusoo paba nasooyugwepana.
45011022	Yooonnekoo soo Te Naa te tzapoonnekute ka tu hownneꞌyoona. Oosoo ka mu tunakaꞌoedyukudu besa matugu pana, ka saa gi tunakaꞌoedyukudu soo sutakoo umu-matoosoo kodyukukwu. Tamme ka gi tunakaꞌoedyukudu manese, tamme kadoo namayugwekwu punnoꞌo.
45011023	Mu gi tunakaꞌoedyukudu Jew numu ka Te Pabeꞌe nakaꞌoedyuku manepetuse, umuoo ka a tuna-masoo punowsoo nadotsanakwu. Soo Te Naa ookow pooha-gaꞌyoo punowsoo mu nadotsanana.
45011024	Gi haga puu ka sutakoo wuyupe maꞌna ka besow wuyupe-ma dotsana-waꞌneꞌyoo. Pana soo Te Naa mumme oo yugwekwu. Mu ka sutakoo wuyupe-maꞌyoona kemmadu maꞌna-waꞌneꞌyoo, oosoo yise ka besa wuyupe-ma mu dotsanapu. Pana oosoo etzaga ka Te Naa-wi ka sumu-kwaꞌnekoosoo maꞌna oe soo matabuena, ka mu Jew numu oꞌnosoo pummesoo puwiꞌyoona mu kemmana a tuna-maꞌyoona ka mu tunakaꞌoedyukuna. Te Naa-nakwana gi unu manepunne mu Jew numu ka besow wuyupe-maꞌyoonasoo kemmapuna.
45011025	Ka mu Jew numu gi tunakaꞌoedyuku-witu mu numu ugasoo gi oo nakasopedakwatoo. Pana ookow nu besasoo mu tuukwekwu, nu ka gi Jew numu ooonnakwa besaꞌyoo mee mu nasooyugwena petzabena. Soo Te Naa ka mu Jew numu gi tunakaꞌoedyukudu sakwa sasobedyapunne, ka mu gi Jew tunakaꞌoedyuku-witoo tooe umu ooka nakaꞌoedyukukwu.
45011026	Oꞌno yise soo Te Naa noꞌoko mu Jew numu magwetzoikwu. Te Naa unnepu nabotugu, soo Te Naa meeoo, “Nu ka mu Jew numu meeoo netammapu. Nu mu maꞌemukwana soomuꞌwakwu. Sumuꞌyoo nana yise mu-nagatu saaꞌa mu Pabeꞌe manedooa. Oosoo saaꞌa noꞌoko mu maꞌemukwana kadoo mayugwedooa.”
45011028	Menoꞌo yise umu Jew numu ka Te Naa woho-gaꞌyoo. Umu ka gi oo nakaꞌoedyukuna ka Te Naa besa unnena. Mu yise menoꞌo oo doodooamu manepu. Pana soo Te Naa mooasoo tunetutzeapu, oosoo ka mooasoo mu nanamooatupu sootuhaꞌe pumakoo mu suagepu.
45011029	Soo Te Naa mu sootuhikwu mee unakwe. Oosoo gi tu soonammena aatasoo yugwe-waꞌneꞌyoo.
45011030	Mu uga gi nasootuhidu mu gi ka Te Naa nakaꞌoedyukuna.
45011031	Menoꞌo umu gi ka Te Naa nakaꞌoedyuku, pana ka saaꞌa umu punnoꞌo nasootuhikwu mu-kwaꞌnesoo.
45011032	Soo Te Naa oo tzapoonne noꞌoko numu ooosapa maꞌemukwana pana oosoo ka saaꞌa noꞌobatusoo numu sootuhikwu.
45011033	Soo Te Naa ka besaꞌyoona te sootuhaꞌe. Oosoo unu soonamme noꞌokosoo hemma sopedakwatoo. Oosoo tubetse besa hemma sootunagapu tamme gi oo nakasopedakwatoo oo tusoohanena. Noꞌyoona oo tusoohanena besaꞌyoo, gi haga besasoo hemma oo tuukwe-waꞌneꞌyoo.
45011035	Nobatusoo ewa hemma hee-gaꞌyoo gi haga hemma oo gea-waꞌneꞌyoo oo soogwipunnena. Oosoo gi hemma nagutzikute.
45011036	Oosoo ka noꞌokosoo hemma hee-gana. Noꞌoko hemma matabuepuna, noꞌokosoo tuwazoo nemadabue. Ooosapa sakwa tamme noꞌyoona nanasoogwugi oo nesootuhi.
45012001	Tamme sakwa tammesoo Te Naa nagea, soo Te Naa ka ewa besa te sootuhina. Tamme sakwa Te Naa sootuhi ka oo nakabetseana.
45012002	Tamme sakwa atasoo tusooyugwe, gi ka mu gi tunakaꞌoedyukudu-kwaꞌne. Te Naa tamme mapudutuputoose, oꞌno yise tamme oo sopedakwadookwu ka besa tamme oo sooyugwe-kwaꞌnesoo.
45012003	Ka Te Naa Besa Pooha-toohakwi nu meeoo mu netamma, “Mu sakwa gi nanaꞌunnepana.” Soo Te Naa nanaꞌatamasoo te sootuhipu. Tamme sakwa oo sopedakwatoo ka puma Te Naa tamme sootuhina, oo nakaꞌoedyukuna oo tumayohoku.
45012004	Tamme Te Pabeꞌe nakaꞌoedyukudu tookoo-waꞌneꞌyoo. Soo numu tookoo pu sumuꞌyoosoo pana ewa nanamaꞌata. Tamme puu sumuꞌyoosoo, pana ewa nanaꞌatamasoo nasootuhaꞌe. Oꞌno yise tamme nanatummatzi, tamme yise nanaꞌatasoo manakwe nu puu sumuna Te Naa yadooawabe, nu sakwa yadooa ka Te Naa nuka sootuhi-makoosoo.
45012007	Nu sumuna numu tunedyooekwu Te Naa-witu, nu sakwa yise besa numu tunedyooe. Nu sumuna tutuha manedu numu makakoo, nu sakwa yise mu tutuha manedu e mapuanoko makakoo. Nu sumuna numu moohekwu. Nu sakwa yise ka besow podo mu mooheno. Sumuna nu besa numu matugukwu, nu sakwa yise besa soonamme ka ooonneꞌyoona. Noꞌyoona sakwa tamme ka Te Naa tamme sootuhi-kwaꞌne mane.
45012009	Tamme sakwa unu nanasoobedyadu numu. Tamme sakwa ooosapa besa tumatugu, gi ka suda te manena petukupana.
45012010	Tamme sakwa mu tunakaꞌoedyukudu besa soobedya, ka te samoomu te soobedya-kwaꞌnesoo. Tamme sakwa ooosapa besa mu matugu tammesoo ooonakwa besasoo.
45012011	Tamme sakwa ooosapa ka Te Naa nakabetsea ka oo Besa Pooha-toohakwi, gi toetzegoepana.
45012012	Tamme sakwa ooosapa nanesootuhi, gi tutuha nasooyugwepana, ka mu numu tamme wohoꞌne. Tamme ka oo sopedakwadoona ka saaꞌa soo Te Naa te magwetzoikwu.
45012013	Ka mu tunakaꞌoedyukudu tutuha manedu hemma soogwaꞌe, tamme sakwa mu gea, ka oo hee geana. Tamme sakwa mu tunakaꞌoedyukudu-kumakwiꞌyoonasoo kemmadu nabaaꞌyooku.
45012014	Ka mu numu tamme wohoꞌne, tamme sakwa mu nanesootuhiku, besow umutoo nekwi.
45012015	Ka mu numu besa sokwama, tamme sakwa punnoꞌo umu-waꞌnesoo.
45012016	Tamme sakwa nanano besa tusooyugwe. Tamme sakwa gi numu ooonakwa besa nasooyugwepana, pana besa umu-no nanapuaꞌaga.
45012017	Tooe tamme suda mu matugu sapa, tamme sakwa besa mu matugu.
45012018	Tamme sakwa tammesoo manena maneka, oꞌno yise tamme gi numu-no nanagoꞌe.
45012019	Ka mu numu tamme suda matugu, tamme sakwa gi umuoo suda matugupana. Tamme sakwa sukwe besa mu matugu, umu ka saaꞌa suda mu tumatuguna umu-matoosoo kodyukwu. Meeoo natugotugu, “Te Naa meeoo, ‘Nu ka sutakoo mu suda tumatugudu-matoosoo makodyukukwu.’ “
45012020	Meeoo tuwazoo natubotugu, “Ka te wohomu tsuagoꞌe, tamme sakwa mu maka. Ka mu puugoꞌe, tamme sakwa mu bamaka. Umu yise nasookwikwu ka suda te matuguse.”
45012021	Ka mu numu suda tamme matugu, tamme sakwa gi umu-waꞌnesoo manepana, gi suda mu matugupana. tamme sakwa umu-tamme besaꞌyoo. Soo te besaꞌyoona, yise ka suda mu manena matzooekukwu.
45013001	Noꞌyoona sakwa tamme ka mu numu moohedu nakabetsea, soo Te Naa ka numu mu moohe tuunguna.
45013002	Tamme ka gi mu nakabetseana, tamme ka Te Naa gi nakabetseꞌa tuwazoo. Mu numu moohedu ka suda tumatugudu gi besa matugu.
45013003	Tamme sakwa gi umu-ma suipana, tamme ka ooosapa besa manemona. Umu besa te masokwamakute ka oo te manakwe, yise te tummatzaꞌe. Mu suda tumatugudu sakwa ka mu numu moohedu-ma sui, umu ka gi besa mu matugukwuse. Soo Te Naa ka mu numu moohedu, numu moohe tuungu.
45013005	Tamme sakwa mu moohedu nakabetseꞌa, tamme oo sopedakwatoo o a namanena gi ka mu numu moohedu besa sukwe masoonammedu.
45013006	Tamme sakwa mu tumanagaku mu numu moohedu umu ka Te Naa tummatzina, umu ka mu numu moohena.
45013007	Oosoo toge tabuꞌa tamme sakwa mu numu moohedu besa sooyugwena mu tumanagaku ka umuoo te kutzina.
45013008	Tamme sakwa gi ooosapa numu hemma nakutzikupana. Ooosapa besa numu soobedyanumme. Tamme ka numu soobedyana, tamme noꞌoko ka Te Naa unnepu nakabetseꞌa.
45013009	Soo Te Naa meeoo te netamma, “Mu sakwa gi tuduhapana, mu sakwa gi numu goepana, gi kummaꞌakoosoo namahegana nasoodyagepana, gi ka kukummaꞌasoo emukwapana.”
45013010	Tamme sakwa ka mu numu nawaꞌnekoosoo soopedyana, tamme noꞌoko Te Naa unnepu nakabetseꞌa. Tamme yise gi kummaꞌakoosoo numu suda matugukwu.
45013011	Menoꞌo tugana manipetu soo Te Naa tamme magwetzoikwuna, menoꞌo te nanemadabuekwuna tzageꞌe manike ka te tunakaꞌoedyukute. Tamme sakwa gi toetzegoepana, ka mu ooosapa utuidu-kwaꞌne.
45013012	Menoꞌo yise ka sutakoo togaba-witu-waꞌneꞌyoo. Mu numu ewa suda manakwe yaa teepu-koobatu. Pana pudusoo soo Te Naa noꞌoko ka teepu atasoo yugwekwu, esoo teepu yise besaꞌyookwu. Pana tamme tunakaꞌoedyukudu mooasoo atasoo manegena. Gi sakwa tamme suda manepana. Gi nanano baagoepana, gi nana-ma tumanagapana, gi nanagoena, gi nananemooyugwepana.
45013014	Tamme sakwa ka Te Pabeꞌe-waꞌneꞌyoo. gi sakwa suda tusooyugwepana, ka te tookoo soogwi-kwaꞌne. Tooꞌe tamme oo suda tusooyugwepana gi sakwa tamme oo-toogoo manepana.
45014001	Tamme sakwa mu numu gisoo unu tunakaꞌoedyukudu pupuaꞌamu-ga, gi umu-no nanahapana.
45014002	Sumuna umu-matoo tooe hownnekoo tooe tukapu mesoo tuka, sumuna umu-matoo gi a tookoo tukadu. Susumudu a tookoo gi tukadu, tu tumayohope mayohodu.
45014003	Tamme sakwa gi nananemooyugwepana, gi nananesootzemapana tuwazoo, soo Te Naa noꞌoko te doodooamu-gaꞌyoo. Tamme sakwa noꞌyoona ka Te Pabeꞌe nakabetsea. Te Pabeꞌe meeoo te netamma, “Tamme besaꞌyookwu tooetoo sutaꞌyookwu.” Gi sakwa tamme numu nesootzemapana ka tamme atasoo mu tunakaꞌoedyukute. Soo Te Naa ooosapa mu tummatzina umu besa manenokwu.
45014005	Susumudu tamme-matu nanesootuhi tabeba-gaꞌyoo. Susumudu meeoo, noꞌyoona tabeba nanakwaꞌneꞌyoosoo. Tamme sakwa oo sopedakwadoo, ka tammesoo tunakaꞌoedyukuna ooosoo yise meadabe. Pana mu tunakaꞌoedyukudu gi nesootzemapana ka nanakummaꞌasoo mu tumayoho. Mu numu nanesootuhi tabeba-gaꞌyoo, yise ka Te Pabeꞌe-matoo nanesootuhaꞌe, mu numu a tookoo tukadu punnoꞌo Te Pabeꞌe-matoo nanesootuhaꞌe ka tukapu-koobatoo. Mu numu gi a tookoo tukadu punnoꞌo nanesootuhaꞌe ka Te Naa-matoo pumme tukapu-koobatoo.
45014007	Pana noꞌyoona tamme sakwa ooosapa ka Te Pabeꞌe nakabetsea.
45014008	Tamme ka tooesoo gwetzoimona sakwa Te Pabeꞌe nakabetsea, yise ka Te Naa-baa petugase tamme ooosapa ka Te Naa nakabetseakwu tuwazoo.
45014009	Tamme sakwa yise oo nakabetseamo ka togesoo gwetzoimona tooe yaꞌese sapa tuwazoo, soo Te Pabeꞌe ka yaꞌese namayoda.
45014010	Tamme sakwa gi nananesootzemapana, gi suda nananemadabuepana, saaꞌa soo Te Pabeꞌe noꞌoko te nemadabuekwu.
45014011	Ka a nanemadabue-witu meeoo nabotugu, “Saaꞌa noꞌyoona numu ka Te Naa nesootuhidooa. Noꞌyoona numu oo tunemadabuena nakabetseakwu.”
45014012	Ooonneꞌyoona tamme noꞌyoona nanasuuꞌmu ka Te Naa nanekwegeakwu ka te manepu-witu.
45014013	Tamme sakwa yise gi numu nesootzemapana. Sumuna mu numu-matu gi oo nakasopedakwadoo ka te tumayohope te nagenoꞌo.
45014014	Soo Te Pabeꞌe, Jesus nuka tunedyooepu soo tukapu noꞌyoona besaꞌyoo mee. Susumudu tunakaꞌoedyukudu gi oo nakasopedakwatoo, noko ka te tukapu besaꞌyoona.
45014015	Ka oo nabeatse-gana sumuna nagumanayahadooa. Umu yise tumaꞌemukwa ka sutaꞌyoo mee oo sooyugwena. Nu sumuna gi toge mu tumatugukuna umuga sumuna oo namanabuekute. Nu sakwa yise gi suta mu tumatugukupana, soo Te Pabeꞌe mooasoo umu-koobatoo nabatsapu.
45014016	Tooe tamme gi oo nabeatse-gapana, tooetoo gi ooka te namanabuekute sapa.
45014017	Soo Te Naa unnepu gi ka tukapu-witu suuꞌmu ka nahebetu-witu tuwazoo. Soo Te Naa meeoo te netamma ka oo Besa Pooha-toohakwi, “Besaꞌyoona, besa tumatuguna, besa sokwama.”
45014018	Tamme ka oo unnepu nakabetseana ka te pupuaꞌamu besa sooyugwena, soo Te Naa besa soonammekwu tamme-koobatoo. Mu numu yise oo sopedakwadookwu tamme tookwa besa manakwe.
45014019	Tamme sakwa ooosapa mu numu tummatzino, umu yise oo nakaꞌoedyukuna, gi oo-koobatoo nananepetukukwu.
45014020	“Noꞌyoona tukapu besaꞌyoo,” meeꞌe soo Te Naa, tamme sakwa gi ka Te Naa numu sootuhikwuna umu-makoo magamukupana, ka te tukana tuwazoo. Tamme nabeatse saaꞌa gi ka mu numu manayahadooa.
45014021	Oosoo besaꞌyoo tamme ka gi a tookoo tukana, gi atsa tzaꞌemukwa baa hebena, tamme sumuna atasoo tumayohodu numu manayahakwu.
45014022	Tamme noꞌoko ekow sopedakwadoo, tamme sakwa gi unnepana. Tamme gi wahaba tusooyugwedu, tamme oo sopedakwadoo; ka besow nakabetseana, yise besa sokwamakwu.
45014023	Tamme tumaꞌemukwa, ka gi tammesoo tumayohope nakabetseana.
45015001	Tamme sakwa ka unu tunakaꞌoedyukuna umu gi tunakaꞌoedyukudu tummatzi, oꞌno umu punnoꞌo unu tunakaꞌoedyukukwu. Gi sakwa tamme tammesoo tusooyugwe-kwaꞌne manepana.
45015003	Soo Te Pabeꞌe, puu Te Naa tunetammatoo manakwe. Gisoo soo Te Pabeꞌe ka teepu-kooba petuna oo sopedakwatoo, ka mu numu suda pumme matugukwuna. Oꞌnosoo a nabotugu-kwaꞌnesoo, soo Te Pabeꞌe ka Te Naa meeoo netamma, “Umu ume wohonedusoo nuka nekwohoꞌne tuwazoo.” Oosoo mooasoo oo sopedakwatoo pana yaa petu.
45015004	Oꞌnosoo soo Te Naa noꞌoko eka naꞌunnepu botugu, tamme natunedyooekwuna, te nenoyukwekwu, oꞌno tamme ooosapa tunakaꞌoedyukuna, oo sopedakwatoona, Te Naa yise te sootuhikwu.
45015005	Soo Te Naa te nenoyugwena te tummatzaꞌe, “Mu yise oo nakabetseana nananeꞌoedyukuna ka Te Pabeꞌe nagenokwu,” nu mu nanetzakwiyaꞌekute. Ka Te Naa tamme sootuhikwuna, tamme noꞌyoona sumusoo nesootuhimeakwu.
45015007	Soo Te Pabeꞌe tu pupuaꞌamu te mayugwepu. Tamme sakwa yise besa nanamatugu. Soo Te Naa tamme-koobatoo nanesookwugikwu.
45015008	Soo Te Pabeꞌe ka namanumudoose ka Te Naa unnepu togesapa mayugweke ka mu Jew numu oꞌnosoo tuukwepu oosoo ka mu Jew numu tummatzikwu.
45015009	Te Naa ka mu gi Jew numu sootuhipunnena yise umu ka Te Naa nesookwugaꞌe. Te Pabeꞌe unne-kwaꞌnesoo nabotugu-kwaꞌnesoo, “Nu ka Te Naa hoobeatookute. Umu gi Jew numu, nu ka Te Naa besaꞌyoona tuukwekwu.”
45015010	Meeꞌe tuwazoo nabotugu, “Noꞌyoona numu sakwa ka Te Naa nesootuhi.”
45015012	Mee tuwazoo soo Isaiah tubotugu, “David-maꞌyoona suaketu pudusoo petukwu. Te Naa noꞌobatusoo numu nemadabuekwu, mu gi Jew numu punnoꞌo oo sopedakwadookwu soo Te Naa mu magwetzoikwu.”
45015013	Mu oo sopedakwatoo soo Te Naa mumme magwetzoikwu. Nu oo-matoo nanesootuhikwu oosoo besa mu masoonammekwu, mu ka Te Pabeꞌe nakaꞌoedyukuna. Te Naa Besa Pooha-toohakwi nanaꞌunusoo besa tunakaꞌoedyuku manedooa.
45015014	Nu mu sopedakwatoo mu besaꞌyoo numu, ewa hemma sopedakwadoona Te Naa unnepu-witu hemma mesoo nanatunedyooꞌe.
45015015	Pana nu mu-matoo tuboꞌo mu nemayukuna ka mooasoo mu sopedakwadoona.
45015016	Soo Te Naa e sootuhise, nu ka mu gi Jew numu tuukweꞌe ka besa oo unnena, oosoo Te Naa Besa Pooha besa mu mayugwena, soo Te Naa yise tu doodooamu mu mayugwekwu.
45015017	Nu besa soonamme ka Te Pabeꞌe nuka sootuhise, nu yise ka Te Naa unnena waha.
45015018	Nu gi nuga soo unena waha, pana ka Te Pabeꞌe Pooha-toohakwi, nu yise oo wahana oo tzapoonne, ka mu gi Jew numu ooka nakaꞌoedyukwuna. Mooasoo tooe hano tooe ka Jerusalem mee naneadu-wiꞌyoona ka Illyricum-witoo, nu noꞌoko ka Te Pabeꞌe besa unnepu waha.
45015020	Nu ooosapa ka mu numu gisoo ka Te Pabeꞌe-witu nakadu tunesootabue meaꞌakwu. Mooasoo ka numu natuukwepu-wiꞌyoona, nu gi numu nanesootuhibu tunedyooe-waꞌneꞌyoo.
45015021	A nabotugu-kwaꞌnesoo, “Mu numu gisoo ka Te Pabeꞌe-witu nakadu oo nakase, oo nakasopedakwadookwu.”
45015022	Ewasoo tommoka nu ka mu-baatoo soomeayina tuwazoo. Pana nu ooosapa yaanona nanedyaꞌwe nu ka mu numu yaatuoo tuukwena. Pana nu mooasoo mu numu yaatuoo tuukwemakwu.
45015024	Nu saaꞌa mu-baa yooigeadooa ka teepu Spain mee naneadu-witoo meana. Nu besa soonammekwu ka mu-baa nobengena, mu yise e tummatzikwu ka mana e numme-kwi.
45015025	Mu Jew numu tunakaꞌoedyukudu ka Te Pabeꞌe-wi ka Jerusalem-witu ooosapa mu gi Jew numu tooe hanotu tooe tummatziyakwe, ka Te Naa besa unnena mu wahakwuse.
45015026	Menoꞌo mu gi Jew numu yaa teepu-koobatu mu Macedonia noꞌoko Achaia mee nananeadu-witu meeoo sooyugwe, “Besaꞌyoo ka Jerusalem-witoo mu tutuha manedu Jew numu mu Te Pabeꞌe nakaꞌoedyukudu tummatzina, ka hemma mu tayakuna.”
45015027	Umu oo sopedakwadoo umu ka Te Naa pumme sootuhina, ka mu Jew numu otuoo pumme tuukweꞌe ka Te Naa unnena. Umu ꞌyoo soomanena, umu yise tumasumutoo.
45015028	Menoꞌo yise nu Jerusalem-witoo oo hanekakwu. Nu yise ka mu numu tumasumutoona mu hanekuse, nu mu-baa yooigeadooa ka teepu Spain mee naneadu-witoo meana.
45015029	Nu oo sopedakwatoo ka mu-baa e petugase soo Te Pabeꞌe te sootuhikwu.
45015030	Nu nuusoo natoogoo nanesootuhaꞌeyakwe mu sakwa e nanesootuhi tummatzi meeꞌe soo Te Pabeꞌe te tunemadabuekupu ka tu Besa Pooha-matu-ma te sootuhise besa nanasoobedya mee te netammana.
45015031	Mu sakwa e nanesootuhiku, oꞌno nu namagwetzoikwu ka umu gi tunakaꞌoedyukudu nuka nebatsayakwe ka teepu, Judea mee naneadu-witoo, e meakwuse. E nanesootuhiku tuwazoo ka Jerusalem mee naneadu-wi.
45015032	Ka Te Naa mane-makoosoo nu saaꞌa mu baa petugase besa soonammedooa, oꞌno mu saaꞌa yise e nenoyugwenokwu.
45015033	Nu meeoo nanesootuhi, soo Te Naa sakwa mu sootuhi.
45016001	Eka mogoꞌne Phoebe mee naneadu-witu, eka tubope gwuudu, masoo tunakaꞌoedyukudu, Cenchrea mee naneadu-witu kemmana.
45016002	Oosoo ewasoo mu tunakaꞌoedyukudu tummatziyakwe, nuka tuwazoo. Saaꞌa mu-baa oo petugase, tooe hemma tooe oo soogwina oo gea, oosoo ka tunakaꞌoedyukuna.
45016003	Susumudu mu-nagatu nu mooasoo sopedakwadoo. Nu yise mu soomaꞌyu. Umuoo nananeana yaa: Priscilla-no Aquila, e napuaꞌana, numme ka mu numu Te Pabeꞌe-witu tuukwe.
45016004	Umuoo nu-koobatoo tooꞌe nabatsakwate, nu yise ka mu gi Jew numu tunakaꞌoedyukudu-no, mu nesootuhaꞌe.
45016005	Mu tunakaꞌoedyukudu mu nobe-witu numu-no nanesootuhaꞌe. E puaꞌa, Epaenetus mee naneadu soo numu-kobenasoo tunakaꞌoedyukudu ka mu numu-nagatu ka ekow teepu Asia mee naneadu-witu.
45016006	E puaꞌa, Mary, ooosapa Te Pabeꞌe nakabetseadu.
45016007	E pupuaꞌamu Andronicus-no Junias, nu-no uga nakwutumadu. Umu tuwazoo Jew nanana, umu unu nasopedakwadoodu Te Pabeꞌe yadooawabe. Umuoo nu-koobenasoo tunakaꞌoedyukuna.
45016008	Ampliatus, Te Pabeꞌe-makoo e besa puaꞌa.
45016009	Urbanus, Te Pabeꞌe ewa tummatzidu numme-waꞌnesoo, e besa puaꞌa, Stachys.
45016010	Apelles, ooosapa Te Pabeꞌe-wi tunakaꞌoedyukudu. E puaꞌa, Aristobulus nanumu.
45016011	Herodian nu-kwaꞌnesoo Jew numu, Narcissus nanumu punnoꞌo nanesootuhidu.
45016012	E pupuaꞌamu Tryphaena-no Tryphosa, mu momokoꞌne, ewa Te Pabeꞌe tummatzi. Persis punnoꞌo ewa ka Te Pabeꞌe tummatzi.
45016013	Rufus punnoꞌo ka Te Pabeꞌe ewa tummatzi. Oo pea ooosapa tu tooa-waꞌnesoo e matugudu.
45016014	Asyncritus, Phlegon, Hermes, Patrobas, Hermas yise umu-no nanesootuhidyidu, mu nobe-wiꞌyoona.
45016015	Philologus, Julia, Nereus tu punneꞌe-no. Olympas yise umu o-no nanesootuhidyidu oo nobe-wiꞌyoona.
45016016	Noꞌyoona mu tunakaꞌoedyukudu yaatoo mu soomaꞌyu. Tamme sakwa noꞌyoona nanapuaꞌa.
45016017	E pupuaꞌamu, mooasoo mu ka Te Naa besa unnepu natunedyooepu. Tamme sakwa mu tsasobedya umu ka naꞌunnepu-koobatoo nananepetugudu.
45016018	Umuoo ooonneꞌyoo nananepetugudu ka pummesoo sookwina nakabetseadu. Gi umu ka Te Pabeꞌe nakabetsea. Umuoo besa ka mu gi sokwamadu numu yadooꞌe, umu ka mu nemooagana.
45016019	Pana mu gi umu-waꞌneꞌyoo. Noꞌyoona numu oo sopedakwatoo mu ka Te Naa nakabetseadu. Nu besa mu-koobatoo soonamme. Nu meeoo mu soobedya mu sakwa ooosapa oo nakasopedakwadoona besa manena gi suda tusooyugwepana.
45016020	Soo Te Naa te tummatzina, tamme gi nanaha. Pudusoo oosoo mu tummatzina mu ka sutakoo matzooekukwu ka mumme matzamadu. Nu mu nanesootuhikute soo Te Pabeꞌe sakwa mu sootuhi.
45016021	Umu nu-baatu punnoꞌo mu soomaꞌyu, nuka tummatzidu, Timothy. E nanumu Lucius, Jason-no Sosipater.
45016022	Nu, yise, Tertius tubodu mu soomaꞌyu. Ooka, nu Paul, e pubaaꞌyoona Gaius punnoꞌo.
45016023	Mu tunakaꞌoedyukudu yaatuoo. Mu numu nokadu kooba tumanakatudu, Erastus mee naneadu punnoꞌo mu soomaꞌyu.
45016025	Te Naa suuꞌmu unu soonammedu, oosoo unu soonammena te sootuhina, tamme yise gi tunakaꞌoedyukumakwukwu. Onosoo Te Naa meeoo tusooyugwepu, “Nu noꞌobatusoo numu sootuhikwu,” mee. Yise oꞌnosoo oo yadooawabe ekow botugupu. Tooe noꞌyoona mu numu uga gi a nakasopedakwatoo, pana menoꞌo yise soo besa naꞌunnedu ka Te Pabeꞌe-witu nawaha, noꞌobatusoo numuoo natuukwe, umu yise oo nakaꞌoedyukuna oo nakabetsea. Nu punnoꞌo mana numu tuukweyakwe ka besa naꞌunnedu. Ooosapa tamme ka Te Naa nesootuhikwu ka Te Pabeꞌe-koobatoo.
46001001	Nu, Paul, Te Naa tunetutzeana Te Pabeꞌe yadooawabe, ne tubona ka e pua Sosthenes-no.
46001002	Esoo mu Te Pabeꞌe-wi tunakaꞌoedyukudu, ka Corinth mee naneadu-witu-matoo nabodu Te Naa tunetuutzeapu numme-waꞌnesoo.
46001003	Numme meeoo mu nanesootuhikute, “Soo Te Naa Te Pabeꞌe-no mu sootuhise, mu magwetzoikwu.”
46001004	Nu ooosapa Te Naa besa sooyukwe ka besa Te Pabeꞌe-toogoo mu nasootuhise.
46001005	Mu noꞌobatumasoo nasootuhipu ka Te Pabeꞌe mane-wi. Soo Te Pabeꞌe mu sootuhi, mu yise tuwazoo noꞌoko hemma waha, yise noꞌoko hemma mu nakasopedakwadoona.
46001006	Noꞌyoona soo mumme ne tuukwepu ka Te Pabeꞌe Jesus-witu oo manepunne.
46001007	Mu yise besa pooha nasootuhipu ka Te Pabeꞌe besa podo meadabena oo-baa mu petuga-matoo tooe.
46001008	Oꞌno yise mu tubetse besaꞌyookwu ka Te Pabeꞌe mumme tunemadabueku-kwaꞌne.
46001009	Tamme Te Naa-ma nasoonatzaꞌe oosoo te netutzeapuna. Tamme yise ooosapa ka Te Pabeꞌe Jesus-noꞌyookwu. Oosoo te nemabetseakwu.
46001010	E nanumu, menoꞌo nu mu tuukweꞌe nanano tuunoyugwena, oꞌno mu gi nanasukwesoo nanatumooꞌookwu, tamme ka noꞌyoona Te Pabeꞌe-wi tunakaꞌoedyukuna.
46001011	E nanumu, soo mogoꞌne Cloe mee naneadu nanaumu-matu mee e tuukwe, “Mu nanahana nananepetukute,” mee.
46001012	Mee nu tunakana susumudu mu-nagatu mee unakwe, “Numme Paul nakabetseadu,” susumudu punnoꞌo meeꞌe, “Numme Apollos nakabetseadu,” yise susumudu punnoꞌo meeoo, “Numme Peter nakabetseadu,” yise sumubaatu punnoꞌo meeoo, “Numme Te Pabeꞌe suuꞌmu nakabetseadu.”
46001013	Tamme noꞌyoona Te Pabeꞌe nakaꞌoedyukudu gi nanaꞌataꞌyoosoo, tamme noꞌyoona nanakwaꞌneꞌyoosoo. Nu, Paul, gi mumme magwetzoidu, nu ka gi numu-koobatoo nabatsapuna. Mu baa-wi namatzaka ka Te Pabeꞌe nakabetseana, gi mu nuka tumayohokute.
46001014	Nu besa soonamme ka waahoosoo nanana suuꞌmu, mu-nagatu baa-wi matzakase
46001015	Nu gi mu numu meeoo unnena petzape, umu baa-wi mu matzaka ka Paul-wi tunakabetseana meeꞌe.
46001016	Nu tookwina ka mu Stephen nanadooamu baa-wi matzakapu tuwazoo, pana nu gi haga kummaꞌakoosoo soomaꞌyu baa-wi e matzagapu.
46001017	Soo Te Pabeꞌe mu-matoo e taꞌya, ka besa naꞌunnedu mumme e tuukwe tuunguna, gi nagutza baa-wi numu e matzaka tuunguna. Nu mu tuukweꞌe ka Te Pabeꞌe pooha-toohakwi, gi nugasoo unnena. Soo nuga unnena gi pooha-gaꞌyoo, pana soo Te Pabeꞌe tamme-koobatoo nabatsapu, suuꞌmu pooha-gaꞌyoo.
46001018	Mu numu kadooꞌoo namayugwekwudu meeoo sokwama, “Soo Te Naa unnepu Te Pabeꞌe tamme-koobatoo nabatsapu-witu gi oo nakaheesoobedya.” Tamme Te Naa-toohakwi namagwetzoidu oo sopedakwatoo soo Te Naa unnepu unu pooha-gaꞌyoo.
46001019	Soo Te Naa unnepu nabotugudu meeoo, “Nu ka unu soonammedu mee nasooyugwedu numu, ooka yadooadu tuwazoo, gi he-toogoo mayugwekwu.”
46001020	Soo Te Naa mooasoo ka unu sokwamadu mee naneyugwedu numu unnena gi he-toogoo mayugwepu. Gadooꞌoo haga numu-matu unu soonammedu, ewa natunedyooepu, noꞌoko ka teepu-koobatu namanewununa sopedakwadoodu, ka Te Naa kumisoo.
46001021	Soo Te Naa tooe gi mu sokwama tumapuꞌa sapa, puusoo soo Te Naa nakwitu mu tunedyooe. Oosoo Te Naa numu magwetzoi umu besa ka tunakaꞌoedyukuna ka Te Pabeꞌe-witu pumme tu tuukweꞌe, tooe susumudu numu gi hemma heesoobedya mee mu unakwe sapa.
46001022	Tamme ooosapa mu numu tuukweꞌe ka Te Pabeꞌe tamme-koobatoo oo nabatsana tooe ka susumudu mu Jew numu gi ooka nakaꞌoedyukute sapa. Susumudu mu Jew numu ka Te Naa pumme tzapoonneku tuungu, ka gi Te Naa unnena nakatoge soobedyana ka nanabesa oo pooha manena. Susumudu mu gi Jew numu Te Naa unnepu gi nakaꞌoedyukute yise meeoo sokwama soo unnepu gi hee.
46001024	Tamme numu Te Naa tunetutzeapu, namekoosoo mu Jew numu yise mu gi Jew numu-nagatu oo sopedakwadoo soo Te Naa unnepu Te Pabeꞌe-witu tubetse unu pooha-gaꞌyoo.
46001025	Soo Te Pabeꞌe ka Te Naa-witu nakasopedakwadoona te sootuhipu. Soo Te Pabeꞌe tubetse unu soonammedu.
46001026	E pupuaꞌamu, mu haaꞌa oo soomaꞌyu ka hownneꞌyoo uga tamme ka Te Naa gisoo nakaꞌoedyukuna. Huuꞌyoosoo tamme-nagatu uga sokwamadu ka mu numu unu sokwamadu-nagatu. Huuꞌyoosoo tamme-nagatu numu moohedu yise huuꞌyoosoo ewow hemma hee-gaꞌyoo.
46001027	Soo Te Naa tamme numu gi maawaꞌnekoo soobedyana te netutzeꞌa, tamme numu ooonakwasoo sootatzenguna. Ka numu ooonakwasoo nasooyugwedu umuoo ka Te Naa-nakwana gi natatzenga.
46001029	Soo Te Naa tu dooamu te matabue, oꞌno tamme gi tammesoo nanaꞌunakwe Te Naa-kobenaꞌyoona.
46001030	Te Naa te sootuhaꞌe tamme ka Te Pabeꞌe-toohaꞌyoona tamme Te Naa doodooamu manepu ka Te Pabeꞌe tamme-koobatoo nabatsapu. Soo Te Pabeꞌe te magwetzoipuna, besa te matabuepu. Ka ꞌyoo manepunnena tamme ka Te Pabeꞌe-toohakwi sokwama tabuꞌapuna.
46001031	Esoo nabotugudu tubetsetu nayadooadu. “Tamme sakwa Te Pabeꞌe suuꞌmu netubetsea.”
46002001	Nu ka mu-baa petugase, nu gi natzooe nuummana, gi nuusoo nama nanaꞌunne-waꞌne manepunne, nu yise meeoo tusooyugwe nu sakwa ka Te Pabeꞌe tamme-koobatoo nabatsa-witu suuꞌmu mu tuukweꞌe. Nu meeoo mu soobedyana mu sakwa tunakaꞌoedyuku ka Te Naa Besa Pooha-toohakwi. Nu gi nugasoo tusooyugwe-kwikoo mu nenoyugwe-waꞌneꞌyoo, nu ka Te Naa-ma nasoonatzina.
46002005	Oꞌno mu sakwa oo sopedakwadoo mu ka Te Naa Pooha-toohakwi tunakaꞌoedyukute, gi numu sukwe unne-toohakwi.
46002006	Nu ka ooka nakasopedakwatoodu numu unusoo oosoo besa tuukwekwu ka Te Naa besa unnepu-witu. Ka oꞌnosoo Te Naa gi eka mu numu tunesootabue ka Te Pabeꞌe-witu. Menoꞌo yise oosoo tamme tuukweꞌe, tamme ka oo doodooamu manese. Soo Te Naa soonammepu gi ka numu tusooyugwe-waꞌneꞌyoo, gi tuwazoo ka numu moohedu tusooyugwe-kwaꞌne. Ka Te Naa-nakwana numu moohedu saaꞌa gi hee manedooa.
46002008	Umuoo numu gi oo nakasopedakwadoo-waꞌneꞌyoo ka unu soonammedu unnepu. Umu gi oo nakasopedakwatoona, ooonneꞌyoona umu ka Te Pabeꞌe batsapu.
46002009	Esoo nabotugudu tubetsetu meeꞌe ka oꞌnosoo nayadooaꞌadu, “Soo Te Naa ka umu unu pumme soobedyadu sootuhikwu.”
46002010	Pana soo Te Naa noꞌoko ooka te nakasopedakwadookwuna te sootuhipu, ka Tu Besa Pooha-toohakwi. Oo Pooha noꞌokosoo hemma te tuukweꞌe, ka Te Naa soonammepunnena tooe.
46002011	Soo numu puu, puusoo tu tusooyugwena sopedakwatoo. Soo Te Naa punnoꞌo ka tu tusooyugwena puusoo sopedakwatoo.
46002012	Soo Te Naa ka Tu Besa Pooha-matu-ma te sootuhipu noꞌoko soo hemma pooha sopedakwadoodu. Esoo oo Besa Pooha gi ka egeahoo teepu-koobatu poohabe-waꞌneꞌyoo.
46002013	Oosoo puusoo ooka tamme tu pooha sootuhipu te tsanakasopedakwatookute. Ooonneꞌyoona numme ka Te Naa Besa Pooha-ma nasootuhipu, mu numu tuukwe, soo Te Naa Besa Pooha te tunedyooe, gi tamme kummaꞌakoosoo poohabe natunedyooe-waꞌneꞌyoo.
46002014	Soo numu ka gi Te Naa Besa Pooha-ma nasootuhina, ka Te Naa pumme sootuhina gi soogwaꞌe. Umu gi hee mee oo sooyugwe, umu ka gi oo nakasopedakwadoona.
46002015	Ka Te Naa Besa Pooha-toohakwi suuꞌmu tamme oo nakasopedakwadookwu. Tamme ka Te Naa Besa Pooha heegana tamme noꞌoko hemma nakasopedakwadookwu, oetu soohanekwu; pana gi haga tamme nakasopedakwatoona tamme-witu nehane-waꞌneꞌyoo. Meeoo oowetuoo nabotugu.
46002016	“Mu numu gi ka Te Naa soonammena nakasopedakwatoo. Oosoo numu ooonakwatusoo sopedakwatoo gi umu puu hemma oo tunedyooe-waꞌneꞌyoo.” Pana tamme oo nakasopedakwatoo ka Te Pabeꞌe tusooyugwena ka Te Naa Besa Pooha-toohakwi.
46003001	E nanumu, nu mu sukwe yadooe, mu numu sukwe nagedu e yadooe-kwaꞌnesoo, gi ka umu Te Naa Besa Pooha nakabetseadu-kwaꞌne. Mu pudu nadooamudoodu oongaꞌa-waꞌneꞌyoo.
46003002	Umu puu gi ka unu nayadooadu nakasopedakwadoo pudu nadooaꞌadoodu oongaꞌa-waꞌne, sukwe petze suuꞌmu, gi ka a tookoo tuka. Mu gisoo kummaꞌakoosoo naꞌunnepu-too namabetzape, ka gisoo mu oo nakasopedakwadoona tuwazoo.
46003003	Mu gisoo ka Te Naa besa podo mea. Mu togesoo nanahana, nana ooonakwa nasooyukwe nanatamme. Ooonekoo mu nasoopetakwatoo mu gi Te Naa podo meꞌa, mu numu mu sukwe nage.
46003004	Susumudu mu-nagatu meeoo unakwe, “Numme Paul nakabetseadu.” Susumudu punnoꞌo meeoo, “Numme Apollos nakabetsea.” Mu ka meeoo nanahana mu numu sukwe nake.
46003005	Numme Apollos-no gi Mu Pabeꞌe, numme Apollos-no ka Te Pabeꞌe sukwe tummatzidu, numme yaahoo a nanetutzeana mu-matoo natayadu. Nu mooeꞌugasoo mu tuukwe ka Te Pabeꞌe-witu. Ka saaꞌa soo Apollos unusoo oetuooo mu tunedyooekwu, pana soo Te Naa suuꞌmu ooka mu nakasopedakwadookwuna mu tunedyooekwu, ka Te Pabeꞌe-witu.
46003007	Numme yise ka Apollos-no nawaꞌneꞌyoosoo, numme ka Te Naa tummatzidu. Tamme Te Naa nakabetseadu suuꞌmu nanakummaꞌamasoo nasootuhikwu, ka besa te mane-kwi.
46003010	Mu ka Te Naa nobe-kwaꞌneꞌyoo, nu ka tupe tzatuoona ka Te Naa pukooba nobe-dookwuna. Mu nu penakwa kemmadu Te Naa yadooawabe oo-koobasoo nasootuhikwu saaꞌa tuwazoo ka numu besa tunedyooena. Soo besa naꞌunnedu Te Pabeꞌe tamme-koobatoo nabatsapugana ka nobe pukooba katu-kwaꞌneꞌyoo.
46003011	Gi hanotu mu atasoo naꞌunnedu naka-waꞌneꞌyoo, nu mooasoo ka Te Pabeꞌe nabatsapu-witu mu tuukwepu, ka togesoo mu-baaꞌyoona, mu sakwa oo nakaꞌoedyuku.
46003012	Soo numu natunedyooena ka numu tummatzina, ka besow tupe namadabuedu-kwaꞌneꞌyoo. Soo Te Pabeꞌe ka tamme tunedyooedu tamme mu tunedyooepu-makoosoo nesootunagakwu. Soo te natunedyooena besaꞌyoo ka numu tummatzina, soo Te Naa besa podo nameadu besaꞌhoo tupe-kwaꞌneꞌyoo, goso sapa gi how oo yugwe-waꞌneꞌyoo. Owetuoo yise Te Naa te tubetse sootuhikwu. Soo te natunedyooena ka gi numu tummatzina gi besaꞌyoo, oꞌno oosoo wahabu, wobe yise hooope-kwaꞌneꞌyookwu. Oosoo puu ka nihoose kootzasooakwu. Soo gi besa numu natunedyooena, gi ka goso-wiꞌyoona namatzatsebooe-waꞌneꞌyoo, gi hee nagoopenikukwu. Tamme sukwe namagwetzoikwu, gi tamme nasootuhikwu.
46003016	Tamme ka tunakaꞌoedyukuna soo Te Naa Besa Pooha tamme-nagaꞌyoona, tamme ka Te Naa nobe-kwaꞌneꞌyoo, mu sakwa ekow nakasopedakwadoo.
46003017	Tamme ka tammesoo gi besaꞌyoona, soo Te Naa kadoo te mayugwekwu. Soo Te Naa Besa Pooha gi tamme-naga-waꞌneꞌyoo. Soo Te Naa ka umu gi totsaba-gakoo numu-naga suuꞌmu.
46003018	Mu sakwa gi nasooꞌemukwapana. Ka tooe haga tooe mu-nagatu unu soonamme mee oo nasooyugwe sapa, gi sakwa oosoo meeoo nasooyugwepana, ka tu tusopedakwadoo-ma sakwa oosoo gi nasootzaꞌmepana. Soo Te Naa gi ooka besa sooyugwe. Oosoo ka gi meeoo nasooyugwena oosoo soonammetabuakwu.
46003019	Soo Te Naa umu unu sokwamedu mee nasooyugwedu ka teepu-koobatu, “sagwamanakwe,” mee mu nemadabue. Oosoo togesapa nabotugu, soo Te Naa unnepu, “Soo Te Naa oo sopedakwatoo ka umu unu sokwamadu numu, mu numumu nemooꞌagadu. Oosoo yise suda mu tumatuguna umu-matoosoo kodyukwu.” Yise meeoo tuwazoo,
46003020	“Soo Te Naa oo sopedakwatoo, mu unu sokwamadu numu tusooyugwena gi hee.”
46003021	Gi yise umu-ma nanaꞌunnepana.
46003022	Noꞌyoosoo hee Te Naa tumadabuena tamme tummatzikwudu: nu Paul, Apollos, yise Peter, ka teepu-kooba togesoomodu, mu tuipu, menoꞌo namanedu tooetoo saaꞌa a namanekwuna noꞌyoona namadabuepu te tummatzikwuse.
46003023	Tamme namadabue ka Te Pabeꞌe nakabetseakwudu, soo Te Pabeꞌe yise punnoꞌo Te Naa nakabetseadu.
46004001	Mu sakwa numme ka Te Pabeꞌe tummatzidu besa matugu, ka Te Naa Pooha unnepu-witu newahammoꞌo.
46004002	Tamme sakwa kaaheno numu tunedyooe ka Te Naa besa unnepu. Gi hownneꞌyoo numu nuka nesootzemapana.
46004003	Mu gi e nesootzemapana, Te Naa suꞌumu e hownneꞌyoona sopedakwadoo.
46004005	Mu sakwa muusoo gi numu nemadabuepana gi numu nesootzemapana. Mu sakwa ka Te Pabeꞌe wutooe oo kodyu petukwuna. Oosoo ka kodyupetuse te nemadabuekwu oosoo mu tuukwekwu noꞌoko ka sutakoo numu tuwatzetugu-ma mu yise ka besa mu tumatugu-ma mu sootuhikwu.
46004006	E nanumu, nu mooasoo ka numme-witu mu nanekwahakapu yise Apollos-witu tuwazoo, oꞌno mu oo nakasopedakwadoona gi ka Te Naa tubo tuguna kwingakwatoosoo mane-waꞌneꞌyoo. Oꞌno mu gi susumudu numu nanaꞌooonnakwa sooyugwedooa.
46004007	Mu sakwa gi nanaꞌunnepana ka muusoo gi besaꞌyoona punnoꞌo. Tamme ka nanaꞌunnena tamme meeoo sokwama, “Numme besaꞌyoo ka ne mane-kwi,” pana mu gi besaꞌyoo. Noꞌyoona soo besa te tumatuguna Te Naa tamme sootuhina.
46004008	Susumudu mu-matu nanaꞌunnena mee nanaꞌunakwe, “Mooasoo soo Te Naa noꞌoko tu Besa Pooha-ma ne sootuhipu.” Numme, Te Naa besa yadooawabe, puu gisoo noꞌoko ka Te Naa Besa Pooha-ma nasootuhaꞌe. Mu punnoꞌo gisoo. Ka Te Pabeꞌe petuse, oꞌno saaꞌa soo Te Naa noꞌoko Tu Besa Pooha-ma te sootuhidooa.
46004009	Pana gi! Soo Te Naa meeoo unakwe, “Gi hownneꞌyoo ka e yadooawabe, suda matugupana.” Soo Te Naa tuwazoo meeoo, “Gi hownneꞌyoo umu e yadooawabe ka nu-koobatoo nagoese numu-kobenaꞌyoona, ka mu toha kakasa-gakoo-kobenaꞌyoona tuwazoo.”
46004010	Gi hownneꞌyoo tooe mu numu haꞌyoo tooe ne sooyugwepana, numme ka Te Pabeꞌe besa podo meana. Pana mu ka mu numu besa mumme mu sooyugwena petukute. Gi hownneꞌyoo tooe mu numu gi ohobu nanesootuhi mee ne sooyukwe pana, mu puu unu mu besa nanesootuhi, mu ka mu numu mee mumme mu sooyugwekuna petzape. Numu besa mu sooyukwe pana, umu numme gi heesoobedya.
46004011	Menoꞌo numme tseagoena, puugoena, mooasoo pukwi ne namadabuena ketzimena kadoo manemena. Numme mooasoo namooedyakwe. Numme-too gi nobe-gaꞌyoo.
46004012	Numme ooosapa nummesoo hemma how yugwe, ne mi-ma. Numme ooosapa besa mu yadooꞌe tooe suda numme mu netamma sapa. Tooe ka mu numu numme netumooꞌoo sapa, numme ka togesoo tunakaꞌoedyukuna gi hayoo unakwe.
46004013	Tooe mu numu numme nesootzeꞌma sapa numme besa mu matugu. Gi hownneꞌyoo tooe numme ka tuukwunipu-kwaꞌne namatugupana. Oosoo gi hownneꞌyoo tooꞌe gi haga ne petzabepana. Oosoo gi hownneꞌyoo numme gi hee ka mu numu-nakwana.
46004014	Nu meeoo mu tuuya tuukweꞌe, oꞌno sakwa mu ka Te Naa podo besa meadabe. Gi nu mu sukwe nasookwina petzape, nu ka unu mu soobedyana.
46004015	Nu uga mooeꞌugasoo mu manena mu tuukwe, ka Te Pabeꞌe Jesus-witu, oꞌno mu tunakaꞌoedyukudu mane, ka e doodooamu-waꞌnesoo. Saaꞌa ewaꞌyoo numu nanesootuhi tunedyooedu kemma.
46004016	Mu sakwa ooosapa nu-no Te Pabeꞌe nageno.
46004017	Nu ka Timothy mu-matoo taya, e dooa-waꞌnesoo e soobedyana. Oosoo puu ka Te Pabeꞌe nakabetseadu. Ka mu-baa petugase soo Timothy saaꞌa mu nemayukudooa, noꞌoko mu tunakaꞌoedyukudu e tuukwena tooe mu tunehane-kwiꞌyoo ka Te Pabeꞌe-witu.
46004018	Susumudu mu-matu naanaꞌunakwe, ka gi mu-baa e petugakwuse. Nu gi petugakwu mee mu sokwama.
46004019	Pana pudusoo nu mu-baa petugakwu, ka Te Naa nuka meeoo netammase, oꞌno nu oo sopedakwadookwu haꞌoo mu numu paba nasooyugwedu ka Te Naa besa podo tubetse meadabe tu unne-kwaꞌnesoo, pute umu sukwe nasootzaꞌme.
46004020	Tamme sakwa gi meeoo sukwe unnepana, “Numme ka Te Naa besa podo meꞌa,” meeꞌe. Tamme sakwa ka mu numu tzapoonneku ka Te Naa Besa Pooha hee-gana.
46004021	Ka saaꞌa mu-baa e petugase, mu sakwa besaꞌyoona, nanasoobedyana, mu ka ata-tamme soo manena nu mu nesagwikukwu. Nu gi mu nesagwikuna meeoo mu netamma.
46005001	Nu meeoo tunaka sumuꞌyoo nana mu-nagatu ka tu naa nodukwagapu nodukwadoo. Oo suda namanedu mu gi tunakaꞌoedyukudu puu gi mayoho.
46005002	Mu sakwa nasookwi, mu sakwa uga ka nana needa, oosoo gi mu-baaꞌyoo-waꞌneꞌyoo. Pana oo manena mu papaba nasooyugwe.
46005003	Tooe nu yaa mu-kwingaꞌayoo pana nu oo sopedakwatoo ka a namanewununa oosoo suda manakwe mee nu tusooyugwe, meeoo soo sakwa nu tusooyukwe nu ka mu-baaꞌyoona.
46005004	Mu ka nanano sumuse, ka tunakaꞌoedyukuna soo Te Naa Besa Pooha mu-nagaꞌyookwu; nu saaꞌa mu soomayupunnedooa.
46005005	Mu yise sakwa ka suta-matoo eka nana tzakwuni. Oosoo sumuna ka oo tookoo kadooꞌoo mayugwekwu, pana yise ka suda oo tusooyugwena kadooꞌoo namayugwese, oosoo namagwetzoidooa ka Te Pabeꞌe Jesus tamme nemadabuekwudu kodyu petuse.
46005006	Mu sakwa gi ewetuoo-ma nanaꞌunnepana. Sumuꞌyoosoo numu ka sutaꞌyoona noꞌoko mu numu suda nemadabue. Mu sakwa gi nanano namayuapana, besaꞌyoo ka mu sutakoo numu-no. Mu gi namayuadu tukaba-waꞌneꞌyoo.
46005007	Mu sakwa gi ka sutakoo numu nabaaꞌyookupana. Oꞌno mu tubetse unu besaꞌyoo ka Te Pabeꞌe tamme-koobatoo nabatsase. Oosoo ka seepu-waꞌneꞌyoo numme Jew numu tubatsana, ka tu ewa nadukanoꞌo.
46005008	Ookow ewa tukapu-wiꞌyoona numme Jew gi namayuadu tukaba suuꞌmu tuka. Oosoo meeoo naꞌunnedu, numme gi namayuꞌa, besaꞌyoo suuꞌmu, kadoo sutaꞌyoo. Tamme sakwa gi namayuapana, susumudu besaꞌyoo, susumudu sutaꞌyoo. Tamme ka oꞌnosoo unu nidyupu, tooe how tooe suda manakwe, menoꞌo yise tamme sakwa kaaheno gi totsaba-gana meadabe.
46005009	Oꞌnosoo nu mu-matoo tubopu, mu numu suda tusooyugwedu gi napuaꞌapana,
46005010	nu gi ka mu gi tunakaꞌoedyukudu netamma. Umu ooonneꞌyoona: unu moogoobuna, tutuhana, hemma namadabue-matoo nanesootuhina.
46005011	Susumudu numu ka Te Pabeꞌe-wi tunakaꞌoedyukute mee naneꞌyugwe, tooe umu tooe how tooe manaꞌwepana sapa. Umu meeoo naneyugwedu tooe how tooe manakwe kummano napootammana, unu moogoobuna, hemma namadabue-matoo nanesootuhina, baagoena, tumamooagana, tooe how tooe manakwe. Umu meeoo naneyugwedu sawa gi tame pupuaꞌa-ga mee nu.
46005012	Tamme sakwa mu numu gi tunakaꞌoedyukudu gi nemadabuepana. Tamme gi mu nemadabue-waꞌneꞌyoo. Tamme sakwa mu tunakaꞌoedyukudu suuꞌmu nemadabue.
46005013	Ka saaꞌa soo Te Naa puusoo mu numu gi tunakaꞌoedyukudu nemadabuekwu. Mu sakwa ka nana suda manedu tuukwe oosoo gi mu-matu.
46006001	Tamme ka tunakaꞌoedyukudu-no nahana tamme sakwa ka tunakaꞌoedyukudu tamme ooka nemakaahenoku tuungu. Tamme sakwa mu gi tunakaꞌoedyukudu gi meeoo netammapana.
46006002	Mu oo sopedakwadoo ka saaꞌa Te Naa doodooamu noꞌoko numu nemadabuekwudu ka yaa teepu-koobatu. Tamme tuwazoo ka mu toha kakasa-gakoo, Te Naa tu tummatzidu nemakaahenokukwu.
46006004	Ooonneꞌyoonow tamme sakwa tammesoo ka nanahana oo nemakaahenoku. Tooe gi besa soonamme-gaꞌyoo mu-nagatu, ka ooonnekoo mesoo namakaahenokute.
46006005	Nu meeoo mu tuukwe, oꞌno mu oo sopedakwadoo mu ka suda manena. Tooe haga tooe mu-nagatu ka sumuna unu soonammedu, ka mu nanahana nemakaahenokukwu.
46006006	Mu sakwa ooonnekoo mu-nagatu mayu, pana gi hownneꞌyoo mu gi tunakaꞌoedyukudu gi kaaheno mu nemayugwe tuunguna.
46006007	Soo natoogoo mu pabenana oo tzapoonne, mu nanosoo suda manakwe. Mu sakwa meeoo sokwama, “Gi hownneꞌyoo tooe haga tooe e tumooꞌoona e tooe wutumana.”
46006008	Pana gi! Mu muusoo mu tunakaꞌoedyukudu wutumana, mu tumooꞌoogena, mu samoomunokoosoo.
46006009	Soo numu suda tumatugudu ka saaꞌa soo Te Naa gi oo sootuhi-waꞌneꞌyoo, gi nanemooagapana. Gi haga saaꞌa Te Naa-matoo meadooa ka yoo suda tumatuguna: atasoo nanesootuhidu, nanakummaꞌakoosoo pootamana, nana-ma tusoonagana,
46006010	tutuhadu, unu moogoobu numu, baagoedu, tunesootzemadu, tooetoo numu nemooagadu, tooe hownnekoo tooe suda namanedu mayohodu.
46006011	Mu uga ooonneꞌyoo ka gisoo Te Pabeꞌe Jesus-wi tunakaꞌoedyukuna. Pana menoꞌo yise soo Te Naa Besa Pooha gi totsabu mu matabue, besa tuwazoo mu matabue ka Te Pabeꞌe Jesus tamme-koobatu nabatsase.
46006012	“Tamme tooe how tooe mesoo manakwe,” mee mu, pana soo te manena gi te tummatzi-waꞌneꞌyoo. “Tamme noꞌosoo mesoo manakwe,” mee mu unne, “Pana oosoo sakwa gi te soonammena ata-tamme wuyugwepana.” meeꞌe nu.
46006013	Menoꞌo tamme ekow teepu-kooba gwetzoimodu, ka ooka nadukadu-ma gwetzoaꞌe. Pana soo hee nadukadu ka te tookoo-no punnoꞌo gi ooosapa ekow yaatuhoo teepu-koobaꞌyookwu. Umuoo yaa ekow teepu-koobatoosoo moobegwa-gakwu. Soo Te Naa ka te matabuepuna ka te tookoo te soonahadyakwena, gi petzape.
46006014	Soo Te Naa ka Te Pabeꞌe oo yaꞌe-kwikoo oo mayoda, tamme tuwazoo ooosoo sootunagakwu.
46006015	Mu sakwa oo sopedakwatoo menoꞌo tamme ka Te Pabeꞌe matusoo. Gi puu soo Te Pabeꞌe tu tookoo soonahadyagwe-waꞌneꞌyoo. Mu sakwa oo sopedakwatoo soo wahaꞌyoo numu ka nodukwadoose umu sumusoo numu-waꞌne manepunne. Meeoo nabotugu soo Te Naa unnena, “Ka waahoo numu nanodukwadoose, umu sumuoosoo numu-waꞌneꞌyoo.” Gi puu tamme ka Te Pabeꞌe tookoo kummaꞌamasoo sutama matzabeku-waꞌneꞌyoo.
46006017	Oo soomayuna mu ka Te Pabeꞌe nakaꞌoedyukuna mu sumu-kwaꞌnesoo oo-no manepunne.
46006018	Mu sakwa ka kummaꞌanosoo mu nanapootamana, ooosapa nuutumooena. Noꞌyoona soo suda numu tumatuguna gi mu-notusoo, pana mu ka kukuma-nosoo nanapootamana, muusoo mu tookoo soonahadyakwe ka oo manena.
46006019	Tamme sakwa gi tammesoo tookoo soonahadyakwepana, soo te tookoo ka Te Naa Besa Pooha-toohaꞌyoona, tamme ka oo-gatuoona. Ooonneꞌyoona soo Te Pabeꞌe
46006020	ka tamme suda manekwitoo nabatsase, tamme-kooba tuꞌeyae. Oꞌno tamme ka Te Naa Besa Pooha-toohakwi manese, tamme sakwa ooosapa besa oo tumayohoku-no.
46007001	Menoꞌo yise, nu ka nuka mu tubengapu ka mu tubokwi nu mu nanekwegeakwu. Aha. Oosoo gi hownneꞌyoo soo numu ka gi nanodukwadoona.
46007002	Pana nu meeoo, mu sakwa nanodukwadoo ka mu-nagatu nanapootaꞌma.
46007003	Mu nananodukwadoose, soo nana ka mogoꞌneno mesoo naꞌaheyaꞌe tooe hannanoꞌo tooꞌe umu ka meeoo sokwamana.
46007004	Soo mogoꞌne gi puusoo tu tookoo nemadabuꞌe, oo kooma ooka oo nemadabuekute. Ka nana tookoo soo mogoꞌne punnoꞌo oo nemadabuꞌe.
46007005	Mu sakwa ooosapa maneꞌyi ka muusoo meeoo sokwamana, tooetoo huu tabeno gi oo manepana ka muusoo unu nanesootuhikwuse. Mu yise sakwa ooosapa maneꞌyisoo oꞌno yise soo sutaꞌyoo gi mu kwaseno-gakwu.
46007006	Nu meeoo unakwe oosoo gi hownneꞌyoo ka nanodukwadoose, pana yise oosoo tuwazoo gi hownneꞌyoo ka gi nanodukwadoopana.
46007007	Nu meeoo soonamme, nu-kwaꞌneꞌyoona tuwazoo oosoo besaꞌyoo. Nu puu gi nodukwa-gaꞌyoo. Pana soo Te Naa ka numu nanaꞌatasoo sootuhaꞌe.
46007008	Ka umu gisoo nodukwadoodu, yise umu tu koomamu yaꞌekupu nu meeoo, oosoo besaꞌyoo mu-toogoo ka gi nanodukwadoona. Nu puu ooonneꞌyoo.
46007009	Pana umu ka soonaꞌahegoena umu sakwa nanodukwadoo. Oosoo besaꞌyoo ka nanodukwana gi ka tu nanaꞌahegoena sukwe peduguna.
46007010	Ka mu mooasoo nanodukwa nanosoo tunakaꞌoedyukudu numu, nu meeoo, “Soo oo nodukwa sakwa gi ka tu kooma poonnekwunipana.”
46007011	Pana umu ka napoonnekwunise, gi kummaꞌakoosoo nodukwadoopana.
46007012	Soo penakwa e unnekwuna nugasoo tusooyugwena, gi ka Te Pabeꞌe unnena. Soo tunakaꞌoedyukudu ka gi tunakaꞌoedyukudu-no mooasoo nanodukwadoo-gana, “Gi hownneꞌyoo nu ka oo-baa nobe-gana,” mee soo gi tunakaꞌoedyukudu soonamme, soo tunakaꞌoedyukudu sakwa gi oo poonnekwunipana.
46007014	Soo oo kooma ka gi tunakaꞌoedyukuna nasootuhaꞌe ka tu nodukwa tunakaꞌoedyukute. Soo mogoꞌne punnoꞌo ooosoo nasootuhaꞌe ka tu kooma tunakaꞌoedyukute. Oꞌno yise mu doodooamu punnoꞌo nasootuhaꞌe.
46007015	Soo gi tunakaꞌoedyukudu gi oo-baaꞌyoopana gi hownneꞌyoo. Soo Te Naa tamme-nakwana te besa sokwamamokwuna soogwaꞌe.
46007016	Mu momokoꞌne gi oo sopedakwadoo, mu sumuna mu kooma magwetzoikwu. Mu nanana punnoꞌo sumuna pummesoo nodukwa magwetzoikwu.
46007017	Nu noꞌobatusoo tunakaꞌoedyukudu meeoo netammayakwe, “Soo numu mooasoo Jew numu manepunnedu sakwa gi tu Jew numuna maꞌwupana. Soo numu ka gi Jew numuna sakwa gi Jew numu manena mayohopana. Ka Jew numuna gi hownneꞌyoo, yise gi Jew numupana tuwazoo gi hownneꞌyoo. Soo Te Naa unnena te nagena suuꞌmu besaꞌyoo.” Tamme noꞌyoona nanasuuꞌmu sakwa ka te manepunne-kwaꞌnesoo manepunne, ka gisoo Te Pabeꞌe-wi te tunakaꞌoedyukute. Soo Te Pabeꞌe o te matabue. Tamme sakwa besa sokwama.
46007021	Soo numu tummatzidu sakwa meeoo soonamme, “Oosoo gi hownneꞌyoo nu ka numu tummatziwabena.” Pana ka pumme tu tzamaꞌwuse, oosoo sakwa puusoo manega.
46007022	Soo numu tummatzidu tubetse natzamaꞌwukwu ka puusoo tunakaꞌoedyuku manese. Soo numu ka puusoo manegana sakwa ka Te Pabeꞌe Jesus tummatziwabe mane.
46007023	Tamme sakwa ka Te Pabeꞌe-wi tunakaꞌoedyuku mane, ka noꞌoko tamme-koobatoo oo nabatsase. Mu sakwa gi sukwe numusoo nakabetseapana.
46007024	Ka Te Pabeꞌe te matabue-kwaꞌne, tamme sakwa besa sokwama. Soo Te Naa mu netutzea pumme nakabetseadu, tooe mu maawaꞌnekoo sapa.
46007025	Meeꞌe mu e tubenga, “How sakwa mu sususuꞌa koomamudoo?” Gi nu ka Te Pabeꞌe yadooa-makoo meeoo naꞌunnedu naka. Nu ka nuga soo oetu sooyugwena mu tuukwekwu, nu ka Te Pabeꞌe nayadooawabe manepunnena.
46007026	Ka ewa suda hemma manegena. Mu sakwa ooosapa manepunne mu manepunne-kwaꞌnesoo.
46007027	Mu-matu ka nananodukwagana gi sakwa nanapoonnepebuꞌapana. Mu-matu sakwa ka gi nanodukwagana gi nanodukwadoopana.
46007028	Mu-matu ka nananodukwadoona gi hownneꞌyoo pana gi besa manepunne, ookow gi petzabena nu meeoo. Pana soo numu ka nanodukwadoose, ewa nanasuda hee manekena, nu yise gi mu-toogoo ookow soogwaꞌe.
46007029	Tamme gi haaꞌno tubenaꞌe ka Te Pabeꞌe pudusoo kodyu petukwuse. Tamme ka nananodukwana sakwa gi suda sokwamapana ka te manekwi.
46007030	Tamme suda sokwamadu sakwa gi ka suda pukwi te sokwamana soomayupana. Ka besa sokwamana sakwa tamme ka besa pukwi te sokwamana gi ooosapa soomayupana. Tamme sakwa noꞌyoona ooosapa oo soomayupunne ka Te Pabeꞌe kodyu petukwuna. Tamme ka hemma tumuna, “Oosoo gi hownneꞌyoo tooe gi oo hee-gapana,” mee sakwa tamme sokwama.
46007031	Tamme ka hemma-ma tumuna tamme sakwa gi numu ooonakwatusoo soogwipana. Pudusoo noꞌyoona soo hee teepu-koobatu kadooꞌoo namayugwekwu.
46007032	Nu gi suda mu sokwamana petzape. Soo nana gi nodukwa-gaꞌyoo puu sakwa ka Te Pabeꞌe suuꞌmu soowabega. Oosoo tookwa ka Te Pabeꞌe tubetse nakabetseadu.
46007033	Soo nodukwa-gaꞌyoo nana puu tu nodukwa tummatzi tuwazoo, oosoo yise wahaba soonammepunnena, namekoosoo tummatzaꞌe. Soo tsuadumu gi kooma-gaꞌyoo ka Te Naa suuꞌmu soowabegakwu. Ookow suuꞌmu tu nakabetseana unu sookwaꞌe. Soo mogoꞌne yise kooma-gaꞌyoo ka tu kooma tummatzaꞌe tuwazoo.
46007035	Nu gi meeoo mu soonetammana mu sakwa gi nanodukwadoopana. Nu ka oo namanena mu tuukwena mu ka nanodukwadoose. Nu tubetse unu ooka mu sookwikute ka Te Pabeꞌe mu nakabetseana. Nu gi waha-tamme mu tusooyugwena petzape.
46007036	Mu meeoo e tubenga, “Soo tsuadumu naa haaꞌa, ka tu padu mesoo tzakoomadookute?” Soo tsuadumu naa ka meeoo soonammena, “Mooasoo e padu tsuadumuna, oosoo sakwa koomadoo,” oosoo yise mesoo koomadookwu. Oosoo gi suda namanedu.
46007037	Pana oosoo ka gi meeoo tusooyugwena oosoo sakwa gi koomadoopana. Oosoo tuwazoo ka gi tu koomadoona sookwina, oosoo besa ka gi oo tzakoomadoona.
46007038	Soo nana ka tu padu tzakoomadoona besaꞌyoo pana soo nana gi ka tu padu tzakoomadookuna unusoo besaꞌyoo.
46007039	Mu e tubenga, “Soo tu kooma yaꞌekupu haaꞌa sakwa koomadoosoo?” meeꞌe. Soo mogoꞌne sakwa ooosapa tu kooma-baa nobe-ga oo yaꞌe-witoo tooe. Oꞌno yise oosoo kummaꞌakoosoo koomadookwu tunakaꞌoedyukudu.
46007040	Pana nu meeoo oo sooyukwe oosoo sakwa unu besa soonamme ka gi koomadoona nu meeoo soonamme sumuna soo Te Naa Besa Pooha punnoꞌo meeoo soonamme.
46008001	Mu meeoo tuwazoo e tubenga mu tubo-wi, “Numme haaꞌa sakwa a tookoo tuka, ka umu gi tunakaꞌoedyukudu hemma namadabuena, pummatoo mu nanesootuhina?” Mu-nagatu meeoo sokwama, “Numme suuꞌmu ekow sopedakwatoo,” mu yise kukummaꞌakoosoo nesootzeꞌma. Pana gi! Mu papaba nasooyokwe, ka meeoo sokwamana. Tamme sakwa nanasoobedya, gi nananesootzemapana. Oꞌno yise tamme nanatummatzaꞌe ka unusoo te tunakaꞌoedyukukwuna.
46008002	Tamme ka meeoo sokwamana, “Numme mooasoo oo sopedakwadoo,” tamme tookwa gisoo oo sopedakwatoo, ka yise te sopedakwadookwuna.
46008003	Pana tamme ka Te Naa unu soobedyana soo Te Naa te tubenga, tamme yise gi papaba nasooyugwe-waꞌneꞌyoo.
46008004	Ka umu tunakaꞌoedyukudu a tookoo tukase, ka umu gi tunakaꞌoedyukudu ka hemma namadabuena mu geana ka pummatoo mu nanesootuhina, tamme oo sopedakwadoo ka mu hemma namadabuena gi hemma ne tummatzi-waꞌneꞌyoo. Umuoo hee gi pooha-gaꞌyoo. Noꞌokoo mu hee-nagatu ka numu pumatoo nanesootuhina, soo Te Naa suuꞌmu tubetsetu.
46008005	Ewaꞌyoo hee namadabuꞌe numu pumatoo nanesootuhina, pana soo Te Naa suuꞌmu noꞌoko hemma matabuepu. Ookow tamme nakabetseakwu. Sumuꞌyoosoo yise tuwow soo Te Pabeꞌe Jesus noꞌoko hemma matabuese, te magwetzoi. Tamme oo sopedakwatoo esoo togesapa.
46008007	Susumudu tunakaꞌoedyukudu ekow gisoo nakasopedakwadoo. Umu uga ooosapa ka hemma namadabue-matoo nanesootuhidu, oꞌnosoo gisoo ka Te Pabeꞌe-wi tunakaꞌoedyukuna. Umu ka ooonnekoo a tookoo tukayina oo soomaꞌyu ka hemma namadabue-matoo tu nanesootuhina. Oo soomaꞌyuyinasoo togesapa mee soonammena oo-matoo nanesootuhiyakwesoo, umu ka gisoo unu tunakaꞌoedyukuna.
46008008	Soo tukapu te tukana gi atasoo te yugwe-waꞌneꞌyoo. Tamme gi besasoo mane-waꞌneꞌyoo, tooe oo tukapana. Tamme tuwazoo gi hanobasoo mane-waꞌneꞌyoo tooe gi oo tukapana.
46008009	Ka gisoo umu tunakaꞌoedyukudu suda tumatuguhoose, ka ooonnekoo oo tuka ka mu-baaꞌyoona, mu sakwa gi ooonnekoo tuka.
46008010	Soo gisoo unu tunakaꞌoedyukudu ka ooonnekoo mu tuka mu poonnena, oosoo sumuna mu-kwaꞌnesoo ꞌmanedooa. Mu oo sopedakwatoo soo hemma namadabuedu gi hee pana oosoo gi oo nakasopedakwadoona oo-matoo nanesootuhikoohakwusoo.
46008011	Oosoo yise tumaꞌemukwa mu ka oo sopedakwadoona, soo hemma namadabuena puu gi hee, pana oosoo yise gi oo sopedakwadoo. Oosoo mumme puaꞌa, ka Te Pabeꞌe Jesus pukoobatoo nabatsapu.
46008012	Mu ka ꞌyoo manena mu tumaꞌemukwa, mu ka gisoo unu tunakaꞌoedyukudu tumaꞌemukwa mayugwena. Mu ka Te Pabeꞌe-tamme tumaꞌemukwa.
46008013	Nu ka ooonnekoo tukase ka e puaꞌa tumaꞌemukwakute, nu yise gi ooonnekoo tuka-waꞌneꞌyoo. Oꞌno soo e puaꞌa gi tumaꞌemukwakwusoo.
46009001	Nu ka Te Pabeꞌe Jesus poonne, e tuusoobedya-wikoo. Oosoo e pooha-makapu. Nu ooweoo ka Te Naa yadooawabe manepu. Nu yow Te Naa yadooawabena nu nanesootuhi mu neyugwepu. Mu nananesootuhidu e sopedakwatoo, tooe susumudu numu gi nuka sopedakwatoo sapa.
46009003	Nu ka mu numu nuka nesootzeꞌma mee mu netamma,
46009004	“Oosoo gi hownneꞌyoo mu sakwa ka e makana, nu ka Te Pabeꞌe-witu mu tuukwena.
46009005	Oosoo gi hownneꞌyoo nu ka umu Te Naa yadooawabe-nagetu-waꞌnesoo manena. Umu ka ena momona nanesootuhipe numu tunedyooe, tu nodukwa bina onosoo namaka. Umu Te Pabeꞌe wangaꞌamu puu ooonneꞌyoo, Peter punnoꞌo.
46009006	Oosoo gi toge tabuꞌa numme ka Barnabas-no suuꞌmu, ka Te Naa yadooawabe-nagatu, nummesoo namabetseana.”
46009007	Gi puu hanotu soyuzu puusoo tumanakana ka soyuzu-wiꞌyoo-waꞌneꞌyoo. Oosoo puu gi hownneꞌyoo soo numu ka wuyupooe wutaꞌnese, ka puusoo oo-matu tukana, oosoo ogowsoo tuutaꞌnena. Oosoo tuwazoo gi hownneꞌyoo soo bakeadaꞌa ka kootsoo tookoo tukana, ka pummesoo mabetseapu.
46009008	Nu gi mu numu sukwe unnena mu tuukweꞌe.
46009009	Soo Te Naa yadooawabe, Moses mee naneadu, oꞌnosoo tubotugupu ka Te Naa unnena, “Gi ka mu pookoo mumme yasa tummatzidu oo-matu, matumooepana.” Soo Te Naa gi mu pookoo suuꞌmu tummatzina meeoo.
46009010	Oosoo meeoo unakwe ka tamme tummatzina tuwazoo. Soo numu puu ka oo masuase, ka pumme tu yasa tummatzise sakwa oo-matu natumanagaku.
46009011	Numme mooasoo mu tummatzaꞌe, ka Te Naa unnepu mu tuukwe. Ooonneꞌyoona mu sakwa ne tummatzi.
46009012	Susumudu ka Te Naa yadooawabe-nagatu mu natummatzi tuungu. Numme meeoo mu netamma-waꞌne tabuꞌa mu sakwa ne tummatzi. Pana numme gi oo manakwe. Numme meeoo sokwama, numme ka mu natummatzi tuunguna, mu sumuna gi tunakaꞌoedyuku manekwu, “Oosoo gi hownneꞌyoo numme ka nummesoo namabetseana oꞌno mu tunakaꞌoedyukukwu,” mee numme sokwamana.
46009013	Mu oo sopedakwatoo, soo pooha-gaꞌyoo, nupoodu, puu natumunagakute, ka numu mahanena.
46009014	Soo Te Pabeꞌe Jesus meeoo ne netamma, oosoo gi hownneꞌyoo numme sakwa ka natumunagakuna, ka nanesootuhipe numu tunedyooena.
46009015	Nu sakwa sukwe tzuayaꞌe, gi mu natummatzi tuungu ka Te Pabeꞌe-witu numu tunedyooena.
46009016	Tooe nu ka Te Naa-witu wahapana, nu besaꞌyoo mee nu gi unne-waꞌneꞌyoo. Nu ꞌyoo manakwe ka e pooha tuusoobedya-toohakwi, ka Te Naa nuka meeoo netamma.
46009017	Susumudu numu ka pumme tu tumanagakuna suuꞌmu soogwaꞌe, pana nu gi umu-waꞌneꞌyoo, nu ka Te Pabeꞌe-witu numu sukwe tuukwe.
46009018	Nu besa soonamme, ka besa naꞌunedu mu numu tuukwena, gi nu mu tunekwaꞌe tooe oo mane-waꞌneꞌyoopana.
46009019	Tooe nu nuusoo manegapana, nu noꞌoko numu ka besaꞌhoo nanesootuhipe tummatzaꞌe, oꞌno umu oo nakasopedakwadoona, ka Te Pabeꞌe nakaꞌoedyukudooa.
46009020	Nu ka mu Jew numu nanesootuhipe tunedyooena mu Jew numu-waꞌnesoo manakwe, oꞌno umu Te Pabeꞌe-wi tunakasopedakwadoodooa. Tooe nu oo sopedakwatoopana ka mu Jew numu putoogoo tumayohona gi numu magwetzoi sapa.
46009021	Nu nanesootuhipe ka mu gi Jew numu tunedyooedu, ka mu Jew numu tumayohona gi nagedu. Nu umu-waꞌnesoo manakwe ka Te Pabeꞌe-toogoo a nananesootuhi tabuana mu tunedyooekwuse. Gi nu ka Te Naa-matoo tu nananesootuhina maꞌwu.
46009022	Nu ka umu gisoo unu tunakaꞌoedyukudu-baaꞌyoona ka hemma mu nuutumooꞌe, nu punnoꞌo umusoo nuutumooꞌe, oꞌno yise umu gi tumaꞌemukwa. Nu noꞌobatu numu-kwaꞌnesoo mesoo manakwe, oꞌno yise umu punnoꞌo ka Te Pabeꞌe-wi tunakaꞌoedyuku manese, namagwetzoikwu.
46009023	Oꞌno yise ewaꞌyoo numu oo nakasopedakwadookwu, ka Te Pabeꞌe-witu, oosoo yise nuka magwetzoikwu tuwazoo.
46009024	Mu oo sopedakwadoo, tooe ewaꞌyoo numu tanomane nabetugu pana sumuꞌyoosoo oo makwuyakwe. Oo sakwa tamme ka Te Naa besa po tubetse nagena, oꞌno soo Te Naa te sootuhikwu.
46009025	Tooe haga tooe ka numu-no tuꞌateakwuse ka tu tookoo mooe mabetseꞌa. Umu ka makwuse natumanakakute. Pana soo mu natumanakakuna gi wunaꞌmetoo meadape. Pana soo Te Naa tamme sootuhipu tubetse besaꞌyoo. Oosoo ooosapa wunaꞌmetoo meadabekwu gi moobekwa-gaꞌyoo.
46009026	Ooonneꞌyoona nu kaaheno ka Te Naa besa po nagenoꞌo. Nu gi oo maꞌwudu.
46009027	Nu ka e tookoo nuga nakabetseana mayugwenoꞌo, oꞌno nu gi oo maꞌwukase ka nanesootuhipe e natumanakakuna watzekute, nu ewow numu ka nanesootuhi tunedyooꞌe umu yise tunakaꞌoedyukute mane.
46010001	Ka oꞌnosoo numme Jew numu nanamooatupu manepu-witu nu mu natugwengakwu, oꞌno mu saaꞌa oetu nakasopedakwadoodooa, tooe haga tooe tamme-matu sumuna oo watzekukwu, ka besa te pooha nasootuhipe ka tammesoo tumaꞌemukwase. Ka oꞌnosoo numme nanamooatupu ka Te Naa yadooawabe, Moses mee naneadu nagenoꞌo. Umu baa-wi namatzakapu-waꞌne ka Te Naa pumme moohenoꞌo, ka koomeba, yise ka tubetse baa pumme oo tzakwonakuse umu yise oo-toogoo meꞌa. Oosoo ka tu pooha-ma nanasookwugidu mu tzapoonnekute. Te Naa yise ka tubetse baa putoogoo mu meakwuna naꞌemota tsapedooꞌakuse, umu numu yise ka oo pasawoyoꞌato ninapatoo mangeka.
46010003	Soo Te Naa ka tu pooha-ma mu makase, baa ka tupe-nagakoo mu baamaka. Oosoo tupe ka Te Pabeꞌe-waꞌneꞌyoosoo. Oosoo tooe hano tooe umu-no mea.
46010005	Pana yise tooe noꞌyoona umu-nagatu ka saaꞌa, gi ka Te Naa besa po nagekaꞌa. Umuoo soo Te Naa gi sootuhaꞌe, ka suda mu tumatugu-kwi, umu yise tuꞌi, ka oona gi hekwana manepetugase.
46010006	Tamme sakwa oo sopedakwadoo, soo suta mu tumatuguna umu-matoo kodyukwu. “Gi sakwa mu umu-waꞌne manepana,” mee soo Te Naa te tuyatuukweꞌe.
46010007	Tamme sakwa ka hemma namadabue-matoo umu-waꞌne gi nanesootuhipana. Soo Te Naa unnena meeoo nabotugu, “Mu numu tuka aatase, hebena, yise nuga yotsuyakwe, nanesootuhina ka hemma namadabue-matoo.”
46010008	Tamme sakwa gi kukummaꞌa-nosoo nanapootamapana umu-matu-waꞌne. Ewaꞌyoo umu-matu tuꞌi, togogwa tukue-ma, umu ka kukummaꞌa-no nanapootama. Umu ka Te Naa tumadina soopoonnena, gi oo nakaꞌoedyukuna. Gi oo manepana.
46010010	Mu sakwa gi Te Naa nesootzemapana umu-matu-waꞌne. Umu puu tuoegoese, tuꞌi.
46010011	Ka oꞌnosoo umu nanamooatupu manepu nabotugu, ooonneꞌyoona soo Te Naa menoꞌo te tuyatuukwe, gi umu-waꞌneꞌyoopana.
46010012	Tamme sakwa ooosapa gi ka Te Naa besa po maꞌwupana. Tooe tamme besa nasooyugwepana, “Numme besaꞌyoona, numme gi ka Te Naa besa po maꞌwuka-waꞌneꞌyoo,” tamme sumuna oo maꞌwukekwu.
46010013	Tooe ka sutakoo tamme suda maꞌemukwa tuungu sapa tamme sakwa gi oo nakabetseapana. Mooasoo ewaꞌyoosoo numu ookowsoo maꞌemukwapu. Tamme ka Te Naa-ma mesoo nasoonatzaꞌe. Oosoo gi umuoo sutakoo tusoohanepe tamme-matoo soonoyugwe. Soo Te Naa gi umu suta natusoohanedu te geaꞌa tamme ka te natzooe-ma oo nuutumooekwu. Tamme ka suda natusoohanedu hee-gana, oosoo te pooha-makakwu tamme sakwa yise ka suda namanedu nuutumooe.
46010014	Mu sakwa ka kummaꞌa-matoosoo mu numu nanesootuhi suuꞌmu mu nuutumooe gi umu-noꞌyoopana.
46010015	Mu ka unu sokwamana muusoo oetu soohane, ka e unne-kwitoo how esoo besaꞌyoo, tooetoo sutaꞌyoo.
46010016	Tamme ka tseda-witu atsa tutzaꞌemukwa baa hebese, mooasoo pukwitoo a nananesootuhipu yise ka tukaba tukase, tamme sumuoosoo manekwu ka Te Pabeꞌe pooha-toohakwi.
46010017	Tamme noꞌyoona ka sumuoosoo tukaba tuka mee unnena, tamme sumuꞌyoosoo tooe tamme ewaꞌyoopana.
46010018	Soo mu Jew numu puu ka oꞌnosoo ka tukana, ka pabow nanesootuhi nobe-witoo tukapu nahanegayina nanesootuhaꞌe Te Naa-matoo. Oꞌno umu Te Naa-no sumusoo manikwu.
46010019	Soo hemma namadabuena gi pooha-gaꞌyoo mee nu unnena meeoo.
46010020	Esoo tukapu ka mu hemma namadabuena nageana, mu numu pumatoo mu nanesootuhina, ka umu sutakoo tubetse nageana. Nu gi oo petzape mu sakwa gi umu-no nanesootuhipana.
46010021	Gi tamme ka Te Pabeꞌe nesootuhina, nanano tukana, yise ka umu numu mu suta-matoo nanesootuhidu-no tukana, umu-no hebe-waꞌneꞌyoo tuwazoo. Oosoo gi toge tabuꞌa.
46010022	Soo Te Pabeꞌe gi besa soonammekwu ka oo te manakwe. “Numme unu natzoe,” mee mu. Pana Te Pabeꞌe tamme ooonakwasoo unu natzooe.
46010023	“Numme tooe hemma tooe mesoo tuka,” meeꞌe gi sokwamapana, gi oo manepana, gi ka a tookoo ka suta-matoo nanesootuhina nagea u tukapana, oosoo gi pumme tuka-waꞌneꞌyoo, mu saaꞌa ka oo manena ka umu besa pudu tunakaꞌoedyukudu manayahadooa.
46010024	Mu sakwa mu tummatzi gi muusoo namakoo tusoohanepana.
46010025	Ka nanatumudu a tookoo mu mesoo tuka. Tooe ka suta-matoo a tookoo sapa oosoo gi hownneꞌyoo ka oo sopedakwadoona mu sakwa ka gi oetu tutubengana.
46010026	Soo Te Naa unnepu mee naꞌunakwe, “Soo Te Pabeꞌe noꞌoko ka teepu matabuepuna, noꞌyoona hee makoobatu oo-gatuoo.”
46010027	Tamme ka gi tunakaꞌoedyukudu-baa tukana tamme sakwa noꞌoko hemma tamme oo makana tuka, gi oetu tubengapana. “Esoo a tokoo haaꞌa hemma namadabuena, numu pumatoo nanesootuhina nageana?”
46010028	Pana ka tooe haga tooe mumme u tuukweꞌe masoo ka sutakoo nageana, gi oo tukapana,
46010029	gi ume putoogoo tumatuguna. Soo numu o tukadu u tuukwedu sumuna meeoo soonammena, “Oosoo tookwa gi suta-matoo nanesootuhidu.”
46010030	How sakwa manena nu kummakoosoo tusooyugwena-koobatoo nabeatse-gana nu gi tookoo tuka? Nu ka Te Naa-matoo nanesootuhi, makoobatoo, “Nu sakwa a mesoo tuka,” mee sumuna mu unakwe.
46010031	Tooe how tooe manena tukana, tooetoo hebena, besa sapa oo hane tabua, mu numu te poonnena ka Te Naa besa sooyugwekwu.
46010032	Tamme sakwa noꞌobatusoo numu gi ka Te Naa oowemota nemayugwepana, yise Te Pabeꞌe nakaꞌoedyukudu, tuwazoo ooosoo.
46010033	Nu noꞌoko numudoo soobesaꞌyoo, gi nu nuusoo namakoo tusoohane. Oꞌno mu numu namagwetzoikwu.
46011001	Mu sakwa nu-kwaꞌnesoo ka Te Pabeꞌe tumayohokuno.
46011002	Nu besa mu-matoo soonamme ka nuka mu soomaꞌyu, ka mumme e tunnedyooepu mu mayohono.
46011003	Pana yise sakwa mu e nakasopedakwadoo ka tzotuayuana nanesootuhi-kwitu, ka numu wo nuunoduna-kwitu. Tamme ka te wo nodunana nanesootuhina, mee nanemadabuꞌe kummaꞌyoosoo numu tookwa te moohedu. O umuoo suuꞌmu tu wo wunoduꞌna, o tamme putoogoo tumayohona. Soo Te Naa nawaꞌnesoo mu naana matabuepu. Oꞌno mu numu besa ka Te Naa sooyugwepunne. Umu naana sakwa gi tzotuayapana ka nanesootuhina, umu ka oo manena umu tookwa ka pukwaꞌnekoosoo nana nakabetseadu. Soo nana puu ka tzotuayana nanesootuhina, tooetoo, ka Te Naa unnepu wahana gi besa tumatugupu, oosoo tookwa Te Pabeꞌe gi heesoobedya. Mu momokoꞌne sakwa ka nanana nakabetsea. Mu momokoꞌne ka nanesootuhina tooetoo Te Naa unnepu wahana numu-kobenaꞌyoona umu sakwa tu wo wunodunana. Umu momokoꞌne meeoo unnedu-kwaꞌne, “Nu e kooma unnetoo manedu.” Soo Te Naa ka mu momokoꞌne namadabuese mu manumudoopu, oꞌno mu numu ka mu nanana besa umu-koobatoo sooyugwe. Soo momokoꞌne tu kooma gi heesoobedya, ooonneꞌyoona soo mogoꞌne ka gi tu wo wunodunana, oosoo sakwa ka tu wo nuusebaku suuꞌmu.
46011008	Soo Te Naa ka numu matabuese, ka mogoꞌne ka nana-makoo matabue, gi ka nana mogoꞌne-makoo matabuepu.
46011009	Ka tubetse mooeꞌugasoo soo Te Naa ka numu matabuese, oꞌno soo mogoꞌne namadabue tu koomma tummatzikwudu.
46011010	Mu momokoꞌne sakwa tu wo wunoduna ka nanesootuhina. Oꞌno mu numu oo sopedakwatoo umu puu tookwa tu kooma nakabetseꞌa. Mu Te Naa tutummatziwabe toha kakasa-gaꞌyoo, ka yaanona gi oo petzape ka papaba mu momokoꞌne nasooyugwe.
46011011	Te Naa tunetammapu, mu nanana ka mu momokoꞌne-ma nadanumuꞌa mu momokoꞌne punnoꞌo mu nanana-ma nadanumuꞌa.
46011012	Ka nagutza mooeꞌugasoo soo mogoꞌne ka nana-nakwana namadabuepu. Obenakwutoo mu nanaatse oꞌongaꞌa yise ka mu momokoꞌne-nakwana kemmadu. Ooonnekoo soo Te Naa namebatusoo te matabuepu.
46011013	Umu numu sakwa oo nakasopedakwadoo, ooonneꞌyoona mu momokoꞌne sakwa tu wo wunoduna ka nanesootuhina.
46011014	Yise noꞌyoona mu naana oodu tu tzopuhu tu naaku-ma nasookwaꞌe.
46011015	Mu momokoꞌne punnoꞌo ka oodu tu tzopuhu naakuse besa oo sooyugwe, soo Te Naa ka mu momokoꞌne ooduoo tu tzopuhu-gana sootuhi, ka tu wo pu-ma mu kwunodunana.
46011016	Tooe hanotu tooe, tamme noꞌyoona ka te tumayohope naka, noꞌyoona mu tunakaꞌoedyukudu mana kwingaꞌa-kwitu tooe yoo manakwe, ka Te Naa-matoo nanesootuhaꞌena. Mu sakwa yise ne unnepu nakabetsea.
46011017	Nu gi besa mu-matoo nakasoonamme, ka mu nanesootuhi tunehane-witu. Mu gi toge manakwe mee nu mu nakana. Mu maꞌemukwana, mu nanano sukwe nanahayakwe, ooonneꞌyoona mu gi nasootuhina mee nu suda tunaka, mu numu-makoo, nu yise oo-matu tooe nakaꞌoedyuku.
46011019	Tamme ka nanahagonnona oo sopedakwadookwu hanakwatu tubetse tunakaꞌoedyukute, umu ka gi haꞌyoo unnena.
46011020	Mu ka nanano tukakwuse, mu tutzasumuyakwe, mu yise tookwa ka Te Pabeꞌe tamme-koobatu mu nabatsana soomuꞌwa.
46011021	Mu ka gi numu wutooepana susumudu mooe tukagonnoyina. Susumudu umu-matu ewa ka tukapu sukwe haneyakwe, yise susumudu tooꞌe tzuagoꞌe, susumudu punnoꞌo sukwe baagoꞌe. Oosoo suda namanedu. Gi umu tutuha manedu suda masokwamapana, ka mu ewow hemma hee-gana. Mu ka mu tutuha manena tunakaꞌoedyukudu gi soobedyadu-kwaꞌne mu matuku. Nu ka mu mane-wi unu suda soonamme. Mu tubetse unu suda manakwe. Mu sakwa ka oo manena mu nobe-wiꞌyoonasoo tukana, hebe, mu ka unu tseagoena.
46011023	Ka pooha natumayohope, ka tukaba naduka-witu, oꞌnosoo nu mooasoo mu tuukwepu, ka Te Pabeꞌe nuka tuukwena. Ka oꞌnosoo, sumu togano ka putoogoo tu napabenase, oosoo Te Pabeꞌe tukaba gwuuse,
46011024	oo-koobatoo nanesootuhise, oo tzabokase ka umu punotu meeoo netamma, “Esoo tukaba e tookoo-waꞌneꞌyoo. Mu sakwa ooosapa ka tukaba yoo pooha tuka tabuaꞌyi, oꞌno mu ka mu-koobatoo e nabatsapu soomayuꞌyikwu.”
46011025	Ka mu yongo tukamakwuse, soo Te Pabeꞌe ka atsa baa-koobatoo nanesootuhaꞌe, yise meeoo mu netamma, “Esoo atsa baa e puupe-waꞌneꞌyoo. Kummaꞌaꞌyoosoo a pudu natunetammapu, e-toogoo mu namagwetzoikwu, ka mu-koobatoo e nabatsase. Mu ka ekow hebese, e nabatsapu soomayudooa.”
46011026	Ka tooe hannanoꞌo tooe tamme ka ekow tukaba tukase, ekow atsa baa hebese, tamme ka Te Pabeꞌe tamme-koobatoo nabatsase mu numu oo sopedakwadookwu. Tamme ooosapa ꞌyoo tumayohonokwu, Te Pabeꞌe kodyu petu-witoo tooe.
46011027	Soo tooe haga tooe ka gi nasootzagwiyina ka pooha tukaba tukase, tumaꞌemukwa ka Te Pabeꞌe tamme-koobatoo nabatsana gi heesoobedyadu-kwaꞌne.
46011028	Tamme sakwa noꞌyoona nanasusuꞌmu oetu mooe soohanese, ka pooha nadukadu tuka.
46011029	Tamme ka gi oetoo soohanena oo sukwe tukase, ka Te Pabeꞌe Jesus tamme-koobatoo nabatsa-kwitu soomuꞌwa, soo sutaꞌyoo tamme-matoosoo kodyukwu.
46011030	Ooonneꞌyoona ewaꞌyoo mu-nagatu gi natzooena, tuoegoꞌe, susumudu mu-matu mooasoo tuipu.
46011031	Pana tamme ka tammesoo nakwitu soohanese, atasoo te manese, oꞌno soo Te Naa saaꞌa te sootuhikwu.
46011032	Pana ka gi togokoo te manoyugwe, oosoo Te Naa te nemadabuekwu, yise saaꞌa soo sutaꞌyoo tamme-matoosoo kodyukwu, oꞌno tamme ka suta te manena maꞌwukwu, soo Te Pabeꞌe yise, gi kadooꞌoo te mayugwekwu, ka saaꞌa mu sutaꞌyoo numu kadooꞌoo naneyugwekwu.
46011033	Mu ka nanano sumuse, mu sakwa nanakwutooese ka pooha tukapu ewa tuka.
46011034	Mu ka unu tzuagoꞌena, mu sakwa nobe-wiꞌyoosoo tuka, oꞌno saaꞌa Te Naa gi suda mu sooyugwekwu. Nu saaꞌa ewasoo mu tuukwedooa, ka mu-baa petugase.
46012001	Ka Te Naa tamme pooha sootuhi-witu nu mu nakasopedakwadoona soogwaꞌe.
46012002	Mu ka oꞌnosoo gisoo hemma nakasopedakwadoona ka Te Pabeꞌe-witu, mu sutakoo gi toogoope-gakoo mu nanesootuhidu mumme meeoo mu neyukwe mu oo-toogoo manena ka sutakoo nanesootuhaꞌe.
46012003	Nu mu tuukwekwu, hownneꞌyoo umu Te Naa Besa Pooha-toohakwi apegeagonnodu. Gi haga ka Te Naa Besa Pooha-toohakwi meeoo unne-waꞌneꞌyoo, “Soo Jesus sutaꞌyoo.” Soo tooe haga tooe, “Jesus Te tubetse besa Pabeꞌe,” mee unnedu, ka Te Naa Besa Pooha-toohakwi yadooꞌa.
46012004	Soo Te Naa Besa Pooha sumuꞌyoosoo, pana oosoo te pooha-maka ewow nanaꞌatabatumasoo te sootuhaꞌe.
46012005	Ka Te Naa pooha-toohakwi ewaꞌyoo, ewa-baa tamme numu tummatzipu, pana Te Pabeꞌe sumusoo, tamme noꞌyoona oo tummatzikwu.
46012006	Ewa-baa tamme ka Te Naa nakabetseamodu, pana sumuꞌyoosoo soo Te Naa besa te neyugwedu.
46012007	Soo Te Naa ka tu Besa Pooha-ma nanasusumuoo numu sootuhaꞌe, oꞌno tamme noꞌyoona nanatummatzikwu.
46012008	Soo Te Naa Besa Pooha-toohakwi susumudu nanesootuhipu puu numu besa tunedyooedu. Susumudu punnoꞌo ka Te Naa-witu mu numu tuukwedu pumme tu pooha sootuhipu.
46012009	Susumudu umu-matu Te Naa unusoo oedyukukwudu. Susumudu punnoꞌo tuoegoedu numu tumabesakuna ka Te Naa Besa Pooha-toohakwi.
46012010	Susumudu nanabesa tu pooha tumadaꞌena ka Te Naa Besa Pooha-toohakwi nasootuhi. Susumudu punnoꞌo mu numu Te Naa Pooha-toohakwi ka Te Naa unnena tu wahagonnona nageꞌa. Susumudu umu-matu punnoꞌo sutakoo numu-makoo tu pooha, sopedakwadookwu. Susumudu nanaꞌatabatumasoo paꞌanakwatu te yadooawununa nasootuhi. Susumudu umu-matu ka numu atamasoo oo yadooawununa numu tuukweꞌe ka oo unena.
46012011	Soo Te Naa Besa Pooha sumuꞌyoosoo, pana nanaꞌatasoo numu sootuhaꞌe, puusoo numu-nagwitu tutzeana Tu Besa Pooha-matu-ma numu sootuhaꞌe.
46012012	Soo numu tookoo manepunnena, puu ewa nanama aatadu pana sumuꞌyoosoo; mu nananesootuhidu sumusoo manekwu ka Te Pabeꞌe sumuoosoo.
46012013	Tamme nanaꞌataꞌyoosoo mu Jew numu, mu gi Jew numu, mu numu tummatziwabe, mu numu tutunehanedu, nanaꞌataꞌyoosoo, pana tamme noꞌyoona sumu-kwaꞌnesoo nasootuhaꞌe, ka Te Naa Besa Pooha-toohakwi.
46012014	Haꞌoo puu soo te tookoo ewa nanama aata.
46012015	Soo numu kuku puu gi meeoo unne-waꞌneꞌyoo, “Nu tookwa gi mu-matu, ka gi a mina.”
46012016	Soo numu naka puu punnoꞌo meeoo, “Nu tookwa gi a tookoo-matu, nu ka gi a pooena,” mee unnekwu. Soo numu naka ooonneꞌyoopana togesoo numu tookoo-matu.
46012017	Ka e pooe suuꞌmu e tookoo-matu nabenaꞌe, nu gi tunaka-waꞌneꞌyoo, ka gi e naka hee-gana. Tooetoo ka e naka suuꞌmu hee-gana, nu gi hemma egwe-waꞌneꞌyoo ka gi moobe-gana.
46012018	Soo Te Naa ka numu tookoo manepunnena ewa-baa nanaꞌatasoo matabuepu gi sumu-kwaꞌnesoo oo matabuꞌe.
46012019	Oosoo ka noꞌyoona sumu-kwaꞌnesoo namadabuese, oosoo gi numu tookoo mane-waꞌneꞌyoo.
46012020	Menoꞌo yise ewaba nanama aata, tammesoo numu sumusoo manepunnena.
46012021	Soo te tookoo namanepunnena puu nanatummatzi, soo numu pooe gi ka numu mi nanenaboa-waꞌneꞌyoo. Soo numu kwo, gi ka tu kuku nanenaboa-waꞌneꞌyoo. Gi! Noꞌyoona soo te tookoo nanama aatadu.
46012022	Gi natzooedu nanama aatadu gi maawaꞌne sooyugwena, puu sumuna yise gi nananenaboa-waꞌneꞌyoo.
46012023	Ka te tookoo-matu tamme gi numu poonnekwuna petzape, umuoo tamme unu mabetseana te kwasu-ma mu mawatzetugu.
46012024	Ka mu mesoo napoonnedu, tamme gi yoo mabetsea.
46012025	Gadooꞌoo hee, pumme nanenaboa-kwaꞌneꞌyoo te tookoo-matu, noꞌyoona unu nana-matusoo. Noꞌyoona te tookoo manepunnena nanatummatzidu.
46012026	Ka sumu-batu besa te sooyugwe, noꞌyoona mu nanama aꞌatadu besa sokwamakute, ka sumu-batu nuummana, noꞌyoona mu nanama te aatana puu oo-waꞌnesoo.
46012027	Ooonneꞌyoona noꞌyoona tamme ka Te Pabeꞌe tookoo-waꞌneꞌyoona, unu nanatummatzi.
46012028	Soo Te Naa tamme-nagakwitu netutsea susumudu tamme-nagakwitu ka pumme nayadooawabe manekwudu tuwow, yise susumudu ka nanesootuhiba numu tunedyooedu, susumudu tuwow nanasoogwugi namanedu numu tzapoonnekudu, susumudu tuwazoo ka numu tuoegoedu mabesakudu, susumudu numu tutumatzidu, susumudu punnoꞌo mu tunakaꞌoedyukudu moohedu, susumudu yise punnoꞌo nanakummaꞌasoo gi numu nakasopedakwadoona apegeagonnodu ka Te Naa suuꞌmu nakasopedakwadoo.
46012029	Gi noꞌyoona tunakaꞌoedyukudu Te Naa nayadooawabekwuna nasootuhi, gi noꞌyoona tuwazoo nanesootuhiba numu tunedyooedu manakwe,
46012030	gi noꞌyoona too numu tuoe mabesakudu nasootuhaꞌe, gi noꞌyoona nanaꞌatakoosoo apegeagonnona nasootuhaꞌe, gi noꞌyoona tuwazoo ka tu pooha numu nayadooadu tutunekwegeawunukwuna nasootuhaꞌe.
46012031	Pana mu sakwa ka besow mu nasootuhikwuna soogwi. Nu menoꞌo mu tuukwekwu ka tubetse besow numu nasootuhi-kwitu.
46013001	Soo numu nanasoobedyana, yisetu. Tamme ka noꞌobatumasoo mesoo apegeana, ka mu numu apegeana, ka mu toha kakasa-gakoo tuwazoo apegeana, pana ka gi numu petzabena, tamme gi hee, ewa tu sukwe naꞌunnewunu-kwaꞌne oo nakasoobedya. Gi tamme haka tummatzaꞌe yoo manena.
46013002	Tamme ka hemma manekwuna sopedakwatoona, oo nakasopedakwatoona noꞌoko Te Naa-witu yise tooe hekwitu tooe, o tubetse nakaꞌoedyukuna, oꞌno soo giba nooyooakwu ka meeoo te nanesootuhi, pana tamme ka gi numu petzabena, tamme togesoo gi hee.
46013003	Tamme ka noꞌoko hemma te hee-gana nemawunise, ka te tookoo kadooꞌoo namayugwekwuse, pana ka gi numu petzabena, tamme gi oo-koobatoo nasootuhi-waꞌneꞌyoo, tamme togesoo gi hee.
46013004	Tamme ka mu numu soobedyana tamme ooosapa besa numu nematugukwu, tooe hemma tooe how mu yugwe sapa, gi kummaꞌakoosoo numu nasoodyagekwu, gi nanaꞌunnekwu, gi meeoo tusooyugwekwu, numme numu ooonakwa besaꞌyoo mee.
46013005	Gi suda numu matugukwu, gi nidyapuna, oo soomuꞌwukwu ka suda ume tu matuku.
46013006	Tamme besa sokwamakwu ka mu numu besa manakwe, gi besa sokwama ka suda mu manakwe,
46013007	pana ka mu numu besa soobedyana, tamme gi suda mu tumatuguna waha-waꞌneꞌyoo, ooosapa oo nakaꞌoedyukute ka besow numu-witu, ooosapa numu netubetzeyaꞌekwu tooe hemma tooe how manese sapa, ooosapa nanasoobedyakwu, tooe suda tamme mu yugwe sapa.
46013008	Ewaꞌyoo soo Te Naa tamme pooha sootuhipu, sumu tabeno mobegwa-gakwu petukwutu, ka Te Naa tamme nanasoobedyana gi mobegwakakoo.
46013009	Soo Te Naa tamme yadooekwuna nanaꞌatabatumasoo nayadooadu, natunedyooenona ka teepu moobegwaga-matoo, punnoꞌo tu mobegwakana soogwaꞌe, ka yaa teepu-koobaꞌyoona tamme gi hanokoo hemma sopedakwadoo, gi hownnekoo tamme mu numu nakasoobedakwatoo-waꞌneꞌyoo.
46013010	Pana tamme ka Te Naa-baaꞌyoona noꞌyoona, noꞌoko, nasootuhipu hee-gana, gi ka yaa teepu-koobaꞌyoona te hee-gana soogwikwu.
46013011	Nu puu ka tuhaꞌyoona tuhaꞌa-kwaꞌne yadooꞌa, yise tuhaꞌa-kwaꞌne tusooyugwe. Pana nu ka nana manese, ka e tuhaꞌyoona maꞌwuke.
46013012	Tamme puu ka gi besaꞌhoo napoonneꞌe-wikoo te napoonnepunne-kwaꞌneꞌyoo, ka saaꞌa tamme ka tubetse napoonnese. Menoꞌo nu huutsetsekoosoo sopedakwatoo, saaꞌa nu noꞌokosoo hemma besa sopedakwadookwu, ka Te Naa nuka sopedakwatoo-kwaꞌnekoosoo.
46013013	Umuoo pahebatu Te Naa tamme pooha sootuhipu ooosapa tamme-noꞌyookwutu: ka Te Naa-wi te tunakaꞌoedyukute, Te Naa te magwetzoikwu, tamme yise nanasoobedyakwu, pana te nanasoobedyana, yise tubetse kaahenotu.
46014001	Mu sakwa tubetse unu ka mu nanasoobedyana sookwi, ooosapa sakwa mu maneno. Mu sakwa ka Te Naa Besa Pooha muume sootuhikwuna sookwi. Oosoo besaꞌyoo ka mummesoo yadooakwikoo, ka Te Naa unnena mu numu tunesootabuena.
46014002	Tamme ka nanakummaꞌamasoo pooha apegeana, tamme Te Naa suuꞌmu yadooꞌe, gi mu numu, gi haga te nakasopedakwatoo.
46014003	Tamme ka Te Naa unnepu, tammesoo yadooama wahana, mu tunakaꞌoedyukudu oo nakasopedakwatoo. Umu ka ooonnekoo nakana, umu unu tunakaꞌoedyukukwu, yise nananetummatzina besa nananenuumakute.
46014004	Tamme ka kukummaꞌamasoo pooha apegeana, tammesoo nanemabetsea, pana ka Te Naa unnena tammesoo yadooa-ma wahana, tamme noꞌyoona ka Te Pabeꞌe-wi tunakaꞌoedyukudu punnoꞌo nananetummatzina besa nakasokwamana, oetoo nakasawekwu.
46014005	Nu noꞌoko nanakummaꞌamasoo Te Naa Besa Pooha-toohakwi mu apegeakwuna sookwaꞌe, pana nu ka mummesoo yadooa-ma ka Te Naa unnepu mu wahakwuna petzape. Soo Te Naa unnepu tammesoo yadooa-kwikoo, ka Te Naa Besa Pooha-toohakwi te apegeana ooonakwasoo besaꞌyoo, oꞌno yise mu numu oo nakasopedakwadookwu. Ka tamme-matusoo Te Naa Besa Pooha-toohakwi oo pooha yadooawunu, sumuꞌyoo ekow pooha nageapu te tunekwegeakwuna tamme yise nananetummatzaꞌe. Noꞌyoona yise tamme tunakaꞌoedyuku manepetugakwu.
46014006	Nu puu ka Te Naa Besa Pooha-toohakwi yadooana mu puu ka gi oo nakasopedakwatoona oosoo gi hownnekoo mu netummatzi-waꞌneꞌyoo. Ka Te Naa unnena mumme e tunedyooe mu numu besa nasootuhaꞌe, ka tammesoo yadooa-ma pumme e tuukwe. Ka Te Naa unnepu, tooetoo numu e tuukweꞌe Te Naa besa pooha-toohakwi e tuusoobedyana tuwazoo.
46014007	Yoo manepunne soo tooe haga tooe ka tumooyagakunoo oonatooe oo namooyakakuse, gi ka oo hoobeadoona nakasopedakwatoo-waꞌneꞌyoo.
46014008	Soo tumahekwudu punnoꞌo, gi nuummabetsabe-waꞌneꞌyoo, ka tumooyagakunoo kaaheno oo mooyagakuse suuꞌmu oosoo tutumahekwutu.
46014009	Tamme ka gi nanakasopedakwadoo-ma numu yadooena mu numu puu gi oo nakasopedakwatoo-waꞌneꞌyoo, tamme sukwe nemuwayaꞌe.
46014010	Ekow teepu-kooba ewaꞌyoo nanaꞌatasoo apegeadu numu, umu pummesoo apegeana yise nakasopedakwatoo.
46014011	Pana tamme ka gi kummaꞌakoosoo yadooana nakasopedakwadoona ka kummaꞌamasoo mu yadooaꞌa tamme nanatamme wakwaꞌa-waꞌneꞌyoo.
46014012	Tamme sakwa ka Te Naa Besa Pooha-toohakwi nananetummatzi.
46014013	Soo Te Naa ka tu Besa Pooha-toohakwi te sootuhise, sumuna tamme pooha yadooakwu. Tamme sakwa yise nanesootuhi, oꞌno tamme ka tammesoo unnewununa mu numu mesoo tunesootabuekwu.
46014014	Tamme ka Te Naa Besa Pooha-toohakwi pooha nanesootuhipana, tamme tammesoo gi oo nakasopedakwatoo.
46014015	Tamme sakwa ka Te Naa Besa Pooha-toohakwi pooha yadooana, nanesootuhina, tunekwu. Tamme sakwa tuwazoo tammesoo yadooa-ma nanesootuhina tunekwu.
46014016	Ka te pooha yadooa-toohakwi te nanesootuhaꞌe mu numu gi hownnekoo tamme-no ka Te Naa-matoo nesootuhi-waꞌneꞌyoo umu ka gi te unnewununa nakasopedakwadoona.
46014017	Tamme sumuna ka te pooha yadooa-toohakwi besa nanesootuhaꞌe, pana mu numu gi nasootuhi-waꞌneꞌyoo, umu ka gi te nakasopedakwatoona.
46014018	Nu suuꞌmuna mumme ooonakwasoo besa ka e pooha yadooa-toohakwi nanesootuhaꞌe.
46014019	Pana nu puu ka nanesootuhipe-kwiꞌyoona nugasoo yadooa-ma yadooꞌa. Nu ka nugasoo yadooa-ma mu numu unu tummatzaꞌe, pana mu numu ka Te Naa Besa Pooha-toohakwi e pooha yadooꞌa gi nasootuhaꞌe ka gi oo nakasopedakwatoona.
46014020	E nanumu, ka Te Naa Besa Pooha-toohakwi nayadooape-kwitu mu sakwa besasoo nakasopedakwatoo. Tamme sakwa gi totsaba-ga, tuha-kwaꞌne, pana yise nanapu-waꞌnekoosoo ka Te Naa unnepu nakasopedakwadoo.
46014021	Soo Te Naa unnepu puu meeꞌe, “Tooe mu wakwaꞌa nuga yadooa-ma ka mu numu kummaꞌakoosoo nakadu tooꞌe tuukwepana, umu gisoo oo nakabetsea-waꞌneꞌyoo.”
46014022	Nu besasoo mu tuukwekwu soo numu ka tusoomatzooena gi ka Te Naa nakaꞌoedyukuna, soo Te Naa kummaꞌamasoo mu yadooꞌe. Pana ka mu numu pumme nakaꞌoedyukute, soo Te Naa umuoosoo yadooa-ma mu yadooꞌe.
46014023	Ka noꞌyoona tamme tunakaꞌoedyukudu te pooha yadooa-toohakwi ooosapa te apegeagonno, soo gi tunakaꞌoedyukudu ka tamme-baa petuse te nakana mee te netammakwu, “Umu tookwa maꞌemukwadu.”
46014024	Tamme tunakaꞌoedyukudu ka Te Naa besa unnepu-witu te waha tammesoo yadooa-ma, soo gisoo tunakaꞌoedyukudu numu tamme-baa petuse, ka Te Naa unnepu nakasopedakwadookwu,
46014025	oosoo yise ka tu maꞌemukwapu wahakwu, ka tu tunekwatzetugu nokosoo. Ka oo manese oosoo Te Naa-matoo nanesootuhikwu, mee unnekwu, “Soo Te Naa togesapa yaa tamme-naga.”
46014026	E nanumu, tamme ka nanano nanesootuhina, tamme sakwa tuwazoo nananetummatzi. Sumuꞌyoo numu puu tunekwuhoo, sumuꞌyoo puu nanesootuhibu numu tunedyooe, sumuꞌyoo numu punnoꞌo Te Naa Besa Pooha-toohakwi yadooa. Sumuꞌyoo tunekwugeadu ka pooha yadooawunudu yadooꞌakute.
46014027	Ka nanesootuhipe-kwiꞌyoona, soo numu sakwa ka pooha yadooape-ma, penakwa pumme tu sootuhise gi nanano-kwisoo apegeapana, nanapenakwa yadooa. Sumuꞌyoo umu-nagatu sakwa oo tunekwugeaku. Ka gi tunekwugeawabe-gana, tamme sakwa gi pooha yadooapana numu nakana. Wahaꞌyoo tooetoo paheꞌyoo numu nanapenakwa mesoo apegea.
46014029	Ka nanesootuhibu numu tunedyooena, tammesoo apegea-ma numu tunedyooe, sumuꞌyoosoo nanapenakwa numu tunedyooe. Soo numu sakwa besa oo nakapunne, unu oetu soohane, ka pumme tu tunedyooepe. Wahaꞌyoo tooetoo paheꞌyoo numu sakwa nanapenakwa numu mesoo tunedyooe.
46014030	Soo numu nanesootuhibu tunedyooedu, sakwa ka pumme nakapunnedu ka Te Naa Besa Pooha-ma oo nasootuhise, sakwa gi tunemayuhoo, oꞌno oosoo nasootuhihoodu yise yadooakwu. Mu numu yise ka Te Naa unnepu nakapunnedu nasootuhikwu.
46014032	Soo Te Naa ka nanesootuhibu kaaheno meadabena soogwaꞌe, gi tooe hayoo oo nananemadabuekwuna. Ooonneꞌyoona soo numu nanesootuhibu tunedyooedu puusoo mesoo tunemamakwu.
46014034	Mu momokoꞌne sakwa gi apegeapana, ka mu numu nanesootuhi sumu-kwiꞌyoona. Yow putoogoo te natunedyooe meana, tooe hanotu tooe tu nananesootuhi. Tubetse moomooasoo Te Naa tamme tunetammakupu, umu momokoꞌne sakwa tu kooma nakapoohwimo.
46014035	Umu sakwa ka hemma sosopedakwatoona ka tu nobe-kwi petuse tu kooma tubenga. Oosoo gi toge tabuꞌa mu momokoꞌne ka yadooana, mu tutunakaꞌoedyukudu nanesootuhi sumuꞌu-kwiꞌyoona.
46014036	Mu sakwa gi a nesootuꞌadyipana. “Numme suuꞌmu soo Te Naa mooe sootuhaꞌe,” mee gi sokwamapana. Gi mummesoo nasooyugwe-too meagonnopana, ka nanesootuhi sumuꞌuna.
46014037	Nu kaaheno mu tuukweꞌe, ka Te Pabeꞌe mumme e tuukwe tuunguna. Umu Te Naa Besa Pooha-toohakwi nasootuhipu oo nakasoopedakwu, ka kaaheno Te Naa unnepu mumme e tuukwe.
46014038	Mu numu unu naka tusoomatzooedu, gi oo nakasopedakwadoo-waꞌneꞌyoo gi umu-ma nakaꞌemukwapana.
46014039	E nanumu, tamme sakwa tammesoo yadooa-ma nanesootuhibu mu numu tunedyooe, o yisetu. Pana oosoo gi hownneꞌyoo soo numu ka Te Naa Besa Pooha-toohakwi yadooawununa.
46014040	Pana tamme sakwa gi nananokwisoo apegeapana, nanapenakwa yadooayi.
46015001	E nanumu, mu ka oo soomaꞌyu ka Te Pabeꞌe-witu mumme e tuukwepu, mu ka oo nakaꞌoedyukuse, ooosapa oo nakaꞌoedyukuno.
46015002	Mu ka tunakaꞌoedyukuna namagwetzoikwu. Mu ka gi ooosapa tunakaꞌoedyukuna, mu tookwa sukwe naneyugwedu.
46015003	Oꞌnosoo nu ka Te Pabeꞌe-witu natuukweꞌe. Nu mooasoo mu tuukwepu, ka Te Pabeꞌe nuugwepu-witu. Ka oꞌnosoo ka Te Naa Pooha tunemamakwupu. Oosoo togesapa oo nawahana, soo Te Pabeꞌe tamme suda tumatugu-koobatoo nabatsapu.
46015004	Ka oo yaꞌeoose tupe tawaga-kwi natugu. Soo Te Pabeꞌe yise pahe tabe mease, Te Naa oo mayodupu, esoo Te Naa mooasoo tunemamakwupu.
46015005	Puusoo soo Te Pabeꞌe ka Peter tookoope natzapoonnekupu-gaꞌyoo, yise mu Te Pabeꞌe yadooawabe punnoꞌo oo poonne.
46015006	Ka saaꞌa ewaꞌyoo (500) tunakaꞌoedyukudu noꞌyoona sumusoo oo poonne, ewaꞌyoo umu-matu tooesoo gwetzoaꞌe.
46015007	Ka saaꞌa punnoꞌo James mee naneadu oo wanngaꞌa oo poonne. Yise ka saaꞌa noꞌyoona Te Pabeꞌe yadooawabe punnoꞌo oo poonnesoo.
46015008	Nuka tuwazoo pooha natzapoonnekupu, gi numu meeoo soonammeno.
46015009	Nu gi unu besaꞌyoona gi nu Te Pabeꞌe yadooawabe mane-waꞌneꞌyoo, nu ka ooka nakaꞌoedyukudu unu kusedyana. Soo Te Pabeꞌe tooe nuka sutakoo sapa e sootuhise yise oo e mayugwepu-gaꞌyoo. Menoꞌo yise nu ka Te Pabeꞌe tubetse besa nakabetsease noꞌoko ka mu oo yadooawabe ooonakwasoo tumayoho ka Te Naa Besa Pooha-toohakwi.
46015011	Numme noꞌyoona sumu-kwaꞌnekoosoo mu tunedyooepu soo Te Pabeꞌe tamme-koobatoo nabatsapuna ka tu yaꞌe-kwikoo namayodapu. Esoo naꞌunnedu mumme nakaꞌoedyukuna. Numme noꞌyoona sumu-kwaꞌnesoo tunakaꞌoedyukute.
46015012	Numme meeoo mu tuukweꞌe soo Te Pabeꞌe tu yaꞌe-kwikoo namayoda meeꞌe. Pana susumudu mu-matu mee mu numu tunedyooe, soo numu ka yaꞌese gi namayoda-waꞌneꞌyoosoo. Umu tookwa gi ka Te Pabeꞌe namayoda-kwitu nakaꞌoedyukute. Numme mu nemooaga mee umu tookwa sokwama soo Te Naa ka Te Pabeꞌe oo yaꞌe-kwikoo oo mayodase mee mu tuukwena. Umu gi oo nakaꞌoedyukute ka besow numu ne tunedyooena, gi ka numu namagwetzoikwuna tuwazoo. Umu gi oo nakaꞌoedyukute umu Te Pabeꞌe-wi tunakaꞌoedyukudu tuise namayodakwu. Umu tutuha te soobedya ka puu gi oo nakasopedakwadoona soo Te Pabeꞌe te magwetzoikwu.
46015020	Tamme oo sopedakwatoo soo Te Pabeꞌe tu yaꞌe-kwikoo namayoda, soo Te Pabeꞌe yise punnoꞌo tamme te yaꞌe-kwikoo mayosukwu.
46015021	Ka Adam mee naneadu soo Te Naa mooe manumudoopu. Oogow mane-kwitoo tamme yise yaꞌeyakwe. Tamme namayodakwu, ka Te Pabeꞌe mane-kwitoo. Soo Te Pabeꞌe noꞌoko te magwetzoi ka tamme-koobatoo nabatsase.
46015023	Noꞌyoona tamme ka toge-kwi oo manepetuse, namayodakwu. Soo Te Pabeꞌe mooeꞌugasoo namayodupu, ka saaꞌa yise oo kodyu petuse, oosoo ka pumme te nakaꞌoedyukute, soo Te Pabeꞌe saaꞌa te mayosudooa.
46015024	Soo Te Pabeꞌe tamme-kooba tuꞌeyaꞌekwu, soo Te Naa noꞌoko sutakoo pumme wohonedu kadooꞌoo tu mayugwe-kwitoo tooe. Soo Te Naa noꞌoko ka Te Pabeꞌe-tooha te nemayugwepu. Oꞌno soo Te Pabeꞌe noꞌoko mu suda tumayugwedu kadooꞌoo mayugwedooa. Ka nakwitoo soo Te Pabeꞌe ka numu yaꞌeyina kadoo mayugwekwu. Soo Te Pabeꞌe punnoꞌo saaꞌa noꞌoko hemma punowsoo ka Te Naa-matoo nemawunikwu, puusoo tuwazoo oo-toohatoo nanemawunikwu. Oꞌno yise soo Te Naa noꞌokosoo hemma nemadunagakwu. Oꞌnotoo soo te teepu moobekwa-kakwu.
46015029	Tamme oo sopedakwatoo soo numu ka tuyaꞌekwakoo namayodayakwe, ooonneꞌyoona tamme ka umuoo tuipu-koobatoo, baa-wi namatzakayakwe.
46015030	Oosoo gi hownneꞌyoo tamme ka ooosapa tooe nabatsayina, tamme puu te yaꞌe-kwikoo namayodakwu.
46015031	Tooe nonoꞌotsa tabeno nuka tu batsayagate sapa nu ooosapa besa soonamme, ka Te Pabeꞌe-witu mu numu tuukwena. Nu oo nakaꞌoedyukute ooonneꞌyoona nu oo nanetzakwiyiyakwe, ka Te Pabeꞌe.
46015032	Nu ka Ephesus mee naneadu-kwiꞌyoona, mu numu oetu e nebatsana e nehowawaꞌe. Saaꞌa soo Te Naa e yaꞌe-kwikoo e mayodase, oo-koobatoo e sootuhikwu. Pana umu gi tunakaꞌoedyukutu-matu meeoo, “Tamme sakwa ooosapa besa sokwama, tukana, baagoena tuwazoo tamme sumuna yabesoo yaꞌekwu.” Tamme ka oo ꞌoedyukuna soo numu ka tu yaꞌe-kwikoo namayodakwu meꞌe, ooonneꞌyoona tamme ka mu gi tunakaꞌoedyukudu-matu unnepu gi nakatogeꞌyookute.
46015033	Gi umuoo mumme nemooagadu-ma nakaꞌemukwapana. Umu ka Te Naa besa po-makoo mu takohonedu. Esoo togesapa naꞌunnedu, “Tamme ka sutakoo numu napuaꞌana, tamme punnoꞌo oo-waꞌnesoo manepetugakwu.”
46015034	Mu sakwa ka suda mu tumatuguna maꞌwuse oo nakasopedakwatoo ka togetu-kwitu. Susumudu mu-nagatu gisoo ka Te Naa sooꞌoedyukute. Mu sakwa suda oo sokwamaku ka oo mu manena.
46015035	Sumuna mu gi hemma nakaꞌoedyukuna meeꞌe tutubengakwu, “Hownnekoo yise soo yaꞌepu namanumudoose nummenummekwu? Hownnekoo ka saaꞌa umu tookoo-gadooa?”
46015036	Mu numu mooasoo oo sopedakwatoo ka ewetuhoo nanekwegeana. Te tookoo manepunnena puu, hemma tupooe-kwaꞌneꞌyoosoo. Tamme puu ka tupooe teepu-tooha mabemase, oꞌno oosoo naakwu.
46015037	Tamme ka tumasuana, gi tamme ka mooasoo a suana masuꞌa. Tamme ka oo tupooe masuꞌa.
46015038	Soo Te Naa ka tumasuape matabuepu, ooka tu sooyugwe-kwikoo yise noꞌobatusoo a pooe matabuepu ooonneꞌyoona soo tumasuape nanakummaꞌyoosoo.
46015039	Noꞌyoona puusoo soo hee modu tookoo gi nanakwaꞌneꞌyoosoo. Soo numu tookoo puu sumu-kwaꞌneꞌyoo, soo nunuꞌu tookoo puu ataꞌyoosoo, soo nahoawidu tookoo punnoꞌo ataꞌyoosoo.
46015040	Soo tamme paꞌanakwitu ka teepu-koobakwituno naꞌataꞌyoosoo. Soo te paꞌanakwitu puu besa tatabuꞌadu-gaꞌyoo mu hee yaa teepu-koobatoo punnoꞌo besa tatabuꞌadu-gaꞌyoo.
46015041	Soo taba besa tabuꞌa, pummesoo tabua-kwikoo, yise soo muha punnoꞌo besa tabuꞌa, tu namadabue-kwaꞌnekoosoo mu paatoozooba punnoꞌo besa tatabuaꞌa pana noꞌyoona nanaꞌatasoo nanamadabuꞌe.
46015042	Tamme ka te yaꞌe-kwikoo namanumudoose tamme punnoꞌo pudutupu namayugwekwu. Soo te tookoo gi ka menoꞌotu-kwaꞌneꞌyookwu.
46015043	Soo te tookoo yaa teepu-koobatu ka sutaꞌyoona, gi natsooena tamme yaꞌeyina nakooyikwu. Pana tamme ka pudu namanumudoose tamme unu natzooedu, besa tabuadu, gi yaꞌedu tookoo-ga manekwu, oowe manakwana. Te pudu tookoo besaꞌyookwu ka Te Naa-baa te nummenumme.
46015045	Soo Te Naa pooha yadooapu mee, “Soo Adam mee naneadu nana nagutza mooeꞌugasoo yow teepu-koobatu namanumudoopu,” pana soo Te Pabeꞌe yise yaaꞌa tamme-baa te magwetzoi petu.
46015046	Soo Te Naa mooeꞌugasoo noꞌoko numu sukwe matabuepuna yise saaꞌa oosoosoo Tu Besa Pooha-ma te mapudutupudookwu.
46015047	Soo Adam ka teepu-makoo namanumudoopu, pana soo Te Pabeꞌe ebe tamme-koobatu kemmana. Umu Adam nagedu ka teepu-kooba suuꞌmu momokwu. Umu Te Pabeꞌe nagedu ebe tamme-kooba Te Naa-baatoosoo mease oo-baaꞌyookwu. Tamme uga Adam-waꞌneꞌyoosoo, tamme yise saaꞌa ka Te Pabeꞌe-waꞌneꞌyookwu.
46015050	E nanumu, tamme ka mu numu manena nagena, tamme gi besa manekwu, tamme ka gi ooosapa yaa teepu-kooba momokwuse, ka kadooꞌoo namayugwekwuse. Pana tamme ka Te Pabeꞌe nagemona, tamme atasoo manese tamme ka Te Naa poonnekwu.
46015051	Oꞌno soo tumooyagakunoo namooyagakukwu, ka teepu atasoo manikwuse, oo pudu nakasopedakwatoo ka putoogoo te pudu nanematugukwuna. Mu nanesootuhidu numu mooasoo tuigapu natzayozukwu. Mu tooesoo eka teepu-kooba gwetzoimodu-no mu nananesootuhidu tuipu numu-nosoo, noꞌyoona tamme yabesoo pudu namanumudookwusoo, umu gi kadooꞌoo namayugwedu Te Naa-baa ooosapa gwetzoikwudu.
46015053	Tamme ka pudu namanumudoose te tookoo atasoo manise gi tamme kadooꞌoo namayugweku-waꞌneꞌyoosoo. Oꞌno soo Te Naa tunemamakwupu, otoogoo manepetukwu. Soo Etzaꞌa suda unnepu punnoꞌo kadooꞌoo namayugwekwu. Soo Te Naa oo matzooekukwu. Oosoo nayaꞌedu ka namatzooekuse gi kadooꞌoo te mayugwe-waꞌneꞌyoo.
46015056	Soo suda numu tumatuguna numu-matoosoo kodyukwu numu goedu. Tamme oo sopedakwatoo ka gi Te Naa unnepu mayohona.
46015057	Soo Te Pabeꞌe ooonneꞌyoona tamme mane-kwitoo nabatsapu. Oo te magwetzoi tabuapu. Ooonneꞌyoona tamme ka Te Naa-matoo nanesootuhaꞌe, ka Tu Besaa Tooa tamme-koobatoo oo nemawunipu.
46015058	Ooonneꞌyoona e nanesootuhi nanumu, tamme sakwa gi wahadame tusooyugwepana; ooosapa Te Pabeꞌe nakaꞌoedyukuno, ooosapa oo nakabetseanona, besa oo tumayohokuna. Tamme ka pudu numu tamme oo mayugwekese. Oꞌno tamme nasootuhikwu.
46016001	Ka pukwi mu tutummatzipu-matu mu tumasumudoopu-witu sakwa nu mu tuukwe. Nu mu tunakaꞌoedyukudu tutuha manedu Jerusalem-witu mu tummatzikwuna sookwaꞌe. Mu sakwa tumasumudoo mana mu tunakaꞌoedyukudu ka teepu Galatia mee naneadu-kwitu yoo mane tuungu. Mu sakwa punnoꞌo ooosoo.
46016002	Ka nonoꞌotsa mu nanesootuhi sumu-kwiꞌyoona, mu sakwa tumasumudooyina ka Te Naa mumme sootuhipu-matu, ka mu tumasumudooyina tsipunne. Oꞌno yise ka e petugase oosoo namamakwupunnedooa. Oꞌno yise nu gi tumasumudoona mu natuungu-waꞌneꞌyoosoo.
46016003	Nu ka mu-baa petugase tooe haga tooe saaꞌa mu tunetutzeapu, ka mu tumasumudoona noko ka mu tubope-noko Jerusalem-witoo tayadooa. Soo tubope saaꞌa umu-witusoo wahadu.
46016004	Tooꞌe saaꞌa nu umu-no meadooa ka oo mane-waꞌneꞌyoona. Oꞌno yise umu nu-no napuaꞌa-gadooa.
46016005	Nu ka teepu Macedonia mee naneadu-too mease, nu sumuna mu-baa gi haaꞌnotoo nobengekakwu.
46016006	Tooetoo nu sumuna mu-baa tomokwu. Mu sumuna e tummatzikwu, ka penakwa e mease tooe hanotoo tooe.
46016007	Gi haaꞌnoto nu mu nobengena, nu sakwa wunaꞌme mu-baa ka Te Pabeꞌe nuka meeoo sooyugwe.
46016008	Pana nu yaa ka Ephesus mee naneadu-kwiꞌyookwusoo ka tu nayasana mu mamakwunoto tooe yaanoꞌyoopunnekwu, nu ewasoo ka Te Pabeꞌe-witu mu numu mesoo tunesootabuedooa, tooe menoꞌo ewaꞌyoo numu ne tumooꞌoogena sapa ka te nanesootuhi-kwi.
46016010	Ka Timothy mu-baa petugase, ka saaꞌa besa oo matugu. Oꞌno oosoo besa mu napuaꞌa nuummadooa. Oosoo nu-kwaꞌneꞌyoosoo, oosoo Te Pabeꞌe yadooawabe.
46016011	Mu sakwa noꞌyoona besa oo matuguna, oo tummatzi, oꞌno yise oosoo yabesoo nu-baatoosoo kodyudooa besa soonammena, numme ka mu tunakaꞌoedyukudu-no oo soogwipunne.
46016012	Soo Apollos sakwa tooꞌe, mu susumudu nananesootuhidu-no mu-baa nobenge, meeꞌe nu oo tooe netamma. “Gi nu menoꞌo oo mani-kwaꞌneꞌyoona,” mee soo Apollos. Pana sumuna soo Apollos saaꞌa mumme nanekwegeakwu.
46016013	Mu sakwa ooosapa namabetzapepunne ooosapa ka Te Pabeꞌe-wi tunakaꞌoedyukuna, mu sakwa gi suipana tooe hemma haꞌoo manese sapa. Natzooesoo nasooyugwepunne.
46016014	Noꞌokosoo hemma how mu yugwekwi mu sakwa besa nanasoobedya.
46016015	Menoꞌo yise, e pupuaꞌamu, mu sakwa ka Stephanas mee naneadu ka oo nobe-kwitunosoo besa umu-no nananetummatzi. Umuoo numu ka Te Pabeꞌe-wi mooe tunakaꞌoedyukupu, ka mu tubewa-wiꞌyoona, ka mumme tunakaꞌoedyukudu sootummatzina. Mu sakwa tuwazoo noꞌoko mu tunakaꞌoedyukudu tummatzidu tummatzi.
46016017	Nu besa soonamme ka Stephanas, Portunas noko Achaicus nu-baa petuse, umu ka nu-baaꞌyoona, tooe mumme gi nu-baakoo sapa.
46016018	Umu nu-baa petuse, mu mane-kwitu besa nemadabue. Umu besa e masoonamme, yise besa mu masoonammekwu tuwow, ka mu-baa petugase. Mu sakwa umuoo naana sootubetseyaꞌe.
46016019	Umu tunakaꞌoedyukudu yaa Asia-kooba nonobe-gaꞌyoo mu nemaꞌyu. Umu Aquila noko Priscilla mu tunakaꞌoedyukudu umu-no mu nobe-kwi sumuyakwe,
46016020	noꞌyoona yise mu tunakaꞌoedyukudu yaatu mu nemaꞌyuyakwe. Mu sakwa nananenoꞌyugwe.
46016021	Nu, nuusoo, ka umu ume nemayudu unnena yow botugumena.
46016022	Soo Te Pabeꞌe saaꞌa tamme-baa petudooa. Tooe haga tooe ka gi Te Pabeꞌe petzabena, soo suda mu tumatuguna umu-matoosoo kodyukwu.
46016023	Nu meeoo nanesootuhidyikwu, “Soo Te Pabeꞌe Jesus sakwa besa mu sootuhi.”
46016024	Nu noꞌoko unu mu soobedya, mumme ka Te Pabeꞌe-wi tunakaꞌoedyukudu.
47001001	Ka Paul-makoo, Te Naa tunetutzeana, Te Pabeꞌe yadooawabe, yise Timothy punnoꞌo Te Pabeꞌe-wi tunakaꞌoedyukudu, ka Te Naa-wi tunakaꞌoedyukudu ka Corinth mee naneadu-wi nonobe-gaꞌyoo, yise noꞌoko mu tunakaꞌoedyukudu ka teepu Achaia mee nanaeadu-matoo tuboꞌo tuwow.
47001002	Numme mu nanesootuhikute soo Te Naa ka Te Pabeꞌe-no mu sootuhina mu magwetzoikwu.
47001003	Numme ka Te Pabeꞌe Naa-matoo nanesootuhaꞌe, oosoo ka tutuha te soobedyana te sootuhikwu. Soo Te Naa te sootuhaꞌe tooe hannanoꞌo tooe ka suda hemma manise.
47001004	Saaꞌa tamme punnoꞌo mu numu netummatzikwu ka umu suda manese. Tamme mooasoo nasootuhipu, tamme yise kummaꞌakoosoo mesoo netummatzi.
47001005	Tooe mu numu suda te matuguse sapa, ka Te Pabeꞌe-wi ooosapa tunakaꞌoedyukuna, ka Te Naa tamme sootuhaꞌe, soo Te Pabeꞌe punnoꞌo te sootuhaꞌe, tamme ka Te Pabeꞌe-wi tunakaꞌoedyukuna. Tamme ka kummaꞌakoosoo numu mesoo netummatzi.
47001006	Numme ka suda numme tu matugu sapa numme mumme netummatzi, mu yise ooosapa tunakaꞌoedyukute tooe suda mumme tumatuku sapa.
47001007	Numme ooosapa mu tunakaꞌoedyukudu soobedya, numme ka oo sopedakwatoona soo Te Naa mu netummatzikwu numme tu yugwe-waꞌnesoo tooe suda mu namanatzaya, numme-waꞌnesoo.
47001008	Mu sakwa oo sopedakwatoo soo hee numme-baatu suda mani numme ka teepu Asia mee naneadu-kwiꞌyoona. Numme meeoo sokwama nummega nagoekwu meeꞌe.
47001009	Numme oo sopedakwatoo nummega sumuna uga nagoekwu. Numme yise ka Te Naa-ma tubetse nasoonatzi gi nummesoo mane-ma namagwetzoi. Soo Te Naa puu ka te yaꞌe-kwikoo te mesoo mayodakwu, ka meeoo te soobedyana numme oo-ma suuꞌmu nasoonatzi.
47001010	Pana soo Te Naa ne magwetzoinoꞌo. Numme oo-ma suuꞌmu nasoonatzaꞌe, ne magwetzoikwudu.
47001011	Mu yise besakoo ne tummatzaꞌepu-gaꞌyoo ka ne nanesootuhikuꞌyina. Oꞌno yise ewaꞌyoo oo nesootuhikwu tamme-koobatoo oosoo ka mu nanesootuhina nanekwegeana.
47001012	Numme oo sopedakwatoo ka kaaheno ka Te Naa besa podo besa meana. Numme besa kaaheno mu matugu noꞌoko numu tuwazoo, soo Te Naa ka ne sootuhise numme mu soobedya.
47001013	Noꞌoko eka mu-matu ne tubona mu a mesoo nakasopedakwadoo. Mooasoo mu ma-matu nakasopedakwadoona. Nu noꞌoko maka mu nakasopedakwadoona besa sobedyana. Oꞌno yise mu ka Te Naa nesootuhikwu numme-koobatoo, ka Te Pabeꞌe yaa teepu-koobatoosoo kodyu petuse.
47001015	Mooasoo nu ka mooeꞌugasoo mu-matu tubose ka mu-baa nobengekwu mee tooꞌe soonammese, nu yise gi oo-toogoo mane, numme ooosapa gi ka Macedonia-wi moꞌo. Tamme saaꞌa ka nanataboegase, besa nanamatoo sokwamakwu. Tamme uga nanano nanesootuhikwu.
47001017	Nu gi waha-tamme tusooyugwena, meeoo mu tuukwe nu saaꞌa kemmadooa mee. Nu gi meeoo sukwe unakwe yise gi oo maneyakwe ka mu gi tunakaꞌoedyukudu-kwaꞌne. Soo Te Naa e sopedakwatoo.
47001018	Soo Te Pabeꞌe puu gi ooonneꞌyoo, ooosapa tu unne-kwaꞌnesoo maneyakwe. Soo Te Naa puu te sootuhi ka Te Pabeꞌe-koobatoo tu unne-kwaꞌnesoo, ooonneꞌyooona tamme oo-matoo nanesootuhaꞌe. Tamme oo nesootuhaꞌe ka Te Pabeꞌe-koobatoo. Soo Te Naa puusoo nakwi tunakaꞌoedyuku te matabuena, mu numu ne tuukwe tuunguna ka Te Pabeꞌe-witu. Nu Paul, Timothy yise Silas oowetuoo mu tuukwekwu.
47001022	Soo Te Naa Tu Besa Pooha-matu-ma te sootuhi, tamme yise oo sopedakwatoo oosoo tu unne-kwaꞌnesoo manese te magwetzoikwu.
47001023	Nu ooosapa gi mu-baa numme, nu ka mu-baaꞌyoona nu uga mu nesagwikukwu. Oosoo Te Naa e sopedakwatoo nu ka ooosapa besa mu nanesootuhikuna.
47001024	Gi numme mu ooonnakwa besaꞌyoo mee nasooꞌyugwena, numme mu soonoyugwepunnena. Numme mu netummatzina mu besa sokwamakwu ka Te Pabeꞌe-wi tunakaꞌoedyukuna.
47002001	Ooonneꞌyoona nu gi mu-baa nobengegena, nu gi mu soonesagwikute.
47002002	Nu gi besa soonamme ka mu nesagwikuna. Mu sakwa uga besa manemona besa nanesootuhina nu mu-matoo besa soonamme.
47002003	Nu mu-matoo tubopu, oꞌno nu ka mu-baa petugase gi suda soonammekwu ka mu-matu tumaꞌemukwa. Mu sakwa besa e masoonamme. Nu oo sopedakwatoo, nu ka besa soonammena mu punnoꞌo besa sokwamakwu.
47002004	Nu suda soonamme ka mu tumaꞌemukwadu nakase, nu yise mu-matu tubo. Nu ka besa mu soobedyana mu sootummatzina, nu gi suda mu sokwamana petzape.
47002005	Soo nana tumaꞌemukwadu gi nuka suuꞌmu suda masoonammekute, noꞌoko suda te masokwamakute tuwazoo.
47002006	Nagutza wunaꞌme natsasoopedyapunne oosoo ka tumaꞌemukwase. Menoꞌo yise oosoo suda oo soonammekuse oo nemakodyuka ka suda tu manepu.
47002007	Mu sakwa yise oo tumaꞌemukwapu soomuꞌwuse, oo nanesootuhiku. Oꞌno yise oosoo saaꞌa gi suda soonammena, gi nasootookedooa.
47002008	Mu sakwa yise tubetse besa oo matugu.
47002009	Mooeꞌugasoo nu mu-matoo tubose nu meeoo soonammena howga mu e tunetamma-kwaꞌnesoo oo-toogoo manakwe. Mu yise e nakabetseapu-gaꞌyoo.
47002010	Menoꞌo mu ka nana tumaꞌemukwana soomuꞌwuna nu punnoꞌo mu-no mooasoo oo soomuꞌwupu. Nu ka oo manepu soomuꞌwuna, nuka Te Pabeꞌe tunetamma-waꞌnesoo mane.
47002011	Soo Sutaꞌyoo ka tumaꞌemukwadu kadooꞌoo mayugweku-waꞌne tabuꞌa tamme oo sopedakwatoo. Soo Sutaꞌyoo noꞌoko kadooꞌoo te mayugwekwu mee tusooyugwe.
47002012	Nu ooosapa meadabena ka Troas mee naneadu-kwi petuga nu ooosapa gi mu-baa nobengegaꞌa. Onona nu ka mu numu tuukwe ka Te Pabeꞌe-witu. Soo Te Naa tookwa mooasoo ewow numu sootuhipuna umu yise e nakowyapunne.
47002013	Pana nu yise meeoo soonamme nu sakwa gi besa ka umu-baaꞌyoona ka e puaꞌa Titus gi onoko, oonow ka mee nu soonammena. Nu yise sake-wi mangeka ka teepu Macedonia mee naneadu-kwitoo, nu ka Titus watehooka.
47002014	Numme ka Te Naa nesootuhaꞌe oosoo ka ooosapa ne moohena, numme yise ka sutakoo matsooekute. Soo Te Naa meeoo ne netammana, numme yise manatooe ka Te Pabeꞌe-witu wahammoꞌo. Mu numu yise oo sopedakwadookwu ka Te Pabeꞌe besaꞌyoona.
47002015	Mu numu tunakaꞌoedyukukwudu oo sopedakwatoo soo Te Pabeꞌe besaꞌyoona te magwetzoikwu. Mu numu gi oo soonakaꞌoedyukuna ka yaꞌeyina gi ka Te Pabeꞌe-baa petugakwu ka gi gwetzoibu-ma pumme tu sootuhaꞌe.
47002017	Tooe numme gi maawaꞌneꞌyoopana Te Pabeꞌe-witu wahammoꞌo. Soo Te Naa meeoo ne netamma, “Mu numu tuukwe ka Mu Pabeꞌe-witu.” Numme toge-kwitu ka Te Naa-witu wahakwu ka Te Pabeꞌe pooha tooha-kwi. Pana numme mu numu tuukweꞌe Te Pabeꞌe-witu gi oe natumunagakupana.
47003001	Mu mooasoo ne numu sopedakwatoo numme ka Te Naa yadooakumoꞌo, yisetoo gi hemma hayoosoo mu tuukwe-waꞌneꞌyoo. Numme gi tubope mu mapoonnekute mu mooasoo ne manena sopedakwatoo. Gi yise numme tubope mu-makoo soogwaꞌe ka ne manepunnena wahadu. Mu mooasoo ne besaꞌyoona sopedakwatoo.
47003002	Mu, muusoo mu numu tzapoonnekute mu natunedyooepu. Noꞌyoona mu numu oo sopedakwatoo mu ka Te Pabeꞌe-wi tunakaꞌoedyukute ka oetu numme mu tuukwese. Mu ka natubodu-kwaꞌneꞌyoosoo ka mu numu numme-witu tuukwena. Mu oo tzapoonne soo Te Naa tu Besa Pooha-ma mumme sootuhi. Menoꞌo yise mu numu ne sopedakwatoo numme ka Te Pabeꞌe yadooawabe.
47003004	Numme oo sopedakwatoo, numme ka tunakaꞌoedyukuna. Soo Te Naa ne sopedakwatoo soo Te Pabeꞌe yoo ne matabuepu.
47003005	Numme gi nummesoo besa namadabuꞌe, soo Te Naasoo ne matabue, numme yise besa maneke.
47003006	Soo Te Naa meeoo ne netammana, “Mu numu tuukweꞌe ka e Besa Pooha-witu Te Pabeꞌe yise te magwetzoi.” Soo ne mooa tumayohope ka tseketadyadu tupe-matoo nanaboꞌo. Pana numme ka ne nanamooatupu tumayohope tamme magwetzoidu tooe nagena umu gi ne magwetzoina, numme tuaꞌe. Soo Te Naa pudu unnena meeoo menoꞌo numme ka mu numu meeoo netamma oo Besa Pooha atasoo te yugwekwu. Tamme yise ooosapa gwetzoikwu.
47003007	Oꞌnosoo ka Te Naa yadooawabe Moses mee naneadu ka te mooa tumayohope nagease, soo Moses koba pooha kootabedooa-waꞌne tabuꞌa, mu Jew numu gi oo koba poonne-waꞌneꞌyoo. Pana oosoo poohabe obeda kadoo manekapu.
47003008	Menoꞌo tamme ooosapa ka Te Naa Besa Pooha-tooha.
47003009	Soo oꞌnosoo naꞌunnedu ka te tumayohope-witu naduya pana gi atasoo te yugwe, te sukwe koꞌe. Soo pudu naꞌunnedu unu natzooꞌe. Oosoo unnepu meeoo te tuukweꞌe Te Naa Besa Pooha atasoo te yugwe tamme besa manekwu.
47003010	Soo oꞌnosoo te manena, te nagemona, unu ugasoo natzooe pana menoꞌo gi natzooꞌe-gaꞌyoo oosoo mobegwa-gaꞌyoo, soo pudu naꞌunnedu ka unu natzooena ooosapa gi mobegwa-gaꞌyoo.
47003012	Numme gi nasookwaꞌe ka Te Pabeꞌe-witu ne wahakwuna oo sopedakwadoona, numme ka Te Naa Besa Pooha unnena wahamoꞌo. Esoo Pooha ooosapa numme-no gi moobegwaga.
47003013	Gi ka unnepu ka Moses ne nanamooatupu tuukwe-kwaꞌne. Soo Moses unnepu moobegwa-gaꞌyoo.
47003014	Susumudu mu Jew numu yise gi ka Te Pabeꞌe soonakaꞌoedyukute, tooe menoꞌo pana ka Moses tubona naneꞌa mu Jew numu gi ka Te Pabeꞌe-wi tunakaꞌoedyukute. Mu Jew numu Te Pabeꞌe-wi tunakaꞌoedyukudu suuꞌmu oo nakasopedakwatoo ka Moses tubona.
47003017	Soo Te Pabeꞌe ooka te nakasopedakwadoona te sootuhina tamme yise ka Te Naa-wi tunakaꞌoedyukukwu. Menoꞌo tamme gi ka Te Naa-ma suina, gi too oo-ma nasookwaꞌe, tamme ka Te Naa nakasopedakwadoona.
47003018	Soo Te Naa ka tu Besa Pooha-ma atasoo te yugwewunu unusoo nawaꞌnesoo te yugwe.
47004001	Soo Te Naa puusoo meeoo ne netamma mu numu tuukwe ka Te Pabeꞌe-witu, numme gi nasootookedu, numme ka numme tu sootuhaꞌe.
47004002	Numme togesapa tuukwena, ka Te Naa besa podo meadape. Numme ka nanasuda namanedu po maꞌwukese, numme gi numu nemooagana ka Te Naa unnena kaaheno wahammoꞌo. Mu ne sopedakwadoo numme kaahenoꞌyoo, Te Naa punnoꞌo ne sopedakwatoo.
47004003	Umu numu gi Te Pabeꞌe nakasopedakwadoodu ka sutakoo nakabetseꞌa.
47004004	Oosoo Sutaꞌyoo mu tzaꞌemukwana, umu gi ka Te Pabeꞌe Besa Pooha nakasopedakwadoo. Umu gi oo nakasopedakwadoo soo Te Pabeꞌe ka Te Naa-waꞌneꞌyoosoo.
47004005	Numme ka Te Pabeꞌe-witu suuꞌmu, numu tunedyooꞌe gi numme nummesoo tusooyugwena. Ka Te Pabeꞌe numme nakabetseꞌa, ka mu tummatzina.
47004006	Menoꞌo numme oo nakasopedakwadoo ka Te Pabeꞌe tamme-koobatoo manepu, yise how unu pooha-gana tubetse besaꞌyoo. Tamme uga togabu-wi. Soo Te Pabeꞌe yise tamme-baa petuse, tamme tabua-kwitoo kua. Soo Te Naa ka teepu pudu matabuese, meeoo unakwe, “Soo taba sakwa ka togabu kootabuakupunne.”
47004007	Numme ka Te Naa besa unnena sopedakwadoona nasootuhipu, pana numme togesoo sukwe numu, gi nummesoo pooha-gana mu numu yise oo sopedakwadookwu numme ka Te Naa pooha-toohakwi gi nummetusoo.
47004008	Tooe hano tooe numme suda namatugupu, gi numme oo namatzooekute, gi too nasootooke.
47004009	Numme tu netumooꞌoose sapa, numme gi numme suuꞌmu soo Te Naa ooosapa numme-no, tooe numme tu kusegeaꞌa sapa, gi kadoo namayugwe.
47004010	Tooe numme ka Te Pabeꞌe-koobatoo nabatsakwuse ooosapa namabetseapunne. Soo Te Pabeꞌe pooha numme-ma natzapoonnekwu. Numme tookoo-gaꞌyoo mesoo nabatsadu, pana soo Te Pabeꞌe ne magwetzoaꞌe.
47004012	Pana numme ka oo-koobatoo nabatzase, mu nasootuhina, namagwetzoikwu.
47004013	Meeoo nabotugu, “Nu ka Te Pabeꞌe-witu meeoo unakwe, nu ka oo nakaꞌoedyukuna.” Numme punnoꞌo ooonneꞌyoosoo.
47004014	Numme oo nakaꞌoedyukute soo Te Naa te yaꞌe-kwikoo te mayodakwu, oosoo ka Te Pabeꞌe oo yugwese. Tamme yise ooosapa oo-baayookwu.
47004015	Noꞌyoona soo sutaꞌyoo uga numme-tamme kemmadu nanematzagakwunipu. Ewaꞌyoosoo yise numu oo nakaꞌoedyukuna namagwetzoikwu, soo Te Naa yise umu-koobatoo nanesookwugikwu.
47004016	Ooonneꞌyoona numme yise gi nasootooke. Ne tookoo kadooꞌoo namayugwese sapa, ne soonammena pudutupusoo namadabuemenasoo nonotsa tabeno.
47004017	Soo yaa teepu-koobaꞌyoona mu numu ne netumooꞌoona, oꞌno yise numme ka Te Naa-baaꞌyoona ooosapa noꞌyoona hee numme-tamme besaꞌyookwu.
47004018	Numme yise oo soomaꞌyu ne nasootuhipe ka Te Naa-baaꞌyoona, pana numme yise ka sutakoo uga numme-tamme kemmadu soomuꞌwa. Soo menoꞌo hee yaa teepu-kooba gi haaꞌnotosoo meadu, mobegwa-gaꞌyoo saaꞌa ne nasootuhipe Te Naa-baa gi mobegwa-gakoo.
47005001	Soo te tookoo yaa teepu-koobaꞌyoonasoo mobegwa-gakwu. Umuoo kadoo namayugwese, tamme kummaꞌakoosoo pudutupu natookoo-makakwu. Te Naa tamme matabuekuna ooosapa namagwetzoinummekwudu.
47005002	Menoꞌo tamme yaa teepu-koobasoo te tookoo-wizoo, tooe tamme ka te paꞌanakwatoo te meakwuna soogwipana.
47005003	Tamme yise gi a moogooa suuꞌmu, gi tsoapa-waꞌneꞌyoo, tamme tubetse tookoo-gakwu tooe ka saaꞌa yaꞌese sapa.
47005004	Tamme ka yaano nanatutuha manemodu gi besa sokwama ka tammesoo tookoo-wiꞌyoona, pana tamme gi tsoapa-waꞌne sokwama. Tamme ka te pooha tookoo soogwaꞌe, oꞌno tamme ooosapa gwetzoimokwu.
47005005	Soo Te Naa te mapudutupudookwu, oꞌno tamme gwetzoikwusoo, oosoo yise ka Tu Besa Pooha-matu-ma te sootuhise, oꞌno tamme oo sopedakwatoo soo Te Naa te magwetzoikwu.
47005006	Tamme ka te tunakaꞌoedyukuna nakabetsea, gi ka yaa teepu-koobaꞌyoona hemma te poonnena. Tamme ka tunakabetseana ooosapa besa sokwamakwu tamme oo sopedakwadoo tamme togesoo yaa teepu-koobaꞌyoona tamme gi Te Naa-baa.
47005008	Tamme ka te tookoo tubetse soomawunaꞌe, oꞌno tamme ka Te Naa-baaꞌyookwu.
47005009	Tamme ooosapa ka Te Naa te nakabetseakwuna petzape ka yaa teepu-koobaꞌyoona tooetoo Te Naa-baaꞌyoona.
47005010	O saaꞌa tamme ka Te Naa-baa petugakwu, soo Te Pabeꞌe noꞌoko ka yaa teepu-koobaꞌyoona te manepu-makoo te nemadabuekwu. Tamme-matoosoo kodyukwu tamme ka besa tumatuguna tooetoo suda tumatuguna. Tamme ka besa tumatuguna besa nasootuhikwu. Tamme ka suda tumatuguna gi nasootuhikwu.
47005011	Numme ka Te Pabeꞌe nakabetseanona, numme mu numu tuukweꞌe Te Pabeꞌe-witu, umu yise oo nakasopedakwadookwu, oꞌno umu sumuna tunakaꞌoedyukukwu. Soo Te Naa mooasoo ne sopedakwadoo, nu yise mumme ne nakasopedakwadookwuna petzape tuwazoo.
47005012	Numme gi nummesoo nanesookwugina petukute, pana mu tuukwena nummesoo nakwitu, oꞌno mu gi numme-ma nasookwikwu ka mu numu numme nekwohone petuse. Umu ne wohonedu ooonneꞌyoo ka numu tabua-makoo meadu, gi ka oo tumatugu-makoo.
47005013	Tooꞌe numme ka gi sokwamadu-kwaꞌne manakwe mee numme tu netamma sapa, numme ka Te Naa-koobatoo oo manakwe. Numme ka besa tusoyugwena, numme tooe hownnekoo tooe mu tummatzikwu.
47005014	Noꞌyoona ne manena ka Te Pabeꞌe-koobatoo, soo Te Pabeꞌe ka besa te soobedyana tamme-koobatoo nabatsa.
47005015	Soo Te Pabeꞌe noꞌoko tamme-koobatoo nabatsa menoꞌo yise tamme ka sutakoo te nagena mesoo tzadyooikute. Menoꞌo umu ka Te Pabeꞌe mesoo nakabetseꞌa ka puu-koobatoo oo nabatsase, ka tu yaꞌekwikoo oo namayodase.
47005016	Menoꞌo tamme gi tooe hayoo tooe oo sooyugwe-waꞌneꞌyoo ka mu gi tunakaꞌoedyukudu numu-waꞌne. Tamme oꞌnosoo uga ka Te Pabeꞌe meeoo soobedyayakwe, pana menoꞌo tamme gi.
47005017	Tamme ka Te Pabeꞌe-wi tunakaꞌoedyuku manekwuse, tamme pudutupu maneke, pudu namadabuepu-waꞌne. Tamme gi ka oꞌnosoo te tusooyugwe-waꞌne tusooyugwe, besasoo tusooyugwe.
47005018	Soo Te Naa atasoo te yugwekese tu pupuaꞌamu te mayugweke, soo Te Pabeꞌe ka tamme-koobatoo nabatsase.
47005019	Soo Te Naa numu tumaꞌemukwana soomuꞌwu, meeoo ne netammana, “Mu sakwa mu numu ewetuoo tuukwe.”
47005020	Numme yise ka Te Naa yadooawabe manepunnedu, mu numu tuukwedu ka Te Naa umu sootuhipu. Numme meeoo, “Mu sakwa ka Te Pabeꞌe-wi tunakaꞌoedyuku,
47005021	oꞌno soo Te Pabeꞌe puu gi tumaꞌemukwadu, tamme-koobatoo nabatsa tumaꞌemukwadu-kwaꞌne, oꞌno soo Te Naa besa te mesoo matabuekwu.”
47006001	Numme meeoo mu netamma, “Mu ka gisoo besa tunakaꞌoedyukudu, gi oo ooowemota nakwumunapana, ka saaꞌa soo Te Naa mu sootuhi petukwu.”
47006002	Meeoo soo Te Naa unnepu nabotugu, “Nu ka mu nanetzagwaꞌena nakase mu sootuhikwu, oꞌno nu mu magwetzoikwu.” Yise menoꞌo soo Te Naa mu namagwetzoikwuna petzape.
47006003	Numme ooosapa besa manakwe ka mu numu tunakaꞌoedyukuna gi tzadyooikudu, ooosapa besa unakwe tuwazoo. Numme ooosapa besa manakwe mu numu numme gi nesootzema-koobatoo-waꞌne, numme ka Te Naa yadooawabena.
47006004	Mu numu ne sopedakwatoo numme ka Te Naa yadooawabena, tuwazoo numme ooosapa oo-no wunu tooe hemma nanasuda numme-tamme manekese sapa ka Te Pabeꞌe-koobatoo.
47006005	Numme nuupagedayina, nakwutuma numme tuwazoo, gi maneyakwe ka ewa hemma howyugwena, yise tooe natseagoena, yise gi besa utuiyina.
47006006	Mu numu ne poonne, numme besa tumatugupu. Numme ka Te Pabeꞌe nakabetseadu, gi etzaga sutagonno, besa numu ooosapa matugudu, numme ka Te Naa Besa Pooha-toohaꞌyoona, noꞌoko mu numu numme besa soobedya. Numme ooosapa kaaheno ka Te Naa besa unnepu mu numu tuukwe ka Te Naa Besa Pooha-toohaꞌyoona, ooosapa kaaheno ka Te Naa besa podo meadape.
47006008	Oosoo gi hownneꞌyoo tooe mu numu hayoo unakwe sapa, umu ka ne nesootuhina, tooetoo ne nesootzemana, ka mu numu meeoo numme mu netamma numme kaahenoꞌyoo tooetoo mu nemooagadu,
47006009	ka gi ne sopedakwatoo mee mu unakwe sapa tooe noꞌoko numu numme sopedakwatoo. Numme ooosapa tooꞌe nabatsayakwe pana numme togesoo momoꞌo.
47006010	Numme-tamme ewasoo suda maneyakwe ooonneꞌyoopana numme ooosapa besa nesokwama. Tooe numme tutuha manemo pana ewaꞌyoo mu numu nasootuhiyakwe. Tooe numme gi hee-ga-kwaꞌne tabuapana menoꞌo numme noꞌoko nasootuhipe hee-gaꞌyoo.
47006011	E nanumu, numme noꞌoko hemma kaaheno mu tuukwekwu.
47006012	Numme unu mu soobedyana, gi hemma mu-makoo tsitugu, pana mu gi oo neheesoobedya.
47006013	Mu sakwa ne soobedya. Nu puu mu soobedya mu doodooamu-ga-kwaꞌnesoo.
47006014	Tamme sakwa mu gi tunakaꞌoedyukudu-ma tzabepana: gi umu-matu nodukwadoopana, gi umu-matu besa pupuaꞌamu-gapana. Tamme ka Te Naa besa podo meadu, umuoo sutaꞌyoo kummaꞌakoosoo po-gaꞌyoo gi tamme umu-no mea-waꞌneꞌyoo.
47006015	Soo Te Pabeꞌe ka sutakoo moohedu woho-gaꞌyoo. Soo sutaꞌyoo gi ka Te Pabeꞌe nanetupuaꞌa-waꞌneꞌyoo. Tamme ka mu gi tunakaꞌoedyukudu-waꞌne gi tusooyugwe-waꞌneꞌyoo. Tamme sakwa yise gi umu-noꞌyoopana.
47006016	Tamme Te Naa doodooamu-matu. Soo Te Naa ooosapa tamme-noꞌyookwu. Tamme gi tooe hemmatoo tooe nanesootuhi-waꞌneꞌyoo. Oosoo meeoo nabotugu tamme Te Naa doodooamu-matu meeꞌe. Soo Te Naa meeoo, “Nu mu-baa nobe-gaꞌyoo. Nu Mu Naa manepunne, umu yise nuga doodooamu mee nu mu natubangakwu.”
47006017	Meeoo tuwazoo unakwe, “Mu sakwa gi mu gi tunakaꞌoedyukudu-baaꞌyoopana, mu sakwa gi ka suda namanedu tsitugupana. Mu ka suda namanedu maꞌwukese,
47006018	nu e dooamu mu mayugwekwu.”
47007001	E besa nanumu, tamme sakwa gi totsabu manekese, ka suda namanedu soomuꞌwake. Tamme sakwa Te Naa-wi tunakaꞌoedyuku, tamme ka Te Naa sopedakwadoona. Soo Te Naa te sootuhina tu doodooamu te mayugwekwu.
47007002	Mu sakwa meeoo sokwama numme mu pupuaꞌamu mee. Numme ooosapa besa mu matugu. Numme gi haga nemawunaꞌe ka Te Pabeꞌe-wi tunakaꞌoedyukudu-matu, numme tuwazoo gi numu nemooagadu.
47007003	Nu gi mu nesootzemana meeoo unakwe, nu meeoosoo unakwe nu tubetse besa mu soobedya. Mu ne pupuaꞌamu, haꞌoo ka ne nabatsase, tooetoo togesoo ne momona.
47007004	Numme oo sopedakwatoo mu besa manekese, numme besa mu-koobatoo sokwama. Ewa numme-tamme suda namanekena, pana numme besa mu-koobatoo sokwama.
47007005	Numme ka teepu Macedonia mee naneadu-kwi petugase, numme gi manega. Numme ewa nanasuda manegena. Mu numu ne netumooꞌoona, numme ewa mu-kwitu soohanena suda mu sokwamakute.
47007006	Pana soo Te Naa ooosapa tamme nasootukedu sootuhaꞌe. Soo Te Naa ne sootuhaꞌe, ka Titus numme-baa petuse.
47007007	Besa oosoo ka numme-baa petusesoo, soo Titus meeoo ne tuukweꞌe mu oo nenoyugwenoꞌo. Menoꞌo ne tuukwe mu ne tubetse pupuaꞌamu mu suda sokwama ka tumaꞌemukwase, mu yise e sumusoomaꞌyu. Menoꞌo yise nu besa soonamme.
47007008	Nu gi suda soonamme menoꞌo tooe nu ka mooeꞌugasoo suda mu nenuumase sapa, ka mu-matoo tubose. Nu gi haaꞌnoto suda soonamme pana menoꞌo nu oo sopedakwadoo e tubona suda mu nenuuma gi haaꞌnoto, yise ka suda-makoo mu makodyu. Nu menoꞌo besa soonamme mu ka Te Naa besa podosoo meadabena tuwazoo. Soo Te Naa suda mu sokwamana petzape ka suda mu tumatugu-kwi, oꞌno mu ka Te Naa-wi tunakaꞌoedyuku manekekwusoo. Besa mu ka oo manese, numme mu netummatzaꞌe, numme ka mu-matoo tubose, mu yise tunakaꞌoedyukusoo ka Te Pabeꞌe-wi maneke.
47007010	Tamme yise suda sokwama ka oo sopedakwadoona ka suda manese, oosoo besaꞌyoo soo Te Naa te sootuhina te magwetzoikwu. Pana tamme ka suda sokwammana, tamme ka gi te sookwina hee-gana soo suda te sokwammana kadoo te mayugwekwu.
47007011	Mu tumaꞌemukwana suda mu masoonamme, mu yise ka suda mu manena nanekwahakwuni. Mu yise yabesoo ka suda tumatugudu nesagwikuhoo. Mu oo tzapoonne mu ka gi suda tumatugudu-matu mu ka suda tumatugudu tzasoopedya.
47007012	Nu mu-matoo tubo ka Te Naa-makoo, oꞌno mu muusoo oo tzapoonne, mu ka besa ne soobedyana. Mu ka e nakabetseana, mu e tzapoonnekute. Nu gi sukwe tuboꞌo ka suda numu manese.
47007013	Menoꞌo yise mu besa ne masokwama, mu ka Te Naa besa podo manekese. Soo Titus punnoꞌo mu-matoo besa nuumma numme yise punnoꞌo besa sokwama, ka punowsoo kodyuse.
47007014	Nu ka gisoo mu-kwitu oo tuukwena mu ka Te Naa podo meꞌa, menoꞌo mu yise ka Te Naa tzapoonnekute mu ka besa manekese. Noꞌyoona soo hee ka Titus ne tuukwena mu-kwitu togesapa.
47007015	Soo Titus besa mu soobedya mu ka e nakabetseapugana, e oedyukuna ka mumme oo tunetammakupu, ka besa oo matuguna ka oo mu-baaꞌyoopunne.
47007016	Nu besa soonamme ka besa ooosapa mu tumatugu.
47008001	Ka mu tunakaꞌoedyukudu ka Jerusalem mee naneadu-witu mu tummatzikwu-kwitu nu mu tuukwekwu. Mu nananesootuhidu numu Macedonia-witu puu besa nasootuhaꞌe, umu ka hemma tuukepana ka mu nananesootuhidu tummatzina.
47008002	Tooe unu tutuha manepana umu besa sokwama ka tu pupuaꞌamu tummatzina.
47008003	Umu ka umusoo tooe gi oo mapuaꞌapana umu ka mu umu tutuha manedu tunakaꞌoedyukudu sootummatzina, ka teepu Judea mee naneadu-kwitu.
47008005	Numme gi meeoo mu netamma. Umu puusoo ka Te Naa soobedya oo tumayohope ne soobedya-waꞌne numme tuwow tumayohokute.
47008006	Numme ka Titus yaa menoꞌo mu-matoosoo kodyu tuungu. Oosoo ka tu tumasumudoona oo mamakwuhookwu. Oosoo mooasoo umu-naga-kwitu tumasumudoo tuungu.
47008007	Mu mooasoo ooosapa besa tunakaꞌoedyukute, mu ka Te Naa sopedakwadoo mu ka oo unnepu unu oo nakabetseana. Menoꞌo yise mu ka tutuha manedu nanesootuhidu tumasumudookuse gi saaꞌa nabagapana ka penebetudooe saaꞌa oetu pebuꞌa, mu ka numme soobedyana.
47008008	Gi nuga tunetammana mu Macedonia-witu numu-kwaꞌneꞌyoo ka Te Pabeꞌe unu nesoobedyana ka oo unnepu mayohona, ka mu tutuha manedu nanesootuhidu tumasumudookuna, ka mu tummatzina.
47008009	Mooasoo mu oo sopedakwadoo ka Te Pabeꞌe Jesus besa manepunne pana gi hemma tuuge ka Te Naa-baaꞌyoona, pana Te Pabeꞌe te soobedyana. Oosoo yise noꞌoko tu hemma matusookwunise tamme-baa petuse, yow yise tutuha manena nabatsapu tamme-koobatoo. Oo manese tamme yise besakoo nasootuhaꞌe.
47008010	Mooasoo sumu tomokapu mu ka mu tumasumudookwu mee unnese, umu sakwa menoꞌo oo-toogoo namamakwupunne.
47008011	Oꞌno yise noꞌyoona mu numu mu sopedakwadookwu mu tookwa togesapa unakwe.
47008012	Mu ka mu mapuꞌana ka tumasumudoo-kwitoo pepuꞌana soo Te Naa besa mu-matoo soonamme. Soo Te Naa mu sopedakwadoo ka tutuha mu manepunne.
47008013	Umu Jerusalem-witu nananesootuhidu menoꞌo natummatzibu soogwipunne. Mu yise punnoꞌo sumudooe natummatzibu soogwikwu. Umu yise punnoꞌo mu tummatzikwu. Tamme yise nanahoesoo nanatummatzina, yise noꞌyoona tamme gi tutuugekwu.
47008015	A nabotugu-kwaꞌnesoo, “Oꞌno soo Te Naa mu numu makana, mu numu ka moogoo manena, tooe umu ewa tutzobase sapa gi hee penaweyakwe. Pana mu numu huutseꞌe tutzobadu gi tutuuge.”
47008016	Numme ka Titus besa sooyukwe ka Te Naa oo nesootuhaꞌe. Soo Titus ewa mu-kwitu soohane numme-waꞌneꞌyoosoo.
47008017	Numme ka Titus netutzea mu-baasoo oo nobenge tuunguna, oosoo yise yadada oosoo ka tubetse unu mu-baatoo soomeapunnena.
47008018	Sumuꞌyoo tunakabetseadu Te Pabeꞌe-witu nanesootuhi-kwitu tunedyooedu oo-noꞌyookwu. Ewaꞌyoosoo mu tunakaꞌoedyukudu manatooe ookow numu nesopedakwadoona oo nebesaꞌyookute.
47008019	Mu yaatu tunakaꞌoedyukudu oo netutzease Titus-no mana meakwutu, oꞌno umu saaꞌa ka mu tumasumudoona ka Jerusalem-witu puu hanedooa. Oꞌno mu numu ka Te Pabeꞌe nananesootuhidu, yise oo sopedakwadoodooa gi numme nummesoo oo hanekwuse.
47008020	Numme gi numu numme tuakwuna petzape ka tummasumudoope ne hanese.
47008021	Numme noꞌoko numu ooka sopedakwadoopunnena petzabena numme ka kaaheno tumatuguna, soo Te Naa mooasoo ne sopedakwadoo. Ooonneꞌyoona numme umuoo unu tunakaꞌoedyukudu taꞌya.
47008022	Kummaꞌyoosoo tunakaꞌoedyukudu punnoꞌo umu-no. Numme oo netutzea oosoo ewasoo ne tzapoonnekute ka besaꞌyoona. Oosoo besa tu manena petzape. Oosoo mu-matoo tu meana besa soobedya. Oosoo ka oo tubetse oedyukuna mu besa manekekwu.
47008023	Mooasoo mu ka Titus sopedakwatoo, oosoo ka nanesootuhibu numu e tunedyooꞌe e tummatzaꞌe, mu sakwa unusoo tunakaꞌoedyuku mee numme mu soobedyana. Mu tunakaꞌoedyukudu yaatu noꞌyoona nanetutzeapu, ka Te Pabeꞌe-wi nanesootuhibu tunedyooekwudu. Mu numu ka Te Pabeꞌe nesootuhaꞌe umuoo tunakaꞌoedyukudu-koobatoo.
47008024	Mu sakwa besa mu numu matugu, oꞌno yise mu tunakaꞌoedyukudu manatu tooe ne sopedakwadoona mu tzapoonneku, ka mu numu besa ne soobedyana, numme togesapa ka mu nanana tuukweꞌe mu-witu.
47009001	Ka mu tutuha manedu numu Jerusalem-witu mu tummatzikwuna, nu gi oetu mu nenoyukwena mu-matoo tuboꞌo.
47009002	Nu mooasoo mu sopedakwatoo ka mu tumasumudookwuse, nu ka mooasoo mu tunakaꞌoedyukudu tuukwese. Ka teepu Macedonia mee naneadu-kwitu, mooeꞌugasoo manakwanasoo mu mu tutuha manedu tunakaꞌoedyukudu tumasumudookukwu mee unakwe. Nu ka mu Macedonia-witu tunakaꞌoedyukudu meeoo tuukwena, umu punnoꞌo, ka mu tutuha manedu tunakaꞌoedyukudu tummatzikwu.
47009003	Nu umuoo nanana netutzea umu sakwa mooe tumasumudoo. Nu ka mu numu ooka mooe sopedakwatoona petzabena ka kaaheno mu-kwitu e wahana. Nu mooasoo mu namamakwupunnena mumme e waha-kwaꞌnesoo petzape.
47009004	Nu gi mu-baa menoꞌo e petugana petzape ka mu Macedonia-witu tunakaꞌoedyukudu nu-noko, ka mu tumasumudoona gisoo mu mamakwu. Nu nuusoo namanasookwikwu ka meeoo tuukwese nu mu sopedakwatoo mu besa tumatugudu mee nu mu wahase. Mu sumuna punnoꞌo nasookwikwu ka gisoo namamakwupunnena.
47009005	Nu mu naana mooe tayakwu nakobenasoo mu sakwa namabetzapepunne ka mu tumasumudoona mooe mamakwupunne, oꞌno nu ka mu-baa petugase mu saaꞌa mu tzakeadooa. Mu yise besa sokwamakwu, ka mu hanekuse. Oꞌno gi nu mu nenoyukwedu-kwaꞌne tabuakwu ka mu-baa e petugase.
47009006	Yoo manepunne. Tamme ka huutsekoo hemma pooe masuase, saaꞌa tamme huutsekoosoo yasakwu. Pana tamme ka ewow tubooe masuase, saaꞌa tamme ewow yasakwu. Ooosoo manepunne soo numu natugeana u ka nabagana huutsekoo tugease, ka saaꞌa soo Te Naa huutseꞌe-ma te sootuhikwu.
47009007	Pana tamme ka gi nabagase ka saaꞌa soo Te Naa besa te sootuhikwu. Mu sakwa noꞌyoona mu tusooyugwena nakabetsea soo Te Naa besa soonammena mu tugeana petzape, gi mu sukwe tugeana.
47009008	Soo Te Naa yise noꞌoko hemma-ma mu sootuhikwu, mu gi hemma soogwikwusoo, oꞌno mu ka mu tutuha manedu tummatzikwu.
47009009	Soo Te Naa unnepu meeoo nabotugu, “Soo Te Naa ka umu tutuha manedu sootuhikwu. Mu numu ooosapa besow oo neyugwekwu ka oo ooonnekoo soo Te Naa ooosapa tubetse besaꞌyoo.”
47009010	Soo Te Naa ka tu tupooe-ma te sootuhipunne noꞌokosoo hemma nadukadu gi te namatuukekute. Soo Te Naa nanabesasoo te sootuhikwu.
47009011	Mu tubetse besakoo nasootuhikwu ka gi nabagana, ka tutuha manedu tummatzise. Mu numu yise ka besa Te Naa sooyugwe, mu mane-koobatoo. Mu ka mu tunakaꞌoedyukuna tzapoonnekukwu, Te Pabeꞌe tamme tunetammakupu tumayohona ka besa mu numu matuguna.
47009014	Umu Jerusalem-witu numu tunakaꞌoedyukudu mu nemayuna yise mu nanesootuhikute ka besa mu tumasumudookwuse.
47009015	Numme ka Te Naa besa sooyugwe, ka Te Naa numme sootuhaꞌe ka besa ooosapa numme oo tubetse sootuhise gi numu tunenagapu.
47010001	Nu ka Te Naa besa podo mu meadabekwuna unu petzape. Ka oo mu manakwe, oꞌno yise nu gi mu nesagwikute ka mu-baa petugase. Oꞌno nu besa mu matugukwu ka Te Pabeꞌe-waꞌnesoo. Mu meeoo, “Soo Paul besa te matugu ka tamme-baaꞌyoona, pana ka tu tubokwi unu te nesagwikute ka tamme-kwingaꞌyoona.” Nu punnoꞌo mu-matu nesagwikukwu ka mu-baa petugase mu ka meeoo unnena, “Numme ka numme tu tunedyooena nummesoo gi mayohopana,” mee mu unakwe.
47010003	Numme ka teepu-koobaꞌyoona gi nummesoo ka sutakoo takone-waꞌneꞌyoo.
47010004	Numme gi pooha-gaꞌyoo, soo Te Naa puusoo unu pooha-gaꞌyoo unu natzooena. Te Naa pooha-ma numme ka sutakoo matzooekute.
47010005	Umu numme netoomooꞌoodu gi haꞌyoosoo unne-waꞌni, numme ka umu-no yadooana. Numme mu tzapoonnekute umu numu nemooagadu. Numme ka Te Naa pooha-ma mu suda unnedu nematzooekuse, umu Te Pabeꞌe nakabetseakwu.
47010006	Mu ka Te Pabeꞌe nakabetseana mee ne netamma, oꞌno mu Te Naa po ooowemota meadu makodyukukwu.
47010007	Mu tubetse tunakaꞌoedyukudu paba naneꞌyugwe. Mu ne sopedakwatoo numme unu tunakaꞌoedyukute ka Te Pabeꞌe-wi. Numme mooeꞌugasoo ka Te Pabeꞌe-witu mu tuukwena soo Te Pabeꞌe tu pooha-matu-ma e sootuhise nu mu tunedyooe, nu yise gi sukwe nanaꞌunakwe. Soo Te Pabeꞌe meeoo e netammana nu mu tunedyooena mu netummatzaꞌe.
47010008	Nu gi oo nasookwaꞌe ekow mumme e tuukwena.
47010009	Pana nu gi e tubo-wi mumme e nesuana petzape.
47010010	Mu-nagatu meeoo e netamma, “Oosoo Paul ka tubona, oo unnena unu natzooꞌe, pana ka numme-baaꞌyoona oo unnena gi hee.”
47010011	Pana gi! Mu ka sutakoo gi maꞌwuna, nu ka mu-baaꞌyoona nu mu ohobu nematugukwu ka e tubo-kwaꞌnesoo.
47010012	Susumudu nanesootuhibu numu tunedyooedu mee naneyugwedu mooasoo mu-baa petugapu, mu nemooagadu meeoo mu netamma, “Numme ka Paul ooonakwa besaꞌyoo. Numme tubetse besa Te Pabeꞌe yadooawabena.” Tooe umu, “Numme unu sokwamadu,” mee mu nanaꞌunnepana, mu gi unu sokwama. Gi too ka Te Naa-waꞌneꞌyoosoo tusooyugwedu. Umuoo gi ka Te Naa yadooawabena, gi mu-matoo natayadu. Umu numu sukwe nemooagamodu. Numme Timothy-no gi umu-waꞌneꞌyoo.
47010014	Numme ka Te Pabeꞌe-witu mu mooe tuukweꞌe, ka Te Naa besa pooha-toohakwi. Ooosapa numme nanesootuhibu numu tunedyooemo, yow numme mooeꞌugasoo ka Te Pabeꞌe-witu numu tunedyooekwudu.
47010015	Numme mu oedyukuna mu unusoo tunakaꞌoedyukukwu tubetse besakoo mu nakasopedakwatoo-kwitoo tooe. Oꞌno yise numme mu numu mu-kwingadutusoo tuukwemokwu ka Te Pabeꞌe-witu.
47010016	Numme numu tunedyookwu ka gisoo Te Pabeꞌe-witu nakadu, gi ka kummaꞌakoosoo numu manena-ma nanaꞌunnena.
47010017	Soo Te Pabeꞌe ka tamme-ma nanaꞌunnese oosoo yisetu, pana tamme ka tammesoo nanaꞌunnesoo, oosoo gi hee. Tamme sakwa Te Pabeꞌe-matoo suuꞌmu nanetzakwiyaꞌe.
47011001	Mu sakwa e nakapunne gi haaꞌnokosoo nusoo-nawitu mu tuukwe.
47011002	Nu ka Te Pabeꞌe-witu mu tuukwese, nu yise ka mu besaꞌyookwuna petzape mu ka oo-matoo meakwuse, soo Te Naa punnoꞌo. Mu sakwa ooosapa gi tootsaba-gana ka Te Naa-baa petuga.
47011003	Ka nagutza mooeꞌugasoo soo Sutaꞌyoo togogwa ka mooe namadabuepu mogoꞌne, Eve mee naneadu, nemooagapu. Soo Sutaꞌyoo sumuna ka Te Naa besa po oeꞌmoota mu yugwe.
47011004	Mu ooosapa ka mumme nemooagadu besa nakabetsea umu kummaꞌakoosoo Te Pabeꞌe-witu te tuukwekwu, kummaꞌakoosoo poohabe, tooetoo kummaꞌakoosoo naꞌunnedu ka Te Naa-maꞌyoo kemmadu mee unnena. Umuoo numu mee unnena, “Numme yow ka Te Naa tubetse nanayadooawabe,” pana umuoo gi. Umu numu nemooaga, sukweapu Te Naa yadooawabe mee naneyugwena. Oosoo Sutaꞌyoo numu nemooagadu mee naneadu punnoꞌo mee naneꞌyugwe, Te Naa tummatzidu mu toha kakasa-gaꞌyoo meeꞌe, ooonneꞌyooona umu numu Sutakoo nakabetseadu. Umu numme-waꞌnesoo, manakwe mee naneꞌyugwe. Pana gi toge manakwe, mu tunemooagana umu-matoosoo kodyukwu. Gi saaꞌa umu-ma nakatzabepana. Nu punnoꞌo besaꞌyoo gi umuoo numu-waꞌne. Nu sumuna gi besa hemma nemadabuewunudu, pana nu oo sopedakwadoo ka pukwitu e nehanena. Numme mooasoo ekow mu tzapoonnekute. Mu meeoo, nu Paul ka sumuna maꞌemukwa. Nu ka gi mu tunekwina ka mu nanesootuhi tunedyooena. Susumudu mu-matoo e nesootzemana mee unakwe, “Soo Paul tookwa gi ka Te Naa Besa Pooha-toohakwi te tunedyooe, ooonneꞌyoona oosoo gi te tunekwaꞌe tooe ka nanesootuhibu te tunedyooepana.” Oosoo togesapa nu gi hemma nuusoo hee-gaꞌyoo, nu ka nuusoo nakoobatoo manena. Nu ka mu kukummaꞌakoosoo tunakaꞌoedyukudu hemma natuungu, nu ka gi mumme nuka tummatzikwuna petzabena. Oꞌno sakwa nu mu netummatzi gi suda mu nesokwama. Mu tunakaꞌoedyukudu ka teepu Macedonia-wiꞌyoona tu tumasumudoopu nu-baa hanepetu. Gi haga mumme teepu Achaia mee naneadu-koobatu mee unne-waꞌneꞌyoo nu hemma mu-makoo hane. Mu sumuna meeoo sokwama, “Soo Paul gi te petzabedu-kwaꞌne, oosoo puu gi te tunekwaꞌe.” Pana gi! Nu unu mu soobedya. Te Naa e sopedakwadoo nu mu soobedya. Nu ooosapa mu tuukwenokwu, nu kaaheno manenokwu nu ka mu sootzapoonnekuna umu sutaꞌyoo yadooawabe gi nu-kwaꞌneꞌyoo. Umu puu ooosapa hemma mu-makoo natuunguyakwe, pana nu gi hemma mu natuungudu.
47011016	Mu sakwa gi meeoo e netammapana, “Soo Paul gi soonamme,” pana mu sakwa e nakapunne, oꞌno nu mu tuukwekwu, nu besaꞌyoo gi ka mu susumudu-kwaꞌneꞌyoosoo.
47011017	Nu tookwa neꞌemukwa ka nanaꞌunnena soo Te Pabeꞌe Pooha puu gi meeoo naꞌunakwe.
47011018	Pana yise umu Sutaꞌyoo nayadooawabe puu nanaꞌunakwe numu-waꞌnesoo, nu sakwa nuusoo nawitu gi haaꞌnoto wahahoo.
47011019	Mu ooosapa mumme nemooagadu nakabetseꞌa mu ka unu sokwama mee nanatukwena.
47011020	Tooe umu suda mu matuguse sapa, umu mu nemooagana, gi mu heesoobedya, pana mu tooesoo mu nakabetsea.
47011021	Mu sumuna meeoo sokwama numme sakwa umu-waꞌnesoo nidyapu. Pana gi! Nu gi nidyupu. Nu umu mu nemooagadu ooonakwa besaꞌyoo.
47011022	Umu naanaꞌunnena, “Numme tubetse Jew numu Abraham-maꞌyoona suaketu.” Nu punnoꞌo Jew numu, umu-waꞌnesoo. Nu punnoꞌo togesapa Abraham-maꞌyoona suaketu.
47011023	Umu meeoo naneyugwe, “Numme ka Te Pabeꞌe besa yadooawabe.” Nu punnoꞌo yadooawabe ooonakwasoo besaꞌyoo. (Nu tookwa gi besa tusooyukwe ka meeoo unnena.) Nu umuoo ooonakwasoo nanesootuhibu numu tunedyooe. Nu ewasoo nakwutumapu unu nuupageta, ewasoo natsasoopedya, yaꞌe sakwa mee nasoobedyana ka Te Pabeꞌe-koobatoo.
47011024	Manege tooe mu Jew numu tubetse unutseꞌe tooe e wupageta.
47011025	Pahe tooe mu Roman numu punnoꞌo hooope-ma e moomooedyakwe, sumu tupe-ma e tatapagetu. Pahe tooe soo e sake patatzopapunne, nu yise sumu tabeno, sumu togano, ka baa-kooba patadyotsenummeyakwe.
47011026	Nu ooosapa manatooe nummenummedu. Nu sakwa sumuna batadyaꞌe, mu tuduhadu sumuna e wutzagakwu. Umu nugasoo nanumu mu Jew numu sakwa sumuna e batsapu. Mu gi Jew numu punnoꞌo. Tooe hanoꞌyoona tooe uga sumuna nu nabatsapu mana tubewabe-kwitoo, tooetoo mana baa-koobatoo tuwazoo ka Te Pabeꞌe-koobatoo. Umu tunakaꞌoedyukudu mee naneyugwedu punnoꞌo e wohoꞌne.
47011027	Nu ewasoo gi uwedu ka ewa hemma howyugweduna. Nu tsuayaena unu budyaꞌe ka ewasoo gi tukapu-gana. Ewasoo nu tooꞌe sudyaꞌeyakwe ka gi ewow nagaꞌapu-gana.
47011028	Pana nu yise noꞌoko mu tunakaꞌoedyukudu manatu tooe mooe soohaneyakwe.
47011029	Nu umu gisoo unu tunakaꞌoedyukudu-kwitu soohane. Umu tumaꞌemukwadu-kwitu tuwazoo nu soohane.
47011030	Ka nanaꞌunnena nu sakwa nanaꞌunne ka gi natzooena.
47011031	Soo Te Naa oo sopedakwatoo ka gi e esayaꞌedu. Oosoo ka Te Pabeꞌe Naa, tamme sakwa ooosapa meeoo unneyi, “Te Naa tubetse besaꞌyoo.”
47011032	Nu ka Damascus-wiꞌyoona soo numu
47011033	Pana soo Te Naa e magwetzoi, nu ka tupe koodea-wiꞌyoona kawona-kwikoo natzakweku, oꞌno namatzatzeboa.
47012001	Oosoo gi hemma tummatzaꞌe soo numu nanaꞌunnena, pana nu mu tuukwenokwu e tuusobedya-witu, e nosepu-witu ka Te Pabeꞌe-makoo.
47012002	Ewasoo tomogapu e nosepu nu toogoopatoo nabika Te Naa-matoo.
47012003	Sumunaga e moogooa suuꞌmu mea, howga nagutza e tookoo punnoꞌo, nu gi oo sopedakwatoo, Te Naa suuꞌmu.
47012004	Onona nu nanabesow hemma poonne gi hownnekoo oo waha-waꞌneꞌyoo ka Te Naa meeoo nuka netamma.
47012005	Nu ewa hemma mesoo wahapana, nu sakwa gi oo-ma nanaꞌunnepana. Nu sakwa ka nugasoo gi natzooena waha.
47012006	Tooe nu nuusoo nawitu mu tuukwese, nu gi mu nemooaga, nu ka kaaheno nawitu wahana. Nu gi hemma e nose-witu mu tuukwe, nu ka gisoo nanaꞌunnena.
47012007	Nu hemma nagea nuka matzamakwudu tonobe numu tookoo wuma-kwaꞌne. Soo Sutaꞌyoo oo e matabue. Oꞌno nu hee mee nasooyugwe, tooe nu besa nosepu-gase sapa.
47012008	Pahe tooe nu ka Te Pabeꞌe-matoo nanesootuhiyakwe oo tooꞌe nematzagakwunina.
47012009	Pana soo Te Pabeꞌe meeoo e netammayakwe, “U ka tuꞌoebuna nasootuhipu, oꞌno u gi numu ooonakwa besa nasooyugwedu.” Nu oo besaꞌyookute ka nuka u tuoeba-makapu, oꞌno nu gi paba nasooyugwe. Nu sakwa unusoo nanaꞌunne ka gi e natzooe-ma, oꞌno soo Te Naa pooha unusoo nu-nagaꞌyookwu.
47012010	Ooonneꞌyoona nu besa soonamme, tooe mu numu e tumooꞌoopana. Nu besa soonamme, tooe ka mu numu nuka nesootzemapana, nu ka nuusoo sopedakwadoo o soo Te Naa ka Te Pabeꞌe-no ooosapa nu-noꞌyookwu gi e matusookwunaꞌe.
47012011	Uune! Nasootzamedu-waꞌne, nu tabuꞌa ka nawitu wahana. Mu sakwa mu numu tuukwe nu togesapa Te Naa nayadooawabe.
47012012	Nu mu tzapoonnekute nu togesapa Te Naa nayadooawabe, nu ka nanasookwugi tumadise, ka Te Naa Besa Pooha-toohakwi. Tooe hee sutaꞌyoo nu-tamme kemmapu nu ooosapa gi nanasookwugi.
47012013	Mu punnoꞌo nasootuhi ka mu susumudu tunakaꞌoedyukudu-kwaꞌne besa nasootuhi pana mumme nu gi oe tunnekwaꞌe. Ooonneꞌyoopana mu ka sumuna ne nesagwaꞌekute ka oo ne manakwe, mu suda ne matuku.
47012014	Pudusoo nu mu-baa petugakwu. Numme mooasoo waha mu-baa nobengeyakwe, e-no yise pahe manekwu ka mu-baa ne nobengekwuna. Pana numme gi mu tunnekwaꞌe. Numme ka Te Naa besa podo mu meakwuna suuꞌmu soogwaꞌepunne. Mu dooake puu gi ka tu naanapuaꞌamu tummatzi pana mu naanapuaꞌamu tu dooamu ooosapa tummatzi. Mu puu nuga dooamu-waꞌnesoo nuumma.
47012015	Nu besa soonammena tooe hownnekoo tooe mu tummatzinoꞌo, oꞌno mu namagwetzoikwu. Meeoo nuumma, nu nanaꞌunusoo mu soobedyakena pana mu gi e petsabedu-kwaꞌne manakwe. Mu sakwa unusoo e soobedyana besa.
47012016	Mu meeoo e sooyugwe, “Tooꞌe soo Paul gi ne natumanakakuna natuungupana oosoo ne watze wumooaga.” Pana gi!
47012017	Mu ne tutayayina punnoꞌo gi ne natumanakaku tuungu.
47012018	Soo Titus ka sumuoo tunakaꞌoedyukudu punoꞌyoodu-no puu gi ne natumunagaku tuungu. Umu nu-kwaꞌnesoo gi hemma natuungu.
47012019	Nu gi mu-kobenaꞌyoona numme-koobatoosoo yadooana meeoo unakwe. Numme meeoo mu tuukweꞌe soo Te Naa ka oo sopedakwatoona numme kaahenoꞌyoo. Ka Te Pabeꞌe pooha-toohakwi numme meeoo mu tuukwe. Numme mu tummatzina meeoo unakwe, oꞌno yise mu nanatummatzina ka Te Naa besa podo ooosapa meakwu.
47012020	Ka mu-baa e petugase mu sumuna gisoo besa manepunnekwu. Mu sumuna nanano togesoo nanahaꞌa, nanakwohonena, nanasutakuna, mu suuꞌmu mee nasooyugwena, nananewohonena, nananesootzemana, sumuna gi nananoꞌyoona.
47012021	Sumuna mu-matu togesoo gisoo nanekwaha ka nanasuda manekese sapa. Nu gi oo mu manekwuna petzape. Nu sumuna suda mu-ma nuummakwu ka mu ooonnekoo.
47013001	Nu saaꞌa mu tunetammakudooa. Mooasoo nu mu tuukwepu ka nakwi mu-baaꞌyoona, mu sakwa yise gi suda manepana. Ka penakwa mu-baa petugase, nu mu nemadabuekwu a nabotugu-kwaꞌnesoo, “Ka waahoo numu suda tumatuguna poonnedusoo nawaꞌnesoo mu unnesesoo nu mu nemadabuekwu,” mee nu mu tooꞌe tuukwe.
47013003	Menoꞌo yise nu ookowsoo mu tuukwekwusoo, nu mu-naga-kwitu nesagwikukwu mu tumaꞌemukwadu, oꞌno mu e sopedakwadoo nu ka Te Pabeꞌe Pooha-toohakwi yadooana mee unakwe. Soo Te Pabeꞌe unu pooha-gaꞌyoo gi namatzooeku-waꞌneꞌyoo.
47013004	Oosoo gi natzooedu-kwaꞌne nanasoobedya nabatsase, pana soo Te Naa Pooha yise ka oo yaꞌese oo mayodake. Numme punnoꞌo gi how mane-waꞌne tabuꞌa, oo-waꞌnesoo. Numme ka mu-baa petugase, numme ka Te Naa pooha-toohakwi ka Te Pabeꞌe-waꞌnesoo, ka Te Naa-tamme mu neyugwekwu.
47013005	Mu nuga manena nesootzemadyakwe, mu sakwa mummesoo manena soomayumo. Howꞌoo haaꞌa mu togesapa Te Pabeꞌe nakaꞌoedyukudu? Mu sakwa muusoo ka Te Pabeꞌe-wi tunakaꞌoedyukudu sopedakwatoo, sumuna too mu gi.
47013006	Numme ka Te Pabeꞌe-witu mu tuukwepu ooonneꞌyoona mu ne sopedakwadoo petugakwu ka Te Pabeꞌe tubetse nayadooawabena.
47013007	Numme ka Te Naa-matoo mu nanesootuhiku mu gi suda tumatugupana, numme ka besa mu manekwuna petzape tooe hayoo mumme mu netamma sapa.
47013008	Numme ka Te Naa besa podo mu meanona petzape.
47013009	Oꞌno numme besa sokwamakwu ka besa mu tumatuguna, besa Te Naa mu oedyukute. Numme ka Te Naa besa podo mu meakwunasoo petzape tooe mu gi maawaꞌneꞌyoo mee numme mu soobedya sapa. Numme mu nanesootuhikute mu sakwa besasoo.
47013010	Nu menoꞌo mu-matoo tuboꞌo, oꞌno nu saaꞌa ka mu-baa petugase nu gi unu mu nesagwikukwu. Soo Te Naa Tu Pooha-matu-ma e sootuhi mumme e tummatzi tuunguna.
47013011	E nanumu, mu sakwa besa sokwamana, mu sakwa e nakabetsease ka Te Naa besa po-witoosoo kodyu. Mu sakwa mu sokwamana sumusoo mayugwese, oꞌno soo Te Naa mu-noꞌyookwu. Soo Te Naa ka te matabuepuna, ooonneꞌyoona te soobedya.
47013012	Mu ka nanapuaꞌamudoosesoo, oꞌno mu nananoꞌyookwu.
47013013	Noꞌyoona mu yaatuoo tunakaꞌoedyukudu ooosapa mu nemaya.
47013014	Numme meeoo mu nanesootuhikute soo Te Pabeꞌe Jesus mu sootuhina soo Te Naa besa nanasoobedya mu matabuena mu noꞌyoona ka Te Naa Besa Pooha-toohakwi sumusoo manepunne.
48001001	Nu Paul mu tunakaꞌoedyukudu nu-baatu-no tuboꞌo ka teepu, Galatia mee naneadu-koobatu noꞌoko tooe hanotu tooe mu tunakaꞌoedyukudu-matoo. Soo Te Naa ka Te Pabeꞌe-no sakwa mu sootuhi, ka numme mu nanesootuhikute. Ka oꞌnosoo soo Te Naa ka Te Pabeꞌe-no meeoo tunetamma soo Te Pabeꞌe ka suda te tumatuguduna te nemawunise te magwetzoikwu yaa eka teepu-koobatu. Ooonneꞌyoona soo Te Pabeꞌe tamme-koobatoo nabatsapu. Soo Te Naa ka Te Pabeꞌe oo yaꞌe-kwikoo oo miyoda. Soo Te Naa ka ꞌyoo manese sakwa ooosapa nanesookwugi. Tamme sakwa ooosapa meeoo nanatuukwe. “Soo Te Naa ooosapa tubetse besaꞌyoo.” Umu, Te Naa-no Te Pabeꞌe, meeoo e netamma, “Noꞌoko meeoo mu numu tuukwe.” Gi sukwe numu, meeoo mumme e tuukwe tuungu.
48001006	Soo Te Naa mu tuukwe ka besa tu unnena ka mu sootuhina ka Te Pabeꞌe nabatsa-koobatoo, gi ka hemma how mu yugwe-koobatoo. Mu yise ka besa naꞌunnedu nakaꞌoedyukute. Nu gi besa soonamme ka menoꞌo mu ka atasoo naꞌunnedu nakaꞌoedyukuna, besa naꞌunnedu mee mu oo nemadabuena.
48001007	Pana ooosoo gi besa naꞌunnedu, mu numu mu nemooaga, umuoo ka Te Naa besa unnena atasoo naneyugwena, mu yise yabesoo oo nakaꞌoedyukute.
48001008	Mooasoo numme mu tuukwe ka Te Naa besa unnepu mu yise oo nakaꞌoedyukute. Mu numu ka atasoo mu tuukwena soo gi besa mu tumatuguna saaꞌa umu-matoosoo kodyukwu. Ka tooe haga tooe numu, numme, tooetoo mu toha kakasa-gakoo, ka atasoo naꞌunnedu mu tuukwe soo Te Naa sakwa gi mu sootuhipana. Ookowsoo nu menoꞌo mu tuukwe. Soo Te Naa gi ooosapa mu sootuhi-waꞌneꞌyoo ka mu numu atasoo naꞌunnedu mumme tuukweꞌe, mu ka oo nakaꞌoedyukuna.
48001010	Mu gi tunakaꞌoedyukudu meeoo, “Soo Paul sukwe numu unnena mu tuukweꞌe besa numu sukwe nesokwamakuna.” Nu mu tuukwekwu, nu gi sukwe numu nakabetseꞌa, nu Te Naa suuꞌmu nakabetseꞌa.
48001011	Nu gi sukwe numu unnepu mu tuukweꞌe-waꞌneꞌyoo.
48001012	Gi haga e tunedyooe ka Te Naa unnepu. Soo Te Pabeꞌe Jesus pooha ookow e tunedyooepu.
48001013	Mu mooasoo ka oꞌnosoo e sopedakwadoo. Nu ka mu Jew numu tumayohopu nagedu, mu Jew numu nu-noꞌosoo tomopu ooonakwa, nu unu tumayoho. Nu ka mu Te Pabeꞌe-wi tunakaꞌoedyukudu kusedyana, kadooꞌoo mu tooꞌe mayugwena.
48001015	Oꞌno nu gisoo oo sopedakwatoona nu ka gisoo nadooaꞌadoona soo Te Naa e tuutzeapu oo nakaꞌoedyukukwu mee e soopedyana, oosoo ka e sootuhikwuse. Oosoo yise e sootuhi.
48001016	Oꞌno yise soo Te Naa oetu soohanese ka e tzapoonnekute ka Jesus Te Pabeꞌe. Oosoo e pooha sootuhise, nu ka mu gi Jew numu ka besa oo unnepu tuukwe.
48001017	Oosoo ooka e wahakwuna e poohasootuhi nu yise gi Jerusalem-witoo meꞌa umu mooasoo numu moohedu tunakaꞌoedyukudu-nagatu gi hemmasoo e tunedyooe-waꞌneꞌyoo. Nu kwingaꞌa mea mu numu-baaꞌyoona ka Arabia mee naneadu teepu-koobatoo. Onoꞌyoona soo Te Naa pooha ka oo unnepu e tunedyooꞌe. Oꞌno yise ka saaꞌa nu kodyuka ka Damascus mee naneadu-kwitoo.
48001018	Pahe tomose, nu ka Peter nobeꞌnge, nu ka oo sootapoegeana. Waha nasateba-wi nu oo-baa nobeꞌnge.
48001019	O nu ka Te Pabeꞌe wanngaꞌa tapoegea James mee naneadu. Ewow ka mu tunakaꞌoedyukudu moohedu-nagatu, nu gi tapoegeꞌa.
48001020	Soo Te Naa oo sopedakwatoo nu togesapa mu tuukweꞌe. Umuoo gi e tunedyooꞌe mumme e tuukwekwuna.
48001021	Oꞌno yise mu Syria noko Cilicia mee naneadu teepu-koobatoo nu mea.
48001022	Mu Jew numu Judea-witu Te Pabeꞌe-wi tunakaꞌoedyukudu gi e sopedakwatoo.
48001023	Umu nu-kwitu sukwe nakadu, “Soo Paul te netumooꞌoodu kadoo te tooꞌe mayugwese, menoꞌo yise mu numu tunakaꞌoedyuku tuungu.”
48001024	Mu tunakaꞌoedyukudu ka Te Naa nesootuhikwu, ka Paul atasoo manese.
48002001	Sumumano watsu matsebuekudu (14) tomokapu soo Te Naa Jerusalem-witoo umu-matoo e taꞌyase. Pana umu Te Pabeꞌe-matoo nanesootuhidu mee naneyugwedu mu tunakaꞌoedyukudu-baa watse tzoonooase, umu-nagakwi manepunne. Umu oo sopedakwatoo numme tunakaꞌoedyukudu mesoo wunaꞌme numme ka gi mu Jew numu tumayohokuna nagena oo-ma namagwetzoina. Soo Te Pabeꞌe suuꞌmu te magwetzoikwu. Umu ka pumme tumayoho-kwitoo ne soonoyugwena, umu gi te sukwe manaꞌwena petzape. Nu Paul, Barnabas, Titus-no Jerusalem-wi petugonnoga ka saaꞌa mu tunakaꞌoedyukudu mooheduno watse tunehane. “Nu ooosapa mu tuukweꞌe mu tunakaꞌoedyukudu ka umu gi Jew numu-nagatu umu sakwa gi Jew numu manepana, ka mu tumayohona gi nagepana. Sumuna menoꞌo mu papabeꞌe e unnena sooꞌoedyukute,” mee nu soonamme. Pana gi! Soo Titus puu gi Jew nana umu gi haꞌyoo oo netamma.
48002005	Numme gi mu numu nemooagadu nakabetsea. Numme ka Te Naa unnepu kaaheno mu tuukweꞌe.
48002006	Ka mu numu, “Numme moohedu,” mee naneyugwedu, nu gi mu tubetse sopedakwatoo. Soo Te Naa suuꞌmu mu numu manena sopedakwatoo, soo Te Naa gi mu manena watzekute.
48002007	Umu puu gi hemma nuka tunedyooe. Umu ka Peter noko e sopedakwatoo numme nawaꞌneꞌyoosoo.
48002008	Soo Te Naa tu pooha-matu-ma ka Peter sootuhipu mu Jew oo tunedyooe tuunguna, nuka tuwazoo sootuhipu ka mu gi Jew numu e tunedyooe tuunguna.
48002009	Umu mu tunakaꞌoedyukudu moohedu James, Peter, John mee netamma mu oo nakasopedakwatoo ka ooonnekoo Te Naa numme Barnabas-noko pooha sootuhipu. Numme nanamitzadyaꞌme ka nanapuaꞌana numme noꞌyoona meeoo unakwe umu paheꞌyoo James, Peter, John-no sakwa mu Jew numu tunedyooe, numme punnoꞌo mu gi Jew numu tunedyooekwu.
48002010	Mee umu ne netamma, “Tamme sakwa noꞌoko mu nananesootuhidu-no mu tutuha manedu numu tummatzi.” Nu tubetse unu oo e manekwuna soogwaꞌe. Oꞌno numme yise Barnabas, Titus-no punowsoo Antioch-witoo kodyukakwu.
48002011	Ka saaꞌa soo Peter Antioch-wi petuga. Noꞌyoona numme tunakaꞌoedyukudu mu Jew-nagatu yise mu gi Jew numu tuwazoo nanano tukayakwe. Soo James huuhoo Jew nanana numme-matoo taya. Umu ka petuse, gi ka mu gi Jew numu-no netuka, umu ka gi mu Jew numu tumayohope mayohona. Soo Peter yise nasookwise gi umu gi Jew numu-no tuka mani. Mu otuoo mu Jew numu, Barnabas tooe punnoꞌo gi umu-no tuka mani. Nu yise ka Peter nesagwikute oosoo ka suda tumatuguna.
48002014	Soo Peter gi ka Te Naa kaaheno tumayohokute. Oosoo ka Te Naa togesapa unnena gi nakaheesoobedya. Nu noꞌoko numu nakana ka Peter meeoo netamma, “U mow Jew nana. Menoꞌo maneka u uusoo gi mu Jew tumayohokute. U yise menoꞌo mu gi Jew numu ka Jew tumayohope nage tuungu. U tubetse unu maꞌemukwa.”
48002015	Numme Jew numu ka gi Jew numu tumaꞌemukwadu mee neꞌa umu ka gi te tumayohona nagena. Numme ooosapa Jew numu.
48002016	Numme oo sopedakwatoo soo Te Naa ne sootuhise, numme oo dooamu mane, numme oo nakaꞌoedyukuna ka Te Pabeꞌe Jesus-wi gi numme ka mu Jew tumayohona nakabetseana. Soo Te Naa numu sootuhi gi ka mu Jew tumayohope-koobatoosoo suuꞌmu.
48002017	Umu numu nemooagadu meeoo te netamma, “Mu ka Te Pabeꞌe suuꞌmu oedyukute oosoo mu magwetzoi pana mu gi mu Jew tumayohope nakabetsea. Mu yise suda tumaduku.” Pana gi! Soo Te Pabeꞌe gi suda te mane tuungu.
48002018	Nu mu numu meeoo netammagena, “Gi ka mu Jew tumayohona oedyukupana.” Nu sakwa ka oꞌnosoo ka Jew tumayohope-witoosoo kodyuse, oꞌno yise nu uga unu tumaꞌemukwakwu.
48002019	Soo mu Jew tumayohope meeoo e netamma nu sakwa yaꞌe ka suda tumaꞌemukwana. Nu sakwa uga nabatsa gisoo soo Te Pabeꞌe nu-koobatoo nabatsa. Pana nu yise namagwetzoaꞌe. Menoꞌo nu gi ka te nanamooatupu tumayohope nakabetsea-waꞌneꞌyoo ka Te Naa suuꞌmu nu nakabetseakwu. Nu namagwetzoaꞌe ka Te Naa Tooaꞌa-wi nu tunakaꞌoedyukuna pana ne nanamooatupu tumayohope gi e magwetzoaꞌe. Soo Te Pabeꞌe nu-koobatoo nabatsapu, oosoo e tunemadabuekute. Oosoo e soobedyana nu-koobatoo nabatsapu.
48002021	Nu sakwa uga ka besaꞌyoona ka mu Jew numu tumayohona nakabetseana soo Te Pabeꞌe sakwa gi nu-koobatoo nabatsapu. Pana oosoo gi oo manepunne. Nu oo sopedakwatoona nu ka Te Pabeꞌe soogwaꞌe nu-koobatoo nabatsakwudu.
48003001	Mu numu Galatia-witu, gi toge tusoohane. Mu ka sumuna napoohapu-gana mu gi kaaheno besa tusooyugwe. Mu uga toge-kwitu ka Te Pabeꞌe tamme-koobatoo oo nabatsana sopedakwatoona. Pana menoꞌo mu gi.
48003002	Ewetuoo soohane. Oꞌnosoo soo Te Naa mumme tu Besa Pooha-matu-ma mu sootuhise ka pumme mu nakaꞌoedyukute, gi ka mu Jew numu tumayohona mu nakabetsea.
48003003	Menoꞌo yise mu gi toge tusoohane. Mooasoo uga mu ka Te Naa Besa Pooha-ma nasootuhipu. Menoꞌo yise mu muusoo besa tooꞌe tumatugu, gi ka Te Naa Pooha soomayuna.
48003004	Mu ka sumuna oo soomuꞌwa noꞌoko mu manaꞌwena ka tutuha manena ka besow mu mayupu.
48003005	Mu ka sumuna gi oo natunedyooꞌe tooe how tooe suda manaꞌwepana. Soo Te Naa nanasookwugi mu pooha sootuhi ka tunakaꞌoedyukuna gi ka mu Jew numu tumayohope mu nage-kwitoo.
48003006	Mu Jew numu numu nemooagadu meeoo, “Tamme Te Naa doodooamu togesapa tamme ka Abraham-maꞌyoona tsuagetu. Numme ookow Te Naa tunetammakuna nagedu.” Ooonneꞌyoopana umu gi. Oꞌnosoo ka Abraham-witu meeoo natubotugupu, “Soo Te Naa meeoo, ‘Abraham besaꞌyoo,’ soo Abraham ka Te Naa nakaꞌoedyukuna.”
48003007	Mu tunakaꞌoedyukudu yise ka Abraham-nakwana tubetse tsuagetu. Umu oo-waꞌnesoo ka Te Naa-witu nakaꞌoedyukute. Ookow soo Te Naa te tunetammakute.
48003008	Meeoo tuwazoo ka oꞌnosoo naboꞌo soo Te Naa ka Abraham besa netamma, “Saaꞌa nu noꞌobatusoo numu sootuhikwu umu ka u-kwaꞌnesoo tusooyugwena ka mu tunakaꞌoedyukute tuwazoo.”
48003009	Umuoo tunakaꞌoedyukudu ka Abraham-waꞌneꞌyoosoo, tubetse tunakaꞌoedyukute. Umuoo ooonnekoo soo Te Naa besa sootuhaꞌe.
48003010	Umu Jew numu tumayohona nagedu gi nasootuhikwu. Oꞌnosoo meeoo nabotugu, “Soo Te Naa gi mu numu sootuhikwu umu ka gi ka a nabotuguna mayohona.”
48003011	Mu numu ka tumayohope nagedu soo Te Naa gi sootuhikwu umu ka noꞌoko gi mayoho-waꞌneꞌyoona, ka mu ewow. Pana umu Te Naa-wi tunakaꞌoedyukudu nasootuhikwu. Esoo oꞌnosoo Te Naa tunemadabuena a nabotuguna mu numu namagwetzoikwu, umu ka Te Naa-wi tunakaꞌoedyukuna.
48003013	Soo Te Pabeꞌe nanasootuhi namadabuepunne tamme-koobatoo oosoo ka puu gi nasootuhipuna. Oo oosoo nabotugu, “Soo numu puu ka sunngabe-ma natzakwenese, ka yaꞌese gi nasootuhikwu.”
48003014	Soo Te Pabeꞌe noꞌobatusoo numu-koobatoo nabatsapu. Menoꞌo yise noꞌobatusoo nasootuhikwu ka Abraham nasootuhi-kwaꞌnesoo. Oꞌno yise soo Te Naa noꞌoko tu Besa Pooha-matu-ma te sootuhikwu, tamme tu netamma-kwaꞌnesoo, tamme ka noꞌyoona Te Pabeꞌe-wi tunakaꞌoedyukuna.
48003015	E nanumu, soo numu ka nanano tunemadabuese, oo botuguse, gi haga umu-matu ka a naꞌunnena atasoo yugwe-waꞌneꞌyoo. Soo Te Naa unnepu ooonneꞌyoo, soo Te Naa gi atasoo oo yugwe-waꞌneꞌyoo.
48003016	Soo Te Naa ka Abraham meeoo netamma, “Nu oo sootuhikwu sumuoo u-maꞌyoona suagetu gi noꞌoko.” Mee naꞌunakwe, “Sumuꞌyoosoo u-maꞌyoo tsuagetu.” Oosoo ka Te Pabeꞌe-witu wahakwu. Mooasoo soo Te Naa ka tu unnena tugukepu.
48003017	Ewasoo (430) tomokapu mu Jew numu ka tumayohope, natuukwepuna. Umuoo tumayohope ka Te Naa unnena ka Abraham-tamme gi atasoo naneyugwe-waꞌneꞌyoo.
48003018	Mu numu nemooagadu meeoo unakwe, “Soo Te Naa meeoo mu numu Jew numu tumayohope nagedu suuꞌmu nasootuhikwu.” Pana gi! Soo Te Naa ka Abraham meeoo netamma, “Nu mu tunakaꞌoedyukudu sootuhikwu.”
48003019	Soo Te Naa puusoo meeoo ka Abraham netamma, “Nu mu sootuhikwu ka nuka mu nakaꞌoedyukute.” Ka nagutza mooeꞌugasoo mu toha kakasa-gaꞌyoo suuꞌmu ka mu Jew numu tumayohope ka yadooawabe tunetammakupu, oosoo yadooawabe yise ka mu numu ooka tu tunetammakupu mu nage tuungu. Soo Jew tumayohope gi ka Te Naa unnepu netumooꞌoo. Ka gisoo Te Pabeꞌe petu, soo Te Naa mu Jew tumayohopu-too numu mabetsea. Umu-makoo oosoo te mooe tunedyooꞌe. Soo umuoo tumatugu-toohakwi gi numu namagwetzoidu. Mu numu ooosapa suda tumatugutu yaa teepu-koobatu a nabotugu-waꞌneꞌyoosoo. Soo mu Jew tumayohope gi numu besa mayugwedu. Soo numu besa namayugwekwu ka Te Pabeꞌe Jesus nakaꞌoedyukuna.
48003025	Mooasoo yise soo Te Pabeꞌe namanumudoopu tamme ooweoo tunakaꞌoedyukute. Gi tamme ka te tumayohope soogwaꞌe.
48003026	Mu ka Te Pabeꞌe besa nakaꞌoedyukuna. Mu ka baa-wi namatzakase Te Naa doodooamu mane. Oꞌno yise mu ka Te Pabeꞌe-waꞌneꞌyookwu.
48003028	Tamme noꞌyoona ka Te Naa-nakwana nanakwaꞌneꞌyoo: Mu Jew numu ka mu gi Jew numu, mu unu hemma howyugwedu umu gi hemma howyugwedu noꞌokosoo, mu nanana mu momokoꞌne-no, noꞌyoona ka Te Pabeꞌe-wi tunakaꞌoedyukuna nanawaꞌneꞌyoo.
48003029	Tamme ka Te Pabeꞌe wangaꞌana tamme ka Abraham-maꞌyoona tubetse tsuagetu. Soo Te Naa yise noꞌoko te sootuhikwu ka Abraham sootuhi-kwaꞌnesoo.
48004001	Ka gisoo Te Pabeꞌe petu numme ka mu Jew numu tumayohona nakabetseadu, tuhaꞌa-kwaꞌne, oosoo puu ka hemma pumme mabetseadu nakabetsea. Soo numu puu ka yaꞌese, ka tu tooa togesoo tuhaꞌakoo, soo oo tooaꞌa ka tu naa hemma, oo tumawugana heedooꞌa,
48004002	pana togesoo oosoo ka pumme mabetseadu nakabetseꞌa, ka saaꞌa puusoo namabetsea mane. Oo naa meeoo tunetamma ka oo tomona oe manepetuse.
48004003	Ka oꞌnosoo tamme ookow tuhaꞌa-kwaꞌne tamme ka numu tumayohope-too meaꞌa.
48004004	Ka hemma toge-kwi mani petuse, soo Te Naa ka Tu Besaa Tooaꞌa ka eka teepu-koobatoo manumudoose, oosoo yise Jew numu mane ka tu nanumu tumayohona oo nage tuungu.
48004005	Soo Te Pabeꞌe ka tamme Jew numu tumayohodu magwetzoise tamme yise Te Naa doodooamu mayugwe, tamme ka oo nakaꞌoedyukuse.
48004006	Tamme ka Te Naa doodooamuna oosoo ka tu Besa Pooha-matu-ma te sootuhi. Menoꞌo yise tamme Te Naa mee oo natubanga.
48004007	Te tumayohope uga te tsitugu menoꞌo yise tamme ookow gi tumayohope-gaꞌyoo. Tamme yise Te Naa tunetammatoo manemokwu oosoo yise te doodooamu-gakwu noꞌoko te sootuhikwu.
48004008	Mu uga gi Te Naa sopedakwadoo. Mu nanesootuhiyakwe tooe hemmatoo tooe mu yise oo nakabetseaꞌa, gi ka Te Naa-matoo.
48004009	Menoꞌo yise mu Te Naa sopedakwatoo. Soo Te Naa mooasoo mu sopedakwatoo. Gi yise ka yaa teepu-koobatu poohabe nakabetseapana. Umuoo gi te magwetzoi-waꞌneꞌyoo.
48004010	Mu uga tooe how tooe manakwe pana menoꞌo mu ka tooe how tooe mu manena tabeba-gakute mu Jew numu-waꞌnesoo.
48004011	Mu ka sumuna gi a nakasopedakwadoo ka nuga unnena, mu ka gi e nakaꞌoedyukuna.
48004012	Nu ka mu-baaꞌyoona nu mu-kwaꞌnesoo manepetu nu punnoꞌo gi Jew tumayohope mayoho. Menoꞌo yise mu punnoꞌo sakwa nu-kwaꞌnesoo mane, gi Jew tumayohope mayohopana. Mu ooosapa besa e matugudu.
48004013	Mu oo sopedakwatoo nu ka mu-baa petuse, mu tunedyooꞌe tuoeyipana.
48004014	Mu gi e matusookwunaꞌe ka e tuoeyaꞌe, tooe mumme e nematzama sapa. Mu besa e matugu, ka toha kasa-gakoo tooetoo ka Te Pabeꞌe mu matugu-kwaꞌne.
48004015	Ka nu-toogoo tubetse besaꞌyoona mu uga ka mu pooe mesoo tzayubowse yise e mesoo hemeookwu. Menoꞌo yise mu atasoo nuummatugu.
48004016	Nu ka kaahenotu mu tooꞌe tunedyooe mu yise ooweoo e sookwohoꞌne.
48004017	Mu numu nemooagadu besa mu matugu, pana umu te tapoka, ka mu soohee-gana. Umu numme mu nagena gi petzape, oꞌno yise umuoo nagekoo mee sokwamana.
48004018	Oosoo besaꞌyoo ka numu besa mumme matugu, pana umu sakwa ooosapa besa mu tumatuguku, gi nuka onoko suuꞌmu.
48004019	E nanumu, nu suda mu soonammekuna, gi besa nuumma, mu ka gi besa manena. Nu mu suuꞌmu soomayu nu ka Te Pabeꞌe tamme mu tooꞌe soomawunise.
48004021	Mu ka oo soonakabetseana, ka mu Jew numu tumayohona ka Moses tubotuguna, mu gi oo nakasopedakwatoo.
48004022	Ka Abraham, waahoo nodukwa-ga-kwitu wahadu. Sarah noko oo tummatziwabe Hagar mee nananeadu.
48004023	Soo Sarah naatse tooaꞌadoona mooasoo natuukwepu soo Te Naa tu pooha-toohakwi meeoo oo netammana naatse tooaꞌagakwu soo Sarah yise oo nakaꞌoedyukuna. Soo Hagar yise punnoꞌo tooaꞌatoo mogoꞌne tooaꞌadoo tabua-kwaꞌnesoo.
48004024	Esoo nanatuukwepu te tuukwe ka menoꞌo hemma manepunnena. Soo numu tummatzidu mogoꞌne ka giba Sinai mee naneadu-kumaba nobe-gaꞌyoo.
48004025	Ooweꞌyoona soo Jew numu tumayohope mooe nawaha. Mu Jew numu pummesoo tumayohope nakabetseadu ka numu tummatzidu mogoꞌne-waꞌneꞌyoo. Umuoo numu nedyaweda, ooosapa pummesoo tumayohope nakabetseana. Soo Sarah puusoo mane-gaꞌyoo. Soo Te Naa oo sootuhi ka pumme oo nakaꞌoedyukute. Tamme Te Pabeꞌe-wi tunakaꞌoedyukudu oo-waꞌneꞌyoo. Tamme ka tunakaꞌoedyukuna soo Te Naa te sootuhaꞌe.
48004026	Mu Jew numu meeoo sokwama, “Soo Jerusalem besaꞌyoo, besa pukwi nanobe-gaꞌyoo.” Tamme nobe ka Te Naa-baa, o yise tubetse Jerusalem. Mu Jew numu uga ewatseꞌyoo, tamme yise Te Naa doodooamu ewasoo manemena,
48004027	tamme-witu a nabotugu-kwaꞌnesoo. “Umu Te Naa doodooamu sakwa ooosapa besa sokwamana ka Te Naa ooosapa nesookwugino. Oꞌnosoo umu gi ka Te Naa sopedakwatoo pana menoꞌo soo Te Naa tu doodooamu mu mayugwemena. Soo Te Naa umuoo tu doodooamu ka mu Jew numu Jerusalem-wi nonobe-gakoo ooonakwa unusoo sootuhi.” Ekow mogoꞌne doodooamu-waꞌneꞌyoo tamme.
48004028	E nanumu tamme Te Naa doodooamu tamme ka Te Pabeꞌe-wi tunakaꞌoedyukuna ka Te Naa Abraham netamma-kwaꞌne.
48004029	Esoo nanatugwengape umuoo waahoo nanaꞌatse-witu. Esoo naatse numu-waꞌnesoo nadooaꞌadoo tabuadu ka naatse Te Naa Pooha-wi nadooaꞌadoodu nekuseka. Menoꞌo esoo ooonneꞌyoo, mu Jew numu tamme Te Pabeꞌe-wi tunakaꞌoedyukudu kusegeayakwe.
48004030	Soo Te Naa meeoo tubotugupu, “Soo tuhaꞌyoo ka puusoo manekakoo mogoꞌne-matoo kemmana, punnoꞌo besa nasootuhi. Soo numu tummatziwabe tu tooa nosoo gi nasootuhikwu umu sukwe natayakwunikwu.”
48004031	E nanumu tamme ka Te Pabeꞌe-wi tunakaꞌoedyukuna ka puusoo manekakoo mogoꞌne tooa-waꞌneꞌyoo.
48005001	Soo Te Pabeꞌe te natzamaꞌwuna tamme numu too sookwaꞌe, oosoo ka te sukwe maꞌnaꞌwena petsabena. Gi ka mu Jew numu tumayohope nakabetseapana, tooe ka pumme tumayohope mumme mu nakabetsea tuungu sapa.
48005002	Nu, Paul, yise meeoo mu tubetse netamma, mu gi Jew numu manepana. Mu ka Jew numu manese, mu tookwa gi Te Pabeꞌe nakaꞌoedyukute, ooonneꞌyoona mu gi nasootuhaꞌe.
48005003	Mu ka oo manena, mu noꞌoko ka Jew numu tumayohope mayohokwu.
48005004	Mu ka tumayohope nakaꞌoedyukuna, mu tookwa gi ka Te Pabeꞌe nakaꞌoedyukukwu. Soo Te Naa yise gi mu magwetzoi-waꞌneꞌyoo.
48005005	Tamme ka Te Pabeꞌe nakaꞌoedyukuna, soo Te Naa saaꞌa besa te mayugwenokwu.
48005006	Tamme yise ka Te Pabeꞌe Jesus doodooamu manese, soo numu Jew numu manina, gi hee. Tamme yise Te Pabeꞌe nakaꞌoedyukuna suuꞌmu nasootuhikwu, yise nanasoobedyakwu.
48005007	Mu ugasoo besa ka Te Naa podo meadape, mu numu nemoꞌagadu mooasoo mu tzadyooiku ka kaaheno naꞌunnedu mu nakabetseꞌa.
48005008	Soo Te Naa e doodooamu mee mu natubangakwuse mu netutzea, gi ka hemma nakaꞌemukwapana, mee mu netammana.
48005009	Pana huuꞌyoo mu-nagatu mu nemooagakwu ewow mu-nagatu suda neeyugwekwu.
48005010	Nu oo sopedakwadoo soo Te Naa ekow mu nakasopedakwadookwuna mu sootuhikwu. Mu yise nu-waꞌnesoo tusooyugwekwu. Soo sutaꞌyoo kodyukakwu umu numu nemooagadu-matoo.
48005011	Umu numu nemooagadu nu-kwitu naꞌesagoena, nu ka mu Jew numu tumayoho tuungu mee nanaꞌesagoeꞌe nu mu numu mee tuukwena, “Soo Te Pabeꞌe tamme-koobatoo nabatsa,” ooonneꞌyoona mu Jew numu ooosapa unu e nekuseka.
48005012	Ka mu Jew numu nemooagadu gi nakaꞌoedyukupana umu sakwa mu tsasoopedya.
48005013	E nanumu, soo Te Naa mu netutzea gi ka mu Jew numu tumayohope nakabetseapana, gi yise too ka suda tu namanena nakabetseapana tuwow. Sumuꞌyoosoo naꞌunnedu noꞌoko ka Te Naa tumayohona waha mee naꞌunnedu, “Tamme ka tammesoo besa nanasoobedyana tamme sakwa noꞌoko numu besa soobedya.” Mu sakwa Te Naa tumayohope nanatummatzina ka muusoo besa nanasoobedyana.
48005015	Mu ka ooosapa muusoo nanahana, mu sumuna muusoo kadoo nananemayugwekwu.
48005016	Mu sakwa ooosapa Te Naa Besa Pooha nakabetsea. Oꞌno yise mu gi suda manekwu, numu sukwe tusoomayu-waꞌne.
48005017	Soo numu soonammena, suda tusooyukwe pana soo Te Naa Besa Pooha mu numu besa mane tuungu. Numu soonammena ka Te Naa Besa Pooha-no naꞌataꞌyoosoo.
48005018	Mu sakwa yise noꞌoko ka Te Naa Besa Pooha tunetammana nakabetsea. Oꞌno yise mu tooe gi ka Jew numu tumayohope nagepana gi hownneꞌyoo.
48005019	Soo numu tooe how tooe nanasuda manakwe: nanamaꞌemukwana, numu poohana, hemma namadabue-matoo nanesootuhina, nidyupuna, yabesoo sutana, hee-koobatoo nanakwohonena, numu nasutaꞌana, noꞌoko numu sutakuna, nanahana,
48005021	nananenaboaꞌana, baagoena, tooe how tooe manena yise nanasuda tumatuguna. Mooasoo nu meeoo mu tuukweꞌe, “Soo suda tumatuguduna gi Te Naa doodooamu mane-waꞌneꞌyoo.”
48005022	Soo Te Naa Besa Pooha ka mu-naga manese nanabesa numu manetuungu, besa nanasobedyana, besa sokwamana, nanapuaꞌana, gi nanahapana,
48005023	numu tummatzina, gi yabe sutana, besa tumatuguna, numu besa matuguna, gi esayaꞌena, yise puusoo besa namabetseana. Tamme ka yoo manena tamme ka Te Naa tamme netammana nakabetsea.
48005024	Tamme ka Te Pabeꞌe doodooamu manise gi suda tumatugunokwu.
48005025	Tamme ekow sutakoo po maꞌwuke. Menoꞌo soo Te Naa Besa Pooha te tunetammakute.
48005026	Tamme sakwa gi tamme soo nananasootzaꞌmeku, gi numu nasoodyagepana, gi paba nasooyugwepana, tamme sakwa tunakabetsea.
48006001	E nanumu, ka mu-nagatu uga tunakaꞌoedyukudu maꞌemukwakese mu ka Te Naa Besa Pooha nakabetseadu-nagadu sakwa oo tummatzi, oꞌno saaꞌa oo soo besasoo manekadooa. Gi haꞌyoo oo sooyugwepana. Muusoo saaꞌa punnoꞌo besa nanemabetseano oꞌno mu besa nanesootuhinokwu.
48006002	Ka Te Pabeꞌe tamme oo tunetammakupu besa nagenona, oꞌno tamme besa nananemabetseanokwu.
48006003	Soo numu meeoo nasooyugwedu, “Nu nagutza besaꞌyoo numu e tummatzi-too,” oosoo puusoo nanemooaga.
48006004	Tamme sakwa ka besa te tumatuguna sopedakwadoona, gi sakwa tamme numu ooonakwa besa nasooyugwepana,
48006005	tamme ka noꞌyoona suda tumatuguna.
48006006	Tamme ka tamme tunedyooedu sakwa tumanagaku, ka besa tamme oo tunedyooꞌe.
48006007	Gi muusoo nanemooagapana, mu puu gi ka Te Naa nemooaga-waꞌneꞌyoo. Tamme puu ka tooe hemma tooe masuase, saaꞌa tamme ooonnekoo soo yasakwu.
48006008	U ooosoo manepunne. Tamme ka suda manena, ka saaꞌa soo suta te tumatuguna tamme-matoosoo kodyukwu. Tamme ka Te Naa Besa Pooha nakabetseana, saaꞌa soo Te Naa ooosapa te sootuhina, te magwetzoinokwu.
48006009	Tamme sakwa gi oo sookwumehoepana ka besaꞌhoo, ooosapa oo nageno, gi oo maꞌwu, oꞌno ka saaꞌa besaꞌyoo tamme-tammesoo kodyudooa.
48006010	Menoꞌo yise tamme Te Pabeꞌe nananesootuhidu sakwa besa nanamatuguna noꞌoko mu numu ooosoo matugu.
48006011	Esoo nakwi nabodu, nugasoo tuboona. A poonne haaꞌno pabatseꞌe nu tuboꞌo.
48006012	Mu numu Jew mu mane tuungudu, mu sukwe tumayohokuna, oꞌno mu numu gi mu nekwohoꞌnekwu mee umu sokwamana.
48006013	Tooe umu puusoo Jew numu pana, umu punnoꞌo puusoo gi ka Jew numu tumayohope nakabetseꞌa. Mu-ma umu sukwe nanaꞌunnena mu mu nakabetsease, Jew manekwu, mee unnena.
48006014	Nu sakwa puu gi nuusoo nama nanaꞌunne. Nu ka Te Pabeꞌe Jesus-ma nanaꞌunakwe. Soo Te Pabeꞌe puu nu-koobatoo nabatsa. Menoꞌo yise nu gi ka sutakoo ka teepu-koobatoo nakabetsea-waꞌneꞌyoo.
48006015	Soo numu ka Jew-na gi hee. Soo numu yise ka gi Jew-na oosoo punnoꞌo gi hee. Oosoo gi hownneꞌyoo soo Te Naa ka te pudu manumudookwuse.
48006016	Umu egea nakaꞌoedyukudu, nu ka Te Naa-matoo nanesootuhikute, “Mu sootuhi,” mee unnena. Umu tunakabetseadu tubetse Jew numu Te Naa tunetutzeana.
48006017	E tookoo unu tutzaga-gaꞌyoo ka Te Pabeꞌe tunetummana numu e tunedyooꞌe, oowetu umu e kusedyana. Tooe haga tooe sakwa gi e nematzamapana, mooasoo nu togekoo tutzagaꞌyoo.
48006018	E nanumu, “Soo Te Pabeꞌe sakwa ooosapa besa mu sootuhi,” mee nu mu nanesootuhikuyakwe. Esoo sakwa ooosapa togesapa.
49001001	Ka Paul-makoo mumme Te Pabeꞌe Jesus-wi tunakaꞌoedyukudu-matoo nabopu. Soo Te Pabeꞌe nuka netutzea ka besa tu unnepu mu numu e tuukwe tuunguna, ka Te Naa pumme meeoo netamma.
49001002	Nu ka Te Naa noko Te Pabeꞌe-matoo mu nanesootuhikute umuoo mu sootuhina mu magwetzoikwu.
49001003	Soo Te Naa tubetse besaꞌyoo. Tamme ka Te Pabeꞌe-tuna oosoo noꞌoko hemma bebesow-ma te sootuhaꞌe.
49001004	Oꞌnosoo gisoo ka Te Naa ka teepu matabue oosoo te netutzease, mee tamme-witu netamma, “E Besaa Tooaꞌa saaꞌa Mu Pabeꞌe Jesus manedooa. Oosoo numu-koobatoo nabatsakwu. Nu saaꞌa gi mu tumaꞌemukwa-kwi mu neyugwedooa, soo E Tooaꞌa unu e soobedyana mu-koobatoo nabatsadooa. Nu saaꞌa yise mu tumaꞌemukwana soomuꞌwadooa. Nu mumme e dooamu e mayugwekwuna besa soobedya. Nu tubetse unu mu soobedyana besa mu sootuhikwu. Nu oꞌnosoo e tusoohanena gi mu numu tuukwe, pana menoꞌo nu ooka mu nakasopedakwadookwuna petzape, nu nobatu-ma mu sootuhikwu ka Nuga Besaa Tooa mu ꞌoedyukute. Umu saaꞌa ka nuꞌmatoo e nanesootuhina mee unnedooa, ‘Tubetse besaꞌyoo soo Te Naa tusooyugwena, soo Te Naa besa te sootuhikwu.’ “
49001010	Soo Te Naa meeoo mooasoo tusoohanepa, ka teepu atasoo manikwuna oe manepetuse, oosoo noꞌoko hemma nanano tuunoyugwe mayugwekwu yaa ka teepu-kooba manipetuse noko ka teepu paꞌanakwatu tuwazoo soo Te Pabeꞌe yise noꞌoko hemma nemadabuepunnedooa.
49001011	Noꞌyoona soo Te Naa tusooyugwena ooosapa kaaheno manekena. Mooasoo soo Te Naa tunetutzeapu noꞌobatusoo numu tu dooamu tu mayugwegena ka Te Pabeꞌe mu nakaꞌoedyukute.
49001012	Soo Te Naa meeoo tusooyugwe, “Nu e dooamu mu mayugwekwu. Oꞌno yise noꞌyoona numu e tubetse besaꞌyoona sopedakwadookwu.” Mooeꞌugasoo numme ka Te Pabeꞌe nakaꞌoedyukute.
49001013	Mu saaꞌa ka ne tubetse unnepu nakase oꞌno, yise mu Te Pabeꞌe nakaꞌoedyukukwu soo Te Naa mu magwetzoikwutu o. Oosoo yise tu Besa Pooha-ma mu sootuhi, oo-ma mu kopokwu pummetusoo mu mayugwekwu tu unne-kwaꞌnesoo.
49001014	Soo Te Naa ka tu Besa Pooha-ma te sootuhikwu, te tzapoonnekuna oosoo saaꞌa besa te magwetzoidooa yise tu besa dooamu te mayugwedooa. Oꞌno yise noꞌyoona numu, ka Te Naa tubetse besaꞌyoona sopedakwadookwu.
49001015	Nu meeoo tuwazoo unakwe soo Te Naa tookwa tubetse besaꞌyoo nu nanabesa mu-kwitu nakapunne mu ka Te Pabeꞌe nakaꞌoedyukuna, noꞌoko mu tunakaꞌoedyukudu soobedya.
49001016	Nu yise ooosapa ka Te Naa-matoo mu nanesootuhikute, meeꞌe nu unneyakwe, “U, Ne Naa ka Ne Pabeꞌe Jesus tubetse Naa. U tubetse naduyadu. U ka mu numu otuoo besa sootuhiyakwe. Mu yise besa nasootuhiyakwe. Oꞌno umu besa u-kwitu nakasopedakwadookwu.
49001018	Umu u sooꞌoedyukukwu besa oo nakasopedakwadookwu, u, Ne Naa, numme netuseapu yise saaꞌa numme besa tunakaꞌoedyukudu sootuhidooa, numme u tuukwe-kwaꞌnesoo.
49001019	Umu oo sopedakwadookwu u, Ne Naa, unu pooha-gana ne magwetzoikwu, numme ka u nakaꞌoedyukuna.
49001020	U, Ne Naa, ka u pooha-ma Ne Pabeꞌe mayoda ka oo nabatsa-kwikoo. U, Ne Naa, nabaatoo oo bise, nawaꞌnesoo oo matabue.”
49001021	Menoꞌo manakwana soo Te Naa noꞌobatusoo poohabe mu numu-no ka Te Pabeꞌe-toohakwi manepunne mayugwe.
49001022	Te Pabeꞌe yise ka noꞌokosoo poohabe putooha ka Te Naa neyugwese oosoo yise ka mu tunakaꞌoedyukudu moohekwu.
49001023	Soo Te Naa ka mu tunakaꞌoedyukudu-no nawaꞌnesoo manepunne. Soo Te Pabeꞌe noꞌoko hemma nanemamakwuna nanemadabuena oo-toogoo te moohe.
49002001	Ka oꞌnosoo umu gi Te Naa sopedakwadoo mu ka ooosapa tumaꞌemukwana.
49002002	Umu ka mu suda manedu numu-waꞌneꞌyoo yaa teepu-koobatu ooosapa gi togekoo, ka sutakoo nakabetsea.
49002003	Tamme ka sutakoo podo mea ka sutakoo tookwa nakabetseana, tamme ka sutakoo besa sooyugwena. Noꞌyoona tamme uga nanakwaꞌneꞌyoosoo, suta te tumatuguna yise tamme-matoosoo namakodyukukwu.
49002004	Tooe tamme uga gi ka Te Naa napuaꞌapana tamme ka ooosapa tumaꞌemukwana, soo Te Naa unu te soobedya. Oosoo unu tutuha te soobedyana, te sootuhi. Tooe gi ooka te mapuꞌapunne sapa soo Te Naa ka Te Pabeꞌe-koobatoo te magwetzoaꞌe.
49002006	Soo Te Naa ka Te Pabeꞌe yaꞌese oo mayodase oo-no soo Te Naa saaꞌa nabatoo te bikwu, oꞌno tamme tunakaꞌoedyukudu tuise, te mayodadooa, yise Te Naa-baatoo te bikakwu tamme yise oo-no hemma nemadunagakwu.
49002007	Ooosapa yise Te Pabeꞌe besa te sootuhinokwu ka putoohakwi te manese soo Te Naa tu tubetse besaꞌyoona te tzapoonnekukwu.
49002008	Tooe tamme gi ka tamme oo tunetammakuna noꞌoko mayohopana soo Te Naa te sootuhikwu. Oosoo te magwetzoikwu ka te tunakaꞌoedyukute.
49002009	Noꞌyoona tamme gi meeꞌe nanaꞌunne-waꞌneꞌyoo, “Numme nummesoo namagwetzoaꞌe ka besa tumatuguna.” Soo Te Naa puusoo tamme sootuhikwu.
49002010	Oꞌno oosoo gi te pudu manumudoose ka Te Pabeꞌe-tooha te mayugwe. Ka Te Naa tamme tunemadabuekupu ka besow podo tamme ka Te Pabeꞌe-no meanoꞌokwu.
49002011	Mu gi Jew numu-nagatu-matu sakwa oo soomayu ka oꞌnosoo mu hownneꞌyoona. Mu Jew numu uga ooosapa mee mu-kwitu wahayakwe, “Umu gi Jew numu, gi. Numme Jew numu suuꞌmu nanetutzeapu,” meeꞌe umu. Ka gisoo Te Pabeꞌe yaa teepu-kooba petu, mu uga wakwawaꞌa. Soo Te Naa gisoo meeoo mumme netamma, “Nu mu sootuhikwu,” mee. Mu uga Te Naa gi sopedakwatoo, gi hownnekoo mu bi-waꞌneꞌyoo ka gi pumme mu sopedakwadoo. Mu uga gi Te Pabeꞌe-tu, soo Te Naa yise mu sukwe tsasoopedya.
49002013	Mu uga Te Naa-kwingaꞌa pana soo Te Pabeꞌe mu-koobatoo nabatsase, menoꞌo yise mu Te Naa doodooamu manepetu.
49002014	Numme ka mu gi Jew numu naboꞌoꞌa, ka numme Jew tumayoho-too meana. Pana soo Te Pabeꞌe ka ne mooꞌa tumayohopu kadoo ne mayugweku. Oosoo ne nananenaboana kadoo mayugwekese, noꞌobatusoo numu sumusoo mayugweke, Jew numu yise mu gi Jew tuwazoo. Ka Te Pabeꞌe noꞌo-koosoo hekoobaatoo nabatsase. Menoꞌo yise tamme gi nanakwohonena, tamme nanapuaꞌakwu.
49002016	Ka Te Pabeꞌe tamme-koobatoo nabatsase oosoo yise Te Naa pupuaꞌamu te mayugwe,
49002017	Soo Te Pabeꞌe ka petuse noꞌoko te tuukwe soo Te Naa noꞌoko tu pupuaꞌamu te mayugwe.
49002018	Ka Te Pabeꞌe nabatsase, oꞌno yise noꞌobatusoo numu ka tu Besa Pooha-ma sootuhi yise tamme noꞌyoona Te Naa-matoo nanesootuhikwu.
49002019	Mu menoꞌo gi Jew numu gi wakwawaꞌa manese, mu numme-waꞌneꞌyoosoo Te Naa doodooamu tamme noꞌyoona nanano ka Te Naa-baa natzepotugu.
49002020	Menoꞌo tamme tunakaꞌoedyukudu tupe-waꞌneꞌyoo, ka Te Naa tubetse nanesootuhi nobe pumatoo namadabue-kwaꞌneꞌyoo. Soo Te Pabeꞌe puu ka nobe-matu besaꞌyoo. Umu Te Pabeꞌe yadooawabe ka nobe pukooba katu-kwaꞌneꞌyoo yise mu punnoꞌo ka nobe-matuoosoo namadabuepunnedusoo. Oosoo noꞌoko nana-ma te totsagedukwu, sumuoosoo nanesootuhi nobe te mayugwekwu. Soo Te Naa tamme-naga nobe-gaꞌyoo ka tu Besa Pooha-ma te sootuhise.
49003001	Nu, Paul, nakwutuma ka Te Pabeꞌe Jesus-koobatoo, nu ka mumme gi Jew numu nanesootuhibu tuneyooena.
49003002	Mu mooasoo e sopedakwatoo soo Te Naa e sootuhipu, ka Te Naa pudu tunetammapu mu-toogoo besaꞌhoo mumme e tunedyooe tuunguna.
49003003	Oꞌnosoo esoo naꞌunnepu gi haga oo nakadu ka gi numu natuukwe. Menoꞌo soo Te Naa Besa Pooha umu oo yadooawabe tuukwe ka pudu naꞌunnepu. u tuwazoo oo pooha nosepu ekow naꞌunnepu Te Pabeꞌe-witu. Menoꞌo yise mu oo nakasopedakwadookwu ka Te Pabeꞌe-witu, mu ka mu-matoo e tubona mesoo neana. Nu oo boꞌo ka Te Naa nuka netamma-kwaꞌnesoo.
49003006	Menoꞌo soo Te Naa noꞌobatusoo Te Pabeꞌe nakaꞌoedyukudu besa matugu namekoosoo mu Jew numu, mu gi Jew numu tuwazoo. Oosoo te sootuhaꞌe, tu dooamu te mayugwese noꞌoko sumu-kwaꞌnesoo te matabuedooa tamme ka Te Pabeꞌe-toohakwiꞌyoona.
49003007	Soo Te Naa e sootuhipu tooe gi e maawaꞌnekoo sapa noꞌoko tu doodooamu-nagatu. Oosoo e pooha-maka ka besa tu unnepu mumme gi Jew numu e tunedyooe tuunguna. Nu noꞌoko numu ooka nakasopedakwadoo mayugwekena soo Te Pabeꞌe yise mu sootuhaꞌe. Soo tamme oo sootuhina noꞌoko tooe hemma tooe numu tusooyugwena ooonakwa besaꞌyoo. Nu ka besa naꞌunnedu ka Te Pabeꞌe gi mobekwakwukoo gwetzoibu mu tuukwe.
49003010	Soo te matabuepu noꞌoko numu e tuukwe tuungu. Te Manumudoopu uga mu numu gi oogow tuukwepu pana menoꞌo oosoo te tuukwe. Nagutza mooe ugasoo hemma-kobenasoo soo Te Naa mooasoo meeoo tusooyugwepu oosoo ka mu toha kakasa-gakoo menoꞌo tzapoonnekukwu ka unu besa tamme-too tu tusooyugwena soo Te Pabeꞌe noꞌokosoo sumusoo te mayugwekwu. Tamme mu tzapoonnekute soo Te Pabeꞌe Jesus ka Te Naa unnepu togesapa mayugweke, tamme ooka nakaꞌoedyukudu-nagatu.
49003012	Menoꞌo tamme ka Te Naa mesoo nanetzakwiyaꞌena gi hemma-ma nasoosui ka Te Pabeꞌe-ma nasoonatzina.
49003013	Tooe nu mu-koobatoo nakwutumase sapa mu sakwa gi nasootookepana. Oꞌno mu mesoo natummatzikwu.
49003014	Ooonneꞌyoona nu yaa nanesootuhaꞌe ka Te Naa-matoo mee unnena.
49003015	“U Noꞌobatusoo Numu Naa ka yaa teepu-koobatu nokosoo ebe tamme-koobakwitu tooe.
49003016	U sakwa ne pewu-kwitu sootuhi U Besa Pooha-ma.
49003017	U Ne Pabeꞌe ooosapa numme-koobatu, umu sakwa ookow nakaꞌoedyuku. Oꞌno yise umu ooosapa nanaꞌunusoo nanasoobedyakwu.
49003018	Numme yise noꞌoko mu tunakaꞌoedyukudu-no oo nakasopedakwadookwu ka noꞌoko numme unu besa u soobedya.
49003019	U tubetse unu ne soobedya. Numme gi hownnekoo oo nakasopedakwadoo petu ka numme besa u soobedyana. U tubetse unu besaꞌyoo. U sakwa besa ne mayugweke nawaꞌnesoo.
49003020	U tubetse unu besaꞌyoo. U, Ne Naa, u Besa Pooha-ma besa ne tuyugwekute ka ne nanesootuhi, tooetoo ne tusooyugwena ooonakwa besasoo.
49003021	Noꞌyoona numme u nakaꞌoedyukudu oo sopedakwadoo u tubetse besaꞌyoo. Ooosapa yise noꞌyoona numme Ne Pabeꞌe-toohakwidu nanesootuhidu mee unnekwu, ‘Soo Te Naa unu besaꞌyoo,’ oosoo ka Tu Pooha-ma besa ne mayugwena.”
49004001	Yaahoo ka Te Pabeꞌe tummatziwabena, nu nakwutuma. Nu meeoo mu tubetse netamma, mu sakwa ka Te Naa mumme tunetammakuna nakabetsea ka nasootuhi manese ka mumme oo netutzease.
49004002	Oosoo ka besa nayadooadu te tuukweꞌepu tamme sakwa gi numu ooonakwa besa nasooyugwepana, gi nidyapupana ooosapa nanatoo besaꞌyoona ka unu nanasoobedyana.
49004003	Tamme sakwa sumusoo maneka. Tamme sakwa noꞌyoona ka Te Naa Besa Pooha nakabetseapunne. Oosoo noꞌoko nanakwaꞌnesoo tusooyugwe te mayugwekese, tamme besa nanamatoo sokwamakwu.
49004004	Tamme tunakaꞌoedyukudu noꞌyoona sumuꞌyoosoo. Tamme sumuoosoo ka Te Naa Besa Pooha nakabetsea. Tamme noꞌyoona sumusoo nanetutzeapu tamme yise noꞌyoona Te Naa-baaꞌyookwu.
49004005	Soo Te Pabeꞌe sumuꞌyoosoo ka noꞌyoona pumme te nakabetseꞌa. Tamme noꞌyoona sumu-waꞌnesoo baa-wi namatzaka. Tamme noꞌyoona sumu-waꞌnesoo tunakaꞌoedyukute.
49004006	Sumuꞌyoosoo soo Te Naa tamme noꞌyoona oo-matoo nanesootuhi oosoo noꞌoko hemma matabuepu, noꞌoko hemma nemadabuepu, noꞌoko te gwetzoimona te nemadabuekupuna tu pooha-ma te sootuhipu.
49004007	Tamme noꞌyoona sumuꞌyoo, pana soo Te Pabeꞌe nanaꞌatakoosoo besow poohabe-ma te sootuhi tu sookwikwaꞌnesoo.
49004008	Ka Te Pabeꞌe-witu nabotugu-kwaꞌnesoo. “Oosoo ka tu wohomu matzooekuse, oosoo ka Te Naa-baatoosoo kodyuka. Ooonneꞌyoona oosoo numu nanaꞌatakoosoo besow pooha sootuhipu.”
49004009	Oosoo tookwa ka Te Naa-baaꞌyoona yaa teepu-kooba petupu oꞌno meeoo naꞌunakwe oosoo ka Te Naa-baatoosoo kodyuka.
49004010	Menoꞌo yise oosoo ka Te Naa-baatoosoo kodyukase noꞌyonna hee yise namamakwu petu.
49004011	Oosoo nanaꞌatakoosoo besow te Pooha-sootuhipu ka te nanatummatzikwuna te nemahanekuna. Susumudu oo yadooawabe, susumudu gi tunakaꞌoedyukudu Te Naa-witu tuukwemoꞌodu, susumudu numu nenoyukwedu. Pana noꞌoko mu tunakaꞌoedyukudu nenoyukwe ka Te Pabeꞌe unu mu nakaꞌoedyukukwuna.
49004013	Tamme yise noꞌyoona sumusoo manekekwu ka Te Naa Tooa sopedakwatoona, nanakwaꞌnesoo tunakaꞌoedyukuna. Tamme yise natzooepunnedu-kwaꞌne tabuakwu, ka Te Naa tamme tunetammaku-kwaꞌnesoo.
49004014	Tamme yise gi waha-tamme tusooyugwekwu, tuhaꞌa-waꞌne. Ka mu numu nemooagadu numme-baa petuse, tamme gi mu nakabetseapana tooe tamme mu tooꞌe nemooaga sapa. Tamme gi ooosapa te soonammena atasoo yugwe-waꞌneꞌyoo, gi nanaꞌemota wumatzakadyipana.
49004015	Tamme kaaheno nanadyadooekwu, tamme ka unu nanasoobedyana. Tamme ka Te Pabeꞌe-waꞌnesoo manekekwu. Soo Te Pabeꞌe o te moohekwudu
49004016	tamme yise oo-ma nasoonatzina nanatummatzikwu. Tamme nanano tuunoyugwe tamme ka nanasoobedyana. Oꞌno tamme natzooekwu.
49004017	Te Pabeꞌe meeoo mumme e tuukwe tuunguna, “Mu uga ka oꞌnosoo tumaꞌemukwadu ka umu gi tunakaꞌoedyukudu-kwaꞌne. Mu sakwa gi ooosoo manepana.” Umuoo gi tunakaꞌoedyukudu gi kaaheno tusooyugwedu.
49004018	Umu gi ka Te Naa nakasopedakwadoona. Oo-tamme wakwawaꞌa-waꞌneꞌyoo. Umu gi oo sopedakwatoo ka Te Naa tamme sootuhina, umu ka tusoomatzooena gi sootunakaꞌoedyukuna.
49004019	“Gi hownneꞌyoo tooe sutaꞌyoopana,” mee sokwamadu. Umuoo suta tu tusooyugwena pedukudu. Umu tooe how tooe suda manakwe ka meeoo sokwamana. Umu yise nanaꞌunusoo suda manakwe.
49004020	Mu ka Te Pabeꞌe-wi tunakaꞌoedyukuna, mu gi suta mu manena natunedyooe.
49004021	Mu ka Te Pabeꞌe tubetse unnepu naka. Mu ka besow po te nagekwuna natunedyooe, tamme ka Te Pabeꞌe-doodooamuna.
49004022	Soo besa oo unnepu tamme ka suta te manena tzadyooikute, ka oꞌnosoo te soomane-kwaꞌne mee naꞌunnedu soo Te Naa pudu numusoo te matabuekwu. Oꞌno tamme kaaheno tusooyugwekwu. Tamme besa nanamatugukwu yise ka Te Naa-waꞌnesoo.
49004025	Noꞌyoona sakwa tamme ka suda te tumaꞌemukwana maꞌwu. Tamme sakwa ooosapa kaaheno nanadyadooe, tamme tunakaꞌoedyukudu ka noꞌyoona sumuꞌyoonasoo.
49004026	Ka sutana, tamme sakwa yabesoo suta makwu. Tamme sakwa gi wunaꞌme sutapana tu yongo-matoo.
49004027	Tamme ka sutana, soo sutaꞌyoo te matzooekukwu.
49004028	Tooe haga tooe tuduhadu sakwa gi tuduha mane. Oosoo sakwa hemma natunedyuse hemma howyugwe. Oꞌno yise oosoo tooe hemma tooe ka mu tutuha manedu gea.
49004029	Tamme sakwa gi suda yadooapana. Tamme sakwa ooosapa besa unnena oosoo kummaꞌakoosoo numu tummatzi. Tamme sakwa ka besow mu tuukwena umu besa hanesootuhino. Oꞌno soo Te Naa besa mu sootuhikwu.
49004030	Tamme sakwa gi ka Te Naa Besa Pooha suda masoonammepana. Menoꞌo tamme oo sopedakwatoo soo Te Naa te kopose, oosoo yise saaꞌa te magwetzoikwu, oosoo ka Tu Besa Pooha-ma te sootuhise.
49004031	Tamme sakwa gi nidyapupana, gi sutapana, gi nananesootzemapana, gi tooe how tooe nanadyugwepana.
49004032	Tamme sakwa yise unu nanasoobedyana besa nanamatugu. Tamme sakwa oo soomuꞌwa ka numu suda tamme matugu, soo Te Naa puu te tumaꞌemukwana soomuꞌwa ka Te Pabeꞌe-koobatoo.
49005001	Soo Te Naa unu te soobedyana pummesoo dooamu-waꞌne te matugu. Tamme sakwa oo-waꞌnesoo.
49005002	Tamme sakwa unu nanasoobedya ka Te Pabeꞌe tamme unu soobedya-kwaꞌne. Oosoo puu tamme-koobatoo nabatsapu. Soo Te Naa besa soonamme ka Te Pabeꞌe tamme-koobatoo nabatsapu yise te tumaꞌemukwana oo-koobatoo soomuꞌwa.
49005003	Tamme sakwa gi kukummaꞌa-no nanaꞌahegoepana, gi moogoo manepana soo Te Naa doodooamu sakwa gi ooonneꞌyoopana.
49005004	Tamme sakwa gi suda apegeapana, tooe hayoo tooe unnepana, suda naꞌunnedu tuukwepana, tamme Te Naa doodooamu sakwa gi suda apegeapana. Tamme sakwa ooosapa besa apegeamo, mee unnena, “Te Naa tubetse besaꞌyoo.”
49005005	Tamme oo sopedakwatoo mu Te Naa-no Te Pabeꞌe ka teepu atasoo yugwekwuse. Soo Te Naa mu moogoobu numu noꞌoko nanaꞌahegoedu gi ooka mu maꞌwu, umuoo gi sootuhikwu, umu gi oo-noꞌyookwu.
49005006	“Gi hownneꞌyoo ka tumaꞌemukwagonnopana,” meeꞌe mu nemooagana, mu netammakwu. Umuoo gi nakaꞌoedyukupana. Soo Te Naa ka sutakoo umu-matoosoo makodyukukwu noꞌoko mu gi tunakabetseadu umu ka tumaꞌemukwakena.
49005007	Tamme sakwa numu nemooagadu sukwe tsasoopedya.
49005008	Tamme-notu toganopunne uga ka Te Naa gi nasopedakwatoo, tamme togaba-witu-waꞌneꞌyoo. Menoꞌo yise tamme oetu tabuakute, o tamme ka Te Naa-witu nakasopedakwadoose. Tamme sakwa Te Naa dooamu-kwaꞌne besa oetu nakasopedakwadoo.
49005009	Tamme ka Te Naa-witu nakasopedakwatoona, tamme sakwa besaꞌyoona kaaheno ka Te Naa podo besa meadabe.
49005010	Tamme sakwa ka Te Pabeꞌe tamme oo soomane tuungu oo-ma sokwama tabua.
49005011	Mu gi tunakaꞌoedyukudu tooe how tooe manakwe, umu ka gi Te Naa-witu nakasopedakwadoona. Tamme sakwa gi umu-ma tzabepana. Umuoo sakwa mu neda.
49005012	Ka umu gi tunakaꞌoedyukudu suda watze manakwe umu-ma nasookwina gi oo wahapana.
49005013	Tooe ka togano-wi sapa, hemma gi pepesow nawatzetugu ka oo-koobatoo tabedooakese numu oo mesoo poonne. Ka te nanesootuhi hoobea-waꞌne oo naꞌunakwe: Umu utuꞌidu sakwa tubonne. Umu tuipu sakwa yozu, soo Te Pabeꞌe ka taba mu-koobatoo tabedooapunnedu-kwaꞌneꞌyoo.
49005015	Tamme sakwa unu sokwama manekese, besa kaaheno ooosapa maneno. Tamme sakwa ooosapa besa ka tamme tu sootuhipu-ma maneno. Mu numu menoꞌotu ewa suda tumaꞌemukwa, umu ka gi sosokwamana. Tamme sakwa gi umu-waꞌne manepana.
49005017	Tamme sakwa unu sokwamana ka Te Pabeꞌe tamme tunetammakuna nakasopedakwatoo.
49005018	Tamme sakwa gi baagoepana, soo nahebedu kadooꞌoo te mayugwekwu. Soo Te Naa Besa Pooha sakwa te tunemadabueku.
49005019	Tamme sakwa besa nanadyadooena, nanesootuhi hoobea nananekwuhukuna. Te soonamme-kwikoo puusoo hoobeadoona. Tamme sakwa too ka Te Pabeꞌe-matoo tunekwuhu.
49005020	Ooosapa tamme sakwa nanesootuhi ka Te Naa-matoo, mee unnena, “U besakoo ne sootuhipu ka Ne Pabeꞌe Jesus-koobatoo. U tubetse besaꞌyoo.”
49005021	Tamme sakwa punnoꞌo nananakabetsea tamme ka Te Pabeꞌe nakabetseana.
49005022	Momokoꞌne sakwa pummesoo koomamu nakabetsea Te Pabeꞌe-koobatoo.
49005023	Mu nanana sakwa tu nonodukwamu nemadabue, ka Te Pabeꞌe tamme tunakaꞌoedyukudu nemadabue-kwaꞌne. Oosoo te magwetzoaꞌe.
49005024	Mu momokoꞌne sakwa ooosapa tu koomamu nakabetsea tamme tunakaꞌoedyukudu Te Pabeꞌe nakabetsea-kwaꞌne.
49005025	Mu nanana sakwa ka tu nonodukawamu besa soobedya ka Te Pabeꞌe tamme tunakaꞌoedyukudu unu soobedya-kwaꞌne. Oosoo unu te soobedyana tamme-koobatoo nabatsa, Oꞌno soo Te Naa te tumaꞌemukwana soomuꞌwakwu. Besa tu nayadooa-ma ka baa-wi te matzakase, tamme gi totsabu ka manekwu.
49005027	Oosoo tamme tunakaꞌoedyukudu nemabetsape ka saaꞌa naa-baatoo te bikwuse. Oosoo besa te mayugwemena, gi maꞌemukwadu, gi totsadu.
49005028	Ka Te Pabeꞌe tamme besa soobedya-kwaꞌne, nanana sakwa tu nonodukwamu soobedya. Tamme sakwa te nonodukwamu soobedya tammesoo nasoobedya-kwaꞌne. Tamme ka te nodukwa-no sumuꞌyoosoo.
49005029	Numu puu noꞌyoona pummesoo tookoo namakana mabetseꞌa. Tamme sakwa te nonodukwamu mabetsea ka Te Pabeꞌe tamme mabetsea-kwaꞌne.
49005030	Soo Te Pabeꞌe ooosapa te mabetsea, tamme puu oogowsoo tookoo-waꞌneꞌyoo.
49005031	Mee nabotugu, “Soo nana puu tu naanapuaꞌamu-baaꞌyoona mea, oosoo tu nodukwa-baaꞌyookwuse. Umu wahaꞌyoo numu sumuꞌyoosoo numu-waꞌneꞌyookwu.”
49005032	Esoo naꞌunnepu togesapa naꞌunnedu tamme ka Te Pabeꞌe-no sumuoosoo numu manekwu.
49005033	Noꞌyoona nanana sakwa pummesoo nodukwa besa soobedya ka tammesoo nasoobedya-kwaꞌne, noꞌyoona momokoꞌne sakwa pummesoo koomamu nakabetsea.
49006001	Mu doodooake sakwa tu naanapuaꞌamu nakabetsea, ookow soo Te Pabeꞌe besaꞌyookute. Oo manenona besa.
49006002	Oꞌnosooo soo Te Naa meeoo te tunetammakupu, “Mu naanapuaꞌamu nakabetsea,” meeꞌe.
49006003	Soo Te Naa te sootuhikwu ka tamme tu tunetammakuna podo te tumayohono, mee yise te netamma, “Mu gi tuoebuna, besa sokwamana, wunaꞌmetoo momokwu eka teepu-kooba.”
49006004	Mu nanana sakwa pummesoo dooamu besa mabetsea yise ka Te Naa unnepu mu tunedyooeno. Umu sakwa gi nidya noko mu manaanapana.
49006005	Mu hemma how yugwedu sakwa mu pumme nedyawena nakabetsea, umu puu ka hemma how yugwenaka Te Pabeꞌe nakabetseꞌa. Umu sakwa gi sukweapu ka pumme nedyawedu nakabetseapana.
49006006	Umu sakwa gi ka pumme nedyawedu pumme poonnepunne suuꞌmu oo nakabetseapana, ka besa oo masoonammena umu sakwa oo nakabetsea ka Te Pabeꞌe meeoo pumme netamma.
49006007	Ka kummaꞌakoosoo numu tummatzina tamme sakwa besa oo soobedya. Tamme ka Te Pabeꞌe tutummatzina,
49006008	tamme oo sopedakwatoo soo Te Pabeꞌe noꞌobatusoo numu besa manedu besow tamme-matu makodyukukwu: namekoosoo ka hemma how yugwedu oo nedyawedu nokosoo.
49006009	Ka hemma how yugwedu sakwa soo oo nedyawedu besa matugu. Umu sakwa gi mu netzakwikupana, umu oo sopedakwatoo soo Te Naa mu nedyawedu. Soo Te Naa gi numu tutzeꞌa.
49006010	Yow nakwitoo mumme e netammakwuna, e pupuamu. Tamme sakwa unusoo tunakaꞌoedyuku tamme ka Te Pabeꞌe doodooamuna. Oosoo nanaꞌunusoo tunakaꞌoedyuku te mayugwekwu.
49006011	Noꞌoko ka Te Naa tamme pooha sootuhipu-ma, tamme natzooꞌe, tamme sakwa ka sutakoo matzooekuno tooe ka sutakoo tamme maꞌemukwa sapa.
49006012	Tamme noꞌobatusoo sutakoo poohabe gi tabuadu-no nanamabetukute gi ka sukwe numu-no.
49006013	Tamme sakwa namabetzapepunne ka sutakoo matzooekukwuse. Oꞌno ka tamme-baa oo petuse, tamme oo matzooekukwu, ka Te Naa tamme sootuhise. Tamme sakwa namabetzapepunne ka soyuzu-waꞌne, oosoo puu namabetzapepunne numu-no nagoekwuse:
49006014	Tamme sakwa ka kaahenodu sopedakwatoo, kaaheno tusooyugwena, ooosapa kaaheno ka Te Naa besa podo meadabekwu tamme ka besa naꞌunnedu nakaꞌoedyukuna soo Te Pabeꞌe te magwetzoikwu.
49006016	Ka sutakoo tamme wohone tooe niwunudu hoa-ma te kwatesangepana, ka oo petuse, oosoo gi how te yugwe-waꞌneꞌyoo tamme ka tunakaꞌoedyukuna.
49006017	Tamme gi how nuugwe-waꞌneꞌyoo, tamme ka oo sopedakwatoona ka Te Naa tamme magwetzoi. Soo Te Naa Besa Pooha ka oo unnepu-ma te sootuhi. Ekow naꞌunnepu-ma tamme sakwa ka sutakoo matzooeku.
49006018	Tamme sakwa ooosapa nanesootuhina nanetzakwiyino tuwazoo, ka Te Naa Besa Pooha-toohakwi. Tamme sakwa ooosapa namabetzapepunne noꞌoko mu tunakaꞌoedyukudu nanesootuhikuna.
49006019	Nuka tuwazoo mu sakwa nanesootuhiku, nu yise gi nasookwina ka Te Pabeꞌe-witu mu numu tuukwekwu tooe nu oo-koobatoo nakwutumase sapa. E nanesootuhiku nu gi suina mesoo yadooakwu. Soo Te Naa yise tu unnepu-ma e sootuhikwu oꞌno yise ka Te Naa besa unnepu mu numu nakasopedakwadookwu.
49006021	E besa puaꞌa Tychicus mee naneadu ka Te Pabeꞌe tummatzidu, nu oo-ma nasoonatzaꞌe. Nu mu-matoo oo taꞌya. Oosoo ka mu-baa petugase, oosoo noꞌoko hemma mu tuukwekwu ka how e manepunnena. Oosoo mu nenoyukwedooa.
49006023	Nu ka Te Naa noko Te Pabeꞌe-matoo mu nanesootuhikute mee unnena, “Mu numu sakwa besa nanasoobedya umu ka tunakaꞌoedyukuna. U sakwa umuoo tunakaꞌoedyukudu magwetzoi.
49006024	U sakwa noꞌoko numu ooosapa ka Te Pabeꞌe Jesus besa soobedyadu sootuhi.”
50001001	Numme Paul-no Timothy ka Te Pabeꞌe numme netamma-too manemodu tubona mu Te Pabeꞌe-wi tunakaꞌoedyukudu-matoo, ka Philippi mee naneadu-kwi nonobe-gakoo-matoo ka umu nanesootuhi moohedu-matoo tuwazoo.
50001002	Numme mu nanesootuhikute, oꞌno umu Te Naa-no Te Pabeꞌe besa mu sootuhina, mu magwetzoikwu.
50001003	Nu ka mu soomayuna Te Naa-matoo mu nanesootuhikunona besa soonamme.
50001005	Mu besaꞌyoo e masoonammekute ka e tummatzina. Mu besaꞌyoo e tummatzipu ka mu-baa e pudu petugase, mu yise too togesoo e tummatzaꞌe.
50001006	Soo Te Naa ka tu besa podo mumme oo moohe, nu oo tubetse sopedakwatoo soo Te Naa yise ooosapa besatoo mu moohenokwu, ka Te Pabeꞌe kodyu petuno-too tooe.
50001007	Nu mu sopedakwatoo mu ooosapa ka Te Naa besa podo meadabekwu, nu ka noꞌoko mu soobedyana tuwow. Soo Te Naa mu sootuhikwu nuka tu sootuhipu-waꞌnekoosoo tooe e nakwutuma sapa, tooetoo mana ka Te Pabeꞌe-witu mu numu e tunesootabue sapa.
50001008	Soo Te Naa ka mumme unu e soobedyana sopedakwatoo, ka Te Pabeꞌe mumme soobedya-kwaꞌnekoosoo.
50001009	Nu ka unu mu nanasoobedyakwuna mu nanesootuhikute, mu yise ka toge-kwitu unusoo nakasopedakwadoo.
50001010	Ooonneꞌyoo mu sakwa ooosapa kaaheno besa manemona oꞌno ka Te Pabeꞌe yaa teepu-koobatoosoo kodyu petuse gi tusooꞌmukwudooa.
50001011	Mu ka Te Pabeꞌe unnena nakaꞌoedyukuna besa nanesootuhinona soo Te Pabeꞌe kaaheno Te Naa podo mu moohenokwu. Oꞌno mu numu ka mu poonnena punnoꞌo Te Naa nanesootuhikwu.
50001012	E nanumu, nu ka Te Pabeꞌe-koobatoo nakwutuma nu ka besakoo mu numu Te Pabeꞌe-wi nanesootuhi tunedyooena.
50001013	Noꞌyoona mu tutukwutumadu ka mu numu moohedu nobe-kooba tuyaꞌedu, yise mu numu yaatu ka Te Pabeꞌe-witu numu e nanesootuhi tunedyooe-kwi oo sopedakwatoo e nakwutumana.
50001014	Tooꞌe noꞌyoona mu tunakaꞌoedyukudu yaatuoo gi ka Te Pabeꞌe-ma nanenasoogwaꞌe besasoo unusoo nanesootuhimena ka yaa Te Pabeꞌe-koobatoo e nakwutuma.
50001015	Susumudu numu nanesootuhidu ka Te Pabeꞌe-witu toge kaaheno numu tunedyooꞌe umu ka besa sootumatuguna. Umuoo numu nanesootuhibu tunedyooꞌe, ka Te Pabeꞌe noko nuka unu soobedyana gi umu hemmasoo sookwi. Umu oo sopedakwatoo ka pukwi e nakwutumana nu ka mu numu Te Pabeꞌe-witu tuukwena. Susumudu mu numu ka Te Pabeꞌe-witu numu e tuukwe nuka nuusoogwedakute.
50001017	Susumudu nanesootuhibu tunedyooedu mu numu ka Te Pabeꞌe-witu tuukweꞌe umu ka e nuusookwedana. Nu ka nakwutumana mee mu naka ewaꞌyoo numu ka Te Pabeꞌe-wi tunakaꞌoedyukute umu ka nanesootuhibu tunedyooedu nakana nu mu nuusookwedakukwu mee umu sokwama.
50001018	Nu gi haꞌyoo oo soobedya. Nu ka Te Naa besaꞌyookute ka Te Pabeꞌe-witu mu numu nanesootuhi tunedyooe.
50001019	Nu ka a namagwetzoikwuna sopedakwadoona besa soonamme ka Te Pabeꞌe Besa Pooha nuka tummatzaꞌe ka nuka mu nanesootuhikunoꞌo.
50001020	Gadoo hee pukwi puma e nanenasookwina ka Te Pabeꞌe-witu ooosapa e wahanoꞌo mu numu yise ka oo e manakwe ka Te Pabeꞌe nesookwugikwu tooe how e gwetzoaꞌe tooetoo e nabatsase.
50001021	Nu ka nummena yaa teepu-kooba gwetzoina ooosapa nummenummekwu ka Te Pabeꞌe unnena mayohonoꞌo, nu yise ka yaꞌese, nu ooosapa oo-noꞌyookwu ookow te petukuna besaꞌyoo.
50001022	Nu ka ooosapa nummena nu mu numu mesoo tuukweꞌe ka Te Pabeꞌe-witu umu yise tunakaꞌoedyukudu manekwu. Nu gi oo sopedakwatoo hanotu ka nu netutzeakwu.
50001023	Nu waha-baa tusooyugwe. Nu ka Te Pabeꞌe-baatoo e meakwuna soogwaꞌe, oosoo unu besaꞌyoo;
50001024	pana nu oo sopedakwatoo oosoo mumme unu tummatzaꞌe.
50001025	Nu oo tubetse sopedakwatoo ka ꞌyoo oo manepunne, nu sakwa yaa teepu-koobasoo. Soo Te Naa e magwetzoikwu ka umu nuka batsakwuse nu yise ooosapa nummenummekwu mu tummatzikwuna noꞌyoona unusoo mu tunakaꞌoedyukukwuna, besa sokwamana mu ka tunakaꞌoedyukuna.
50001026	Oꞌno mu ka Te Pabeꞌe unusoo besa sooyugwekwu ka saaꞌa mu-baasoo petugakwusesoo.
50001027	Ka tooe how tooe hemma manegena, ka Te Naa besa podo ooosapa meadabe oꞌno mu numu ka Te Pabeꞌe besakoosoo nesootuhikwu. Nu ka how mu-baa petugase, tooetoo mu-witu sukwe nakana, oꞌno nu oo sopedakwatoo mu ooosapa ka Te Naa besa podo mea, nananeꞌoedyukuna, nanatummatzina, oꞌno mu kukummaꞌyoosoo Te Pabeꞌe-matoo mu nanesootuhi mea-kwitoo nesawekukwu.
50001028	Umu ka oo kadooꞌoo oo namayugwekwudu soo Te Naa yise mu magwetzoi.
50001029	Soo Te Pabeꞌe mu tutzeapuna mu nasootuhaꞌe mu ka Te Pabeꞌe-wi tunakaꞌoedyukuna oo-koobatoo ka suda mumme tu matugu.
50001030	Menoꞌo mu mooasoo nanasuda namatugu nu-kwaꞌnesoo, nu puu togesoo nanasuda namatugu.
50002001	Menoꞌo mu tubetse besa sokwama mu ka Te Pabeꞌe besaꞌyoona sopedakwadoona. Soo Te Pabeꞌe mu soobedyana ka Tu Besa Pooha-matu-ma mu sootuhaꞌe. Mu ka nanasoobedyana besa mu tumatuguna besa oo soobedya.
50002002	Mu sakwa nanasoobedyana, besa nanano unnena ka yow manekwuse, oetu nehanena. Mu ka oo manena nuka besa masoonammekute.
50002003	Tamme sakwa gi numu tuꞌwepana, gi nasootzaꞌmepana, tammesoo ooonakwa besa sakwa tamme kukumasoo numu besa matugu.
50002004	Gi muusoo nakwitu mooe soohanepana mu natummatzibu soogwidu tummatzaꞌe.
50002005	Tamme sakwa ka Te Pabeꞌe-waꞌnesoo tusoohane, oosoo puu tamme-witu mooe soohaneyakwe.
50002006	Ka oe manakwana Te Pabeꞌe ka Te Naa-waꞌneꞌyoosoo pana yise gi besa nasooyugwe pumme tu nasooyugwe-kwaꞌne meeoo soonamme, “Gi hownneꞌyoo tooe mu numu gi e sootuhipana.” Soo Te Pabeꞌe gi maawaꞌne nasooyugwese yaa tamme-koobatoo nabatsa. Mu numu ka Te Pabeꞌe sutakoo numu-waꞌne matugu ka oo batsase.
50002009	Pana soo Te Naa oo yaꞌe-kwikoo oo mayodase noꞌoko numu moohedu oo mayugwe, yise numu ooonakwa besasoo oo matabue.
50002010	Ka saaꞌa yise mu noꞌobatusoo numu tooe hanotu tooe mu numu oo sopedakwadookwu ka Te Pabeꞌe noꞌoko hemma ooonakwa oo pooha-gakoo. Noꞌobatusoo numu yise tooe hee tooe ka teepu-koobatu meeoo ka Te Pabeꞌe netammakwu, “Yow tookwa u unu naduyadu. U noꞌoko ne nemadabuepu.” Ka ꞌyoo mu manena, soo Te Naa nanesookwugikwu.
50002012	E nanumu, soo Te Naa te sootuhina ooonneꞌyoona tamme etzaga ooosapa oo nakabetseanoꞌo mu ka nuka mu noko mu ooosapa besa Te Naa tumayohokute mu sakwa ooosapa besa oo tumayohokuno tooe nuka kadookoo sapa. Mu sakwa ooosapa ka Te Naa besa podo meadabe mu ka Te Naa-wi tubetse tunakaꞌoedyukuna.
50002014	Gi hayoo unnepana, ka tooe how tooe manena gi numu-no nanepetugupana besakoosoo oo soohanese yise oo mane.
50002015	Oꞌno yise mu numu gi mu nesootuꞌidyi-waꞌneꞌyoo. Oꞌno tookwa mu Te Naa dooamu. Mu numu yaatoo menoꞌo sutaꞌyoo suda namanedu nage; pana mu gi umu-waꞌneꞌyoo. Mu tooe togano sapa kootabuapunnekwu paatoosoobaa-waꞌne. Oꞌno mu numu mu sopedakwadookwu ka mu besaꞌyoona.
50002016	Oꞌno yise nu besa mu-witu wahakwu ka Te Pabeꞌe kodyu petuse. Oꞌno mu oo sopedakwadookwu nu tookwa besakoo kaaheno mu tunedyooepu.
50002017	Nu noꞌoko mu-matoo besa soonamme, tooe nu ka Te Pabeꞌe-koobatoo nabatsakwuse sapa, nu ka besa mu tunakaꞌoedyuku tummatzise.
50002018	Mu sakwa punnoꞌo nu-koobatoo besa sokwama ka besa kaaheno mumme e tunedyooese.
50002019	Nu sakwa ka Te Pabeꞌe nuka meeoo netammase, ka Timothy mu-matoo yabesoo taya. Ka mu-baa oo nummetooase nu saaꞌa besa oo-makoo tunakase, oꞌno nu besa soonammedooa.
50002020	Soo Timothy suuꞌmu nu-kwaꞌnesoo tusooyugwedu, ka mumme sootummatzina.
50002021	Kukummaꞌyoosoo mu numu ka puusoo hemma soogwaꞌe suuꞌmu gi ka Te Pabeꞌe sootummatzina.
50002022	Timothy mooasoo mu tzapoonnekute oosoo ka Te Pabeꞌe Jesus nakabetseana. Oosoo besa e tummatzina nu mu numu tuukwe ka Te Pabeꞌe-witu.
50002023	Nu ka e manekwuna sopedakwadoohoose ooonneꞌyoona nu sumuna mu-matoo oo tayakwu.
50002024	Nu tuwazoo meeoo tusooyukwe nu pudusoo mu-baa petukakwu.
50002025	Nu ka Epaphroditus-witu mu tuukwekwu. Oꞌnosoo mu e sootummatzi pana nu gi nuusoo kemma-waꞌne manepunne. Mu yise ka Epaphroditus taya nuka oo tummatzi tuunguna. Oosoo e pabeꞌe-waꞌneꞌyookoosoo, ka e tummatzina numme nano mu numu ka Te Pabeꞌe-witu tuukweꞌe oosoo ka Te Pabeꞌe tubetse nakabetseadu. Ka saaꞌa nu-baa petuse, oosoo tuoeyaese tooꞌe yaꞌe. Soo Te Naa namekoosoo ne sootuhise oo mabesaku, soo Te Naa ka nuga suda soonammena gi petzabena. Menoꞌo yise oosoo gi hownneꞌyoo, nu meeoo oetu soobedya oosoo toge tabuꞌa ka mu-baatoosoo oo tayase. Oosoo mumme tu poonnekwuna besa soobedya mu ka tuoeyaꞌe mee oo nakase. Mu punnoꞌo ka besa oo poonne sokwamana, mu besa sokwamakwu ka oo namabesakuna poonnese. Oꞌno nu punnoꞌo besa soonammekwu.
50002029	Ka mu-baa oo petugase mu saaꞌa tubetse besa oo-matoo sokwama. Mu numu sakwa oo-waꞌnekoosoo numu besa sooyugwe,
50002030	oosoo ka tooꞌe yaꞌese ka mu numu Te Pabeꞌe-witu tuukweꞌe ka nuka tummatzina. Mu gi e tummatzi-waꞌne manepunnena oosoo yise oo mamakwe.
50003001	E nanumu, yaahoo mumme mee e yadooekwuna: Mu sakwa ka Te Pabeꞌe-matoo besa sokwama ka Te Pabeꞌe natubanga, Te Naa oowetuoo besa sooyugwe mu-matoo tubodyikoo tooe sumu-kwaꞌnesoo unaꞌwepana oꞌno sakwa mu sumuna a nakasopedakwadoo petuga.
50003002	Gi mu nakabetseapana umu atasoo numu tunedyooedu numu nemooagadu umu meeoo Jew numu manese sapa ka Te Naa doodooamu manekwu.
50003003	Tamme Te Naa doodooamu manese ka Te Naa Besa Pooha-toohakwi Te Naa-matoo nanesootuhi ka Te Pabeꞌe-too, gi tamme tammesoo hemma manetoo namagwetzoi.
50003004	Nu uga ka mu Jew numu tumayohona mu ooonakwa besa nakabetseadu oosoo numu magwetzoikwudu mee oo sooyugwena.
50003005	Nu ka nadooaꞌadoose sumu nasatese e tookoo-matu natsegeaꞌakuse, nu yise Jew numu mane umu e nanumu tumayohona tumayohokuna. Noꞌyoona umu e nanumu Jew numu. Nu oo sopedakwatoo nu mu Jew numu Benjamin mee nananeadu numu habena. Nu uga tubetse unu ka mu Jew numu tumayohope nagedu ka umu Pharisee mee puusoo nananeadu-nagatu.
50003006	Nu uga mu Jew numu tubetse tunemabetsabekute nu ka Te Pabeꞌe-wi tunakaꞌoedyukudu wohonena unu mu kusedyidu. Nu ooosapa besa tumatuguna ka mu Jew numu tumayohona tooꞌe nagena.
50003007	Nu tubetse besa tooꞌe Jew tumayohopana yise nu gi oowekoo hemma maꞌyu. Gi, oosoo Te Pabeꞌe suuꞌmu yise e magwetzoi.
50003008	Mu Jew numu tumayohona tookwa gi hee. Tamme ka Te Pabeꞌe Jesus nanesootuhi manese, oosoo yise numu magwetzoidu, tubetse unu besaꞌyoo.
50003009	Menoꞌo nu kaaheno meadabekwu ka Te Naa besa podo, menoꞌo nu ka Te Pabeꞌe-wi tunakaꞌoedyuku manese ka mu Jew numu tumayohona gi nage manekwu.
50003010	Oosoo tubetse besaꞌyoo ka Te Pabeꞌe doodooamu-nagatu ka Te Naa Besa Pooha-toohakwi nasootuhina. Soo Te Naa Besa Pooha ka Te Pabeꞌe oo yaꞌe-kwikoo oo mayoda. Nu besa soonammekwu ka mu numu wohoꞌne, tooe nuga mu batsase sapa, umu puu ka Te Pabeꞌe wohoneke.
50003011	Nu yise e yaꞌe-kwikoo namayodakwu ka Te Pabeꞌe-waꞌnesoo. Nu yise ooosapa besa soonammekwu ka besa-kwitoo mease gi moobegwaga gwetzoinummekwuse.
50003012	Nu menoꞌo gisoo oo mapuꞌa ka e yaꞌe-kwikoo e namayodakwuna. Nu gi ooosapa tubetse besaꞌyoo; pana nu togesoo oo petukunoꞌo ka e besaꞌyookwuna, soo Te Pabeꞌe ka mooasoo e mane-koobatoo nabatsapuna. Ka uga putoogoo e kemmapu nu maꞌwukese nu yise menoꞌo Te Pabeꞌe nakabetseano.
50003013	E nanumu, nu ka nanasuda puu e manekepu maꞌwukese, menoꞌo nu ka Te Pabeꞌe nakabetseana, nu unusoo besa e manekwuna petukunoꞌo, oꞌno nu oobeoo Te Pabeꞌe-no Te Naa-baa manepetugadooa.
50003015	Noꞌyoona tamme meeoo tusooyugwedu numme ka Te Naa besa podo besa meadabepu mee sokwamadu. Mu ka atasoo tusooyukwe manekese soo Te Naa ka besaꞌhoo tu po-witoo mu moohekwusoo.
50003016	Tamme sakwa ooosapa oo nageno tamme ka mooasoo oo sopedakwadoona ka kaahenotu Te Naa podo nameadabedu.
50003017	Mu sakwa ooosapa nu-kwaꞌnesoo ka Te Naa besa podo meano, yise umu susumudu numu nu-kwaꞌnesoo mane Te Pabeꞌe oedyukudu-kwaꞌnesoo.
50003018	Ewaꞌyoosoo numu ka Te Pabeꞌe tamme-koobatoo nabatsana netumooꞌoogena. Umu meeoo unnegena soo tamme-koobatoo oo nabatsana, gi hee. Nu ekow mu tuukwekwu menoꞌo, oꞌno sakwa mu gi umu-ma nakatzabepana. Nu oꞌnosoo mooasoo umu-witu mu tuukwepu. Nu tutuha mu sooyugwena yagayakwe.
50003019	Umuoo kadooꞌoo namayugwekwu umu ka suda tu manena manoyugwena, ooosapa tu tookoo sutakoo nekwina nakabetseana, tooe ka suda tu manena besa sooyugwepana umu sakwa tooe namaꞌnasookwiku ka suda manena. Umuoo suda manedu tusooyugwena yaa teepu-koobatoosoo mobegwa-gaꞌyoo.
50003020	Pana tamme oo sopedakwatoo ka Te Naa-baa te naneana natzepotuguna. Tamme unu oo soogwaꞌe ka Te Pabeꞌe Jesus kodyu petukwuna, oosoo suuꞌmu te magwetzoikwu.
50003021	Oꞌno soo Te Pabeꞌe nawaꞌnesoo te matabuekwu ka pummesoo Pooha tookoo-waꞌnesoo. Soo Te Pabeꞌe mikwoapa hemma ooonakwa pooha-gana noꞌoko hemma nadooha mayugwekwu.
50004001	E nanumu, nu ka besa mu soobedyana, nu sakwa mumme e tapoegakwuna besa soobedya. Nu ka besa mu nanesootuhi meꞌa besa mu-matoo soonamme ka oo mu manakwe soo Te Naa besakoo e sootuhaꞌe. Mu sakwa ooosapa ka Te Naa besa podo meadabe.
50004002	Umu momokoꞌne, Euodia-no Syntyche mee nananeadu mu gi nanetumooꞌoowamepana, umu ka nanosoo Te Pabeꞌe-wi mooasoo nanesootuhi tunakaꞌoedyukuna.
50004003	U punnoꞌo Tubetse Tumatzidu mee naneadu nanana, u sakwa umu momokoꞌne tummatzi oꞌno umu sumusoo tusooyugwekwu. Oꞌnosoo umu momokoꞌne e tummatzaꞌe mu numu ka Te Pabeꞌe-witu tuukweꞌe. Soo Clement punnoꞌo e tummatzi yise huuꞌyoo kukummaꞌyoosoo tutunakaꞌoedyukudu menoꞌo mooasoo Te Pabeꞌe-baa manepunnedu.
50004004	Mu sakwa ooosapa ka Te Pabeꞌe-matoo besa sokwama mee nu mu netamma. Besa sokwama mesoo tuwazoo nu mu netamma.
50004005	Mu sakwa noꞌoko numu-tamme besaꞌyoo. Soo Te Pabeꞌe pudusoo tamme-baasoo kodyu petukwu.
50004006	Gi hemma suda sokwamakupana, ooosapa nanesootuhi Te Naa-matoo oo tuukwena ka hemma mu sookwina, oo-matoo nanesootuhina tooe hekwitoo tooe.
50004007	Tooe gi ooka te nakasopedakwatoo sapa, soo Te Naa te magwetzoipu, mu ooosapa besa sokwamakwu ka Te Pabeꞌe nakabetseanona.
50004008	E pupuaꞌamu, nakwitoo mumme e tuukwena mu sakwa umu yooonne-kwitu soohane: kaaheno hemma manepunnena soohane ka Te Naa ooosapa nasootsakwina, hemma gi tootsagakoo soohane, besa nanano hemma nematuguna hemma ooosapa besa-kwikoo soohanena, Te Naa Besa Pooha-ma besa tamme maneyina, yise tooe hemma tooe mu numu Te Naa nesootuhi-koobatoo. Mu sakwa yooonnekoo besa-kwitu ooosapa soohane.
50004009	Mu sakwa mumme e tunetamma-kwaꞌnesoo manena, ka e poonnena nuga mane-kwaꞌnesoo mane. Oꞌno soo Te Naa mu magwetzoina, ooosapa mu-noꞌyookwu.
50004010	Nu ka Te Pabeꞌe besa sooyugwena oo-matoo nanesootuhina mu ka e tummatzi manekasesoo. Mu uga gi hownnekoo e tummatzaꞌe, tooe e sootummatzipana.
50004011	Gi nu ka hemma mu-nakwana sookwina, meeoo unakwe. Nu natunedyooepu ka tooe gi nu hemma hee-gana tooe hee-gapana nu besa soonamme. Sumudooe nu gi hemma hee-gaꞌyoo, yise susumudu nu ewow hee-gaꞌyoo. Sumudooe nu besa tukayakwe; sumudooe too nu tuka tuukweyakwe. Tooe how nu manepunnepana,
50004013	nu besa soonamme ka Te Pabeꞌe Besa Pooha-ma noꞌokosoo hemma sutakoo tumatzooekukena, nu yise besa soonamme.
50004014	Mu tubetse besa e matuku ka e tummatzina ka suda e manese e nakwutumase.
50004015	Mu numu Macedonia-wi nonobe-gaꞌyoo mu ka Te Pabeꞌe besa unnedu mumme e tunedyooe oo sopedakwatoo ka mu-baa e petugase, mu suuꞌmu mu tunakaꞌoedyukudu-nagatu e tummatzi. Ka mumme e maꞌwukakwuse,
50004016	waha mu ka e Thessalonica-wikoo e tummatzaꞌe, toge ka unu natummatziba e soogwaꞌe.
50004017	Tooe gi mu-nakwana e tusoogwaꞌe sapa, nu besa oo sooyukwe ka Te Naa besa mu sootuhaꞌe ka hemma nuka mu gea-matoo.
50004018	Nu ka nuka mu hee-maka-matoo besa soonamme ka Epaphroditus nuka heme petuse. Nu besa mu sooyukwe ka nuka mu tummatzaꞌe gi nu hemmasoo soogwaꞌe. Soo Te Naa besa mu sooyukwe nuka mu hee-maka.
50004019	Soo Te Naa noꞌobatusoo hemma hee-gana ka hemma mu nekwaꞌe sootuhikwu ka Te Pabeꞌe manepu-koobatoo.
50004020	Soo Te Naa nanesookwugi. Sakwa ooosapa sakwa manepunne.
50004021	Nu noꞌoko mu tunakaꞌoedyukudu yaa nu-baatu-no numme noꞌyoona puu mu nemaꞌyu,
50004022	umu yaatuoo Caesar numu-kooba katudu tutummatzidu punnoꞌo.
50004023	“Soo Te Pabeꞌe sakwa mu tubetse sootuhino,” mee nu mu nanesootuhikute.
51001001	Ka Te Pabeꞌe Jesus yadooawabe Paul mee naneadu yise ka tunakaꞌoedyukudu Timothy mee naneadu tubona,
51001002	ka umu Te Pabeꞌe-wi tunakaꞌoedyukudu Te Naa doodooamu Colossae mee naneadu-wi nonobe-gakoo-matoo nabodu. Numme ooosapa mu nanesootuhikuyakwe mee unnena, “U Ne Pabeꞌe Jesus Naa. Numme besa sokwama ka oo nakase ka mu susumudu numu Colossae-witu ka Te Pabeꞌe-wi tunakaꞌoedyuku manese. U sakwa ooosapa mu sootuhina mu magwetzoi.”
51001004	Mooasoo ka Te Naa unnepu togesapa naꞌunnedu mana kwingaꞌa-kwi noꞌoko ka teepu-koobakwi nawaha, yise ewaꞌyoo numu ka Te Pabeꞌe nakabetsea manemena. Soo Epaphras mee naneadu ne tuukweꞌe oosoosoo ka Te Naa besa unnepu mumme tuukwepu, mu oo nakana oo nakaꞌoedyukute. Mu yise oo tubetse sopedakwatoo soo Te Naa te sootuhaꞌe, tooe gi ooka te mapuꞌa sapa. Mu noꞌoko ka Te Naa doodooamu soobedyana, mu oo sopedakwadoo, ka saaꞌa soo Te Naa besakoo te sootuhikwu, ka puu-baa te petugase.
51001007	Ka te puaꞌa, Te Naa yadooawabe Epaphras numme-baa petuse, oosoo mu-kwitu ne tuukweꞌe. Soo Epaphras ka Te Naa besa unnepu mu tuukweyakwe.
51001008	Soo Epaphras meeoo, “Te Naa Besa Pooha besa nanasoobedya mu mayugwepu.”
51001009	Menoꞌo yise numme ka mu tunakaꞌoedyukuna nakase, numme ooosapa mee mu nanesootuhikuyakwe, “Ne Naa Besa Pooha sakwa umuoo unu sokwama mayugweke.” Umu sakwa ka Te Naa-witu nakasopedakwadoo. Umu sakwa oo sopedakwatoo noꞌoko ka pumme u tunetammakuna.
51001010	Oꞌno umu oo mesoo manakwe, ka pumme u netamma-kwaꞌne. U yise besa umu-koobatoo soonammekwu. Umu yise ewa nanabesa tumatugukwu. Umu ka u besa podo meadabekwu. Umu unusoo u sopedakwadookwu.
51001011	U unu pooha-gaꞌyoo. U sakwa mu sootuhi, oꞌno umu besa tusoohanekwu. Oꞌno umu gi nasootookekwu, ka mu numu suda pumme mu matugu.
51001012	Umu besa sokwamana ka Te Naa-matoo nanesootuhikwu mee unnena, “U tubetse besaꞌyoo. U ne sootuhise, besa ne mayugweke. Menoꞌo yise numme u doodooamu-no nadatsungakwu, ka umu u sootuhaꞌe. Numme yise u sopedakwadooke.”
51001013	Tamme uga ka sutakoo nakabetseadu. Pana soo Te Naa ka suta-makoo te magwetzoise, te tumaꞌemukwana soomuꞌwa, ka Tu Besaa Tooa nakabetsea te mayugweke.
51001015	Tooe tamme gi ka Te Naa poonnepupana, tamme oo sopedakwatoo, soo Te Naa Besaa Tooaꞌa Jesus yise oo-waꞌneꞌyoosoo. Ka oꞌnosoo gisoo hemma namadabuꞌe, ooosapa soo Te Naa Tooa oo-baatu. Soo Te Naa ka Tu Tooaꞌa noꞌoko hemma ka teepu-koobatu matabue tuungu, yise oo-paꞌanakwitu tuwazoo, noꞌoko Te Naa hemma te poonnena matabuepu, noꞌoko poohabe tuwazoo, Te Naa tutummatziwabe mu toha kakasa-gakoo nokosoo. Noꞌyoona Te Pabeꞌe oo tumadabuepu oo-gatuoosoo soo Te Pabeꞌe unu naduyadu. Oosoo noꞌoko hemma mabetseana, noꞌyoona hee yise besa nanano meadabe.
51001018	Soo Te Pabeꞌe mooe nadatsunga, ooonneꞌyoona tamme tunakaꞌoedyukudu oo nagenokwu. Soo Te Pabeꞌe ka tu yaꞌe-kwikoo mooe namayodakwu.
51001019	Soo Te Naa meeoo, “Mu Pabeꞌe saaꞌa mooeꞌugasoo nadatsungadooa, noꞌokosoo hekwi nu-kwaꞌneꞌyookwusoo.”
51001020	Soo Te Naa noꞌokosoo hemma ka teepu-koobatu matabue, yise oo-paꞌanakwatu tuwazoo, pana mu numu tumaꞌemukwakese, soo Te Naa gi hownnekoo mu sootuhi-waꞌneꞌyoo, ka Te Pabeꞌe tamme-koobatoo nabatsase, soo Te Naa noꞌokosoo hemma ka teepu-koobatu nanakwaꞌnesoo sootuhi.
51001021	Mu tuwazoo uga gi ka Te Naa puaꞌa-gaꞌyoo, gi ka Te Naa sopedakwadoo, ooonneꞌyoona mu gi oo nakabetseꞌa.
51001022	Pana menoꞌo yise soo Te Pabeꞌe tamme-koobatoo nabatsase yise Te Naa pupuaꞌamu mu mayugweke. Tamme ka ooosapa Te Naa besa unnepu nakaꞌoedyukuna, soo Te Naa te puꞌa, yise ka te tumaꞌemukwapu tamme ooemota nemayugwedooa.
51001023	Mooasoo noꞌobatusoo numu ka teepu-koobatu ka Te Naa unnepu naka, mu punnoꞌo. Soo Te Naa besa unnepu mee, “Soo Te Naa saaꞌa te sootuhikwu.” Ekow besa naꞌunnedu Nu, Paul, mana tooe hano tooe numu-too tuukwenummekwu.
51001024	Tooe ka e tunakaꞌoedyuku-koobatoo mu numu nuka wohoꞌne sapa nu besa soonamme ka mu tunakaꞌoedyukudu tummatzina. Mooasoo soo Te Pabeꞌe nu-kwaꞌnesoo punnoꞌo ka mu tunakaꞌoedyukudu-koobatoo nakwohoꞌne.
51001025	Oꞌnosoo Te Naa meeoo tusooyugwe, “Saaꞌa noꞌobatusoo numu E Besaa Tooaꞌa-no meadabekwu. Oꞌno umu oo sopedakwadookwu ka pumme e bise Te Pabeꞌe-no numu nemadabuekwu.” Soo Te Naa uga besa tu tusooyugwena gi mu numu tuukwe. Menoꞌo yise soo Te Naa tu pooha-matu-ma e sootuhise tu besa tusooyugwe-witu mu numu e tuukwe tuungu.
51001028	Ooonneꞌyoona nu ooosapa Te Naa Besa Pooha-toohakwi Te Naa unnepu nakasoopedakwudoose, mu numu owetuoo mu tunesootabuenumme. Oꞌno kaaheno nu mu numu tuukwekwu. Ka suda mu tumatuguna umu-matoosoo kodyu-witu nu mu numu tuya tuukwekwu. Soo Te Naa mee e netammana mu numu tunedyooese yise saaꞌa umu ka Te Naa-baa petugase umu yise ka Te Pabeꞌe-waꞌneꞌyoosoodooa.
51002001	Nu sakwa mu tunesootabue, nu ooosapa noꞌoko mu nanesootuhikuyakwe mu tunakaꞌoedyukudu nu gi mu poonnepana mu numu Laodicea mee naneadu-kwi tuwazoo.
51002002	Nu mu nanesootuhikute mu sakwa besa sokwama. Mu sakwa nanano manekese, unu nanasoobedya manepetu. Mu Te Naa unnepu ka Te Pabeꞌe-witu nakasopedakwadoose, oetoo mu nasootuhikwu.
51002003	Tamme ka Te Pabeꞌe sopedakwadoona tamme punnoꞌo noꞌoko hemma sopedakwadookwu, oosoo ka unu soonammena noꞌoko hemma sopedakwadoona.
51002004	Nu mu tuukwekwu ka mumme nemooagadu toge oo-waꞌnesoo nanakadu unnepu-ma tamme mu tooꞌe nemooaga, tamme sakwa gi umuoo nakaꞌoedyukupana.
51002005	Nu tubetse besa soonamme ka besa mu nanesootuhinoꞌo mu nakana ooosapa besa mu tunakaꞌoedyukute, tooe nu yaa kwingaꞌyoopana soo mumme e nanesootuhikuna ooosapa noꞌyoona mu-baa petugadyagwe.
51002006	Mooasoo mu ka Te Pabeꞌe Jesus-witu natunedyooepu. Mu sakwa ooosapa oo-no meanona,
51002007	oo-ma nasoonatsipunne. Mu sakwa nanaꞌunusoo ka Te Pabeꞌe-wi tunakaꞌoedyuku mu natunedyooe-kwaꞌne. Mu sakwa ooosapa mee unneyi, “Soo Te Naa tubetse besa e matugu.”
51002008	Mu sakwa gi nanemooagapana Mu numu nemooagadu mu soonamme-kwitu tooꞌe nemaꞌemukwakwu mee mu netammakwu, “Nu ewow hemma sopedakwatoona, unu soonamme, mu numu ewow hemma e tunedyooepu. Nu punnoꞌo ka besa naꞌunnedu mu mesoo tunedyooꞌe, mu sakwa nuga pooha nakabetseꞌa,” mee umu mu tooꞌe nemooagadu mu netammakwu. Gi umuoo nakabetseapana. Umu pummesoo tusooyugwena mu tuukweꞌe. Mu unne-witu o kadooꞌoo. Umuoo pooha sutaꞌyoo, gi ka Te Pabeꞌe Pooha-waꞌneꞌyoo.
51002009	Tamme sakwa ka Te Pabeꞌe suuꞌmu nakabetsea. Tooe Te Pabeꞌe numu manese sapa oosoo togesoo ka Te Naa-waꞌneꞌyoo.
51002010	Oosoo noꞌokosoo hemma ooonakwakoo pooha-gaꞌyoo, ooonneꞌyoona oosoo mu tubetse magwetzoipu.
51002011	Te Pabeꞌe Te Naa doodooamu mu yugweke ka mu tunakaꞌoedyukute, gi ka mu Jew numu tumayoho-too mu tumagwetzoi.
51002012	Te Naa mu mapudutupu-too ka mu tuꞌoedyukute, menoꞌo yise mu Te Pabeꞌe-no meanoꞌo. Umu uga sutakoo podo menoꞌo, menoꞌo gi
51002013	Oꞌnosoo umu gi Jew numu ka Te Naa gi nakabetseana soo Te Naa gi mu doodooamu-gaꞌyoo. Te Naa uga meeoo mu tooꞌe netamma, “Umu gi Te Naa nakabetseadu mu maꞌemukwana mu-matoosoo kodyukwu yise mu goekwu,” mee mu tooꞌe netamma. Mu uga mooasoo nakoopu-waꞌneꞌyoo. Pana soo Te Pabeꞌe tamme-koobatoo nabatsase, soo Te tumayohope menoꞌo atasoo manepetu. Soo Te Naa te maꞌemukwana soomuꞌwase, yise te magwetzoikwu.
51002015	Ka Te Pabeꞌe nabatsase, oosoo noꞌoko ka sutakoo poohabe matzooekupu.
51002016	Umuoo mumme nemooagadu tu tumayohope mu tuukwekwu ka hownnekoo mu tukakwuna, mu hebena, yise hannanoꞌo mu nanesootuhi tabeba. Mu sakwa gi umuoo nakabetseapana, ka mumme mu nesootzeꞌma.
51002017	Umuoo tumayohope numme oꞌnosoo natuukweꞌe ka hemma Te Pabeꞌe-witu. Ka oo habagana numu-baa mooe petu-waꞌne. Pana mooasoo oo petuse, tamme gi ka oo habagana soogwaꞌe.
51002018	Umu numu poohadu sumuna mee mu nemooagakwu, “Nu pooha nose. Soo e pooha nosepu meeoo, ‘Mu toha kakasa-gaꞌyoo numme ooonakwa unu pooha-gaꞌyoo. Soo Te Naa umuoo nanesootuhina nakakwu, gi tammetu. Tamme sakwa mu toha kakasa-gakoo te nanesootuhiku tuungu,’ “ meeoo umu. Soo Te Naa gi mu sootuhikwu umuoo nakabetseana. Umuoo numu nemooagadu besa sukwe nasooyugwedu, kadoo hee besa puma mu nasooyugwe-waꞌneꞌyoo. Umu suda tusooyugwedu sukwe numu soonammena.
51002019	Umuoo gi ka Te Pabeꞌe-toohakwi nanesootuhaꞌe. Tamme sakwa ooosapa ka Te Pabeꞌe-toohakwitu. Soo Te Pabeꞌe ka te kwo-waꞌneꞌyoo, tamme tunakaꞌoedyukudu yise oo tookoo-waꞌneꞌyoo. Soo Te Pabeꞌe te makana tamme ooosapa nananotu ka a oho noko a tookoo yise a tamoo-waꞌne puu nananotu. Tamme yise naaꞌna ka Te Naa tamme netamma-kwaꞌnesoo.
51002020	Mooasoo mu oo sopedakwatoo mu ka Te Pabeꞌetu maneke ka mu-koobatoo oo nabatsase. Tamme gi ka sutakoo poohabe nakabetseꞌa, ka oꞌnosoo te nakabetseana. Tamme gi ekow teepu-koobatu ka sutakoo numu maꞌemukwana, gi nakabetseapana yise ekow teepu-koobatu mu numu tumayohope-doona gi nakabetseapana. Umuoo unu nabeatse-gana. Umu meeoo gi mownnekoo tukapana, gi mownnekoo tzamapana.
51002022	Ka umu hemma yaa teepu-koobatu oo netammana, saaꞌa kadoo namayugwekwudu.
51002023	Tamme ka umuoo tumayohope nakabetseana, tamme besow nananesootuhidu-kwaꞌne sukwe tatabuꞌa, tammesoo besa nanemadabuena pana umu ka suda te tusooyugwena gi kaaheno te mayugwekute.
51003001	Tamme ka oꞌnosoo mu numu-waꞌneꞌyoo te nanamooatupu tumayohope suuꞌmu nakabetseadu. Ka Te Pabeꞌe tamme-koobatoo nabatsase oꞌno tamme atasoo namayugweke, ka suda te tumatuguna kadoo namayugwe-kwaꞌne. Ka Te Pabeꞌe tu yaꞌe-kwikoo oo namayoda-kwaꞌne, tamme punnoꞌo pudu namanumudooke. Menoꞌo yise soo Te Pabeꞌe Te Naa-baatoo nabi, noꞌoko otuoo hemma nemadabuekwuse. Tamme sakwa ooosapa ka Te Naa-baatu soomayu, ka Te Pabeꞌe onoko. Tamme sakwa gi noꞌokosoo hemma soogwi ka yaa teepu-koobaꞌyoona, tamme ka Te Naa doodooamu namayugwekese. Menoꞌo mu numu gi hownnekoo ka Te Pabeꞌe soopedakwudoona gi oo nakasopedakwatoo-kwaꞌneꞌyoo ka Te Pabeꞌe-ma te nasoonatzaꞌe. Pana ka saaꞌa Te Pabeꞌe yaa ka teepu-kooba atasoo oo yugwe petuse, tamme saaꞌa punnoꞌo pudu namanumudookwu oo-waꞌnesoo. Oꞌno yise noꞌyoona numu te poonnekwu ka atasoo te namayugwese tamme tookwa ka Te Pabeꞌe-baatu.
51003005	Ka Te Naa doodooamuna tamme sakwa gi ka sutakoo nakabetseapana ka yaa teepu-koobaꞌyoona: gi suda tusooyugwepana, ka nanodukwana gi kukummaꞌa-noosoo nanapootamapana, tamme sakwa gi moogoobupana. Tamme ka moogoobuna, ka hemma namadabuena nakabetseadu-kwaꞌne, gi ka Tamme Manumudoopu madumotsea.
51003006	Umuoo tumaꞌemukwape numu-matoosoo kodyuna, kadoo mu mayugwekwu.
51003007	Mu punnoꞌo uga umuoo tumaꞌemukwape nakabetseadu.
51003008	Pana menoꞌo tamme sakwa gi suda manepana, oꞌnosoo te mane-kwaꞌne. Tamme sakwa gi sutapana, gi nidyanapana, gi numu nesootzemapana, gi nanaꞌesagoekupana, gi suda apegeapana,
51003010	soo Te Naa te pudu manumudookwu. Soo Te Naa nawaꞌnesoo te matabuekwu, tamme ka oo sopedakwadoona.
51003011	Soo Te Naa tamme noꞌobatusoo sumu-kwaꞌnesoo mayugweke: mu numu, mu wakwawaꞌa, mu tiboꞌo, mu ewow hee-gakoo numu, tutuha manedu tuwazoo, noꞌobatusoo sumu-kwaꞌneꞌyookwu.
51003012	Soo Te Naa unu te soobedyana te netutzea tu doodooamu manekwudu, besaꞌhoo numu te mayugwekwu. Tamme sakwa mu numu tummatzi, besa mu matuguna, gi numu ooonakwa besa nasooyugwepana, gi sutapana, gi nidyanapana.
51003013	Tamme sakwa gi nananesootzemapana. Ka mu numu tamme suda matuku sapa, tamme sakwa oo soomuꞌwa, soo Te Pabeꞌe puu te tumaꞌemukwana soomuꞌwapu.
51003014	Tamme sakwa unu nanasoobedya Te Naa tunetamma-kwaꞌnesoo. Tamme ka nanasoobedyana, sumu-kwaꞌneꞌyoosoo besa nanano meadabekwu.
51003015	Tamme sakwa ooosapa nanano tuunoyugwe, soo Te Naa meeoo te netammana, “Mu sakwa sumuoosoo numu-waꞌneꞌyoo.” Oosoo noꞌoko te sootuhaꞌe tamme yise meeoo, “Soo Te Naa tubetse besa ne matuku.”
51003016	Tamme sakwa ewa oetu soohaneyi ka Te Naa unnepu. Oꞌno tamme unu sokwamana tammesoo mesoo nananenoyugwe, ka Te Naa unnepu nanatunedyooe tuwazoo. Tamme sakwa tunekwuna mee unnemo, “Soo Te Naa tubetse besaꞌyoo.
51003017	Soo Te Naa besaꞌyoo, ka Te Pabeꞌe tamme-koobatoo nemawunise.” Tamme sakwa ooosapa Te Naa nesootuhidyi. Tamme sakwa ka hemma how yugwena, tooetoo haꞌyoo unnena, Te Naa-matoo nanesootuhidyi.
51003018	Mu momokoꞌne sakwa pummesoo kooma nakabetsea, umu ka Te Pabeꞌe nakabetseana.
51003019	Mu nanana sakwa pummesoo nonodukwamu besa soobedya, besa mu matuguna. Umu sakwa gi mu nekusekapana.
51003020	Mu doodooake sakwa ooosapa tu naanapuaꞌamu nakabetsea, soo Te Pabeꞌe ka meeoo tunetammana.
51003021	Mu nanana sakwa pummesoo doodooamu gi masutakupana, umu sumuna nasootookekwu.
51003022	Mu numu sakwa ooosapa pumme nehanedu nakabetsea. Umu sakwa ooosapa kaaheno oo sooyugwe, ka Te Naa pumme meeoo netamma. Mu sakwa gi ka pumme nehanedu besa sukwe masoonammepana ka pumme oo poonnepunne suuꞌmu besa manegonnona. Ka tooe hemma tooe how yugwena tamme sakwa oo soomane,
51003024	tamme ka oo sopedakwadoona saaꞌa soo Te Naa te sootuhaꞌe ka besa te manakwe, tamme togesapa ka Te Pabeꞌe tummatzaꞌe.
51003025	Tamme ka suda manena soo suda te manena punnoꞌo tamme-matoosoo nakwukodyukukwu, soo Te Naa ka sumu-kwaꞌne numu sooyugwe gi sumuoosoo tuutzeana.
51004001	Soo mumme nehanedu sakwa besa mu tumanakaku, soo Te Naa ka noꞌokosoo hemma nehanedu.
51004002	Tamme sakwa ooosapa nanesootuhi gi manatu tooe sukwe soomayu. Tamme sakwa mee unne, “Te Naa tubetse besa te sootuhi.”
51004003	Mu sakwa punnoꞌo e nanesootuhiku. Nu ka mu numu Te Pabeꞌe besa unnepu tuukwenummena ooonneꞌyoo nu nakwutuma. E nanesootuhiku nu saaꞌa mu numu mesoo tuukweꞌe ka Te Naa besa unnepu,
51004004	ooka mu nakasopedakwatoo-kwikoo, nuka tu tunetammaku-kwaꞌnesoo.
51004005	Mu sakwa punnoꞌo nu-kwaꞌnesoo, ooosapa mu gisoo tunakaꞌoedyukudu tuukwe ka Te Pabeꞌe-witu. Tamme sakwa numu soonakana, ka besa naꞌunnedu waha. Tamme sakwa mu numu mesoo nanekwegeayi. Tamme ka mu gi soo tunakaꞌoedyukudu tamme poonnepunne gi suda manepana.
51004007	Ka e puaꞌa, Tychicus mee naneadu eka tubope gwuudu mu-baa petugase, oosoo saaꞌa noꞌoko nu-kwitu mu tuukwedooa. Nu-kwaꞌnesoo soo Tychicus ooosapa manatooe nummenumme ka Te Pabeꞌe-witu, numu tunedyooena. Oosoo ka Te Pabeꞌe-wi tunakaꞌoedyukute.
51004008	Nu mu-matoo oo taya oꞌno mu oo sopedakwadoo ka how ne manepunnena. Soo Tychicus saaꞌa besa mu masoonammedooa.
51004009	E besa puaꞌa, Onesimus mee naneadu oo-no. Mu sumuna mooasoo oo sopedakwadoo oosoo uga mu-nagatu. Mu-baaꞌyoona tuduhana namamea, menoꞌo yise tunakaꞌoedyuku maneke, nu yise oo-ma tubetse nasoonatzaꞌe. Umu saaꞌa noꞌoko yaatu namanena mu tuukwedooa.
51004010	Soo nana Aristarchus mee naneadu nu-no nakwutumadu mu nemaꞌyu. Soo Mark mee naneadu, Barnabas wkangaꞌa punnoꞌo mu nemaꞌyu. Mooasoo ka Mark-witu nu mu tuukwepu. Ka mu-baa oo petugase, saaꞌa oo nakabetsea, oo nabaaꞌyoo tuungu.
51004011	Soo nanesootuhibu numu tunedyooedu Jesus Justus mee naneadu punnoꞌo mu nemaꞌyu.
51004012	Noꞌoko mu ka Te Naa unnepu wahadu numu tunedyooedu-nagatu, umuoo nanana suuꞌmu Jew numu. Umu ooosapa besa e masoonammenoꞌo. Soo Te Pabeꞌe-witu numu tunedyooedu Epaphras mee naneadu mu nemaꞌyu. Soo Epaphras mu-nagatu kemmana, ooosapa mu nanesootuhikute mu sakwa ooosapa ka Te Naa nakabetseana oo nakaꞌoedyuku.
51004013	Nu ka Epaphras-witu meeoo mu tuukweꞌe, oosoo mu tummatzi, yise ka mu numu mu tzageꞌekwitu Laodicea noko Hierapolis mee nananeadu-kwitu.
51004014	Oosoo e puaꞌa, Luke mee naneadu mu nemaꞌyu, Demas punnoꞌo.
51004015	Nu umu e pupuaꞌamu Laodicea-witu soomaꞌyu. Soo mogoꞌne Nympha mee naneadu, mu tunakaꞌoedyudu oo-baaꞌyoona nanesootuhidu punnoꞌo.
51004016	Ka eka tubope mu naneakumakwuse, mu sakwa ka umu Laodicea-witu tunakaꞌoedyudu-matoo a mameaku. Mu sakwa yise ka tubope umu-matoo e tayana nea tuwazoo.
51004017	Ka nana Archippus mee naneadu sakwa mu tuukwekwu, “Mooasoo soo Te Pabeꞌe u manekwuna u pooha tuukwe. U sakwa oo tubetse nakabetsea ekow naꞌunnepu.”
51004018	Nu, Paul, nuusoo ekow boꞌo. E soomayu, nu nakwutuma. Nu mu nanesootuhikute, soo Te Naa mu sootuhikwu.
52001001	Mu Paul, Silas noko Timothy tubona. Mu Te Naa noko Te Pabeꞌe Jesus-wi tunakaꞌoedyukudu ka Thessalonica mee naneadu-witu. “Mu sakwa ooosapa besa nasootuhi.” Numme ooosapa besow mu-toogoo natuunguyakwe.
52001002	Numme ooosapa Te Naa-matoo mu nanesootuhikute mee yise numme unneyakwe, “U, Ne Naa tubetse besaꞌyoo. Besakoo u ka mu Thessalonica-witu numu sootuhipu-gaꞌyoo. Umu yise besa manakwe.” Te Pabeꞌe-wi tunakaꞌoedyukudu sootuhaꞌe tuwazoo. Wunaꞌme umu oo sopedakwatoo ka saaꞌa Te Pabeꞌe petukwuse pumme mu sootuhikwuse.
52001004	Numme oo sopedakwatoo soo Te Naa unu mu soobedyana, ka puu mu netutzease.
52001005	Numme ka Te Naa besa unnepu mu tuukweꞌena numme gi meeoo numu sukwe unnepu mu tuukweꞌe. Unu natzooꞌe esoo besa naꞌunnedu. Ka Te Naa Besa Pooha-toohakwi mu ka oo unnepu nakaꞌoedyukute. Mu ka ne mu-baakoo oo sopedakwatoo ka ne hownneꞌyoona. Soo Te Naa ne nematunagapu mu-toogoo.
52001006	Mu yise numme-waꞌnesoo manakwe, ka Te Pabeꞌe-waꞌne, tuwazoo. Tooe mu ka mu numu mumme tumooꞌoosoo sapa, mu besa sokwama. Soo Te Naa Besa Pooha besa mu masokwamakute.
52001007	Mu yise noꞌoko mu Macedonia noko Achaia-witu tunakaꞌoedyukudu ka Te Naa besa podo moohekwu.
52001008	Oꞌno yise mu noꞌoko mu numu Te Naa besa unnepu tuukweꞌe ka mu teepu, Macedonia noko Achaia-koobatu. Menoꞌo tooe hanotu tooe noꞌyoona mu numu mu-witu wahammoꞌo. Mu ka Te Naa-wi tunakaꞌoedyukuna. Gisoo mu-witu pumme ne tuukweꞌe mu numu mu-ma nanaꞌunneyakwe.
52001009	Umu meeoo ne tuukweꞌe mu besa sokwama, ka mu-baa ne nobengese. Umu meeoo ne tuukweꞌe mu ka Te Naa besa podo-tamme mea. Menoꞌo mu gi ka mu numu tumadabue-matoo nanesootuhi. Mu ka Te Tubetse Naa menoꞌo nakabetsea.
52001010	Soo Te Naa ka Te Pabeꞌe magwetzoi ka oo yaꞌe-wikoo oo mayodase, oꞌno saaꞌa Te Pabeꞌe ka sumudooe yabesoo petuse te magwetzoikwu. Mu gi tunakaꞌoedyukutu maꞌemukwana saaꞌa umu-matoo kodyudooa.
52002001	Umu ne wohonedu ooosapa numme-witu suda mu tuukweꞌe. Mu ka toge-witu sopedakwatoo. Numme ka mu-baaꞌyoona ooosapa besa mu netummatzaꞌe mu oo sopedakwatoo.
52002002	Numme ka gisoo mu-baa petuna, ka Philippi-wiꞌyoona tubetse suda namatuku. Pana numme ka mu-baa petuse, gi suaꞌe, ka Te Naa numme besa sootuhaꞌe. Tooe ka susumudu numu numme tumooꞌoo sapa, numme gi nanenasookwina ka Te Naa besa unnena mu tuukweꞌe.
52002003	Numme ka Te Naa unnepu kaaheno mu tuukweꞌe. Numme gi suda manakwe. Numme tuwazoo gi mu nemooaga.
52002004	Soo Te Naa oo sopedakwatoo ka toge ne manakwe. Soo Te Naa ne netutzea mee ne netamma “Mu numu tuukwe ka besa naꞌunnedu.” Ooonneꞌyoona numme ka Te Naa numme netamma-waꞌnesoo manakwe ka Te Naa unnepu-waꞌnesoo ka mu yadooena; gi ka numu petzabe-waꞌne.
52002005	Gi numme hemma mu-makoo soogwaꞌe. Numme gi ooonneꞌyoo soo Te Naa oo sopedakwatoo. Mu punnoꞌo oo sopedakwatoo. Numme toge kaaheno mu tuukwe.
52002006	Numme gi mu numu ooonakwa besa nasooyugwedu.
52002007	Tooe sakwa mu ka Te Pabeꞌe tuukwewabe makase sapa, numme gi nagutza mu-makoo ookow soogwaꞌe. Numme mu mabetsea ka numu pea tu dooaꞌa mabetsea-kwaꞌne.
52002008	Numme noꞌoko besa mu pupuaꞌamu-gaꞌyoo. Numme mu soobedyana, numme besa oo sooyukwe ooonneꞌyoona numme ne tookoo mu-koobatoo mesoo soomawuni. Numme ka Te Naa besa unnena mu tuukweꞌe.
52002009	Numme ka Te Naa unnena mu sukwe tuukwe, numme unu manena ne tukapu mayuna, gi mu tunekwi ka hemma how mu yugwekuna.
52002010	Mu oo sopedakwatoo soo Te Naa punnoꞌo oo sopedakwatoo numme ooosapa kaaheno mu matugudu.
52002011	Tu naa-waꞌneꞌyoo numme mu-tamme. Numme mu nenoyukwena mee mu netamma,
52002012	“Mu sakwa ka Te Naa besa podo mea ka Te Naa tamme meeoo netamma. Soo Te Naa besa te nemadabuese yise saaꞌa te bidooa.”
52002013	Numme ooosapa Te Naa nesootuhaꞌe mu-koobatoo. Numme ka manow mu-baa petugase, mu besa sokwama. Mu ne nakapunne ka Te Naa unnepu-witu mumme ne tuukweꞌe. Mu oo nakasopedakwatoo oosoo Te Naa unnepu; gi sukwe numu unnena. Menoꞌo yise mu oo nagenoꞌo ka Te Naa mumme tummatzaꞌe.
52002014	Umu Jew numu mee nananeadu puusoo tu nanumu ka Te Pabeꞌe-wi tunakaꞌoedyukudu tumooꞌoogena. Mu yise punnoꞌo oosoo manakwe. Mu nanumu punnoꞌo mumme tumooꞌoogena.
52002015	Mu Jew numu ooonneꞌyoo. Umu ooosapa suda manakwe ka Te Naa gi petzabedu-waꞌne. Umuoo mu numu tumooꞌoogena. Ka oꞌnosoo umu ka Te Naa yadooawabe-matu goepu-gaꞌyoo. Umu ka Te Pabeꞌe Jesus batsa. Numme tuwazoo oekoo tayakwuni.
52002016	Ne tooꞌe nedyooikute ka Te Naa unnepu mu wakwawaꞌa ne tuukweꞌe. Oꞌno mu wakwawaꞌa oo nakase, oo oedyukuse namagwetzoikwu. Mu Jew numu ooosapa tooe how tooe manakwe. Yaa menoꞌo mu Jew numu suda tumatugupu umu-matoosoo namakodyukugena.
52002017	Ne pupuaꞌamu, gi haaꞌnotu umu Jew numu mu-baakoo ne nekaꞌapunne. Pana numme mu soomaꞌyu, numme sakwa sumu tuwazoo mu-no nanobenge.
52002018	Waha numme mu-matoo tooꞌe meayakwe soo Te Kwoho suda tumayugwedu ne tzadyooikuyakwe.
52002019	Numme besa mu-matoo sokwama. Mu tuwazoo besa ne masokwama. Ka saaꞌa Te Pabeꞌe yaa petuse,
52002020	Te Naa ne netubetseaꞌekwu tooe hannanoꞌo tooe mu-koobatoo.
52003001	Ka oꞌnosoo numme ka mu-baaꞌyoona mu tuukweꞌe soo Te Naa meeoo unnepu mu tunakaꞌoedyukudu nanetumooꞌookwu, meeꞌe. Ka saaꞌa numme ka Athens-wiꞌyoona, “Haꞌooga mu menoꞌo?” mee sokwama. Numme meeoo nananetamma, “Yow menoꞌo mu numu nanatumooꞌoogena.” Mu ka sumuna nasootooke. Sumuna soo suda tumatugudu etzaꞌa puhu-wi mu tzanekeana, meeoo mu netammana, “Umu Te Naa po ooemota meꞌa ka mu numu pumme wohoꞌne.” Sumuna numme oo sukwe manakwe, ka Te Naa unnepu mu tuukweꞌena. Numme tubetse unu mu-witu nakasokwama, mu haaꞌa togesoo tunakaꞌoedyukute? Soo e puaꞌa Timothy nu-waꞌnesoo. Oosoo ooosapa ka Te Naa besa unnepu-witu mu numu tuukwekena. Soo Timothy mu numu nanesootuhi nemayugwekena, umu yise tubetse unu ka Te Pabeꞌe-wi tunakaꞌoedyukute. Nu mu-matoo oo taꞌya. Oosoo sakwa mu nenoyukwena mu ooosapa tunakaꞌoedyuku, tooe mu numu mumme netumooꞌoo sapa.
52003006	Menoꞌo oosoo numme-baasoo kodyu petu. Oosoo meeoo ne tuukwe mu ka Te Naa unnepu-wi tunakaꞌoedyukuna, mu nanasoobedyana, mu ooosapa ne soomayuna, numme sakwa sumu tooe mu-baasoo petuga, numme tusooyugwe-waꞌnesoo.
52003007	Tooe mu numu suda ne matugupana numme besa mu sokwamakute, numme ka meeoo tunakase mu togesoo tunakaꞌoedyukute meeꞌe. Menoꞌo yise numme gi suda mu sokwamakute mu ka Te Naa besa podo meana.
52003009	Numme ka Te Naa nesootuhaꞌe mu-koobatoo, mu ka besa ne masokwamase.
52003010	Numme ooosapa meeoo nanesootuhiyakwe, “Numme sakwa mu-baatoosoo kodyuse ka mumme ne tunedyooena mamakwu ka pukwi mu tunakaꞌoedyukuna.”
52003011	Numme meeoo mu nanesootuhikuyakwe soo Te Naa God ka Te Pabeꞌe Jesus-no sakwa tooe hownnekoo tooe mu-baatoosoo ne makodyuka.
52003012	Soo Te Pabeꞌe sakwa unu nanasoobedya mu mayugwe, nokoꞌo mu numu noꞌokosoo mumme ne soobedya-kwaꞌnesoo.
52003013	Oosoo ka nanesootuhi mu mayugwena mu pewu besa mu sootuhikwu. Ka saaꞌa Te Pabeꞌe mu tunakaꞌoedyukudu-baa petuse oꞌno mu besa sokwamakwu.
52004001	Oꞌno yise, mu ne nanumu, ka Te Naa besa po nagena, ka Te Pabeꞌe Jesus tunetammana ka Te Naa unne-waꞌne manekwu. Numme mooasoo ookow mu tuukweꞌepu-gana, menoꞌo tuwazoo numme ookoosoo mu tubetse tuukweꞌe. “Ooosapa ka Te Naa petzabe-waꞌne mu manakwe.”
52004002	Ka Te Pabeꞌe ooosapa nage, numme Te Pabeꞌe pooha-toohakwi mu tuukweꞌe ka mu-baaꞌyoona.
52004003	Mu sakwa gi nanakummaꞌasoo nasoodyagepana, gi kukummaꞌakoosoo maꞌemukwapana. Oꞌno mu besa-wikoo nananodukwagakwu.
52004005	Gi ka Te Naa-wi gi tunakaꞌoedyukudu-waꞌneꞌyoopana. Umu gi ka Te Naa besa po sopedakwatoo. Umuoo suda tutusooyugwedu.
52004006	Gi nanatumooapana, gi tutzetumepana gi ka nanakummaꞌakoosoo nananodukwa-no nanapootama-pana, mu ka gi besa tumatuguna soo gi besa mu tumatuguna umu-matoosoo kodyudooa, mee numme mooasoo mu tuukweꞌe.
52004007	Soo Te Naa besowsoo mu-makoo soogwaꞌe, gi ka suda nanamanedu.
52004008	Mu ka Te Naa unnena gi nakabetseana; mu Te Naa unnepu ooowemota manakwe gi esoo sukwe numu unnena. Ooonneꞌyoona soo Te Naa ka Tu Besa Pooha-matu-ma te sootuhi.
52004009	Mooasoo Te Naa meeoo mu tunedyooepu muusoo nanasoobedya meeꞌe. Ooonneꞌyoona soo Te Naa ka Tu Besa Pooha-matu-ma te sootuhi.
52004010	Mu noꞌoko mu tunakaꞌoedyukuduno ka teepu, Macedonia mee naneadu-koobatu nanasoobedya. Numme menoꞌo mu tuukweꞌe, ne nanumu, mu sakwa ooosapa unusoo nanasoobedya.
52004011	Gi nanasoosagwaekupana, gi kukummaꞌakoosoo numu matzamapana. Oo maneno mumme ne tuukwe-kwaꞌne, “Gi toetzegoepana.” Muusoo namagwetzoimmoꞌo oꞌno mu gi tunakaꞌoedyukudu mu poonnena umu tookwa besa manakwe mee sokwamadooa.
52004013	Ne nanumu, umu mooasoo tuipu-witu numme besasoo mu tuukwekwu. Soo Te Naa ekow mu tooꞌe tuukweꞌe, soo numu ka yaꞌese, oo-baa petugayakwe ka oo nakaꞌoedyukuna. Umu gi tunakaꞌoedyukudu suda sokwamayakwe ka tu soobedyana yaꞌeyakwe. Mu sakwa gi umu-waꞌnesoo tusooyugwepana.
52004014	Tamme tunakaꞌoedyukuna meeoo tuukwe, Te Pabeꞌe tamme-koobatoo nabatsapuna yise namayodapu, tamme ka Te Pabeꞌe nakaꞌoedyukuna tamme punnoꞌo te yaꞌe-wikoo namayodakwu, ka tamme oo bise.
52004015	Soo Te Naa tamme tunemayugwekupu meeoo mu numu te tuukwetuungu, sumuꞌyoo numu yotsedu mu toha kakasa-gakoo moohedu-matu saaꞌa paꞌanakwana mooe wuekedooa. Soo Te Naa tumooyagakunoo saaꞌa namooyagakudooa, oꞌno saaꞌa yise punnoꞌo soo Te Pabeꞌe Te Naa-baaꞌyoona tubongo wuekedooa. Mooeꞌugasoo mu tuipu Te Pabeꞌe nakaꞌoedyukudu tu yaꞌe-wikoo namayodase oo mooe wegeadooa.
52004017	Yise tamme tunakaꞌoedyukudu togesoo gwetzoimodu toogoopatoo natzadyakwegakwu ka koomeba-nagatoo, tubetse paꞌa ka teepu-kooba Te Pabeꞌe wegeakwu. Tamme ooosapa oo-baꞌyookwu.
52004018	Eka meeoo naꞌunnedu nakaꞌoedyukuna ooosapa mitoo nananenoyugweno.
52005001	Numme gi mu tuukwe-waꞌneꞌyoo ka hannanoꞌo Te Pabeꞌe kodyupetukwuna. Mooasoo mu oo naka, gi haga oo sopedakwatoo ka Te Pabeꞌe tooe hannanoꞌo tooe yabesoo oo petukwuna.
52005003	Mu gi tunakaꞌoedyukudu meeoo sokwama gi hee oo manepunne, gi oo suda namanekwu. Umu yabesoo kadoo namamaꞌekwu. Umu gi oo namamea-waꞌneꞌyoo. Ka koheadu mogoꞌne-waꞌne oosoo puu nuummabu wuma ka dooaꞌa-doona. Ookow tabeba-wi ka Te Pabeꞌe petuse mu gi tunakaꞌoedyukudu gisoo namamakwupunnekwu. Gi obeda oosoo tamme-tamme kemmakwu.
52005004	Mu gi tunakaꞌoedyukudu puu togano baakoese yise utuina, gi umu tu namanekwuna sopedakwadookwu. Pana mu yise gi ooonneꞌyoo. Mu numu-waꞌnesoo tabua-wisoo mommodu. Mu ka oo tu namanekwuna sopedakwatoo. Tamme sakwa namabetseapunne. Tamme sakwa Te Naa-wi tunakaꞌoedyukuna, unu nanasoobedyana oo soomayuna soo Te Naa te mabetseakwu. Tamme ka besa tunakaꞌoedyukuna tamme sutakoo nematzagakwunina ka Te Pabeꞌe petukwunu-toogoo tamme namamakwupunnekwu.
52005009	Te Naa tusoohanena soo Te Pabeꞌe tamme mabetseakwuna. Soo sutaꞌyoo gi tamme-matoo kodyukwu, soo Te Pabeꞌe tamme-koobatoo mooasoo nabatsapu. Tamme ooosapa Te Pabeꞌe podo oo-no meadabekwu. Tamme ooosapa oo-noꞌyookwu ka oo kodyu petuse tooe tamme tuipupana tooetoo how gwetzoipana.
52005011	Nananetummatzina, nanatummatzina, nanatukwena ka ooosapa hemma yoo manekena ooosapa mu manekeno.
52005012	Umu te moohedu besa tamme mu tunedyooedu-witu, ne nanumu, numme mu tuukwekwu. Umu Te Pabeꞌe tunetutzeana, umu te tunedyooekwu. Tamme sakwa mu netubetseapunne.
52005013	Tamme sakwa besa umu-tamme tusooyugwena, mu nakabetseana, mu soobedyana, umu ka Te Naa manewabena. Gi sakwa tammesoo nanagoepana.
52005014	Ooosapa oetoo nananenoyugwena. Mu toetzegoedu-mitoo nenoyugwe. Mu nenoyukwe mu nasootookedu. Mu gi nanatzooedu tummatzina. Gi haka sakwaꞌekupana.
52005015	Umu suda ume tumatugukudu gi tumakodyukupana. Ooosapa besa nanamatugu.
52005016	Ooosapa besa sokwamammo.
52005017	Ooosapa nanesootuhina.
52005018	Noꞌokosoo hekwi ka Te Naa nesootuhina, “Te Naa besaꞌyoo,” meeꞌe. Ekow soo Te Pabeꞌe te tzapoonnekute ka Te Naa tamme tunemadabuekuna.
52005019	Gi ka Te Naa Besa Pooha mu-nagakwi manennummedu netakonepana.
52005020	Sumuna numu mee mu netammakwu, “Menoꞌo nuga pooha unnena nu mu tuukwekwu.” “Hownnekoo pooha-gana oosoo meeoo unakwe?” mee mu sokwama. Oosoo ka kaaheno Te Naa unnepuna oꞌno sakwa mu oo nakapunne.
52005022	Noꞌoko sutakoo gi nagepana.
52005023	Soo Te Naa puusoo noꞌoko te sootuhaꞌe. Numme meeoo oo-matoo nanesootuhi, oosoo sakwa noꞌoko besa mu mabetsea. Oosoo mu mabetseakwu; mu tookoo, mu soonamme-witu, mu moogooꞌa. Soo Te Pabeꞌe ka petuse, gi mu hownnekoo mu poonnepetukwu.
52005024	Soo Te Naa ka mu netutzease tu unne-kwaꞌnesoo manekwu.
52005025	Ne nanumu, mu sakwa ooosapa ne nanesootuhiku
52005026	Mu sakwa mu tunakaꞌoedyukudu tuukweꞌe tamme nanapupuaꞌamu.
52005027	Mu sakwa ka eka mu-matoo ne tubona noꞌoko mu tunakaꞌoedyukudu neaku.
52005028	Soo Te Pabeꞌe Jesus noꞌoko mu sootuhikwu.
53001001	Mu Paul, Silas, noko Timothy tubona, umu ka Te Naa noko Te Pabeꞌe nakaꞌoedyukudu ka Thessalonica mee naneadu-witoo nabodu.
53001002	Numme mu nanesootuhikute mee unnena, “Te Naa, Te Pabeꞌe Jesus mu sakwa mu numu sootuhise umu besa sokwama, besa gwetzoimo.
53001003	U, Ne Naa tubetse besaꞌyoo.” Besa numme ka mu nanesootuhikuna, mu unusoo oo nakaꞌoedyukuna yise besa nasootuhikwu tuwazoo unusoo nanasoobedyakwu.
53001004	Numme mu-matoo besa sokwama mee unnena, “Tooe mu numu ka mu tunakaꞌoedyukudu suda matuguna umu gi suda soonamme-waꞌneꞌyoo umu ooosapa tunakaꞌoedyukukwu.”
53001005	Tooe menoꞌo mu ka nanamatsamana, yise tuwazoo nanamooedyugwepana, ka Te Naa besa po nage. Soo Te Naa kaaheno umu-toogoo besaꞌyoo, oosoo ka mumme atasoo yugwena.
53001006	Soo Te Naasoo besa mu mayugwekwu. Saaꞌa oosoo ka sutakoo umu mumme kusegea-matoosoo makodyukukwu.
53001007	Soo Te Pabeꞌe saaꞌa ka suda-makoo te magwetzoidooa ka paꞌanakwana kodyu petuse. Soo Te Pabeꞌe ka petuse, umu pumme tummatzidu, toha kasa-gana-no,
53001008	Soo Te Pabeꞌe besa kootabedooadu goso-waꞌne tabuana petukwu. Umu ka te unne-too gi tumayohodu soo Te Naa gi nakasootuhi-waꞌneꞌyoo umu ka gi Te Naa-witu tu sopedakwatoona petzabena.
53001009	Umuoo gi Te Naa-baa petuga-waꞌneꞌyoo. Soo Te Naa gi mu sootuhi-waꞌneꞌyoo ka suda mu tumatuguna umu-matoosoo kodyuse, oosoo gi mu magwetzoi-waꞌneꞌyoo ka unu tu pooha-ga-ma.
53001010	Mu yise ka Te Pabeꞌe petuse, mu tubetse nasootuhikwu. Noꞌyoona umu oo nakaꞌoedyukudu ka Te Pabeꞌe netubetseayikwu, mu umu-noꞌyookwu, mu ka mumme ne tuukwena nakaꞌoedyukuna.
53001011	Menoꞌo yise numme ooosapa mee mu nanesootuhikuyakwe, soo Te Naa sakwa unu mu pooha-maka. Oꞌno yise mu noꞌoko ka besa mu manena, besa mu tusooyugwena mamakwese mu yise Te Naa besa podo meanokwu. Soo Te Naa yise mee mu netammakwu, “Mu e tusoohaneku-waꞌnesoo besa manakwe.”
53001012	Mumme mane-kwitoo, soo Te Pabeꞌe besaꞌyoona napoonnekwu. Mu punnoꞌo oo tzapoonnekwu ka besa manena ka Te Pabeꞌe mumme neyugwetoosoo manena.
53002001	Ka Te Pabeꞌe tamme bikwu-witu nu mu tuukwekwu. Gi ka kummaꞌakoosoo mumme nemooaga oo nakabetseapana. Gi suda oo sokwamakupana. Susumudu mu-naga-kwitu mu nemooagadu meeoo mu tuukwekwu, “Soo Te Pabeꞌe pudusoo kodyu petukwu,” meeꞌe. Umu nuupoohadu sumuna, “Ne pooha meeoo ne tuukweꞌe,” mee deaꞌa umu unakwe mooasoo. Sumuna tooe haga tooe meeoo mu tunedyooꞌe. “Umu meeoo tuboꞌo,” mee sumuna umu ne netamma. Numme yise gi oo manakwe. Mooasoo numme mu tuukwe ookow a namanekwuna ka mu-baaꞌyoona. Gi oo soomuꞌwapana numme mooasoo meeoo mu tuukwe mooaꞌugasoo namanekwudu umu saaꞌa ka Te Naa unu netumooꞌookwu. Mooasoo mu numu-matu ka Te Naa watze tumooꞌoo. Umuoo suda tu tumatuguna besa soobedya. Umuoo gi ooka togesapa naꞌunnedu nakaꞌoedyukute. Umuoo soo Te Naa matusookwunikwu, umu ka naꞌesagoedu nakabetseana. Pana menoꞌo hee sapaga ka suda namanedu tzadyooikupunne. Mu ka ooka tzadyooikudu sopedakwatoo. Saaꞌa ka hemma toge manepetuse, oeꞌyoonasoo oo tzadyooikudu nayadooakwu. Oꞌno yise soo sutaꞌyoo nana sutakoo pummesoo pooha mu numu tzapoonnekukwu, oosoo nana sutakoo pooha-gaꞌyoo suta-tamme mu numu moohedu. Oosoo mu Te Pabeꞌe-wi tunakaꞌoedyukudu mamooakakwu, ka ewow nanesootuhidu tooe netakonekwu. Ka pabow Te Naa nanesootuhi nobe-kwi egease puu oeꞌyoona oosoo mu numu nemadunagakwu. Meeoo yise unnekwu, “Nu yow. Nu oosoo mu Manumudoopu. Nu Mu Tubetse Naa.” Oꞌno yise soo Te Pabeꞌe yaa teepu-koobasoo kodyu petuse, ka tu songapu pooha-ga manese, ka ooka sutakoo pooha-gakoo kadoo mayugwekwu.
53002013	O tooꞌe, besa numme ka Te Naa nanetzakwiyigena, “U, Ne Naa besa mu numu sootuhipu.” Soo Te Pabeꞌe mu soobedya. Soo Te Naa mu netutzea mu ka mooeꞌugasoo tunakaꞌoedyukuna mu ka besa oo soonakaꞌoedyukuna. Ka mumme ne tuukwe-kwaꞌnesoo Te Naa tu besa pooha-matu-ma mu sootuhi, mu yise Te Naa besa podo mea. Oosoo mu magwetzoise, ka saaꞌa mu Te Pabeꞌe Jesus-matoo mease, ooosapa oo-baaꞌyoona, mu oo-waꞌneꞌyookwu.
53002015	Yise, ne nanumu, gi nasootookepana. Ka mu-baaꞌyoona mumme ne tuukwepu ooosapa nakaꞌoedyuku, ka mu-matoo ne tubona tuwazoo.
53002016	Numme meeoo mu nanesootuhikute soo Te Pabeꞌe Jesus ka Te Naa mu nakaꞌoedyukute mu sootuhikwu, oꞌno mu besa tumatuguna besow suuꞌmu apegeakwu. Oosoo te soobedyana, te nenoyugwe, te tummatzina te sootuhaꞌe.
53003001	Mu sakwa ooosapa ne nanesootuhiku numme ka mu numu Te Pabeꞌe besa unnepu tuukwena, ewaꞌyoo oo nakase oo nakaꞌoedyukukwu, yise mu-kwaꞌnesoo manekwu.
53003002	Ne nanesootuhiku, soo Te Naa sutakoo tamme ooemota mayugweku, tooe ka susumudu numu gi tunakaꞌoedyukudu suda numme mu sooyukwe sapa.
53003003	Tamme sakwa ooosapa Te Pabeꞌe tunetamma-kwaꞌne mane. Oosoo nanesootuhi mu mayugwese, ka mu numu mumme kusegeadu oo ooemota mu neyugwese, mu magwetzoikwu.
53003004	Numme mooasoo oo sopedakwatoo mumme ne tuukwe-kwaꞌne mu manakwe. Mu sakwa ooosapa maneno, ka Te Pabeꞌe-toohakwiꞌyoona.
53003005	“Soo Te Pabeꞌe sakwa ooosapa nawaꞌnesoo mu sokwamatuguku,” mee numme mu nanesootuhikuyakwe. “Soo Te Pabeꞌe ooosapa noꞌoko numu soobedyadu. Soo Te Pabeꞌe gi numu nasoomenakwadu.” Numme ka Te Pabeꞌe-matoo mu nanesootuhikukwu, “Mu numu unu nana soobedyakwu, Te Naa-waꞌnesoo yise mu gi numu nasoomenakwakwu, ka Te Pabeꞌe-waꞌnesoo.”
53003006	Ne nanumu, soo Te Pabeꞌe meeoo mu tunetammakute, “Mu totoetsebu-ma gi tzabepana.” Mu totoetsebu numu gi ne nakabetseadu.
53003007	Numme gi tototseabu ka mu-baaꞌyoona, mu ne poonne. Numme tabewano hemma how yugwe yongo-matoo tooe mu numu tunedyooepana.
53003008	Tooe mu numutu tunedyooedu sakwa namakayakwe sapa, ooosapa namakayipana, gi hemma mu-makoo soogwaꞌe. Nummesoo nakwitu poohwaꞌe.
53003010	Mooasoo numme ka mu-baaꞌyoona meeoo mu netamma, “Mu toetzegoedu sakwa gi namakapana.”
53003011	Numme meeoo tunaka susumudu mu-baatu unu toetzebu, gi hemma how yugwedu. Umu ka numu matzama.
53003012	Umuoo ooonnekoo soo Te Pabeꞌe meeoo te netamma tuungu. “Muusoo nakoobatoo mane gi nakasagwipana, oꞌno yise mu besa sokwamakwu.”
53003013	Ne nanumu, ooosapa besa manenona gi nasootookepana.
53003014	Mu oo meesoo sopedakwadoo ka mu numu Te Pabeꞌe besa unnena gi mayohodu. Oo tsasoopedya oosoo ka tumaꞌemukwase nasookwikwu.
53003015	Pana yise gi mu wohonepana. Umu-too besaꞌyoona besakoosoo mu tuukwe ka mu maꞌemukwa.
53003016	Soo Te Pabeꞌe nana-matoo te sokwamatugukute. Oo-matoo yise tamme nanesootuhina oosoo noꞌoko te nakasootuhina nanatamme mu nanatogeꞌyookwuna, yise ooosapa mu besa sokwamamokwu.
53003017	Nu Paul nuusoo tupokwu. Oꞌno muusoo oo tubetse sopedakwadookwu esoo nugasoo mi-ma e tubona.
53003018	Nu meeoo nanesootuhi soo Te Pabeꞌe Jesus noꞌoko mu sootuhikwu.
54001001	Nuga tubona, Paul, e puaꞌa, Timothy-matoo. Nu mooasoo Te Pabeꞌe-witu u tunedyooꞌepu mu Te Naa God Te Pabeꞌe Jesus-no meeoo e netamma, “Mu numu tuukwe ka Mu Pabeꞌe-witu.” Soo Te Naa togesapa te magwetzoipu. Te Pabeꞌe tamme poonnekwu ka pumatoo te nanetzakwiyina. Oꞌno tamme oo-waꞌneꞌyookwu.
54001002	Nu u sopedakwatoo. U togesoo oo nakaꞌoedyukute ka ume e tuukwena ka Te Pabeꞌe Jesus-witu. Nu meeoo u nanesootuhikute soo Te Naa ka Te Pabeꞌe Jesus-no sakwa besa u mabetsea, u sootuhina, u magwetzoi.
54001003	Nu ka gi soo Macedonia-witoo meana, “U sakwa yaa Ephesus-wizoo,” mee nu u tubetse netamma. “U sakwa mu numu nemooagadu tunedyooe mu tuukwe umu sakwa nukatu tunedyooe-kwaꞌnekoosoo mu tunedyooe.”
54001004	Umu sakwa gi mu Jew numu pumme tunedyooena tumayohokupana, yise kukummaꞌakoosoo numu pumme tunedyooena gi nakabetseapana. Oosoo ooonneꞌyoo numu pukwi nanahana, ka oo tu namane-kwi umu Te Naa gi nakaꞌoedyukute. Pana soo Te Naa meeoo te tubetse netamma, “Nuka suuꞌmu nakaꞌoedyuku.”
54001005	Sumuba naꞌunnedu soo Te Naa meeoo te netamma, “Nanasoobedyana ka nu-kwitu tubetse tunakaꞌoedyuku kaaheno nuga podo meano.”
54001006	Susumudu numu ka Te Naa besa po ooemota maneyugwe. Umuoo sukwe apegea, gi hekwitu nehanepana.
54001007	Umuoo ka mu Jew numu tumayohona gi nakasopedakwatoopana numu tooꞌe tunedyooe.
54001008	Ka moomooasoo soo Moses nanamooꞌatupu mu Jew numu tumayohona te tuukweꞌe oosoo besaꞌyoo ka pumme tu nakasopedakwatoo.
54001009	Tamme sakwa oo nakasopedakwadoo ka mu Jew numu tumayohona ka mu tunakaꞌoedyukudu too sutaꞌyoo, umu tooꞌe natunedyooena gi ka mooasoo besaꞌyoo numu-doo. Mu ooonneꞌyoo sutaꞌyoo numu: Ka Te Naa-witu suda nanatuukwedu, tu naanapuaꞌamu mesoo goena, kummaꞌakoosoo numu mesoo goena.
54001010	Kukummanosoo nanaꞌaheegoena, numu tooe tuduhana, esagoena, suda nana-witu naꞌesagoena, tooe how tooe manakwe.
54001011	Yow esoo Te Naa unnepu oo tuukwena. Soo Te Naa meeoo e netamma, “Noꞌoko mu numu nuga besa unnepu tuukwe.”
54001012	Nu ka Te Pabeꞌe nesookwugaꞌe unu oo nakabetsea. Nuka oosoo sakwa e nakabetsea e sooyugwena soo Te Pabeꞌe nuka netutzeapu.
54001013	Oꞌnosoo nu gisoo tunakaꞌoedyukuna ka Jesus suda netammana, ka oo nanumu kusegeana, nu tookwa ka Te Pabeꞌe wohonepana, gi oo nakasopedakwatoo. Ooonneꞌyoopana soo Te Pabeꞌe e sootuhipu.
54001014	Soo Te Pabeꞌe tunakaꞌoedyuku e mayugwe.
54001015	Soo tooe haga tooe tubetse togesapa yadooꞌa ka meeoo unnena, “Soo Te Pabeꞌe ka te teepu-kooba petu mu sutakoo numu putamme manese mu magwetzoikwuse.” Nu yow uga tubetse sutaꞌyoo numu.
54001016	Pana soo Te Pabeꞌe Jesus e sootuhipu. Ooonneꞌyoona mu tzapoonnekute, te mesoo sootuhaꞌe tuwazoo tooꞌe ka pumme te wohoꞌne sapa. Menoꞌo yise tuwazoo te tzapoonnekute umu pumme nakaꞌoedyukudu magwetzoina.
54001017	Numme oo nesookwugaꞌe, “U, Ne Naa ooosapa ne moohenummekwudu, gi mobekwa-gaꞌyoo. U Ne Tubetse Naa. Gi haga u poonnedu. Tooe haga tooe, tooe hanotu tooe, sakwa ooosapa u nesootuhimo.”
54001018	E puaꞌa, Timothy, nu meeoo u netamma u sakwa oo tubetse nakabetsea ka Te Pabeꞌe Jesus noꞌoko hekwitu ka meeoo ume oo pooha netamma-kwaꞌnesoo. U oo soomayu ka oꞌnosoo mu numu u-makoo poohabe poonne.
54001019	U sakwa ooosapa Te Naa unnepu nakaꞌoedyukuna oꞌno u ooosapa besa manenokwu. Susumudu numu oe tu tunakaꞌoedyuku soomuꞌwa umu ka gi tubetse besa tu soonamme-kwikoo hemma mayohona.
54001020	Soo Hymenaeus-no Alexander mee naneadu ooonneꞌyoo. Nu ka suda-tamme umu tzamuna umu sakwa oo natunedyooese, gi ka Te Naa suda netammadooa. Oꞌno saaꞌa suda tu unnepu nematzagase soo Te Naa oꞌno mu sootuhidooa.
54002001	Tamme sakwa noꞌoko tooe hownnekoo tooe numu nanesootuhiku soo Te Naa sakwa mu sootuhi, tamme yise Te Naa oowetoo netubetseꞌa.
54002002	Noꞌobatusoo mu numu moohedu tamme sakwa nanesootuhiku tuwazoo. Oꞌno yise umu gi te wohonena tamme ka besa podo gi namatzamana mesoo meadabekwu.
54002003	Tamme ka mu numu moohedu nanesootuhikuna, oꞌno yise Te Naa ookow besaꞌyookute.
54002004	Mu numu sakwa noꞌyoona ka Te Naa-witu besa nakasopedakwatoo, Te Naa noꞌoko numu soomagwetzoaꞌe.
54002005	Soo Te Naa suuꞌmu pumatoo te nanesootuhina. Soo Te Pabeꞌe Jesus tubetse numu mane. Tamme-kooba nabatsase te magwetzoi. Soo Te Pabeꞌe te naamookwi manepunne. Oꞌno soo Te Pabeꞌe suuꞌmu ka tamme Te Naa noko nanapuaꞌamu mayugwedooa. Soo Te Naa meeoo mu numu tuukwe.
54002007	Soo Te Naa nuka yise netutzeapu mu gi Jew numu tunesootabue mee unnena.
54002008	Mu naana tooe hanotu tooe sakwa Te Naa-matoo nanesootuhi. Umu sakwa gi sutapana, gi nanahapana ka nanesootuhina. Ka suda tu manena nematzagase oꞌno besa ka Te Naa-matoo nanesootuhina.
54002009	Mu momokoꞌne sakwa punnoꞌo besa tunakaꞌoedyukuna besa nanesootuhi-no. Umu sakwa gi tu nagwe a tubua-ma mu numu nasootzaꞌmekupana, gi how tuwazoo tu tzopuhu-ma namadabue-ma nasootzaꞌmepana gi ka besa tatabuadu-ma namasooapana tuwazoo.
54002010	Mu momokoꞌne sakwa besa mu tumatugukugena, oꞌno mu numu mu posopedakwadoona, umu tookwa tubetse tunakaꞌoedyukudu mee mu sooyugwe.
54002011	Noꞌyoona mu momokoꞌne sakwa oo nakapunne ka pummetu tunedyooꞌe. Gi pummesoo tusooyugwena wahapana.
54002012	Gi sakwa mu momokoꞌne ka mu naana puu tunemadabueku, tuwazoo gi mu naana tunedyooe. Umuoo momokoꞌne sakwa gi unnepana.
54002013	Soo nana, Adam mee naneadu mooe namanumudoopu, oꞌno yise soo mogoꞌne Eve mee naneadu oobenakwatu namadabue.
54002014	Soo Adam gi nanemooagapu pana soo Eve yise nanemooagase suda mooe tumatugupu.
54002015	Ka ꞌyoo manena mu momokoꞌne namagwetzoi umu yise ka oe tunakaꞌoedyukuna ka tooaꞌadoona gi noꞌosoo nummabodona besa oo-toogoo tsebooenokwu yise ka Te Naa besa podo meadabenokwu.
54003001	Esoo naꞌunnedu togesapa, “Gi nasookwipana ka nananesootuhidu moohena esoo besaꞌyoo.”
54003002	Ka mu nananesootuhidu moohedu sakwa kaaheno besa tumatugudu. Umu sakwa noꞌyoona nanasuꞌmu nonodukwa-ga. Umu sakwa gi suda-ma namaꞌemukwa, besa tutusooyugwedu, gi numu nasootzaꞌmekupana tuwazoo. Umu sakwa ka mu numu tummatzi ka tooe hekwi tooe. Umu sakwa gi puusoo ewow hemma sookwipana, umu gi baagoedu. Umu sakwa gi nidyupupana, gi etzaga sutapana, besa ooosapa numu matugu.
54003004	Umu sakwa besa numu tunedyooedu. Umu sakwa oo sopedakwatoo ka tu nodukwa noꞌoko tu dooamu tunemadabueku, oꞌno umu tu naa nakabetseakwu. Umu ka gi pummesoo dooamu meeoo tunedyooena, umu tookwa gi ka Te Naa dooamu meeoo tunedyooe-waꞌneꞌyoo.
54003006	Umu sakwa gi pudu tunakaꞌoedyukudu. Umu ka ooonneꞌyoona sumuna paba nasooyugwekwu. Soo suda tu tumatuguna umu-matoosoo kodyukwu ka Sutakoo tu yugwe-kwaꞌnesoo.
54003007	Umu sakwa mu gi tunakaꞌoedyukudu-tamme kaahenoꞌyoo besa mu nematugu, oꞌno yise numu gi mu nesootzema-waꞌneꞌyoo. Ka mu numu sumuna umu nesootzeꞌma soo sutaꞌyoo suda-kwi mu mesoo mayugwe.
54003008	Mu numu nanesootuhidu tummatzikwudu sakwa besa naꞌeyaꞌese oꞌno sakwa umu nanetutzea. Mu tunakaꞌoedyukudu sakwa oo mooe sopedakwatoo ka besaꞌyoona. Umu nanetutzeadu sakwa ka Te Naa podo besa tu meakwuna tzapoonne umu sakwa gi esagoepana, gi baagoepana, gi numu tuꞌooepana, gi puusoo hemma natoogoo soogwipana tuwazoo. Ka Te Pabeꞌe Jesus-wi tunakaꞌoedyukuna ka puusoo nasopedakwadoona ka Te Naa besa podo meana.
54003011	Mu pepeawabe ka mu nanesootuhidu tummatziwabe sakwa punnoꞌo besaꞌyoo. Umu sakwa gi numu nesootzemapana, gi etzaga haꞌyoo tooe naneyugwepana, ooosapa kaaheno besa tumatuguna oꞌno besaꞌyoo.
54003012	Mu nanesootuhidu tutummatziwabe sakwa nanasusumu nonodukwa-ga, mu doodooamu sakwa punnoꞌo besa mu nakabetsea, noꞌoko tu nobe-witu meeoo tunedyooe tuwazoo.
54003013	Umu ka besa mu nanesootuhidu tutummatzina mu numu besa mu sooyugwe. Umuoo gi nasookwina Te Pabeꞌe Jesus-witu wahakwu.
54003014	Nu yabesoo u-baa soopetugaꞌa pana sumuna nu gi oo mane-waꞌneꞌyoo. Ooonneꞌyoona nu u-matoo tuboꞌo, oꞌno yise u ka Te Tubetse Naa-matoo nanesootuhibu kaaheno mu numu tunedyooe.
54003016	Ka Te Pabeꞌe-ma numme tunekwuꞌu. Te Pabeꞌe yaa teepu-kooba tamme-waꞌnesoo nadooaꞌadoopu. Soo Te Naa Besa Pooha oo tzapoonne oosoo Te Naa Besa Tooaꞌa. Oobe paꞌatoo tamme-koobatoosoo ka Te Naa-baatoo oosoo kodyuka. Noꞌobatusoo numu ka Te Pabeꞌe-witu nawahana nakakoo. Yise tooe hano tooe susumudu numu oe tunakaꞌoedyukute.
54004001	Soo Te Naa Besa Pooha te tuukweꞌe ka saaꞌa susumudu tunakaꞌoedyukudu ka Te Pabeꞌe besa podo tu meana maꞌwukakwu, ka tooe hownnekoo tooe sutakoo poohabe nakaꞌoedyukuna pumme nemooagadu.
54004002	Mu numu sutakoo tunedyooena umuoo numu nemooaga. Umu numu nemooagadu ka wunaꞌme suda tumatuguna, umu yise ka kaaheno besow gi oo sopedakwatoo.
54004003	“Gi nananodukwadoopana, gi noꞌo-baatoosoo tukapu tukapana,” mee mu numu nemooagadu numu netamma, pana soo Te Naa ka noꞌoko tukapu tamme-too matabuepu. Soo Te Naa noꞌokosoo hemma besa matabuepu yise gi hee sutaꞌyoo ka oo-koobatoo te nanesootuhaꞌe.
54004005	Soo Te Naa unnepu ka tukapu-koobatoo te nanesootuhinoꞌo, tamme gi oo namanabuekute.
54004006	U ka Te Pabeꞌe besa tummatzaꞌe ka umu tunakaꞌoedyukudu tuukwena ka ume e tuukwe-kwitu. U uusoo besa natunedyooe ka besa naꞌunnedu nagenona.
54004007	Ka umu naꞌesayaedu numu tunedyooedu u sakwa gi nakabetseapana. U sakwa ka Te Naa besa po tubetse nageno. Oo-makoo natunedyooena.
54004008	Esoo u tookoo u mabetseana besaꞌyoo, pana soo Te Naa besa podo numu meanona unusoo besaꞌyoo. Oosoo Te Naa podo nameadu numu natunedyooena besaꞌyoo, ka oo-toogoo meanona unusoo besaꞌyoo. Oosoo Te Naa podo nameadu numu natunedyooena besaꞌyoo ka menoꞌo yaaꞌa ka teepu-koobaꞌyoona pana ka saaꞌa Te Naa-matoo te mease oosoo unusoo besaꞌyoo.
54004009	Soo meeoo ume e tuukwena togesapa. U sakwa a nageno.
54004010	Nu ka tubetse besow po nagenoꞌo, soo Te Naa noꞌoko numu besa matugu, ka pukwi u tunakaꞌoedyuku u magwetzoikwu.
54004011	Noꞌoko numu tunedyooe umu sakwa ka ume e tuukwena nageno.
54004012	U sakwa noꞌoko numu soopedya, oꞌno mu numu ume sootubetseyaꞌekwu, yise tubetse unudooe besaꞌyoo. U sakwa ka Te Naa besa podo meanona mu tunakaꞌoedyukudu u poonnena punnoꞌo u-kwaꞌnesoo. Oꞌno gi haga sakwa meeoo u netamma, “U nagutza naatse numme u tunedyooe-kwi.”
54004013	Ooosapa ka mu numu Te Naa unnepu-witu tunedyooeno, e petunoꞌotoo tooe.
54004014	Mu wakwaꞌetse u pooha poonnena, u nanesootuhikute. Umuoo u-ma matuguse soo Te Naa ka nanesootuhibu noko numu u tunedyooekwuna ooka u sootuhi. U sakwa ooosapa Te Naa unnepu-witu numu tunedyooe. Gi u namatusookwunikwu.
54004015	U sakwa e tunetamma tubetse nagenona, oꞌno yise mu numu u poonnena u sopedakwadookwu ka unusoo besa u manenoꞌo.
54004016	Besakoo tunakabetseana, besakoo ka Te Naa unnepu suuꞌmu numu tunedyooena, u ka ume nakabetseadu-no namagwetzoikwu.
54005001	Tooe mu wakwaꞌetse tumaꞌemukwa sapa gi mu nasakwaꞌekupana, besakoo ooka mu nemadabuekuna, u naa u nemadatugu-kwaꞌnesoo. Mu naana sakwa u pabeꞌe-waꞌnesoo nematugu.
54005002	Mu pepeawabe u pea-waꞌne, mu momokoꞌne u punneꞌe-waꞌne. Gi suda umu-tamme tusooyugwepana.
54005003	Umu pepeawabe gi kookoomamu-gakoo, umuoo mu doodooamu-no mu mooamu sakwa mu mabetsea. Oꞌnosoo umu naanapuaꞌamu mu mananase umu ka tu naanapuaꞌamu mooatupugoese, oꞌno yise mu doodooamu sakwa mu mabetsea. Oo umu manena Te Naa tunetammana mayohona ka Te Naa besa masoonammekute. Mu doodooamu sakwa Te Naa nakabetsea. Umu gi kookoomamu-gaꞌyoo, gi nanumu-gaꞌyoo.
54005005	Mu gi kookoomamu-gaꞌyoo gi nananumu-gaꞌyoo, “Soo Te Naa ne mabetseakwu,” mee sokwama. Ooosapa Te Naa-tamme nanesootuhinoꞌo. Umu ooonneꞌyoo sakwa mu tunakaꞌoedyukudu mabetsea.
54005006	Susumudu gi kookoomamu-gaꞌyoo gi kaaheno Te Naa podo meadu ooosapa puusoo tu nasooꞌyugwetoo manedu, gi Te Naa-nakwana nakwitu soonammedu, umuoo gi hee.
54005007	“Umu gi kookoomamu-gaꞌyoo sakwa ka besow tumayohope nagena oꞌno umu gi haga mu nesootzema-waꞌneꞌyoo,” mee sakwa u mu tuukwe.
54005008	Mu tunakaꞌoedyukudu mee naneyugwedu ka gi pummesoo tu nobe-witu manepunnena mabetseana ka tu nanumu-too gi mabetsea umu oo tzapoonne ka gi Te Pabeꞌe-wi tu tunakaꞌoedyukuna. Umu yise mu numu gi soo tunakaꞌoedyukudu ooonakwa sutaꞌyoo.
54005009	Mu gi kookoomamu-gaꞌyoo ka nanesootuhi tummatzidu mane-kwitu, ooonnekoo u sakwa netutzea. Mooasoo pepeawabena, sumusoo koomadoopu,
54005010	mu numu sakwa oo sopedakwatoo ka besa mu tumatuguna, tu doodooamu besa mabetseapu, wakwawaꞌa besa matuguna, mu tunakaꞌoedyukudu tummatzina, mu tutuha manedu numu tuwow, yise noꞌobatusoo besa matugudu.
54005011	Mu sususuꞌa tu kookoomamu tuikupu sakwa gi mu numu nanesootuhibu-wi tutummatzipana, ka gisoo pepeawabena. Umu toetzegoekwu oona nonobe-too meana numu nesootzemana gi pumme nehane-kwitu sapa ewa tuukwena. Tooe umu ka Te Pabeꞌe, “Ooosapa nu mu nanesootuhi tummatzikwu,” mee netammase sapa, umu sumuna koomadoose ka tu unnepu gi mayohokwu.
54005014	Nu meeoo mu netamma mu gi kookoomamu-gaꞌyoo sususuꞌa sakwa koomadoose ka dooamu-gana mu mabetsea, ka mu tu nobe-witu tuwazoo. Oꞌno umu gi nanesootzeꞌma.
54005015	Umu-matu mooasoo ka Te Naa besa po maꞌwukase, ka sutakoo podo manekapu.
54005016	Mu gi kookoomamu-gaꞌyoo ka mu tunakaꞌoedyukudu-nagatu nanumu-gana, umuoosoo sakwa mu mabetsea. Oꞌno yise mu tunakaꞌoedyukudu, gi kookoomamu-gakoo, gi oekoo nanumu-gakoo, gi natummatzidu, umuoo sakwa umu tummatzi.
54005017	Mu wakwaꞌetse ka besa tunematuguna umuoo sakwa ka mu numu nanesootuhipe tunedyooe yise oo-koobakwisoo natumanakakwu.
54005018	Soo Te Naa unnena ooonneꞌyoona mee nabotugupu, “Soo pookoo puu ka numu yasa tummatzise umu sakwa oo-matoo mesoo tuka.” Yise, “Soo tooe haga tooe numu tummatzidu sakwa punnoꞌo natumanakaku ka tu tutummatzi-kwi.”
54005019	Tamme gi numu nakaꞌoedyukupana ka mu numu moohedu mu wakwaꞌetse nesootzema. Waahoo tooetoo pihoo numu ooka suda oo tumatuguna poonnedusoo ookow waha, mu saaꞌa mu nakaꞌoedyukudooa.
54005020	U sakwa ka mu wakwaꞌetse-matu suda tumatugudu numu-koobenatoo bi, oꞌno umu susumudu saaꞌa gi oo-waꞌnesoo manedooa.
54005021	Noꞌoko nanana sumu-kwaꞌnesoo nematugu. Nu ka mu Te Naa, Te Pabeꞌe Jesus ka umu Te Naa tutummatzidu-no ka nuka tu tunemanekuna u tuukwe, “U sakwa noꞌoko Te Naa unnepu nakabetseana gi numu tutzeapana.”
54005022	U ka numu moohedu manekwuse, oetu mooe soohanenummese, oꞌno u ka u mi-ma oo-ma matuguse oo nanesootuhikukwu. Ka numu suda manakwe gi umu-ma tzabepana. Ooosapa besa tumatuguno.
54005023	Ka baa hebena gi ookow suuꞌmu hebepana, huutsekoo atsa tutzaꞌemukwa baa tuwazoo, oꞌno u numua-witu besa yugwekwu. Oꞌno yise u gi ooosapa tuoeyaꞌe.
54005024	Susumudu numu ka suda tumatuguse noꞌyoona numu oo sopedakwatoo ka menoꞌo. Susumudu numu ka suda tu tumatuguna tooe watsetugupana mu numu saaꞌa oetu naka.
54005025	Susumudu ka besa manena noꞌyoona numu oo sopedakwadoo. Tooe mu numu gi oo nakase sapa, saaꞌa umu oo sopedakwadoo, gi oosoo ooosapa nawatsetugu.
54006001	Noꞌyoona mu numu ka hemma how yugwena sakwa ka meeoo pumme nedyawedu nakabetsea tooe nawangaꞌa-waꞌne manepunnepana.
54006002	Mu numu hemma how yugwedu sakwa tubetse tunakabetseꞌa umu ka mu tunakaꞌoedyukudu tummatzina ka besa mu soobedyana.
54006003	Umu atasoo numu tunedyooedu gi ka Te Pabeꞌe Jesus besa unnepu nagedu,
54006004	umu meeoo nasooyugwedu, “Numme numu ooonakwa unu sokwama,” meeꞌe, pana umu gi hemma sopedakwatoo. Umu numu-no tu nanepeduguna nananuusoogwedukuna, nanasagwaꞌekuna suda nananetammana, suda manakwe.
54006005	Soo numu ka sukwe nanahana gi ka toge-kwitu sopedakwatoo. Umu numu meeoo sokwama soo tooe haga tooe ka Te Naa besa podo meana ewow hemma hee-gakoo. Pana gi!
54006006	Mu numu ka Te Naa besa podo meana gi hemma soogwaꞌe, mooasoo besa nasootuhaꞌe.
54006007	Tamme ka nadooaꞌadoose, gi hee-gana yaaꞌa teepu-kooba numu petu tamme yise ka yaꞌese noꞌokosoo hemma yaanoko te heetooꞌapu maꞌwukakwu.
54006008	Tamme ka tukapu noko ka pukwi te namasuana mooasoo hee-gana gi hemmasoo soosookwi-waꞌne tabua.
54006009	Mu numu ka ewahoosoo hemma soogwina besakoo nanemooagakwu. Umu tubetse unu hemma soogwikwu oosoosoo yise kadoo mu mayugwekwu.
54006010	Noꞌobatusoo soo sutaꞌyoo tamme-tamme kemmakwu ka unusoo te tusoogwipunne. Susumudu numu ka unu tusoogwina umuoo ka Te Naa besa po ooemota manekayakwe, yise puusoo suda namasokwamayakwe.
54006011	Timothy, u mow Te Naa tubetse nakaꞌoedyukudu. Gi hemma sookwipana ka Te Naa besa po nagenoꞌo: Besa tumatuguna, tubetse tunakaꞌoedyukuna, noꞌoko numu soobedyana, besa numu matuguna. Ooosapa oo nageno tooe hemma tooe how manegena sapa.
54006012	U sakwa tubetse unusoo ka Te Naa-wi tunakaꞌoedyuku. Uusoo nanemabetseano, oꞌno saaꞌa Te Naa-matoo besakoo meadooa. U deaꞌa ka Te Naa tunetammana mayohona u baa-wi namatzakana ewow numu tunedyooꞌe ka umu natunedyooepu-witu.
54006013	Soo Te Naa noꞌoko hemma nemamakwupu ookahoo soo Te Pabeꞌe-no umuoo
54006015	Ka Te Naa tu sooyugwena oe manepetuse, soo Te Pabeꞌe kodyu petudooa soo Te Naa o unu pooha-gaꞌyoo, noꞌoko hemma nemadabuedu, noꞌoko hemma ooonakwa naduꞌyadu. Tamme ooosapa oo nesookwugikwu.
54006016	Te Naa suuꞌmu numu magwetzoidu, gi mobekwa-gaꞌyoo. Oosoo noꞌoko hemma ooonakwakoo pooha-gana soo oo pooha oo naꞌoonnakwi kootabedooapunnedu-kwaꞌne tabuapunne. Gi hemma putsageꞌe mane-waꞌneꞌyoo, ka unu oo pooha-gakoo. Gi haga oo poonnedu. Gi haga oo poonne-waꞌneꞌyoo. Tuwow noꞌyoona numu tooe hanotu tooe sakwa oo-matoo nanesootuhi. Numu ooosapa sakwa oo tubetseyi, noꞌyoona hemma oosoo nematunagakwudu. Togesapa.
54006017	Ka mu numu ewow hee-gakoo meeoo netamma, “Gi ka mu numu ooonakwa besa nasooyugwepana.” Umu sakwa gi ka hemma tu hee-ga-ma nasoonatzipana, ka Te Naa-ma suuꞌmu nasoonatzi. Oosoo noꞌoko hemma-ma te sootuhina besa pumatoo te masokwamana, oosoo ka noꞌokosoo hemma hee-gana.
54006018	Umu ewow hee-gaꞌyoo sakwa besa tumatuguna ka numu besa tummatzi. Umu sakwa mu tutuha manedu mesoo hee-maka. Soo Te Naa ka oo mu tumatuguse ka hemma besa mu hee-ga-ma umu-matoo makodyukwuse, oꞌno saaꞌa umu nasootuhikwu ka Te Naa-baa petugase.
54006020	E puaꞌa Timothy, ooosapa oo sumayu ka Te Naa ume netammapu. Gi ka mu numu ooosapa nanahadu noꞌoko hemma nesopedakwatoo mee unnedu nakabetseapana.
54006021	Susumudu gi kaaheno tunakabetseana umu yise ka Te Pabeꞌe po ooemota manekayakwe. “Soo Te Naa sakwa u tubetse sootuhi,” meeꞌe nu u nanesootuhikute.
55001001	Paul tubona. Te Naa ka Te Pabeꞌe Jesus meeoo netamma, “Nu ka Paul netutzeakwu oosoo saaꞌa ume tummatzikwu. Oosoo mu numu tunakaꞌoedyukudu moohedooa. Oosoo mu numu tuukwekwu, nu yow mu numu magwetzoikwudu.” Soo Te Naa God Te Pabeꞌe Jesus-no meeoo nuka tunemanekute, “Mu numu tuukwe Te Pabeꞌe mu magwetzoikwu.”
55001002	E puaꞌa, e tunedyooepu Timothy-matoo e tubona. Nu u nanesootuhikute soo Te Naa-no soo Te Pabeꞌe besa u mabetsea, u sootuhi, u magwetzoi.
55001003	Nu besa soonamme u ka tubetse tunakaꞌoedyukuna. U mooꞌa Lois mee naneadu mooe tunakaꞌoedyukupu-gaꞌyoo, oꞌno yise u pea Eunice mee naneadu punnoꞌo. Nu punnoꞌo ooosapa Te Naa nakabetsea umu te nanamooatupu-waꞌne. Nu u nanesootuhikute. Nu oo soomaꞌyu u suda soonamme ka ume e maꞌwukase. Nu besa u poonnese yise nu besa soonammekwu.
55001006	U sakwa u pooha nakabetsea. Soo Te Naa ookow u poohamaka, ka u-ma e matuguse.
55001007	Soo Te Naa tu besa pooha-ma te sootuhipu ooonneꞌyoona tamme unu nanasoopedyadu. Oꞌno yise tamme gi nasoogwaꞌe ka Te Pabeꞌe-witu mu numu tuukwemeana.
55001008	U sakwa mu numu ka Te Pabeꞌe-witu tuukwena gi nanenasookwipana. Gi nu-ma nasookwipana, nu Te Pabeꞌe-koobatoo nakwutuma. Gi saaꞌa suipana ka mu numu te tuukweꞌe ka besa naꞌunnedu, tooe tamme mu tumooꞌoo sapa. U ka Te Naa mayukese besa nasootuhikwu oꞌno yise u gi nasookwikwu.
55001009	Tooe gi te besow sapa soo Te Naa te magwetzoipu. Oosoo te tutzeapu gisoo ka teepu matabuena. Oosoo meeoo te netamma, “Nuga besa podo mea.”
55001010	Menoꞌo yise, Te Pabeꞌe Jesus yaa ka teepu-kooba petuse ka Etzaꞌa tunetammana ka mu numu tuina tzadyooiku yise noꞌoko mu Te Naa besa unnepu-wi tunakaꞌoedyukudu magwetzoi.
55001011	Nu nanetutzeapu ka besa naꞌunnedu wahakwuse.
55001012	Menoꞌo nu nakwutumapana mu numu nu tuukweꞌe ka nuga pukwi tunakaꞌoedyukuna. Nu ka Te Pabeꞌe tubetse sopedakwatoo. Oosoo e tummatzikwu, nu yise mu numu tuukwekwu ka besa naꞌunnedu yow teepu-koobasoo oo petunoꞌo-kwitoo tooe. Ooonneꞌyoona nu gi nanenasookwaꞌe.
55001013	U sakwa ooosapa mu numu tunedyooe ka ume e tunedyooe-kwaꞌnesoo. Umuoo naꞌunnedu togesapa. U sakwa ooosapa Te Naa-wi tunakaꞌoedyukuna noꞌoko numu besa soobedya. U ka ꞌyoo manena mu numu tzapoonnekute u ka Te Pabeꞌe Jesus podo meana.
55001014	U sakwa besa oo mabetseana ka Te Naa Besa Pooha ume oo sootuhipu. Tamme noꞌyoona ka oo Besa Pooha-matu nasootuhipu.
55001015	Ewaꞌyoo mu Asia-wiꞌyoona kemmatu nu-ma nasookwaꞌe. Phygelus-no Hermogenes punnoꞌo.
55001016	Soo Onesiphorus ka Rome-wi petu, unu manena e mayu. Oosoo gi nu-ma nasookwaꞌe oosoo ooosapa e nenoyugwe, nu meeoo nanesootuhi, soo Te Naa sakwa oo sootuhi ka saaꞌa numu-witu nemadabuena. U mooasoo noꞌoko ka hemma besa nuka oo tumatugukupu sopedakwatoo ka Ephesus-wiꞌyoona.
55002001	U sakwa yise, e puaꞌa, ohobu tusooyugwe manepunne ka Te Pabeꞌe Jesus ume sootuhi.
55002002	Ewaꞌyoo mu tunakaꞌoedyukudu e naka, ka umu Te Naa besa unnepu e tuukweꞌe. U sakwa mana numu-nagakwi oo wahanumme oꞌno umu punnoꞌo numu tunedyooe meakwu. Umu punnoꞌo numu moohekwudu.
55002003	Tooe ume tu netumooꞌoo sapa sakwa u oho maneno. Gi sakwa puu soo numu mummesoo nasooyugwe-kwi manepana ka Te Pabeꞌe podo meakwuse. U sakwa ka Te Pabeꞌe tunetamma mayohomea.
55002005	Soo numu puu ka wutokoꞌo tuateana oo nanematugutoosoo tumayohonokwu. Tamme sakwa puu Te Pabeꞌe tamme nematugutoosoo maneno.
55002006	Soo gi tooetsebu numu puu tumasuakuse puusoo oo-matoo mooehane. Tamme nasootuhikwu ka unu tunakaꞌoedyukuna.
55002007	U sakwa ka ume e tuukwepu-witu unu soohanenummese, oꞌno u oo nakasopedakwadookwu. Soo Te Naa u tummatzina u oo nakasopedakwadookwu.
55002008	U sakwa ooosapa ka Te Pabeꞌe soomayu. Tu yaꞌe-wikoo oosoo namayodapu. O oosoo Te Pabeꞌe. Nu ooosapa mu numu tuukweꞌe eka Te Naa besa unnepu.
55002009	Nu ka mu numu tuukwena ka Te Naa besa unnena, umu yise e tumooꞌoo, e wutuma suda tumatugupu numu-waꞌne. Pana ka Te Naa unnepu gi netakone-waꞌneꞌyoo.
55002010	Nu ooosapa oo oedyukute ka tunakaꞌoedyukudu te manekena. Oꞌno soo Te Naa te netutzeana tamme saaꞌa tunakaꞌoedyukudooa, yise namagwetzoikwu. Soo Te Pabeꞌe Jesus mu magwetzoise saaꞌa mu bikekwu Te Naa-matoo. Umu yise ooosapa oo-baaꞌyookwu.
55002011	Soo te hoobea puu meeoo naꞌunne meꞌa, Tamme ka Te Pabeꞌe tumayohokuna-koobatoo nabatsase, tamme oo-matoosoo meakwu.
55002012	Tamme ka ooosapa tunakaꞌoedyukuna tooe ka mu numu tamme netumooꞌoo sapa oꞌno tamme saaꞌa oo-no mu numu nemadunagadooa. Tamme ka mu numu-ma suina ka Te Pabeꞌe gi nanena-maꞌyoona. Oosoo punnoꞌo saaꞌa gi te nanena-maꞌyoodooa meeꞌe.
55002013	Tooe tamme ka gi te unnepu mayohona sapa, oosoo puu ooosapa tu unnepu mayoho, oosoo gi esayidu.
55002014	U sakwa ooosapa mu tunakaꞌoedyukudu meeoo tuukwe, “Soo Te Naa gi ka tu unnepu-koobatu mu naha tuungu.” Umu ka nahana gi hemma besa nemadabue. Gi hownnekoo kaaheno oo nemayugwe-waꞌneꞌyoo. Ka mu numu ooka nakadu Te Naa po oowemota neyugwe.
55002015	U sakwa ooosapa tubetse besa mu tunedyooe. Oꞌno saaꞌa soo Te Naa, “U tookwa besa numu tunedyooepu,” mee u netammadooa. U sakwa ka Te Naa unnepu besa kaaheno mu numu tunedyooena oꞌno u gi suda soonammekwu.
55002016	Ka tooe mu numu nananepetukute sapa gi nakaꞌoedyukupana. Soo meeoo naꞌunnewunudu nanakwingaꞌasoo ka Te Naa po kwingaꞌa numu nemayugwe.
55002017	Soo suda naꞌunnedu numu tookoo pehekudu tuoeba-waꞌneꞌyoo. Oosoo puu paba haano-wi manena kadooꞌoo numu mayugwe. Mu naana Hymenaeus-no Philetus mee nananeadu umu puu ooonneꞌyoo, ooosapa numu-no nahayakwe.
55002018	Umu puu Te Naa tubetse po-wiꞌyoona mukwakapu ka mu numu esayaekuna, “Soo numu ka yaꞌese, gi yotse-waꞌneꞌyoo,” mee mu numu nemooaga. Susumudu mu tunakaꞌoedyukudu-nagatu, ka Te Naa po oemota neyugwe.
55002019	Soo Te Naa ka besa tunakaꞌoedyukudu meeoo tunetamma, “Nu umu e dooamu sopedakwatoo. Soo tooe haga tooe e tooꞌe mee unnedu sakwa ka suda tu manena maꞌwu.”
55002020	Ka pabow nobe-wi puu ewaꞌyoo unu nanenagadu tseda nahane. Umu-matu ka oa tupe-ma namadabuedu, susumudu ka ese tupe-ma namadabuedu. Susumudu gi nanenagadu pakwena teepu-ma namadabuedu suu tseda tuwow. Umu unu nanenagadu tseda puu gi nabebuꞌa, umu gi nanenagadu tooe nabebuꞌa pana gi hownneꞌyoo.
55002021	Tamme ka gi suda manena, tamme ka unu nanenagadu tseda-waꞌne. Oꞌno yise tamme ka Te Pabeꞌe Jesus besa manewabe manekwu. Tamme yise ooosapa noꞌyoona besakoo tumayohonokwu.
55002022	U sakwa gi ka suda tusooyugwedu namahane-kwitu soohanepana. U sakwa kaaheno ka besow podo mea, unusoo Te Naa nakaꞌoedyuku. U sakwa ka mu numu soobedyana, gi mu tunakaꞌoedyukudu nesootzemapana.
55002023	Soo tooe hayoo tooe naꞌunnewunudu gi pukooba numu naha-waꞌneꞌyoo, ka oo manena tamme nanamanidyunakute.
55002024	Soo nanesootuhidu numu tunedyooedu sakwa gi nidyupupana. Noꞌoko besa numu matuguna numu tunedyooe. Ka tooe how tooe suda pumme tusootunagaꞌa sapa gi suda mu numu soobedyapana.
55002025	Mu gi toge tusoohanedu numu besa kaaheno tunedyooe gi mu sootuꞌadyipana. Oꞌno sumuna soo Te Naa kaaheno mu mayugwekwu ka sutakoo podo mu meꞌa. Oꞌno umu oo nakasopedakwadoona ka Te Naa unnepu yise oo besa podo meakwu.
55002026	Oꞌno mu suda tumayugwedu gi ooosapa tu kwase mu-kooba wumakute. Oosoo sumu noꞌoko mu takoꞌne. Umu ooosapa oo unnetoo manakwe, pana menoꞌo oosoo mu tzamaꞌwu.
55003001	U sakwa ka Te Pabeꞌe petukwuna-koobenasoo oo nakasopedakwadoo tamme unusoo manena Te Naa podo meakwu.
55003002	Pudusoo mu numu tooe hownnekoo tooe nanasuda manekwu: Unu puusoo nanakamakukwu, moogoobukwu, paba nasooyugwekwu, nidyupukwu, gi too sosokwamakwu, tu dooamu gi mabetseakwu, numu nesootzemakwu, numu wohoꞌnekwu, suda tu namatuguna gi soomuꞌwakwu, tu pupuaꞌamu wohoma umu-witu tuukwena, gi ka Te Naa nanesootamakwu. Puusoo natamme-too hemma nasoohanekukwu, gi Te Naa nakaheesoobedyakwu.
55003006	Mu gi totogeꞌyoona numu ka mooasoo gi totogekoo momokoꞌne mu nonobe-toosoo etzaga nemooaga. Umu ooosapa suda tusooyugwedu.
55003007	Te Naa unnepu gi nakabetseana ka tooe haꞌyoo tooe naꞌunnedu-ma nakatsape. Umu noꞌobatusoo Te Naa unnepu sukwe nakana Te Naa unnepu gi nakabetseadu.
55003008	Mu suda numu tunedyooedu, ka momokoꞌne nemooagana ka Te Naa tuwazoo wohoꞌne. Ka oꞌnosoo mu Jannes-no Jambres mee nananeadu ka Moses wohonepu. Umu ooosapa suda tusooyugwena gi ka togekoo nakaꞌoedyukudu.
55003009	Pudusoo mu numu mu sopedakwadookwu, ka gi togeꞌyoona, numu sukwe nemooagadu.
55003010	U mooasoo e sopedakwatoo ka Te Naa besaꞌhoo podo e meꞌa. U ka e natunedyooepu mooasoo naka. Nu tuwazoo noꞌoko numu unu soobedya. Tooe ka mu numu nuka wohoꞌne sapa, nu togesoo Te Naa nakabetseanoꞌo.
55003011	Umu e tooꞌe batsa ka ona Antioch, Iconium, noko Lystra mee nananeadu-wiꞌyoona, pana soo Te Naa nu-kooba tummatzise nu namagwetzoi.
55003012	Tooe haga tooe ka Te Pabeꞌe Jesus besa podo meadu mu numu oo wohoꞌnekwu.
55003013	Pana umu suda numu tunedyooedu unusoo sutaꞌyookwu. Umu kukummaꞌakoosoo nemooagana puusoo tuwazoo nanemooꞌagapana gi oo sopedakwadoo.
55003014	U sakwa yise ooosapa tunakaꞌoedyuku ka nuka togekoo ume tunedyooepu nageno. U ka oo sopedakwadoona,
55003015	ka tuhaꞌyoonasoo u ka Te Naa unnena nabotuguna neana oosoo u magwetzoina, u tunedyooenokwu. Te Pabeꞌe Jesus u magwetzoikwu ka pumme u nakaꞌoedyukute.
55003016	Noꞌyoona mu Te Naa nanayadooawabe Te Naasoo tunetammapu nabotugu. Soo Te Naa unnepu-makoo kaaheno natunedyooemeꞌa tooe ka gi kaaheno te tunakaꞌoedyukute sapa yise soo Te Naa tu besa podo te mameakute.
55003017	Oꞌno yise mu Te Naa nakaꞌoedyukudu namabetzapepunnena ka tooe how tooe besa tumatuguna.
55004001	Tamme sakwa ka Te Pabeꞌe nakabetsea oosoo pudusoo kodyu petukwu. Pudusoo kodyu petuse, noꞌoko numu nemadunagakwu. Saaꞌa yise oosoo mu numu toogesoo modu umu mooasoo tuipu tuwazoo nemadunagakwu oosoo te manena sopedakwatoo. Nu ekow naꞌunnedu mu tubetse tuukweꞌe Te Naa yise Te Pabeꞌe nuka tunemanekuna.
55004002	U sakwa mu numu tubetse tuukwe ka Te Naa unnepu. U sakwa ooosapa namabetseapunnena ka tooe hannanoꞌo tooe mu numu tuukwe. U sakwa mu numu tuukwe haꞌoo soo numu kaaheno ka Te Naa besa podo meana, gi nidyupuna. U sakwa meeoo soonammena, “Mu numu besa mesoo manakwe yise ooosapa mu tunedyooeno.”
55004003	Ka saaꞌa mu numu gi oo nakabetseakwu, pana umu ewow nanakummaꞌakoosoo pumme tunedyooedu pumme mu tuukweꞌe oo-tamme nakasokwama manepetugakwu.
55004004	Umu ka numu tubetse natunedyooedu gi nakabetseana, ka a naꞌesayaena suuꞌmu oedyukukwu.
55004005	U sakwa ooosapa meeoo soonamme. U sakwa ka ume tu wohoꞌne gi Te Naa unnepu wahamakwupana. U sakwa ooosapa mu numu gisoo ka Te Pabeꞌe Jesus-witu nakadu tuukwe. U sakwa yise ka Te Naa ume tunetammakuna nakabetsea.
55004006	Nu pudusoo nabatsakoo ka Te Pabeꞌe-koobatoo. U saaꞌa mu numu tunedyooedooa nuga kapi.
55004007	Nu tubetse unu sutakoo wohonese, oo makwuhoo. Nu ka Te Naa nuka tunetammakuna mayoho.
55004008	Soo Te Pabeꞌe kaaheno tunemadabuedu. Ka saaꞌa oosoo ka mu numu nemadabuena, oosoo nuka sootuhikwu, nu ka kaaheno meadabena. Gi nuka suuꞌmu, soo Te Pabeꞌe noꞌoko numu sootuhikwu umu ka oo kodyu petukwuna petzabena ka oo wutooꞌena.
55004009	U sakwa yabesoo nu-matoo kemma.
55004010	Demas mee naneadu noꞌoko hemma hee-gana Te Naa ooonakwa oo sooyugwewunu. E maꞌwukase, ka Thessalonica mee naneadu-witoo mea. Soo Crescens mee naneadu punnoꞌo mea ka teepu Galatia mee naneadu-kwitoo. Soo Titus punnoꞌo ka teepu Dalmatia mee naneadu-kwitoo.
55004011	Soo Luke mee naneadu suuꞌmu yow nu-baa. U sakwa ka Mark bike, oosoo sakwa besa e tummatzi ka mu numu Te Naa unnepu-witu tuukwe.
55004012	Nu ka Tychicus mee naneadu Ephesus-witoo tayapu.
55004013	U ka waketoo kemmana, u sakwa e wega gwuuke. Nu ona ka Troas mee naneadu-wi ka Carpus mee naneadu-baa oo maꞌwuke. Pu-witu e neakwuna e tubope noꞌoko saaꞌa haneke.
55004014	Soo Alexander oa wehepu mahanedu tubetse unu e nekwohoꞌnepu. U sakwa gi oo-ma tzabepana, oosoo tubetse unu ka naꞌunnedu netumooꞌoo. Soo Te Naasoo oo sopedakwatoo ka tu unnepu oosoo saaꞌa oo nemadunagadooa.
55004016	Nu ka mooeꞌugasoo nuka tu nehane gi haga e tummatzi. Umu noꞌyoona e maꞌwuhooka. Soo Te Naa sakwa oo soomuꞌwu ka mu manena mee nu nanesootuhi.
55004017	Pana soo Te Pabeꞌe e tummatzi. E sootuhise, nu yise ka Te Pabeꞌe-witu mu tubetse tuukweꞌe. Noꞌyoona mu wakwawaꞌa oetu naka. Nu yise tooe nabatsakwuse sapa namagwetzoi.
55004018	Soo Te Pabeꞌe e mabetseakwu noꞌoko ka sutakoo takonegena oꞌno yise nu ka Te Naa-matoo mease, oo-baasoo nobe-gakwu. “Soo Te Pabeꞌe ooosapa tubetse besaꞌyoo,” tamme sakwa ooosapa nanesootuhi.
55004019	Nu mu Priscilla noko Aquila noꞌoko ka Onesiphorus nobe-kwitu soomaꞌyu.
55004020	Soo Erastus mee naneadu tooesoo ka Corinth mee naneadu-wi. Nu ka Miletus mee naneadu-wiꞌyoona kemmase, ka Trophimus mee naneadu-wi togesoo tuoeyaꞌe.
55004021	Gisoo tu tommo petu sakwa u yaa numme-baa petu. Eubulus, Pudens, Linus, Claudia noꞌyoona mu tunakaꞌoedyukudu ooosapa u soomaꞌyu.
55004022	Soo Te Pabeꞌe sakwa noꞌoko mu sootuhi, “Meeꞌe nu mu nanesootuhikute.”
56001001	Paul ka Titus-matoo tubona. Ka oꞌnosoo soo Te Naa umu te nanamooatupu meeoo tuukwepu, “Nu saaꞌa mu magwetzoidooa.” Oosoo gi naesayaepu. Soo Te Naa unnena menoꞌo oo-toogoo manakwe, oꞌno soo Te Naa nuka tunetammakupu mee naꞌunakwe, “U ka e unnena mu numu tunedyooekwu.” Nu yise oo nakabetsease, mu tunakaꞌoedyukudu tuukwekwu ka Te Naa besa podo a nameadabekwuna. Oꞌno ka saaꞌa mu Te Naa-baa petugadooa.
56001004	U Titus, e puaꞌa, u nu-kwaꞌnesoo unu tunakaꞌoedyukute. Nu u nanesootuhaekuyakwe, soo Te Naa ka Te Pabeꞌe-no te magwetzoikwudu, besa u sootuhina ooosapa u magwetzoinokwu.
56001005	Nu ka teepu Crete mee naneadu-wi u maꞌwuke nu u tuukwepu u numu nanesootuhi tunedyooekwutu, tooe hanotu tooe mu tunakaꞌoedyukudu-nagatu mu nanesootuhi numu tunedyooekwutu e netutzeadooa.
56001006	Mu nanesootuhi numu tunedyooekwutu, sakwa besaꞌyoo nanetutzea, umu ka Te Naa doodooamu mabetseakwuse, gi pumme nesootzema-waꞌnekoo. Umu sakwa gi etzaga naneꞌemukwa-waꞌneꞌyoo, gi besa nasooyugwepana, gi etzaga sutadu, gi baagoedu, gi nidyapu, umu sakwa mu wakwawaꞌa mesoo tummatzidu, besa tunakabetseadu, besa tusoohanedu, kaaheeno ka Te Naa podo meadabedu. Umu sakwa susuꞌmuoosoo nodukwa-gana, mu doodooamu punnoꞌo tunakaꞌoedyukudu. Mu doodooamu sakwa tu naanapuaꞌamu nakabetseana, gi noꞌosoo manepana. Umu nanesootuhi numu tunedyooedu sakwa ka tubetse naꞌunnedu pumme tu tunedyooepu-wi tubetse tunakaꞌoedyukumo, oꞌno ka kaaheno mu numu tu tunedyooena sopedakwatoo, yise ka mu numu nemooagadu kaaheno nemayugwe.
56001010	Umuoo numu nemooagadu besa tunakaꞌoedyukudu mee naneyugwe. Umuoo ka te nanamooatupu Jew numu tumayohona numu tunedyooeꞌe, ooonneꞌyoona mu numu ka Te Pabeꞌe nakaꞌoedyukudu owemota mu nemayugwe.
56001011	Umuoo ka mu numu nonobe-kwitu suda neyugwena, ka mu tunakaꞌoedyukudu kummaꞌakoosoo tunedyooeꞌe. Umuoo numu, oo numu tunedyooe tabua ka ewowsoo obetoo tusoogwipunnena. Mu suda numu tunedyooedu sakwa nanetzadyoiku.
56001012	Soo nana Crete-witu puusoo yooonne-kwitu wahana meeoo unakwe, “Numme Crete-witu numu unu esagoedu, sutakoo nunuꞌu-waꞌne, unu totoetzeabuna, unu moomoogoobu.”
56001013	Esoo umu-witu nawahana togesapa naꞌunnedu. U sakwa yise kaaheno mu nemayugwe, oꞌno yise umu ka toge naꞌunnedu nakaꞌoedyukukwu.
56001014	Oꞌno yise umu numu gi ka mu numu nemooagadu nakabetsea-waꞌneꞌyoo.
56001015	Tamme Te Pabeꞌe nakaꞌoedyukudu soo tooe hee tooe tamme-too besaꞌyoo. Pana umu numu sutaꞌyoo ewa nabeatse-gaꞌyoo.
56001016	Umuoo ka Te Naa unnepu sopedakwatoo mee naneyugwedu, pana umu ooosapa suda tumatuguyakwe, gi ka Te Pabeꞌe nakabetseꞌa.
56002001	U sakwa yise ka Te Naa besa unnepu numu tunedyooe.
56002002	Mu wakwaꞌetse tuukwena umu sakwa besaꞌyookuna, besa tutusooyugwena, gi pumme neꞌemukwa-waꞌneꞌyoo. Te Naa-wi tubetse tunakaꞌoedyukudu, noꞌoko numu soobesaꞌyookuna ka Te Naa besa podo meadabe.
56002003	U sakwa mu pepeawabe tuwazoo tuukweꞌe, umuoo sakwa punnoꞌo ooosapa nanesootuhi, ooosapa besa tumatuguna, gi tunesootzepana, gi baagoepana, ka hemma besow numu tunedyooe.
56002004	Umu sakwa mu momokoꞌne meeoo tunedyooe, meeoo mu netammana, “Mu koomamu besa soobedyana, mu doodooamu tuwazoo too besa mabetseana,
56002005	gi kummaꞌakoosoo maꞌemukwakupana, mu nobe besa mabetseana, besa numu matuguna, tu koomma nakabetseana, oꞌno yise mu numu Te Naa besa unnepu nesookwuga.”
56002006	U sakwa mu pudu nanana tuwazoo meeoo tuukweꞌe, “Gi nanemaꞌemukwapana gi tusoomatzooepana.”
56002007	U sakwa ooosapa besa tumatugu, u ka Te Naa besa podo meanoꞌo, oꞌno yise umu u-kwaꞌnesoo. U sakwa mu numu tubetse tunedyooe.
56002008	Soo u unnekwuna sakwa besaꞌyoo, oꞌno mu numu gi te netumooꞌoona, te nesootzemakwu.
56002009	Noꞌyoona mu numu ka hemma how yugwena sakwa ka pumme nedyawedu nakabetsea. Umu hemma how yugwedu sakwa besa mu masokwamana gi umu-no sukwe nahapana.
56002010	Umu sakwa gi hemma umu-makoo tuduhapana, oꞌno mu numu Te Naa unnepu nesoogwugaꞌekwu.
56002011	Soo Te Naa besa unnepu noꞌobatusoo numu-baa nanaka petugapu, soo Te Naa ka pumme nakaꞌoedyukudu sootuhina, mu magwetzoaꞌe tooe gi besa mu tumatuguse sapa, soo Te Naa ka suda mu tumatuguna soomuꞌwakwu.
56002012	Te Naa unnepu meeoo te tunedyooꞌe, ka sutakoo po maꞌwukase, ka suta mu manena soomuꞌwa. Ooonneꞌyoona sakwa tamme kaaheno ka Te Naa podo mea, ooosapa besa tumatuguna, gi naneꞌemukwapupana, gi tusoomatzooepana ka yow teepu-koobaꞌyoona.
56002013	Ka Te Pabeꞌe kodyu petukwuna tamme sookwaꞌe, mee tamme nanesootuhiyakwe.
56002014	Ka Te Pabeꞌe Jesus tamme-koobatoo nabatsase, oosoo te maꞌemukwana soomuꞌwase, besa gi totsabu te mayugwe, tu doodooamu te mayugwe. Oꞌno yise tamme ooosapa besa tumatugumokwu.
56002015	Yooonnekoo hekwitu sakwa u numu tunedyooe. Mu tunakaꞌoedyukudu nenoyukwena, mu ume gi nakabetseadu kaaheno nemayugwe, u ka mu moohena. Mu numu sakwa saaꞌa gi u-maꞌyoona nanekoepana ka meeoo pumme u tuukweꞌe.
56003001	U sakwa ka mu tunakaꞌoedyukudu nemayuku umu ka teepu-koobatu pumme moohedu nakabetseana, ewa nanabesa tumatuguna, besa sokwama.
56003002	Umu sakwa gi numu nesootzemapana, gi nanahapana tuwazoo. Umu sakwa noꞌobatusoo numu besa matugu.
56003003	Mu numu uga noꞌyoona gi besaꞌyoo. Tamme uga ka gisoo tunakaꞌoedyukuna punnoꞌo ooonneꞌyoosoo. Tamme uga gi oo nakasopedakwadoona gi oo nakabetsea, ka tamme tu nemooaga, tamme meeoo tusooyugwe. Tamme nanasuda manena, unu nidyupuna, ka kummaꞌakoosoo numu nasoodyagena, gi ooosapa nanapetsabedu.
56003004	Ooonneꞌyoopana soo Te Naa te soobedyana, te sootuhaꞌe. Tooe gi te besaꞌhoo sapa, soo Te Naa te magwetzoipu. Tutuha soo Te Naa te sooyugwena ka Te Pabeꞌe tamme-matoo taya. Soo Te Pabeꞌe tamme-koobatoo nabatsase, yise suda te tumatuguna nematzagakwunise te magwetzoi. Oosoo yise tu Besa Pooha-matu-ma te sootuhise atasoo te magugwe. Oꞌno yise tamme ka Te Naa besa podo meana tamme oo-baa petugadooa, ka tuise.
56003008	Esoo naꞌunnedu togesapa. U sakwa ka meeoo naꞌunnedu mu tunedyooe, oꞌno yise umu tunakaꞌoedyukudu oo-toogoo manekwu gi oo soomuꞌwana, oꞌno ka saaꞌa besa tumatugudooa, ka oo manena umu besa numu tummatzikwu.
56003009	Ka mu Jew numu tumayohona noko te natugwengapu, te mooe natunedyooepu-koobatoo gi nanahapana, soo numu nanahana gi hemma numu tummatzaꞌe.
56003010	Ka mu numu nanahaꞌa, tooe huu tooe mu netammapunnese gi umu-no ooosapa nahawunupana, mu tsasobedya.
56003011	Umu ooonneꞌyoo numu sutaꞌyoona noꞌyoona numu oo sopedakwadoo ka gi mu togeꞌyoona.
56003012	Nu yaa Nicapolas-wi tomokwu, nu ka Artemas tooetoo ka Tychicus u-matoo tayakwu. Ka u-baa oo petugase nu-baa saaꞌa nobenge.
56003013	Yabesoo ka Zenas numu-koobatoo yadooadu, ka Apollos noko taya, tooe hemma tooe mu sookwina u sakwa mu tummatzi.
56003014	Mu tunakaꞌoedyukudu sakwa unusoo tunakabetsena, oꞌno umu ka mu numu natummatziba sookwidu tummatzikwu.
56003015	Noꞌyoona umu nu-batu u nemaꞌyu. Ne pupuaꞌamu tunakaꞌoedyukudu-matoo ne nemayu. “Soo Te Naa noꞌoko mu sootuhaꞌe,” mee numme mu nanesootuhikute.
57001001	Paul tubona, nu nakwutuma ka Te Pabeꞌe Jesus-koobatoo. Soo e puaꞌa Timothy nu-no ka Philemon-matoo tubokwu.
57001002	Ka Philemon nodukwa Apphia, mu tooa Archippus yise ka u-baa nanesootuhidu-matoo tuwazoo tuboꞌo.
57001003	Nu meeoo mu nanesootuhikute, soo Te Naa ka Te Pabeꞌe-no sakwa besa mu matuguna mu magwetzoi.
57001004	U noꞌoko mu tunakaꞌoedyukudu soobedyana yise tubetse unu ka Te Pabeꞌe Jesus-wi tunaꞌoedyukute, nu u nuka. Ooonneꞌyoona nu ooosapa Te Naa-matoo u nanesootuhikunoꞌo.
57001006	U ka Te Pabeꞌe Jesus nakaꞌoedyukuduna unusoo besa tumatugunokwu ka numme-no Te Pabeꞌe besa podo meana. Oꞌno sakwa yise u oo sopedakwatoo ka Te Naa tamme sootuhina.
57001007	Nu u-matoo besa nakasoonamme u ka umu tunakaꞌoedyukudu besa matuguna, besa mu tummatzaꞌe.
57001008	U ka tunakaꞌoedyukuduna, nu sakwa oetoo u tubetse nenoyukwe, ka besa u tumatugu,
57001009	pana nu u sukwe tubenga ka besa u tumatugu, nu ka waetsena unu u soobedya, tooꞌe nu ka Te Pabeꞌe Jesus-koobatoo nakwutumapana.
57001010	Nu ka eka nana Onesimus mee naneadu ume uga tummatzidu nekwaꞌe. Nu ka Onesimus Te Naa-tamme nanesootuhi tunedyooepu ka togesoo nakwutumana.
57001011	Ka oꞌnosoo oosoo Onesimus uga u-tamme gi he-toogoo besaꞌyoo, menoꞌo yise oosoo unu ta besaꞌyookute.
57001012	Tooe nu besa oo soobedya manepetuse sapa, menoꞌo yise nu punowsoo u-matoo oo taꞌya.
57001013	Nu menoꞌo nakwutuma ka mu numu tuukwena ka Te Pabeꞌe Jesus-witu, soo Onesimus sakwa nu-baaꞌyoonasoo e tummatzi mee nu tooe soonamme.
57001014	Nu gi u nenoyukwe u natummatzi tuunguna pana u sakwa e tummatzi ka uusoo meeoo soonammena
57001015	Soo Onesimus gi haaꞌnotu uga u maꞌwupunne yise oosoo ooosapa u-noꞌyookwu yaa manakwana, ka Te Pabeꞌe nakaꞌoedyukudu manepuna.
57001016	Soo Onesimus gi numu sukwe tummatzidu oosoo ka Te Pabeꞌe Jesus-wi tunakaꞌoedyukuna, ooonneꞌyoona ta ka Onesimus unu soobedya menoꞌo.
57001017	Ta ka besa napuaꞌana, nu meeoo u netamma, “U sakwa besa ka Onesimus matugu nuka u matugu-kwaꞌnesoo.”
57001018	Ka tooe how tooe ume oo matuguse ka Onesimus hemma ume nakutzikute, nuka oe tunekwi.
57001019	Nu nugasoo mi-ma u-matoo tuboꞌo, nu saaꞌa oe u tumanagakudooa. U sakwa gi oo soomuꞌwapana ka nuka u nakutzina, nu ka Te Pabeꞌe-wi tunakaꞌoedyuku u mayugwe.
57001020	E puaꞌa, u ka yoo manena, besa e masoonammekwu.
57001021	Nu eka tubope u-matoo taꞌya. Nu oo sopedakwatoo u ume e netamma-kwaꞌnesoo manekwu, yise ewasoo oo-koobakwisoo tuwazoo.
57001022	Mu sakwa nu-toogoo tumabetsabepunne. Mu ka e nanesootuhikuna ka nakwutumana e natzamaꞌwukwuna, nu sumuna mu-baa nobene-gadooa.
57001023	Epaphras mee naneadu nakwutumadu nu-waꞌnesoo ka Te Pabeꞌe tumayohokudu punnoꞌo a besana mu sookwikute.
57001024	Umu nuka tutummatzidu Mark, Aristarchus, Demas-no Luke u-tamme punnoꞌo meeoosoo tusooyugwe.
57001025	“Soo Te Pabeꞌe Jesus sakwa ooosapa besa mu sootuhi,” meeꞌe nu mu nanesootuhikute.
58001001	Ka tubetse besaꞌhoo Te Naa Besaa Tooa, Te Pabeꞌe Jesus-witu nu mu tuukwekwu. Soo Te Pabeꞌe ka Te Naa-waꞌneꞌyoosoo. Oosoo tubetse besaꞌyoo. Oꞌnosoo ka teepu kadookoosoo soo Te Naa ka tu Besaa Tooaꞌa mee netamma, “Ka teepu matabuese saaꞌa noꞌoko hemma uusoo nemadabue oo-koobatoo, ka Ta Besa Pooha taka tunetammakuna.” Oꞌnosoo umu Te Naa yadooawabe ka te nanamooatupu tuukweyakwe ka Te Naa besa unnepu-witu. Pana menoꞌo yise tamme etzaga oo nakasopedakwadoo ka Te Pabeꞌe ka Te Naa-witu te netammakupu. Soo Te Pabeꞌe ka Te Naa tunetammapu mamakwuse ka tamme suda manekwi nabatsase, menoꞌo yise Te Naa-baa manepetugapu.
58001004	Soo Te Naa puusoo meeoo unakwe, “Soo Mu Pabeꞌe umu nuka tummatzidu mu toha kakasa-gakoo ooonakwasoo unu besaꞌyoo.” Soo Te Naa ewa ka Te Pabeꞌe poohamaka ka umu toha kakasa-gakoo, pumme tummatzidu ooonakwasoo.
58001005	Ka Te Pabeꞌe soo Te Naa meeoo netamma, “Menoꞌo nu noꞌoko numu tuukwe, ‘U Nuga Besaa Tooaꞌa,’ “ mee tuwazoo unakwe, “Nu yaahoo u naa. U nu-kwaꞌneꞌyoosoo.” Soo Te Naa ka mu toha kakasa-gakoo, pumme tummatzidu, gi meeoo netammadu.
58001006	Soo Te Naa ka Te Pabeꞌe yaaꞌa teepu-koobatoo tamme-matoo tayase mee unakwe, “Noꞌyoona umu nuka tummatzidu mu toha kakasa-gakoo sakwa oo-matoo nanesootuhi.”
58001007	Ka umu pumme tummatzidu soo Te Naa meeoo netamma, “Nu umuoo hukwapa noko goso-waꞌnesoo mu matabuꞌe.”
58001008	Ka Tu Tooa soo Te Naa meeoo netamma, “U nu-waꞌneꞌyoosoo.
58001009	U ooosapa noꞌoko hemma nemadabuekwu. U numu ooonakwasoo nasootuhikwu u ka ooosapa besa soomanena.”
58001010	Mee tuwazoo soo Te Naa ka Te Pabeꞌe netamma, “Oꞌnosoo u ka teepu, ka taba, ka muha, yise mu paatoozooba matabuepu.
58001011	Saaꞌa umu, mooatupugoe petuga umu yise kadoo manekwu wanapu-waꞌne. Pana u gi mooatupuyina u gi moobegwa-gakwu.
58001013	U nu-baaꞌyoona ooosapa nu umu ume wohonedu matzooekukwu.” Soo Te Naa ka Te Pabeꞌe suuꞌmu meeoo netamma, “Umu toha kakasa-gaꞌyoo gi ka u-waꞌneꞌyoo,
58001014	umu nuga tutummatziwabe.” Tooe tamme gi mu poonnedupana soo Te Naa tamme mu tummatzi tuungu soo Te Naa ka te magwetzoikwuse.
58002001	Tamme sakwa ka Te Naa unnena besa nakabetsea, tamme sakwa gi ka Te Naa besa po oowemota manepana.
58002002	Oꞌnosoo umu Te Naa tutummatzidu mu toha kakasa-gaꞌyoo ka te nanamooatupu Te Naa unnena tuukweꞌe. Susumudu umu-matu gi oo nakaꞌoedyukuna soo suda mu tumatuguna umu-matoosoo kodyupu.
58002003	Menoꞌo soo Te Pabeꞌe meeoo te tuukweꞌe soo Te Naa te magwetzoikwu. Umu Te Pabeꞌe nakatzimodu oo nakase, ka oo unnena te tuukwe. Tamme oo sopedakwatoo umu kaaheno te tuukwe soo Te Naa nanasusuꞌmu mu poohamakakwu, oosoo tooe hownne-ma tooe mu sootuhaꞌe, ka Tu Besa Pooha-toohakwi. Ewa nanasookwugaꞌe pooha tumagwetzoigena. Tamme sakwa ka Te Pabeꞌe tamme netammana tubetse nakabetsea. Mee te netammana, “Mu sakwa e nakaꞌoedyuku nu mu magwetzoikwu.” Tamme ka gi oo besa unnepu nakabetseana, soo suda te tumatuguna togesapa tamme-matoosoo kodyukwu.
58002005	Soo Te Naa ka Te Pabeꞌe meeoo tubetse netamma, “Saaꞌa u noꞌoko mu numu moohedooa.” Soo Te Naa gi meeoo ka mu toha kakasa-gakoo, pumme tummatzidu, netammadu.
58002006	Sumuꞌyoo numu meeoo tubopu-gaꞌyoo ka Te Naa meeoo netammana, “Tooe numme numu gi maawaꞌneꞌyoopana u ne sootuhise ne mabetsea.
58002007	Gi haaꞌnoto numme mu toha kakasa-gakoo menakwutu-ma nasootuhaꞌe pana menoꞌo u tubetse besakoo ne sootuhaꞌe.”
58002008	Te Naa meeoo ne netamma, “Noꞌoko hemma nuga matabuena besa nemadabuedooa.” Soo Te Naa meeoo, “Tamme saaꞌa noꞌoko hemma besa nemadabuekoo, pana menoꞌo gisoo oe manepetu.”
58002009	Ekow naꞌunnedu togesapa ka Te Pabeꞌe-witu. Gi haaꞌnoto soo Te Pabeꞌe ka umu Te Naa tummatzidu menakwutu-ma nasootuhaꞌe. Soo Te Pabeꞌe tamme-koobatoo nabatsa soo Te Naa ka meeoo unnena Te Naa te magwetzoise, te sootuhikwu. Menoꞌo yise soo Te Naa ka Te Pabeꞌe unu sootuhaꞌe, soo Te Naa noꞌoko hemma tu matabuepu-kooba numu oo moohe tuunguna.
58002010	Soo Te Naa noꞌoko hemma tu sootumadabuena matabue. Soo Te Naa besa ka Te Pabeꞌe magwetzoi, oosoo tamme-koobatoo nabatsa yise ka tu yaꞌekwikoo namayoda. Ooonekoo soo Te Pabeꞌe ewow numu moohekena mu nasootuhi-kwitoo.
58002011	Soo Te Pabeꞌe nawaꞌnesoo te mayugwemena, ka Te Naa doodooamu te mayugwena. Oosoo Te Tubetse Pabeꞌe manepetu. Soo Te Pabeꞌe gi nasookwina, “E wangaꞌamu, E punneꞌemu,” mee te natubanga.
58002012	Soo Te Pabeꞌe meeoo ka Te Naa netamma, “Nu naduyadu pooha hoobea nekwuhukwu ka nanesootuhipe-kwiꞌyoona, ‘Te Naa besaꞌyoo,’ mee ka e wangaꞌamu noko e punneꞌemu tuukwena.”
58002013	Soo Te Pabeꞌe meeꞌe te netamma, “Nu punnoꞌo mu-kwaꞌnesoo ka Te Naa-wi nasootzagwiyina.” Soo Te Pabeꞌe tuwazoo ka Te Naa tamme-witu mee netamma, “Nu yow e nanumu-baa E Naa-toohakwi mu e nanumu-gaꞌyoo.”
58002014	Soo Te Pabeꞌe yow tamme-baa petuse namanumudoose, yise tamme-koobatoo nabatsa. Soo Te Pabeꞌe kadooꞌoo ka sutakoo mayugweke ka tamme goedu tunetammapu oo tubetse tamatzooekupu.
58002015	Oꞌnosoo soo sutaꞌyoo ooosapa te nemooagana te nesuana, “Mu tubetse tuikwu,” mee te netammana. Pana menoꞌo soo Te Pabeꞌe ka sutakoo pooha kadoo nemayugwekepu.
58002016	Soo Te Pabeꞌe ka tu nanumu tummatzikwuse ka yaa teepu-kooba petuse gi ka Tu Naa tummatziwabe toha kakasa-gaꞌyoo-kooba tueyaꞌekwuse.
58002017	Soo Te Pabeꞌe besaꞌyoo ka tamme-waꞌnesoo manekese, soo Sutaꞌyoo suda oo tooꞌe mane tuungu. Soo Te Pabeꞌe oo nakasopedakwatoo ka sutakoo tamme oo yugwe. Soo Te Pabeꞌe te sootuhina te nanesootuhikute ka Te Naa te tumaꞌemukwana soomuꞌwa tuunguna.
58003001	E nanumu, soo Te Naa te netutzeꞌa tu doodooamu manekwutu yise te magwetzoi. Tamme sakwa ooosapa oo soomayu ka Te Pabeꞌe Jesus tubetse besow.
58003002	Soo Te Pabeꞌe te nanesootuhikuna ka Te Naa besa unnepu te tuukwe ka Te Naa pumme netamma-kwaꞌnesoo, ooosapa ka Te Naa nakabetsea ka Moses-waꞌne.
58003003	Pana soo Te Pabeꞌe pudu unnepu besaꞌyoo, gi ka mu Jew numu mooa tumayohope ka Moses tamme tuukwe-kwaꞌneꞌyoo. Soo Te Pabeꞌe Jesus ka Moses ooonakwasoo besaꞌyoo, soo Te Pabeꞌe ka oo matabuese, ka nobe-tootu-kwaꞌneꞌyoo oosoo puu ka tu nobe-toona ooonakwasoo besaꞌyoona.
58003004	Tooe numu nobe-too sapa soo Te Naa noꞌokosoo hemma matabuepu.
58003005	Soo Moses, Te Naa besa tuukwewabe, meeoo te tuukwe, “Soo Te Pabeꞌe saaꞌa petudooa.”
58003006	Soo Te Pabeꞌe Jesus ka Moses ooonakwa besaꞌyoo. Soo Te Pabeꞌe Jesus ka Te Naa God Besaa Tooaꞌa. Soo Te Pabeꞌe noꞌoko te moohedooa, ka ooosapa te tunakaꞌoedyukute oo sopedakwatoona soo Te Naa te magwetzoikwu.
58003007	Ka Te nanamooatupu-witu soo tubope te tuukwe. Oꞌnosoo soo Te Naa yadooawabe Moses mee naneadu mu numu mooheka ka teepu Egypt mee naneadu-kwiꞌyoona. Tooe umu ka Te Naa unnepu nakapana umu gi oo nakaꞌoedyukute. Ewasoo (40) tomokapu umu ka gi tunakabetseana. Soo Te Naa meeoo mu netamma, “Nu umuoo maꞌemukwadu gi sootuhi-waꞌneꞌyoo.” Umu yise gi ka Te Naa pumme tunetammaku-kwitoo wupetugaꞌa. Ka oonow sukwe hee-kwanaꞌyoona umu yise noꞌyoona tui tzasooa petuga, umu ka gi Te Naa nakaꞌoedyukuna. Soo Te Naa Besa Pooha mee te netamma, “Ka yaa tabeno ka Te Naa mumme yadooe besa oo nakapunne, mu sakwa oo nakabetsea. Mu sakwa gi tusoomatzooepana, ka mu nanamooatupu manepu-waꞌne. Ewasoo (40) tomoka nu ka mu sootuhina, ewa nanabesahoo mu tooꞌe tzapoonnekuna. Pana umu tusoomatzooena gi e nakaꞌoedyukute. Umu tuwazoo e tooꞌe masutaꞌa. Nu yise mu soosakwiku petugase meeoo unakwe, ‘Umu gi e nakaꞌoedyukuna gi e nakabetsea. Umuoo gi pumme e sootuhi-kwi wupetuga-waꞌneꞌyoo.’ “ E nanumu, noꞌyoona sakwa tamme besasoo, ooosapa tunakaꞌoedyukuna gi suda manepana. Tamme sakwa gi ka Te Tubetse Naa besa po kaꞌabepana. Tamme tunakaꞌoedyukudu sakwa ooosapa ka Te Naa Besa Podo nanesootuhino oetoo nananenoyugwenona. Oꞌno yise soo suda te tusooyugwena gi suda te wuyugwepunnekwu. Mooasoo tamme ka Te Pabeꞌe nanumu maneke, tamme tunakaꞌoedyukuna yise ooosapa oo nakaꞌoedyukunokwu.
58004001	Soo Te Naa meeoo te netamma, “Nu mu sootuhikwu.” Tamme sakwa ooosapa ka Te Naa-wi tunakaꞌoedyukuna, ka Te Naa tamme sootuhina wupetuga
58004002	gi ka te nanamooatupu-waꞌne. Tooe umu tamme-waꞌnesoo ka Te Naa unnepu nakapana umu gi oo wupetuga, ka pumme oo sootuhina umu ka gi tunakaꞌoedyukuna.
58004003	Tamme menoꞌo ka Te Pabeꞌe-wi tunakaꞌoedyukuna, soo Te Naa ooosapa besa te sootuhinoꞌo. Oꞌnosoo soo Te Naa ka teepu matabuese oo mamakwupu ka tamme tu sootuhikwuna tamme-too mamakwupunne. Mee naꞌunnepu, “Soo Te Naa noꞌokosoo hemma naapahe (6) tabeba-wisoo matabuepu. Soo Te Naa penakwa tabeba kemmadu-kwi gi hemma howyugwe, ka noꞌoko hemma mooasoo mamakwuse.” Ooonneꞌyoona soo te nasootuhipu oꞌnosoo tamme-too nanemamakwupu.
58004006	Soo Te Naa ka numu tu sootuhina besa soobedyana tooe umu te nanamooatupu ka Te Naa unnepu nakapana gi oo nakaꞌoedyukuna gi ka Te Naa pumme sootuhi-kwitu wupetugaꞌa.
58004007	Tooe soo numu moohedu Joshua mee naneadu ka mu Jew numu moohepana gi ka Te Naa unusoo tabeba pumme tu tuukwe-kwitoo wupetuga pana gi yow mu tubetse nasootuhinotu. Tamme oo sopedakwatoo soo Te Naa gi mu sootuhaꞌe. Saaꞌa soo Te Naa nayadooawabe David mee naneadu mee unakwe, “Yaa manakwana, ka Te Naa mumme yadooe mu sakwa gi oo nakasoomatzooapana.”
58004009	Soo Te Naa doodooamu tu sootuhikwuna togesoo ooosapa manepunne.
58004010	Tamme ka Te Naa tamme magwetzoipu sopedakwadoona gi tammesoo namagwetzoi-waꞌneꞌyoo, tooesoo soo Te Naa noꞌoko hemma nemadabuemea.
58004011	Tamme sakwa ka Te Naa besa podo besakoo meadabena besakoosoo ka Te Naa nakabetseana gi ka te nanamooatupu manepu-waꞌne manepana, oꞌno soo Te Naa te sootuhikwu.
58004012	Soo Te Naa besa unnepu tubetse unu pooha-gaꞌyoo. Ka Te Naa unnepu-wi oosoo ka te watze tusooyugwena te soogwina tuwazoo nematzatsebooe. Soo Te Naa te tubetse sopedakwadoona noꞌoko hemma te matabuepu poonne oo sopedakwatoo ka te manena. Oosoo tuwazoo te nemadabuekwu tooe te watze tusooyugwe sapa.
58004014	Mooasoo soo Te Pabeꞌe nanesootuhi-baa moohedu tamme yise oo sootumma. Tamme sakwa ooosapa nanaꞌunusoo oo nakaꞌoedyukuno. Mooasoo soo Te Pabeꞌe ka sutakoo sopedakwatoona gi oo tumayohokute ka yaa teepu-koobaꞌyoona ooonneꞌyoona soo sutaꞌyoo ooosapa suda te mane tuungu. Soo Te Pabeꞌe Jesus, Te Naa Besaa Tooa, mooasoo ka Te Naa-baa petugapuna, onona oosoo ooosapa te nanesootuhikute.
58004015	Soo Te Pabeꞌe suda te soonammekute ka tutuha te namanatsayamoꞌo ka mooasoo oosoo puusoo oo-toogoo meapuna. Ooonneꞌyoona soo Te Pabeꞌe Jesus yise te nanesootuhikute ka oꞌnosoo tooesoo yaa teepu-koobaꞌyoona soo sutaꞌyoo suda oo tooꞌe mane tuungu pana oosoo gi ka sutakoo nakabetsea.
58004016	Ooonneꞌyoona menoꞌo yise tamme ka Te Naa-matoo mesoo nanetzakwiyaꞌe gi oo-ma suina tooe tamme gi maa-waꞌneꞌyoopana. Soo Te Naa te sootuhina te magwetzoikwu ka suta-kwi te manekena.
58005001	Yaa ka teepu-koobatu susumudu numu soo Te Naa pooha sootuhi, ka suda numu tutumatugukena mu nematzagakwunaꞌe.
58005002	Umu tamme-waꞌneꞌyoosoo sukwe numu tutuha te soobedya obedasoo besa te matugugena. Ooonneꞌyoona umu ka sutakoo tamme-makoo nematzaga.
58005003	Umu Jew numu nanesootuhi moohedu ka Te Naa-matoo nanesootuhaꞌe ka sutakoo nematzagana noꞌoko suda te tutumatuguna yise pummesoo suda tumatuguna tuwazoo.
58005004	Ka oꞌnosoo Te Naa puu mu numu pooha sootuhaꞌe. Soo Te Naa mu-matu netutzeana mu pooha sootuhaꞌe, gi umu puusoo nanetutzea. Soo Te Naa puu ka te namooatupu Aaron mee naneadu netutzease oo pooha sootuhipu.
58005005	Soo Te Pabeꞌe puu gi puusoo meeoo nasooyugwena ka numu nanesootuhi moohekwu. Soo Te Naa puusoo oo netutzeapu, ka numu nanesootuhiku meeoo oo netammana oo pooha-makapu. Soo Te Naa yise ka Te Pabeꞌe meeoo netamma, “U Nuga Besaa Tooa. Yaa tabeno manakwana noꞌyoona numu u sopedakwadookwu u yow Nuga Besaa Tooa.”
58005006	Penakwa mee tuwazoo oo netamma, “Oꞌnosoo soo besaꞌyoo nanesootuhidu Melchizedek mee naneadu ooosapa besa mu numu nanesootuhikugena. Ka ume e pooha-makase u punnoꞌo ooonnekoosoo pooha-gakwu gi moobegwa-gakoo.”
58005007	Ka yaa teepu-koobaꞌyoona soo Te Pabeꞌe ooosapa nanesootuhiyakwe ka Te Naa-matoo nanetzakwiyina. Soo Te Pabeꞌe ka Te Naa nakaꞌoedyukuna soo Te Naa oo yaꞌe-kwikoo oo mayodakwu. Soo Te Naa ka Te Pabeꞌe nanesootuhina nakasootuhi, soo Te Pabeꞌe ooosapa ka Te Naa nakabetseana tooe oo unnena unu namanakwe sapa.
58005008	Tooe soo Te Pabeꞌe ka Te Naa Besaa Tooaꞌapana, oosoo Te Naa unnena nakabetsea tooe unu nuummaba wumase pummetu batsase sapa.
58005009	Soo Te Pabeꞌe ka noꞌoko Te Naa pooha tunetammapu mamakwuse, oꞌno yise saaꞌa oosoo noꞌoko numu pumme nakabetseadu magwetzoikwu.
58005010	Soo Te Naa Tu Besaa Tooaꞌa ka tu pooha nanesootuhipe-matu-ma oo sootuhi ka Melchizedek-waꞌne ka mooasoo meeoo oo netammakese.
58005011	Ka Melchizedek-witu, nu saaꞌa mu tuukwedooa. Pana mu gi oo nakasopedakwadoo-waꞌneꞌyoo ka gi oo soonakaꞌoedyukuna.
58005012	Wunaꞌme mu oo nakamopana mu ka mumme tu tunedyooena suuꞌmu poohimo. Menoꞌo sakwa mu punnoꞌo mu numu ka Te Naa besa unnena tunedyooe. Mu yise togesoo gi oo nakasopedakwatoo kaaheno hemma manepunnena. Mu oongaꞌa petzedu-waꞌneꞌyoo gi hemma sopedakwadoo. Mu sakwa ka gi etzaga numu tunedyooena mooe natunedyooe ka nanapu manekase a tookoo mesoo tukadu-kwaꞌne. Mu sakwa ka besow ka suda namanedu-makoo sopedakwatoo .
58006001	Mooasoo mu ka Te Pabeꞌe besa unnepu-witu sopedakwatoo ka etzaga numu natunedyooena. Gi yise numme ookowsoo mu tuukwe-waꞌneꞌyoosoo: ka Te Naa-wi tunakaꞌoedyukuna, ka sutakoo nanematzagakwunina. Ka numu baa-wi namatzakana, ka numu nanesootuhikuna umu-ma pooha matuguyina, ka Te Pabeꞌe-waꞌnesoo Te Naa noꞌoko numu mayodakwuna mu tui-kwikoo, ka mu mane-makoosoo mu nemadabuekwu.
58006003	Menoꞌo yise ka Te Naa tamme tummatzaꞌe, nu ka Te Pabeꞌe unnena gisoo ooka nakasopedakwatoodu tuukwekwu.
58006004	Mooasoo soo Te Pabeꞌe tamme-koobatoo nabatsapu. Mooasoo tamme ka te maꞌemukwapu nemawunikese soo Te Naa te sootuhipu ka Tu Besa Pooha-matu-ma te sootuhise yise te magwetzoipu. Tamme oo sopedakwatoo soo Te Naa unnena besaꞌyoo.
58006006	Tamme sakwa gi ka Te Naa besa po maꞌwukapana, tamme ka suda te manena manoyugwena gi tamme sumuna punowsoo kodyu-waꞌneꞌyoo. Tamme ka Te Pabeꞌe manasookwikute ka tunakaꞌoedyukupana suda tumatugukese ka Te Pabeꞌe pudu batsatu-kwaꞌne tamme manakwe.
58006007	Tooe ka Te Naa tamme sootuhaꞌe sapa tamme gi besa manakwe, ka gi he-toogoo besow tubewabe-kwaꞌne. Tooe ka tubewabe-koobatu unu powꞌma sapa soo tsaꞌabu suuꞌmu oe naatape, saaꞌa umuoo tsaꞌabu natunikwutu tamme saaꞌa ka tsaꞌabu-waꞌne namatugudooa te tumaꞌemukwana tamme-matoosoo kodyukwu, ka Te Naa besa po te maꞌwukase.
58006009	Nu meeoo mu yadooe pana gi sutaꞌyoo mee nu mu sooyugwe. Nu mu sopedakwatoo mu togesoo besa manakwe, Te Naa mu magwetzoikwu.
58006010	Soo Te Naa ooosapa kaaheno tumatugudu. Soo Te Naa oo soomayukwu ka besa mu tumatugupu. Mu ka unu oo soobedyana togesoo oo doodooamu tummatzaꞌe.
58006011	Tamme sakwa gi toetzegoepana ooosapa besa tumatuguno. Mu te nanamooatupu puu besa nasootuhaꞌe, besa-kwitoo wupetuga umu ka Te Naa nakaꞌoedyukuna. Tamme punnoꞌo ka Te Naa tamme besa sootuhi-kwi petugakwusoo.
58006013	Ka oꞌnosoo soo Te Naa tu mi mayodase ka togesoo te nanamooatupu momoꞌo ka Abraham meeoo netamma, “Nu nuusoo besa u sootuhikwu, ewaꞌyoo numu u-nakwana suakedooa.” Soo Abraham yise besa soonammena tuutooꞌe, ka saaꞌa yise soo Te Naa oo sootuhaꞌe.
58006016	Tamme puu ka te mi mayodase, tamme hemma pooha-gakoo nemaꞌyu. Ooonneꞌyoona soo Te Naa puusoo nanemayu gi hemma tu ooonakwa pooha-gakoo. Soo numu ka mayodase tamme oo sopedakwatoo umu kaaheno tuukwekwu.
58006017	Soo Te Naa puu togekoo yadooadu ooosapa, te sootuhikwu mee unnese mu Te Pabeꞌe-wi tunakaꞌoedyukudu mee netammase, tamme yise oo nakasopedakwatoo oo tubetse sooꞌoedyukukwu.
58006018	Wahaba-tamme tamme oo nakasopedakwatoo ka togetu-kwikoo tamme oo yadooꞌe soo Te Naa puu gi esapu. Oosoo ka tu mi mayodase puu kaaheno unnekwu. Ooonneꞌyoona tamme oo sopedakwatoo ka Te Naa tamme sootuhikwuna, tamme oo magwetzoikwuna tuwazoo, tamme ka Te Pabeꞌe-wi tunakaꞌoedyukuna. Tamme ka besa-kwikoo nanatukwena,
58006019	oo tubetse sopedakwadookwu ka Te Naa-baa te petugakwuna.
58006020	Mooasoo soo Te Pabeꞌe Te Naa-baa petugapu oosoo ooosapa te nanesootuhikute ka Te Naa-matoo gi moobegwa-gakoo. Soo Te Pabeꞌe ka Melchizedek-waꞌneꞌyoo oosoo puu numu nanesootuhikudu.
58007001	Esoo nana numu nanesootuhikuyidu Melchizedek mee naneadu unu pooha-gaꞌyoo. Soo Te Naa oo netutzea, numu oo nanesootuhiku tuunguna tuwazoo. Soo punakwana oo kemmapu gi nasopedakwadoo, gi oo nanapuaꞌamu, gi ka pumakoo oo suakena wahadu. Gi oo yaꞌena waha. Oosoo tookwu ooosapa gwetzoinummedu gi moobegwa-gakwutu, ka Te Naa Tooaꞌa, Te Pabeꞌe-waꞌnesoo. Soo Melchizedek ka besow podo mu numu kaaheno moohenoꞌo, kaaheno noꞌoko hemma howyugwe ka numu tummatzina. Oosoo yise ka Te Naa pumme sootuhi-kwitoo mu moohega, meeꞌe naꞌunnedu soo oo naneana, ka oogowsoo yadooa-kwi. Meeꞌe owetuoo nawahadu ka oꞌnosoo susumudu mu numu-matu noꞌoko mu numu namahema hanehooka. Soo te namooatupu Abraham mee naneadu tu nanumu-no yise mu nagekase mu numu matzooekuse umu-makoo tu hemma punowsoo haneoo. Ka Abraham kodyugena soo Melchizedek oo takwise oo nanesootuhikute. Soo Abraham yise ka tu hanedooapu-matu ka Melchizedek tosamaka.
58007004	Soo Melchizedek tookwa unu pooha-gaꞌyoo, ooonneꞌyoona soo Abraham oo tosamaka.
58007005	Saaꞌa soo Moses ka tu nanumu, umu Jew naana tamme nanesootuhikudu mu tosamaka tuungu. Umuoo numu nanesootuhikudu ka mu Jew numu-matu Levi mee naneadu-nakwana kemmadu.
58007006	Soo Melchizedek gi ka Levi-nakwana kemmadu, gi Jew nanesootuhidu, gi tuwazoo te nanumu-matu pana soo Abraham oo tosamaka. Mooasoo ka Te Naa ka Abraham sootuhikwu mee oo unakwe sapa, soo Melchizedek oo nanesootuhikute, soo Te Naa yise Abraham sootuhi.
58007007	Soo Melchizedek tookwa ka Abraham ooonakwasoo unu pooha-gaꞌyoo, ooonneꞌyoona ka Abraham puusoo nanesootuhikute.
58007008	Soo Melchizedek umu Jew numu nanesootuhidu ooonakwasoo unu pooha-gaꞌyoo, oosoo ooosapa gwetzoaꞌe gi moobegwa-gakoo umu Jew numu puu sukwe yaꞌeyakwe.
58007009	Soo Abraham puu ka Melchizedek tosamaka umu te Jew nanesootuhikudu punnoꞌo ooosoo manepunnedu-kwaꞌne manepunne,
58007010	tooe umu gisoo nadooamudoopu pana.
58007011	Soo tamme Jew numu putoogoo tumayohona puu ꞌyoo manepunne, umu numu nanesootuhikudu sakwa umu Levi numu-nagatu-matu. Pana mu Levi numu-nagatu te nanesootuhikudu tookwa gi poopooha-gaꞌyoo, ka Te Naa-matoo ka suda te tumuduguna tu tunematzaga-kwi. Soo Te Naa yise pudutupu tumayohope, putoogoo te tumayohomeakwuna te nemadabuekukwu. Soo Te Naa ka Te Pabeꞌe pooha-maka, putoogoo te nanemagwetzoi tabuakwuna yaa manakwana. Soo Te Pabeꞌe ka Melchizedek-kwaꞌnesoo te nanesootuhiku tabuakukwu.
58007013	Soo Te Pabeꞌe namanumudooke, ka Judah mee naneadu numu-nagatu. Gi hannanoꞌo ka Judah numu-nagatu pooha-gaꞌyoo numu nanesootuhikudu uga soo Te Naa puu gi hannanoꞌo meeoo mu tunetammakudu.
58007015	Menoꞌo tamme oo nakasopedakwadoo soo Te Naa atasoo te tumayohope yugwepu oosoo ka kukummaꞌakoosoo tamme nanesootuhiku tuunguna Melchizedek-waꞌnekoo.
58007016	Soo Te Pabeꞌe ka umu Jew nanana tamme nanesootuhikudu tubetse ataꞌyoosoo. Umu nanana nanesootuhidu sukwe numu-nagatu. Gi tubetse pooha-gaꞌyoo. Soo Te Pabeꞌe gi umu-waꞌneꞌyoo ooosapa gwetzoinummekwu gi moobegwa-gakwutu.
58007017	Oꞌnosoo soo Te Naa ka Te Pabeꞌe meeoo netammapu, “Nu putoogoo numu u pooha nemagwetzoikwuna u sootuhikwu ka Melchizedek-waꞌnekoosoo. U ooosapa ka eka poohabe hee-gakwu.”
58007018	Tooe tamme ka te Jew tumayohotoo meadabepana gi tamme hownnekoosoo oo-toogoo nanemagwetzoi-waꞌneꞌyoo. Ooonneꞌyoona soo Te Naa ka putoogoo te pudu tumayoho meakwuna te sootuhipu. Menoꞌo manakwana ka Te Pabeꞌe tamme moohe, ka Te Naa tamme tugunaꞌa manekena.
58007020	Soo Te Naa unnepu meeoo soo Te Pabeꞌe te nanesootuhikute, tamme yise oo sopedakwatoo oosoo kaahenoꞌyoo. Mee naꞌunakwe, “Soo Te Naa tu mi mayodase kaaheno ka Te Pabeꞌe meeoo netamma, ‘Nu u pooha-maka, putoogoo numu u nemagwetzoikwuna. Gi nu ekow e unnepu atasoo yugwe-waꞌneꞌyoo.’ “ Soo Te Naa puu gi tu mi mayodapana umu Jew nanesootuhikudu tamme meeoo nanesootuhiku tuungu.
58007022	Soo Te Naa unnepu tamme oo tunetammakupu ka Te Pabeꞌe tamme nemagwetzoikwuna mooasoo ka te tumayohope ooonakwa besaꞌyoo.
58007023	Soo Te Pabeꞌe ooosapa te mesoo nanesootuhikute oosoo ka ooosapa gwetzoinummena. Umuoo gi ooosapa te nanesootuhikukwu umuoo sukwe tuikwu.
58007025	Soo Te Pabeꞌe noꞌoko te namanayaha-makoo te magwetzoi, oosoo ka ooosapa gwetzoinummena te nanesootuhikuna tamme ka Te Naa-matoo nanesootuhinona.
58007026	Tubetse besaꞌyoo soo Te Pabeꞌe putoogoo te nanemagwetzoina. Soo Te Pabeꞌe ka Te Naa-waꞌnesoo oosoo Te Naa Besaa Tooaꞌana gi totsabu-gaꞌyoo gi suda tumatugudu, gi hee oo ooonakwatu naduyadu pooha-gaꞌyoo. Gi tamme yaa teepu-koobatu-kwaꞌneꞌyoo.
58007027	Soo Te Pabeꞌe gi umu tamme nanesootuhikudu-kwaꞌneꞌyoo. Nonotsa tabeno umu puu tuu tumaꞌemukwana nematzagadape, ka tamme tumaꞌemukwa nokosoo. Soo Te Pabeꞌe ka puu gi hannanoꞌo tumaꞌemukwapuna. Sumuꞌyoosoo soo Te Pabeꞌe ka tamme maꞌemukwa-koobatoo mooasoo nabatsapu, ooonneꞌyoona soo Te Naa besa te sootuhina ooosapa te tumaꞌemukwana soomuꞌwa.
58007028	Soo numu gi tubetse pooha-gaꞌyoo uga te tooe nanesootuhikute. Pana menoꞌo soo Te Naa ka Tu Besaa Tooa Te Pabeꞌe tamme-koobatoo nemawuni yise tamme ooosapa nanemagwetzoi.
58008001	Nu ooosapa mu tuukwenoꞌo soo Te Pabeꞌe umu numu nanesootuhidu ooonakwa besaꞌyoo. Oosoo ka Te Naa-waꞌneꞌyoosoo. Soo Te Pabeꞌe ka Te Naa-tumadinakwa katuna te nanesootuhikute gi ka mu numu nanesootuhi nobe-too-kwiꞌyoona.
58008003	Umu nanesootuhidu numu puu ka Te Naa tosamaka te tumayohope naꞌunne-kwaꞌnesoo. Soo Te Pabeꞌe puu, puusoo ka Te Naa-matoo nanemawuni.
58008004	Ka te nanamooatupu mooa tumayohope manepunne-kwi, ka yaa teepu-koobaꞌyoona soo Te Pabeꞌe gi nanesootuhi numu manepunne-waꞌneꞌyoo. Tamme mooasoo tamme nanesootuhikudu-gaꞌyoo soo Te Pabeꞌe gi umu-nagatu. Oosoo Te Pabeꞌe Te Naa tumadinakwu katuna te nanesootuhikute.
58008005	Ooonneꞌyoona ka yaa teepu-koobaꞌyoona pukwiꞌyoona mu nanesootuhidyina nobe, ka Te Naa pukwiꞌyoo-waꞌnesoo sukwe manepunne oetu. Tubetse oꞌnosoo ka Moses oona giba-maꞌyoona tunetammakupu, “Yoo saaꞌa mu ka nanesootuhi nobe matabuedooa,” meeꞌe soo Te Naa oo netammapu.
58008006	Soo Te Pabeꞌe pooha ka umu yaa teepu-kooba nanesootuhidu numu pooha ooonakwasoo besaꞌyoo. Ooonekoosoo soo Te Pabeꞌe umuoo ooonakwa besasoo te nanesootuhikute. Soo Te Naa ka Te Pabeꞌe tunetammapu, ka Moses te nanamooatupu oo netammana ooonakwasoo besaꞌyoo.
58008007	Soo Te Naa putoogoo te pudu nanesootuhi meakwuna menoꞌo te tuukwe, oꞌnosoo mu tumayohona, ka umu te nanamooatupu gi hemma mu tummatzi.
58008008	Oꞌnosoo soo Te Naa meeoo: “Nu ka mu Jew numu ka teepu Egypt mee naneadu-kwikoo mu moohegase besa mu tooꞌe tunetammakute. Pana umu gi e nakabetseꞌa. Nu gi hownnekoo mu tummatzi mane mu sakwa e tsasoopedya, pudusoo nu yise mu tuukwekwu ka putoogoo mu pudu nanesootuhimeakwuna. Nu gi ka mu nanamooatupu meeoo tunetammakudu.
58008010	Nu saaꞌa nu-tamme mu soonamme tuoonakuse mu yise ka e unnepu soohanese, e nakabetseadooa.
58008011	Oꞌno yise mu e besa doodooamu manekese nu-matoo nanesootuhidooa. Gi mu kummaꞌakoosoo sookwikwu, nu-kwitu pumme tunedyooekwudu. Oowe manakwana noꞌyoona e sopedakwadookwu.
58008012	Oꞌno saaꞌa yise nu ka nanasuda mu manepu soomuꞌwakwu.”
58008013	Soo Te Naa ka putoogoo mu mooa nanesootuhimeapu, mooasoo mooatupu kadooꞌoo oo mayugwekwu. Menoꞌo soo Te Naa ka tu pudu unnepu te tuukwekwu.
58009001	Oꞌnosoo tamme nanamooatupu puusoo putoogoo pooha meapu ka yaa teepu-koobaꞌyoona hee-gaꞌyoo, pukwiꞌyoona mu nanesootuhidyina.
58009002	Soo nanesootuhi nobe ka natzekadukuse, soo pukwi oo mooe naꞌegeahookayina Poohabe Pu-kwiꞌyoona mee naneꞌa. Oetu kootabuakudu, pooha tukaba wobe namadabue-kooba natugu. Soo pabaꞌyoo wunapu ka nobe naamootoo natzapata. Ka wunapu natzapadadu-kwingakwuna soo Tubetse Unu Poohakakoo Pukwiꞌyoona mee naneꞌa. Esoo wobe-ma namadabuedu oe, oa tupe oo naꞌoonnakwi nahane, yise besa kookwanadu pukwikoo natunina, wobe namadabuena oa tupe petakwa-gaꞌyoo oe tuwazoo. Soo Aaron natzetono ooweoo natugu, sumu togaba-wisoo boohe naahoodu, ka Te Naa Pooha-ma wahaꞌyoo segetayamadu tupe ka Te Naa unnepu puuma nabona, yise tseda oa tupe-ma namadabuena tuwazoo. Soo tukaba Te Naa ka te nanamooatupu pumatu oo makapu ka tseda-wi.
58009005	Oobe ka wobe-ma namadabuena-koobenaꞌyoona mu te nananesootuhi papabeꞌemu numu tumaꞌemukwana nematzagakwuniyakwe. Soo hemma namadabuena oo-kooba wammedu ka mu toha kakasa-ga-kwaꞌne tatabuadu. Mu kasa yise ka wobe namadabue-koobakwi natzapadapunnedu-kwaꞌne tabuapunne. Gi nu menoꞌo hemmasoo owetuoo mu tuukwe-waꞌneꞌyoo.
58009006	Ka Poohabe Pu-kwiꞌyoona mee naneadu mu nanesootuhidu moohedu suuꞌmu nonotsa tabeno meꞌayakwe.
58009007	Sumu tomoyina mu tubetse unu pooha-gaꞌyoo ka Tubetse Unu Pooha-gakoo Pukwiꞌyoona mee naneadu-kwi egeayakwe. Nonotsa oe egeana ka kootsoo tooaꞌa, noko seepu puupe yoongana, ookow ka Te Naa nabeamakana, ka mu numu suda tumatugu-koobatoo, pummesoo suda tumatuguna tuwazoo nematzagakwuniyina umu numu suda tu tumatuguna gi sopedakwadoodu-koobatoo tuwazoo.
58009008	Soo Te Naa Besa Pooha te tunedyooe tamme ka te Jew numu tumayohope-toohakwi gi tammesoo ka Te Naa-baa petuga-waꞌneꞌyoo tamme ka te Jew tumayohope-toohaꞌyoona mu numu gi puusoo ka wunapu natzapadadu-kwingakwatoo mea-waꞌneꞌyoo.
58009009	Pana soo te nanamooatupu tumayohona gi haga numu tummatzaꞌe menoꞌo meeꞌe soo Te Naa Besa Pooha te tunedyooe. Tooe tamme menoꞌo ka Te Naa nabeamakawunupana, oosoo gi ka suda te tumatuguna kadooꞌoo mayugwe-waꞌneꞌyoo.
58009010	Soo te nanamooatupu putoogoo mooa tumayohona, ekow suuꞌmu te tunedyooe ka te pooha manekwitu. Ka baa hebena, tukana, nabakeana, hemma te nabeatse-gana, noko eka suuꞌmu te tunedyooe. Yow putoogoo te tumayoho meana ka gisoo Te Pabeꞌe-witu te sopedakwatoo, menoꞌo yise soo Te Pabeꞌe besasoo ka kaaheno putoogoo te pudu nanesootuhimeakwuna te tunedyooe.
58009011	Ka tumayohope te nanamooatupu mayohomona soo te nananesootuhi papabeꞌemu ka te tumaꞌemukwana tooꞌe nematzagakwunaꞌe, yaa teepu-koobatu ka numu tumadabuena nanesootuhi nobe-kwi nanesootuhi konnona. Ka Te Naa-kobenaꞌyoona, umu ka sukwe numuna, gi hownnekoo te nanesootuhiku-waꞌneꞌyoo.
58009012	Umu te nananesootuhi papabeꞌemu yise kootsoo kooma puupe-ma, tooetoo kootsoo natunina kootoosebu baa noko namayuadu-ma te bawutaꞌne mee te netammana, “Mu yise menoꞌo gi totsaba-gaꞌyoo.” Tooe oo mu manakwe sapa oosoo gi te tummatzaꞌe.
58009014	Soo Te Pabeꞌe tamme pudu tunemadabuekuna ookow ooonakwa besaꞌyoo. Soo Te Pabeꞌe te tuukweꞌe ka Te Naa besa po-witu, tooe soo Te Pabeꞌe gi tootsabu-gapana, tamme-koobatoo nabatsa. Soo Te Pabeꞌe ka tu yaꞌe-kwikoo namayoda yise ka Te Naa-baa petuga. Oobeꞌyoona ka Te Naa-kobenaꞌyoona soo Te Pabeꞌe nanesootuhina ka te tumaꞌemukwana nematzagakwunaꞌe. Menoꞌo tamme oo sopedakwatoo soo Te Naa te tumaꞌemukwana soomuꞌwa, tamme yise oo nakaꞌoedyukunokwu. Soo Te Naa yise gi moobegwaga te sootuhikwu.
58009015	ꞌYooonnekoo soo Te Pabeꞌe te tuukweꞌe, ka Te Naa tamme pudu tunetammakuna, te tumayohomeakwuna. Yaa manakwana soo Te Naa besa gi moobegwaga te sootuhikwu, mooasoo soo Te Pabeꞌe te tumaꞌemukwa-koobatoo nabatsapu.
58009016	Ka yaa teepu-koobaꞌyoona togesoo gwetzoina soo numu puu ka tu namahe tooe haga-tamme oo nemawunaꞌe, ka tooe hannanoꞌo tooꞌe oo yaꞌese, ka menoꞌo soo numu ka puumatoo oo nanemawunise saaꞌa oo hee-gadooa. Ooonekoo soo Te Pabeꞌe ka tamme-koobatoo nabatsase tamme noꞌoko ka besow nasootuhipe nasootuhi oꞌnosoo ka Te Naa tamme tunetammapu-kwaꞌne.
58009018	Ka oꞌnosoo ka tumayohope te nanamooatupu mayohomona tamme-koobatoo hemma nabatsayakwe.
58009019	Ka nagutza mooeꞌugasoo soo Moses te pooha tunetammakupu, ka kootsoo tooaꞌa batsase, oo puupe hanese, ka baa noko oo wumayuase, yise ka tonegea, tooetoo ka seepu puhu-matu ooweoo matzakase noꞌoko ka mu numu oo-ma bawutabeꞌa. Ka Pooha natubodu, ka pukwiꞌyoona mu nanesootuhidyina tuwazoo yise noꞌoko hemma ka nanesootuhi nobe-kwitu bawutabea tuwazoo. Soo Moses yise meeoo mu numu netamma, “ ‘Mu ꞌyoo tumatugunokwu,’ meeꞌe soo Te Naa unakwe. Yaa manakwana soo Te Naa besa te sootuhikwu.” Oo-waꞌnesoo manepunne
58009022	menoꞌo soo Te Pabeꞌe punnoꞌo ka tamme-koobatoo nabatsase yooonnekoo suuꞌmu soo Te Naa suda te tumatuguna soomuꞌwa.
58009023	Ka yaaꞌa teepu-koobaꞌyoona soo te Jew nanesootuhi nobe sagwane ka Te Naa ebe tamme-koobatu tubetse nobe-kwaꞌneꞌyoo. Ka yaa teepu-koobaꞌyoona numu tumaꞌemukwana nasoomuꞌwa ka seepu tooetoo kootsoo umu-koobatoo nabatsayakwe. Pana ka Te Naa ebe tamme-koobatoo tubetse nobe-kwiꞌyoona, soo te tumaꞌemukwana tubetse nasoomuꞌwa ka Te Pabeꞌe tamme-koobatoo nabatsase.
58009024	Soo Te Pabeꞌe puu ka Te Naa tubetse nobe-kwi tzaꞌegea ka oobeꞌyoona te nanesootuhikute gi ka yaaꞌa teepu-kooba nanesootuhi nobe, sukwe numu tumadabue-kwaꞌneꞌyoo.
58009025	Nonotsa sumu tomoyina umu te nananesootuhi papabeꞌemu seepu batsayakwe, ka oo puupe haneyina, ka nanesootuhi nobe-kwi egeayakwe, ka mu numu tumaꞌemukwana tooe nematzagakwunina. Ka teepu mooe namadabue manakwana ka Te Naa ka teepu atasoo oo yugwe-kwitoo tooe, soo Te Tubetse Pabeꞌe yaa teepu-kooba petuse, tamme tumaꞌemukwa-koobatoo nabatsa.
58009027	Noꞌyoona numu sumusoo yaꞌeyakwe. Obenakwatoo yise soo Te Naa noꞌoko te tumatugupu nemadunagakwu.
58009028	Sumusoo soo Te Pabeꞌe ewow numu-koobatoo nabatsapu. Gi tuwazoo oosoo nabatsa-waꞌneꞌyoosoo. Saaꞌa oosoo penakwa kodyu petuse, ka tamme pumme wutooepunnedu magwetzoikwu.
58010001	Soo Te Pabeꞌe ka mooasoo tamme-koobatoo nabatsapuna, soo Te Naa yise punnoꞌo te tumaꞌemukwapu soomuꞌwapu. Tooe tamme tooe haaꞌno tooe kootsoo kooma, tooetoo seepu goewunupana, oosoo gi te tummatzi-waꞌneꞌyoo. Tamme ooosapa uga ka Te Naa tosamakayakwe tooesoo tamme oo sopedakwatoo, tamme tumaꞌemukwana. Tooe tamme ka te tumayohope nakabetseapana, oosoo gi besa te mayugwe.
58010005	Soo Te Pabeꞌe ka yaa teepu-kooba namanumudoose, ka Te Naa meeoo netamma, “Nu yow menoꞌo petu ka nuka u tunetammakupu mayohokwuse, a nabotugu-kwaꞌnesoo. U yaahoo e manumudoopuna ooonneꞌyoona yise nu ka mu numu-koobatoo nabatsa, u gi ka hemma ume tu nabeamakana petzabena.”
58010008	Soo Te Pabeꞌe meeoo, “Soo Te Naa ka hemma nagoena pumme tu nabeamakana gi petzape ka te nanamooatupu putoohakwi tumayohona.”
58010009	Soo Te Naa te mooa tumayohodyina gi petzabena ka Te Pabeꞌe oe mayugwese oosoo tamme-koobatoo nabatsa, ka Te Naa unne-waꞌnesoo. Oo ka Te Pabeꞌe manese soo Te Naa yise ka suda te tumatugupu noꞌoko soomuꞌwukwunipu.
58010011	Nonotsa tabeno tamme mu Jew numu papabeꞌe konnoyina nanesootuhiyakwe ewasoo te nanamooatupu tumayohope tooꞌe mayohopana, umuoo tumayohope gi ka te maꞌemukwana kadooꞌoo mayugwe-waꞌneꞌyoo.
58010012	Soo Te Pabeꞌe sumusoo tamme-koobatoo nabatsapuna, soo Te Naa yise ka te tumaꞌemukwana tubetse soomuꞌwa. Menoꞌo yise soo Te Pabeꞌe ka Te Naa tumadinakwa, ka Te Naa-waꞌnesoo pooha-gaꞌyoo.
58010013	Menoꞌo ewaꞌyoo numu togesoo ka Te Pabeꞌe gi nakabetseꞌa, soo Te Pabeꞌe yise mu sukwe tsasoopedya, ka saaꞌa soo Te Naa gi mu nakabetseakwu. Ka umu tu nemadabuekwi oo manepetuse ka Te Naa tunetamma-kwaꞌnesoo. Ka mu paba nanehane-kwitoo tooe, oꞌno soo Te Naa umu suda nuugwedu pooha tuukwekwu.
58010014	Mooasoo soo Te Pabeꞌe ka Te Naa doodooamu besa mayugweke oosoo ka tamme-koobatoo nabatsase.
58010015	Oꞌnosoo soo Te Naa Besa Pooha meeoo,
58010016	“Nu saaꞌa sapa ka putoogoo mu pudu nanesootuhimeakwuna mu sootuhikwu. Oꞌno saaꞌa nu ka mu tunakabetseadu sootuhikwu.”
58010017	Mee tuwazoo unakwe, “Menoꞌo manakwana yise nu mu tumaꞌemukwa soomuꞌwanokwu.”
58010018	Menoꞌo manakwana tamme gi ka Te Naa nabeamakakwu, ka mooasoo te tumaꞌemukwana nasoomuꞌwapu.
58010019	E nanumu, tamme uga gi hownnekoo ka Te Naa-baa petuga-waꞌneꞌyoo ka te mooa tumayohope mayohona, ka Te Naa nanesootuhi nobe-kwiꞌyoona. Soo pabaꞌyoo wunapu oo naamootoo natzapadadu ooosapa uga ka Te Naa-makoo te takonepunne, pana menoꞌo yise soo Te Pabeꞌe tamme-koobatoo nabatsapu. Oꞌno yise ka Te Naa pumme pudu tunetammakupu-too te tunedyooe meakwu.
58010020	Ka Te Pabeꞌe nabatsase soo Te Naa ka tamme takoꞌnedu ka wunapu naamoo tzakebuꞌeoo ka nanesootuhi nobe-kwi natzapadadu, menoꞌo yise tamme kaaheno Te Naa-no mesoo yadooa, gi hee te takoꞌne.
58010021	Menoꞌo yise Te Pabeꞌe noꞌoko hemma nemadabuena, te nanesootuhikute.
58010022	Menoꞌo yise tamme gi ka Te Naa-baaꞌyoona suaꞌe ka oo tubetse nakaꞌoedyukuna. Tamme oo sopedakwatoo ka Te Naa te tumaꞌemukwana soomuꞌwa, tamme yise baa-wi namatzaka.
58010023	Tamme sakwa ooosapa oo sopedakwatoo soo Te Naa te magwetzoi, yise tamme ooosapa ka oo unnepu nakabetsea.
58010024	Tamme sakwa nananenoyukwena, nanatummatzina, ooosapa besa maneno, besa nanasoobedyana.
58010025	Tamme sakwa ooosapa nanano nanesootuhidyi, ka menoꞌo tamme oo sopedakwatoona soo Te Pabeꞌe pudusoo kodyu petukwu. Mu sakwa gi mu susumudu numu-waꞌne manepana, umu puu gi numu-no nanesootuhi.
58010026	Tamme ka mooasoo Te Naa tubetse unnepu sopedakwatoo pana ooosapa tumaꞌemukwatabena, gi hownnekoo saaꞌa soo Te Naa te tumaꞌemukwana soomuꞌwa-waꞌneꞌyoo.
58010027	Saaꞌa soo te tumaꞌemukwana tamme-matoosoo kodyukwu, oꞌno tamme noꞌoko ka Te Naa wohonedu-nosoo natunikwu.
58010028	Soo te Jew nanamooatupu tumayohope mee naꞌunakwe, soo wahaꞌyoo numu ka te tumayohope tumooꞌoodu poonnedusoo meeoo unnese, oꞌno sakwa tamme gi oo-toogoo mu nabagapana. Oosoo sakwa tupe-ma natatsaga.
58010029	Tamme ka Te Naa pooha unnepu tumooꞌoona, tamme tubetse suda manakwe. Tammesoo kadoo namayugwekwu tamme ka mee unnena, “Soo Te Naa Tooa gi hee. Soo tamme-koobatoo oo nabatsana gi pooha-gaꞌyoo.” Tamme ka Te Naa Besa Pooha tamme magwetzoidu netumooꞌoona.
58010030	Tamme ka Te Naa tamme netammapu sopedakwadoopana ka suda te manena manoyugwena, soo suda te tumatugupu tamme-matoosoo kodyukwu ka te nanemadabuese.
58010031	Oosoo sumu tabeno te masakwikwutu ka gi te tunakaꞌoedyukute, soo suda te manena ka tamme-matoosoo kodyuse.
58010032	Mu sakwa oo soomayu ka oꞌnosoo mu manena gi oo soomuꞌwapana. Mu ka pudu mooeꞌugasoo tunakaꞌoedyukuse, tooe suda mumme tu matugu sapa, mu gi nasootooke.
58010033	Mu gi tunakaꞌoedyukudu uga mu nesootzeꞌmayakwe, mu uga ka mu nanesootuhidu nanesootzemayidu numu tummatziyakwe.
58010034	Mu ka mu nakwutumadu tunakaꞌoedyukudu uga tummatzidu tuwow. Tooe ka mu gi tunakaꞌoedyukudu numu noꞌoko mu hemma hanese sapa, mu gi suda oo sokwamakute ka Te Naa-baakoo besa mu nasootuhikwuna sopedakwadoona. Umuoo Te Naa-baakoo te namahegana gi kadoo namayugwe-waꞌneꞌyoo.
58010035	Wunaꞌme menoꞌo maneka mu ka tunakaꞌoedyukuna. Saaꞌa soo Te Naa oowetoo mu sootuhikwu. Mu sakwa gi nasootookena, gi ka mu nasootuhipe nemawunipana.
58010036	Mu sakwa ooosapa ka Te Naa unnepu nakabetseano, oꞌno saaꞌa oosoo mu sootuhidooa ka mee unnena,
58010037	“Pudusoo Mu Pabeꞌe mu-baa petukwusoo, yise mu magwetzoikwu.
58010038	Umu e tubetse doodooamu ooosapa e nakaꞌoedyukunodu nu magwetzoikwu. Pana umu e besa po maꞌwukadu, nu gi sootuhikwu.”
58010039	Pana tamme ka Te Naa besa po gi maꞌwuka-kwaꞌneꞌyoo. Tamme namagwetzoikwu, tamme ka ooosapa Te Naa nakaꞌoedyukunona.
58011001	Tooe tamme gisoo ka puma Te Naa tamme sootuhikwuna poonnepana, mooasoo tamme oo sopedakwadoo ka oo nakaꞌoedyukuna.
58011002	Soo Te Naa meeoo, “Mu nanamooatupu-matu uga besaꞌyoo umu ka e nakaꞌoedyukuna.”
58011003	Soo hee noꞌyoona yaa teepu-koobatu menoꞌo te poonnena gi hemmakoo namadabuepu, tubetse kadooꞌoo hee uga. Soo Te Naa ka teepu matabuepu noꞌoko hemma-ma-koobatu madookoopedoopu tooe tamme gi oo manepu poonnepana, tamme oo nakaꞌoedyukute. Soo Te Naa sukwe yadooase noꞌoko hemma te poonnena nemadabuepu.
58011004	Oꞌnosoo sumuꞌyoo tooebetse Abel mee naneadu ka Te Naa seepu tookoo nabeamaka. Soo Te Naa ka Abel tumatuguna besaꞌyookute ka besa oo tunakaꞌoedyukute. Soo Abel pabeꞌe ka tu tumasua-matu ka Te Naa sukwe totsaꞌmaka tooe gi oo nakaꞌoedyukupana. Tooꞌe ka Abel oꞌnosoo nabatsapu sapa, tamme togesoo ka oo besa tumatugukepu-makoo natunedyooe.
58011005	Soo nana Enoch mee naneadu Te Naa nakaꞌoedyukute. Soo Te Naa oo-matoo besa soonamme, oosoo ka unu pumme oo nakaꞌoedyukute. Soo Te Naa nabatoo oo bi. Soo Enoch yise gi yaꞌepana, ka Te Naa-matoo sukwe mea.
58011006	Soo tooe haga tooe ka Te Naa besa masoonamme ka oo nummenummena nakaꞌoedyukuna. Umu numu pumme tubetse nakabetseadu soo Te Naa besa sootuhikwu, umu ka ooosapa besaꞌyoona saaꞌa hemma besowsoo Te Naa-nakwana poonnekwu.
58011007	Oꞌnosoo soo Te Naa meeoo tusooyugwe, “Nu saaꞌa ka teepu batatzopakudooa.” Soo Te Naa yise ka nana Noah mee naneadu pabatsekoo sake matabue tuungu. Tooe soo Noah gi hannanoꞌo ka teepu batatzopana poonnedupana, oosoo ka Te Naa nakaꞌoedyukuna, ka pumme oo sakedoo tuunguna matabue. Mu Noah nanodukwa, pihoo tu doodooamu, yise pihoo tu kunoopeamu-no noꞌyoona ka sake-wikoo namagwetzoipu. Noꞌyoona mu numu ka teepu-koobaꞌyoona badatuꞌihoo ka gi tunakaꞌoedyukuna. Mu Noah-maꞌyoona suaketu suuꞌmu nasootuhi.
58011008	Soo nana Abraham mee naneadu uga umu tu nananumu-naga nobe-gaꞌyoo. Soo Te Naa yise meeoo oo netamma, “U sakwa mana ume e tayakwitoo mea, nu saaꞌa ookow umu u-maꞌyoona suaketu teepu-makadooa.” Soo Abraham yise oetoo mea ka Te Naa nakaꞌoedyukuna.
58011009	Soo Abraham yise ooosapa mana ka Te Naa pumme geakwunakwahana ka teepu-koobakwisoo nummenumme. Soo Abraham tutsekadukupe-kwi nobega numme, oo tooa Isaac mee naneadu, oo kunooꞌoo punnoꞌo Jacob mee naneadu oo-no, umu ka oo nakaꞌoedyukuna soo Te Naa mu sootuhikwu tu unne-waꞌnesoo.
58011010	Soo Abraham gi yaa teepu-kooba tu nobe-gana heesoobedya ka Te Naa-baaꞌyookwu mee soonammena ka Te Naa tubetse nakaꞌoedyukuna.
58011011	Soo Abraham nodukwa Sarah mee naneadu mooasoo unu peawabe. Pana soo Te Naa oo sootuhise, oosoo koꞌhease tooaꞌadoo ka Te Naa tubetse nakaꞌoedyukuna, mee yise Te Naa oo netamma,
58011012	“Umu u-maꞌyoona suakekwutu ewaꞌyookwu gi pumme tasunganoꞌyookwu.” Tooe ka numu meeoo sokwama sapa, “Abraham sumuna yaꞌekwu gisoo dooamu-gana oosoo ka mooasoo unu waꞌetsena,” Abraham punnoꞌo ka Te Naa nakaꞌoedyukute.
58011013	Mu Abraham nanodukwa, tu tooa, tu kunooꞌoo-no tooe gi oo poonnepana ka Te Naa pumme tuukwepu, ooosapa oo nakaꞌoedyukunoꞌo ka tu tui-kwitoo tooe. Pana sumu tabeno oo-toogoo hee manekwu meeꞌe umu oo nakaꞌoedyukute. Umu meeꞌe unakwe, “Esoo teepu gi ooosapa pukooba te gwetzoimokwuna tamme yaanona mease tamme ka Te Naa-baa tubetse manepetugakwu.”
58011014	Umu ka meeoo tusooyugwena ka Te Naa-tammetu ooosapa soomayumo umu ka yaa teepu-koobatu gi heesoobedya ka tu tubewa-witoo kodyu-waꞌneꞌyoopana, ka mooasoo Te Naa tu pukwiꞌyookwuna oo mabetsape ka oo tubetse nakaꞌoedyukuna. Soo Te Naa puu gi umu-ma nasookwaꞌe. “Nu mu Tubetse Naa, nu yow ooosapa mu nabaaꞌyookukwu,” ka Te Naa meeꞌe pumme mu natubanga.
58011017	Soo Te Naa ka Abraham meeoo netamma, “Nu umu u tooa-maꞌyoona numu suaketu besa sootuhidooa,” tooe gisoo oo tooaꞌa-gakoo sapa. Ka saaꞌa yise oo tooa nawue, oosoo yise Isaac mee nanea, ka Te Naa tunetamma-waꞌnesoo. Ka Isaac tooebetse manekese, saaꞌa soo Te Naa ka Abraham soomapoonnena meeoo oo netamma, “U sakwa u tooa Isaac e nabeamaka.” Soo Abraham ka Te Naa nakabetsea oosoo ka Te Naa-wi tunakaꞌoedyukuna. Soo Abraham ka Te Naa nakaꞌoedyukute tooe ka tu penebe tooa oo nabeamakase sapa soo Te Naa oo mesoo manumudoosoo, meeꞌe soo Abraham tusooyugwe. O yise ka Abraham tusooyugwe-kwaꞌnesoo, soo Te Naa ka Isaac oo tooa punowsoo oo gea.
58011020	Ka saaꞌa soo Isaac waꞌetseyikese, umu waahoo tu doodooamu kaaheno mu pooha tuukwe ka umu-maꞌyoona suakekwutu manekwuna. Soo Isaac ka Te Naa nakaꞌoedyukuna oo sopedakwatoo soo Te Naa ka oo tooa Jacob mee naneadu besa sootuhikwu.
58011021	Soo Jacob, punnoꞌo ka waꞌetseyikese, oo sopedakwatoo hanotu-matu tu kunooꞌoomu-matu soo Te Naa sootuhikwu, soo Jacob ka Te Naa nakaꞌoedyukuna. Soo Jacob ka tu natzetono-koobakwi nuusoese, nanesootuhina mu pooha tuukweꞌe, ka saaꞌa tu kunooꞌoomu manekwuna.
58011022	Soo Jacob tooaꞌa Joseph mee naneadu punnoꞌo ka Te Naa nakaꞌoedyukute oo sopedakwadoo ka sumu tabeno ka tu nanumu pumme tubewa geakwuna. Tooe oona-kwingaꞌa Egypt-wiꞌyoo pana, soo Joseph ka yaꞌekwuse tu nanumu meeoo netamma, “Saaꞌa soo Te Naa ka mumme tu tubewabe tuukwe-kwitoo mu moohegakwu. Oꞌno saaꞌa mu ka e oho nabenina hanegase oonowsoo oo wumabemadooa.”
58011023	Ka saaꞌa mu Egypt-witu numu-kooba katudu mu Jew numu umu tu pudu nadooamudoodu nanaꞌatse goe tuungu. Sumuꞌyoo oongaꞌa besa tabuadu nadooaꞌadoose Moses mee nanea. Umu oo naanapuaꞌamu ka Egypt-witu numu-kooba katudu tunetammana gi suina gi oo nakabetsea, gi tu naꞌatse tooaꞌa oo batsa, umu ka Te Naa nakaꞌoedyukuna.
58011024	Ka saaꞌa soo Moses ka nana manekase meeoo unakwe, “Nu tubetse Jew numu. Nu gi ka Egypt-witu numu-kooba katudu togoꞌo, nu ka Te Naa-wi tunakaꞌoedyukuna.”
58011025	Tooe ka mu Jew numu suda namatugu sapa, soo Moses umu-matu mee nasooyugwe. Soo Moses mee soonamme, “Nu gi ooosapa yaa teepu-koobaꞌyookwu. Nu gi noꞌoko hemma e hee-gana soogwaꞌe ka yaa teepu Egypt mee naneadu-kwiꞌyoona. Nu uga maꞌemukwakwu ka yaanonasoo hemma besa namasoonammena. Nu sakwa puu umu e nanumu-waꞌneꞌyoosoo Te Naa Tooaꞌa, tooe ka Te Pabeꞌe-koobatoo nuka suda tu matugu sapa.”
58011027	Soo Moses ka saaꞌa Egypt-wiꞌyoona mea, oosoo ka Te Naa-wi tunakaꞌoedyukuna. Soo Moses gi ka mu Egypt-witu numu-kooba katudu-ma suaꞌe, tooe pumme oo sutakute sapa. Oosoo ooosapa ka Te Naa nagenoꞌo oo poonnetu-kwaꞌne, tooe gi oo poonnepana.
58011028	Saaꞌa soo Moses ka Te Naa-wi tunakaꞌoedyukuna ka mu numu meeoo netamma, “Mu sakwa seepu batsase, ka oo puupe-ma mu natzakwonaꞌa naꞌooonakwi wumatzua, oꞌno soo nanapu mu naꞌatse tooa yaa togano gi nabatsakwu.”
58011029	Saaꞌa soo Te Naa ka tubetse babatseꞌe banunadu Atsa Baa mee naneadu mu-koobenatu ninapatoo pasawoyoꞌakuse, mu Jew numu yise oo-toogoo mea umu ka Te Naa-wi tunakaꞌoedyukuna. Mu Egypt-witu numu oo-toogoosoo mu tooꞌe nageka, soo Te Naa ka tubetse baa oetusoo nekodyuoose, umu yise oe batatuihoo, ka gi tunakaꞌoedyukuna.
58011030	Soo numu pukwi nogadu-kwi Jericho mee naneadu unu natzooedu oo naꞌooonakwi tupe koodea-gaꞌyoo. Mu Jew numu ka Te Naa oedyukute oosoo ka Jericho-witu mu numu matzooekuna. Soo Te Naa ka mu Jew numu natakwatsukwu (7) tabeba-witoo ka Jericho-naꞌooonakwi sogomea tuungu, soo tupe koodea yise puuwana-tamme yoomedihoo, umu ka tunakaꞌoedyukuna.
58011031	Soo mogoꞌne, nanana maꞌemukwadu Rahab mee naneadu, tooe ka mu Jew numu tumooꞌoo-gapana, ka mu Jew tuꞌeyiwabe tu nanumu-makoo tzakwatze, oosoo ka Te Naa-wi tunakaꞌoedyukuna. Ka saaꞌa mu sutakoo numu Jericho-witu nagoese, soo Rahab namagwetzoi, oosoo ka mu Jew numu tuꞌeyiwabe tzakwatzese.
58011032	Nu menoꞌo gi noꞌoko mu tuukwe-waꞌneꞌyoo ewaꞌyoosoo mu tunakaꞌoedyukudu meeꞌe nananeadu: Gideon, Barak, Samson, Jephthah, David, Samuel yise ewaꞌyoo mu Te Naa nanayadooawabe tuwazoo.
58011033	Umu ewa nanasookwugi manekena umu ka Te Naa nakaꞌoedyukuna. Umuoo tu wohomu matzooekukena, umu ka besow podo numu moohena, umu ka Te Naa pumme sootuhipu hee-gana umu ka oo nakaꞌoedyukuna. Ka mu sutakoo nunuꞌu-makoo namagwetzoi,
58011034	koso-ma pumme tu tooꞌe tunihoose sapa namagwetzoi. Umu ka Te Naa-wi tunakaꞌoedyukuna tooe puusoo gi nanatzooepana, umu unu naduya manemena, umu ka Te Naa-wi tunakaꞌoedyukuna. Umu ewow wakwawaꞌa pumme wohonedu matzooekukena.
58011035	Ewaꞌyoosoo mu momokoꞌne tooe tu tooaꞌa yaꞌekuꞌyipana mu tooaꞌa tu tui-kwikoo namayodayakwe, umu ka Te Naa-wi tunakaꞌoedyukuna. Susumudu numu meeoo nanetamma, “Mu ka Mu Naa Besa Po mee mu netammana gi maꞌwukana, numme mu goekwu.” Umu yise meeꞌe mu nanekwegea, “Numme ooosapa Ne Naa nakabetseadu tooe numme tu goekwuse sapa, numme ka Ne Naa nakaꞌoedyukuna soo Te Naa nabaatoo ne bikwu oo-baa yise numme nobe-gakwu, oosoo yise besa ne sootuhikwu.”
58011036	Mu gi tunakaꞌoedyukuna mu tunakaꞌoedyukudu-maꞌyoo nanekoꞌe, nakwebaꞌa-ma nuupageta, susumudu natzakunetana nuutumeta, umu-matoo nanehanena nagoꞌe.
58011037	Susumudu tupe-ma nadakoꞌe tu yaꞌe-kwitoo tooe, tsegesa-ma natseboka, susumudu tooe hownnekoo tooe nagoꞌe.
58011038	Susumudu numu tooe Te Naa-matoo nanesootuhimopana tutuha manakwe yaa teepu-koobaꞌyoona ka gi kwasu-gana seepu puhu-wi namasooana, gi nobegana, numu-wana manemodu tupe tawaga-kwi ka giba-maꞌyoona, tooetoo ka teepu tawaga-kwi nonobe-gaꞌyoo. Mu gi tunakaꞌoedyukudu numu suda mu matugu ka mu wohoꞌnena.
58011039	Tooe umuoo besaꞌyoo numupana ka Te Naa-wi tunakaꞌoedyukuna umu ka Te Naa pumme sootuhina sukwe wutooe, ka Te Pabeꞌe gisoo petu.
58011040	Soo Te Naa mooasoo meeoo unnepu oosoo te paba nasootuhikwuna. Umuoo tamme-nosoo ka Te Naa tamme sootuhina hee-gakwu, ka Te Pabeꞌe noꞌoko tamme-koobatoo nabatsase.
58012001	Tamme oo sopedakwatoo ka besow po ka Te Naa tamme tuukwepu, ewaꞌyoosoo mu tutunakaꞌoedyukudu mooasoo oo-toogoo meapu. Menoꞌo sakwa tamme ka suda te tumaꞌemukwana etzaga maꞌwu, oosoo ooosapa te takonegena. Oꞌno tamme yabesoo ka Te Naa Besa Po-wi tzabekakwusoo.
58012002	Tamme sakwa ooosapa ka Te Pabeꞌe nageno, oosoo ka Te Naa Besa Podo te moohe oo pudu nage-ma-kwiꞌyoona ka oo mobegwana-too tooe. Tooe soo Te Pabeꞌe ka mu gi tunakaꞌoedyukudu pumme wohone sapa pumme gi mu heesoobedya, tooe pumme te batsayagate sapa soo Te Pabeꞌe gi nasootooke. Soo Te Pabeꞌe tubetse besa soonamme, ka Te Naa Besa Podo meadabena. Menoꞌo yise soo Te Naa-nabatoo ka Te Pabeꞌe bi, “U saaꞌa nu-waꞌneꞌyookwu,” mee oo netammana.
58012003	Tamme sakwa punnoꞌo oo soomayuna oo-waꞌnesoo soo Te Pabeꞌe puu gi nasootooke tooe ka mu sutakoo numu suda pumme matugu sapa.
58012004	Mu sumuna mee sokwama, “Numme ewa suda manekena numme ka mu numu tumaꞌemukwana wohonekena.” Pana mu gisoo nabatsa ka Te Pabeꞌe-waꞌne.
58012005	Tooe tamme ka susumudu unu nanasutatoo meapana gi nasootookepana meeoo soo Te Naa te tunedyooe. Tamme sakwa ooosapa sutatoo meadabe, oꞌno soo Te Naa tu doodooamu-waꞌnesoo te matugu. Tamme sakwa oo soomayu ka a nabotuguna, tamme oo netammapu, “Mu sakwa oo nakatugupunne ka Te Naa mumme tunedyooe. Mu sakwa gi nasootookepana ka mumme oo tunedyooꞌe. Soo Te Naa ka mu soobedyana, mu tunedyooe. Oosoo numu puu ka pummesoo dooamu ka suda mu manakwe mu nenanawaꞌe.” Yooonnekoo soo Te Naa te tzapoonnekute tamme ka oogow doodooamuna.
58012008	Soo Te Naa ka gi te heesoobedyana uga ka tooe how tooe te manakwe sapa te tsasoopedyakwu.
58012009	Soo nugasoo naa puu ka oꞌnosoo e tunedyooe, nu yise puu oo nakapunneyakwe. Ooonnekoo sakwa tamme ka Te Naa tamme tunedyooena nakatuguyi. Nu ka tooesoo tuhaꞌyoona gi toge tumatuguse soo e naa puu e nesagwikuyakwe.
58012010	Soo Te Naa punnoꞌo ka suda te tumatuguse te nenanawikwu, tamme-too oosoo besaꞌyoo. Oꞌno yise tamme besa manekekwu.
58012011	Soo te nanenana-wina gi besa numu nenuumadu, pana saaꞌa tamme ka oo natunedyooekese, tamme besa manekese besakoo yise nasootuhinokwu.
58012012	Ooonneꞌyoona sakwa tamme nananenoyugweno. Tamme sakwa umu tunakaꞌoedyukudu nenoyugweyi. Tamme sakwa noꞌoko hemma sutakoo maꞌwuke. Oosoo ka mu numu Te Naa besa po-makoo takohoꞌne.
58012014	Tamme sakwa ka Te Naa doodooamuna nananemabetseana gi sakwa tamme nanahapana. Umu Te Naa tubetse doodooamu suuꞌmu ka Te Pabeꞌe-baa petugakwu.
58012015	Ka Te Naa Besa Podo te meadape ka tooe haga tooe numu-nakwi manedu tummatzina oo nenoyugwe, oꞌno oosoo punnoꞌo ka Te Naa besa pumme sootuhi-kwi petugakwu. Soo numu tooe haga tooe ka Te Naa po maꞌwukadu sumuna suda tuukwena, kummaꞌakoosoo numu suta-tamme moohekadooa.
58012016	Gi haga tamme-matu sakwa mee soonammepana, “Soo Te Naa nuka sootuhina gi hee. Nu sakwa tooe how tooe mesoo mane, kukummaꞌanosoo mesoo nabotama.” Oꞌnosoo soo nana Esau mee naneadu meeoo tusooyugwe. Soo Esau uga nasootuhikwu oosoo ka mu suuꞌmu pabeꞌena, pana oosoo tu nasootuhipe sumuoo tukapupedo yugwepu.
58012017	Mu mooasoo ka Esau-witu naka, ka saaꞌa oosoo Te Naa pumme sootuhina tooꞌe nekwaꞌe. Yagana tooꞌe nanesootuhaꞌe pana soo Te Naa gi oo nakasootuhaꞌe.
58012018	Tamme puu gi ka umu yaa teepu-kooba ka Te Naa pukoobaꞌyoona giba petukwana petugase, onona ka Te Naa tuapa tookoope naka. Soo giba nitu-kwaꞌne tabuapunne umu oo-ma suaꞌe. Soo giba kwetu-kwitu tubetse unu toganopunne.
58012019	Soo Te Naa yise mu yadooedyina nunuadu-kwaꞌne unaꞌwe mu numu yise unu suina ka Te Naa meeoo netamma, “Gi ne yadooepana numme unu suaꞌe.”
58012020	Soo Te Naa meeoo mu netamma, “Gi sakwa haga ka giba tzageꞌe manepana. Gi mu hemma ma-kooba tatokupana. Mu sakwa gi ka mu seepu tooetoo mu kootsoo ka giba-ma tatokupana, ka oo mu manakwe tupe-ma mu tatsaga.”
58012021	Soo giba puma nanasui tabuapunne soo Moses meeoo, “Nu kwepekeawunu suina.”
58012022	Pana tamme ka Te Naa tubetse nobe-kwitoo nabaꞌe, oowetuoo gi nanasuaꞌe. Tubetse ewaꞌyoo umu Te Naa tutummatzidu mu toha kakasa-gaꞌyoo nanano besa sokwamana o. Tamme tunakaꞌoedyukudu punnoꞌo umu-noꞌyookwu. Soo Te Naa te netutzease oto te sootuhikwu, soo Te nananeana ka oo-baa nabotuguna. Mu tutunakaꞌoedyukudu moogooa punnoꞌo o, ka Te Naa besa pumme matabuese. Soo Te Naa onona ka mu gi tutunakaꞌoedyukudu paba nehanekwuse. Soo Te Pabeꞌe punnoꞌo onokwu, mee tamme nanetammana. Oosoo mooasoo te tumaꞌemukwana soomuꞌwapu, soo Te Pabeꞌe ka tamme maꞌemukwa-koobatoo nabatsapuna. Ka tooebetse Abel mee naneadu nabatsase oo pabeꞌe oe naneyugwe. Ka Te Pabeꞌe nabatsase gi haka oe naneyukwe ka oogow nabatsaputoo te nasootuhikwuse.
58012025	Tamme sakwa ooosapa ka Te Naa tamme netammana nakabetsea. Soo Te Naa ka giba-maꞌyoona mu te nanamooatupu yadooese ka teepu neyuutsengahoose sapa, umu te nanamooatupu gi oo nakabetseana, yise kadooꞌoo namayugwepu. Menoꞌo yise soo Te Naa ka tu pudu unnepu te tuukwe paꞌanakwana. Tamme sakwa oo nakabetsea saaꞌa oosoo ka teepu noko hemma oo paꞌanakwatu tzadyuutsengekwu.
58012027	Soo Te Naa ka noꞌoko hemma tzadyuutsengese noꞌyoona hee oo matabuepu atasoo nuugwekwu. Gi noꞌyoona hee kadooꞌoo namayugwe-waꞌneꞌyoo gi tuwazoo atasoo namayugwe-waꞌneꞌyoo. Pana soo te nasootuhina ka Te Naa-baatu wunaꞌmetoo gwetzoinummekwu gi atasoo namayugwe-waꞌneꞌyoo.
58012028	Tamme ka Te Naa-matoo nanesootuhaꞌe soo Te Naa mee te unnena besa soobedya, “U, Ne Naa tubetse besaꞌyoo. Numme u nesookwugaꞌe u noꞌoko sutakoo hemma kadoo mayugwekwu, soo besaꞌyoo suuꞌmu yise nabenikwu.”
58013001	Tamme sakwa ooosapa unu nanasoobedya.
58013002	Tamme sakwa kukummaꞌakoosoo wakwawaꞌa nabaaꞌyooku, ka gi hano mu tooi-waꞌne mu manepunne. Susumudu numu sumuna ka mu Te Naa tummatzidu, mu toha kakasa-gakoo, nabaaꞌyooku pana gi mu sopedakwadoo.
58013003	Tamme sakwa oetu soohanena ka mu tunakaꞌoedyukudu suda namatugu-witu soohanena tamme punnoꞌo ka yaa teepu-koobaꞌyoona suda namatuguyakwe. Mu nuutumedadu numu-witu soohanena tuwazoo.
58013004	Tamme sakwa meeoo sokwama soo numu nananodukwa-gana besaꞌyoo. Tamme ka kummaꞌanosoo nabootamana soo sutaꞌyoo tamme-matoosoo kodyukwu.
58013005	Tamme sakwa gi ewowsoo hemma soogwipana. Tamme sakwa ka mooasoo te hee-ga-matoo besa sokwama, oꞌno soo Te Naa te mabetseakwu. Soo Te Naa mee te netamma, “Nu mu mabetseana gi mu matusookwuni-waꞌneꞌyoo.”
58013006	Ooonneꞌyoo tamme togesapa ka meeꞌe, “Nu gi sui. Numu gi nuka manayaha-waꞌneꞌyoosoo. Te Naa nu-kooba tuꞌeyaꞌe e tummatzina.”
58013007	Mu numu nanesootuhi moohedu ka Te Pabeꞌe-witu mu numu nagutza mooeꞌugasoo tuukwedu besa ka Te Naa Podo meadape, tooe ka tu tunakaꞌoedyuku-kwi nagoese sapa. Tamme sakwa umu-waꞌnesoo besa tunakaꞌoedyukuno.
58013008	Soo Te Pabeꞌe puu ooosapa sumu-kwaꞌneꞌyoosoo, ooosapa besaꞌyoo.
58013009	Tamme sakwa gi kummaꞌakoosoo numu nakabetseapana, ka Te Pabeꞌe-witu nanaꞌatasoo tamme mu tuukweꞌe sapa, gi ka Te Naa Besa Po maꞌwupana. Soo Te Naa ka besa te sootuhina, tamme nanaꞌunusoo oo nakaꞌoedyukukwu. Soo te nanamooatupu tumayohope ka te tukakwitu nanetammana gi hownnekoo te tummatzi-waꞌneꞌyoo tooe ooka te nakabetsea sapa.
58013010	Tamme ka oo nakaꞌoedyukuna ka Te Pabeꞌe tamme-koobatoo nabatsapu, soo Te Naa togesoo te sootuhaꞌe. Umu te nanamooatupu tumayohope nagedu soo Te Naa gi mu sootuhi-waꞌneꞌyoo, ka mu Jew numu nanesootuhikudu papabeꞌe nokosoo.
58013011	Tamme Jew numu puu ꞌyoo tumayohoyakwe soo nanesootuhi pabeꞌe puu ka seepu nabeamakayakwe ka suda te tumaꞌemukwa-koobatoo oo batsase, oosoo yise ka puupe suuꞌmu ka tu nanesootuhi nobe-kwitoo hanegayakwe, ka oo tookoo yise numu nonoꞌata-wanatoo hanegayina oo tuniyakwe.
58013012	Ooosoo soo Te Pabeꞌe puu tamme-koobatoo nabatsa tabuapu, ka mu Jew numu nonoꞌatana-wanatoo nabatsapu.
58013013	Ooonneꞌyoona tamme sakwa ka mu Jew numu nanesootuhi tabuana maꞌwukase, ka Te Pabeꞌe tamme mane, tooe numu tamme-maꞌyoona nanekoena, tamme mu nesootzema sapa.
58013014	Gi tamme ooosapa yaa teepu-koobaꞌyookwu. Tamme ka Te Naa tamme tumadabueku-kwitoo meakwu.
58013015	Tamme ka Te Pabeꞌe-wi tunakaꞌoedyukuna, “Soo Te Naa tubetse besaꞌyoo,” mee sakwa tamme ooosapa ka Te Naa-matoo nanesootuhino.
58013016	Tamme sakwa tuwazoo besa nanamatugu, nanatummatzina soo Te Naa besa soonamme ka oo te manakwe.
58013017	Tamme sakwa ooosapa mu tamme nanesootuhi moohedu nakabetsea. Ka Te Naa tamme-kooba umu tuꞌeyaꞌe tuungu oosoo ka how besa umu e nakabetsea meeꞌe mu sooyugwena meeoo mu netamma. Tamme ka mu nakabetseana, umu etzaga te tummatzina, umu besa sokwama. Pana tamme ka gi mu nakabetseana, umu te moohedu suda sokwamana, gi hownnekoo te tummatzidooa.
58013018	Mu sakwa ooosapa ne nanesootuhiku. Numme oo sopedakwatoo ka Te Naa podo kaaheno numme meadabena.
58013019	Mu sakwa ne nanesootuhiku, oꞌno numme sumu tooe mu-baasoo kodyu petukadooa.
58013020	Nu mu nemayuwunu ka Te Naa-matoo nanesootuhi mee unnena, “U, Ne Naa ooosapa tubetse besaꞌyoo. U ne magwetzoaꞌe u ka nanasookwugina. U ka besa u unnepu ne tuukwe oosoo ooosapa togesapa naꞌunnedu soo Te Pabeꞌe tamme-koobatoo nabatsapu. U ka Ne Pabeꞌe yaꞌe-kwikoo oo mayodase, yise tamme-kooba oo tueyaꞌe tuungu. U mu sokwamana atasoo mu mayugwekuse, besakoosoo, oꞌno umu u nakabetseakwu. Oꞌno mu ka umu mumme netamma-kwaꞌnesoo manekwu ka Te Pabeꞌe pooha-toohakwi.”
58013022	E nanumu, mu sakwa e nakapunne. Nu gi haanoko mu-matoo tubokwu.
58013023	Nu ka mu sootuukwena ka Timothy tu nakwutuma-kwiꞌyoona natzatzebooa-kwitu. Ka pudusoo yaa oo petuse, numme saaꞌa mu-baa nobenegadooa.
58013024	Nu noꞌoko mumme Te Naa doodooamu, mumme nanesootuhi moohedu, noꞌokosoo mu soomayu. Noꞌyoona mu tunakaꞌoedyukudu yaaꞌa teepu Italy mee naneadu-koobatu mu soomaꞌyu.
58013025	“Soo Te Naa noꞌoko mu sootuhikwu,” meeꞌe nu nanesootuhiyakwe.
59001001	Nu yow James eka tubope mu tunakaꞌoedykudu-matoo noko mu Jew numu-nagatu tooe hanotu tooe tubo. Nu James ka Te Naa noko Te Pabeꞌe Jesus-wi tunakabetseadu tubona.
59001002	E nanesootuhi nanumu, tamme ka noꞌobatusoo he-kwi suda manepunnena, tamme gi sakwa suda oo sokwamakupana.
59001003	Tamme ka gi ka sutakoo nakabetseanona unu natzooꞌe, ka Te Pabeꞌe-ma nasootamana, oꞌno oosoo natzooe te mayugwekwu ka te tubetse tunakaꞌoedyuku-kwi. Oꞌno yise tamme ooosapa ka Te Naa besa podo meadabekwu.
59001004	Tamme ka ooosapa Te Naa podo meadabena, tamme ka saaꞌa oo moobegwana petugase, onona tamme besow nasootuhibu nasootuhikwu.
59001005	Tamme ka gi sooname tumapuaꞌana, tamme sakwa nanesootuhi Te Naa-matoo, oosoo sakwa ka tu besa yadooape-matoo besa te sokwamatuguse te sootuhi, oosoo besa sooname ka noꞌoko te sootuhina. Soo Te Naa gi numu netsagwikudu ka pumme nanesootuhina hemma pumme tu nanetsakwiyaꞌe.
59001006	Ka nanesootuhina, tamme sakwa tubetse unu ka Te Naa-wi tunakaꞌoedyuku. Tamme sakwa gi wahaba tusooyugwepana. Tamme ka gi tubetse tunakaꞌoedyukuna, tamme waha-tamme tusooyugwe, hukwapu-waꞌnekoo sooname-gaꞌyoo. Soo hukwapu puu waha-tamme hukwadu.
59001007	Oꞌno yise soo Te Naa gi te sootuhi-waꞌneꞌyoo.
59001008	Tamme ka wahaba tusooyugwena gi hemma mamakwu-waꞌneꞌyoo.
59001009	Ka mu numu tamme tutuha manedu gi paba nenaka sapa, oꞌno tamme sakwa besa sokwama soo Te Naa puu paba te sooyugwe.
59001010	Mu ewow hee-gaꞌyoo numu sakwa oo nakasoopedakwadoo, umu pudusoo yabesoo gadoo manegakwu ka hemma tonegeabu-waꞌnesoo oosoo puu yabesoo tonesaweyakwe. Ka taba udutupunne soo wahabu puu pasayakwe yise soo hemma tonegeana puu saweyakwe yise gi besa tabuayakwe. Soo ewow hee-gaꞌyoo numu sakwa gi ka hemma tu heega-ma nasoonatzipana ka Te Naa-ma nasoonatzina oꞌno suuꞌmu umu besa sokwamakwu.
59001012	Tamme ka tooe how tooe maneyipana ka Te Naa besa podo meadabena, tamme besa sokwamakwu ka Te Naa tamme sootuhaꞌe ka unu pumme te soobedya.
59001013	Tamme sakwa ka suda tusooyugwena gi, “Ka Te Naa oe neyugwepana,” mee. Oosoo Te Naa gi suda manedu.
59001014	Oosoo tammesoo suda tusooyukwena suda te wuyukwe.
59001015	Tamme ka ooosapa suda tusooyugwena, pudusoo tamme gi besa manegeakwu. Tamme ka ooosapa suda manetabena oosoo Sutaꞌyoo te goekwu.
59001016	Gi ka Suta-ma nanemooagapana.
59001017	Soo Te Naa ka besow suuꞌmu te sootuhaꞌe. Soo Te Naa ka taba noko ka paatoozooba besa matabuepuna, umu ooosapa ooonneꞌyoo. Soo Te Naa ooosapa besaꞌyoo. Soo Te Naa ooonneꞌyoo sapa, gi atasoo naneyukwe-waꞌneꞌyoo.
59001018	Soo Te Naa oetu soohanese tu doodooamu te mayugwe ka togekoo tu yadooapu-waꞌnesoo tamme yise o besa doodooamu mane.
59001019	E nanesootuhi nanumu, noꞌyoona sakwa tamme besa oo nakapunne, gi sakwa tamme ooosapa apegeagonopana. Tamme sakwa gi etzaga nidyanapana.
59001020	Tamme nidyanana gi besa manakwe, gi ka Te Naa tamme sooyukwe-waꞌne.
59001021	Tamme sakwa besa-tamme meadabe. Tamme sakwa ka suda te manena maꞌwu. Tamme sakwa ka Te Naa unena nakapunnena oo nakabetsea tamme tu tuukwepu. Ookow unena te magwetzoikwu.
59001022	Tamme sakwa gi tammesoo nanemooagapana. Tamme sakwa gi Te Naa unnepu sukwe nakapunnepana, tamme sakwa oo mayohotooe.
59001023	Tamme ka Te Naa unena nakase, yabesoo oo soomuꞌwase,
59001024	tammesoo nabonneꞌe-wikoo nabonnese, ka meahoose te tabuana soomuꞌwahookadu-waꞌne manepunne.
59001025	Soo Te Naa te sootuhikwu tamme ka besa oo unnepu nakabetseana gi oo soomuꞌwapana oo tumayohokuna, soo sutaꞌyoo gi te matzooekute. Tamme gi oo soomuꞌwa-waꞌneꞌyoo.
59001026	Tamme ka meeoo unena, “Nu ka Te Naa-matoo ooosapa nanesootuhidu pana tamme ka ooosapa sutakoo unegana tamme tammesoo nanemooꞌaka soo Te Naa gi te sootuhi-kwaꞌneꞌyoo.
59001027	Umu Te Naa-matoo nanesootuhidu puu yooonneꞌyoo: Umu puu mu gi koomamu-gakoo pepeawabe tumatzaꞌe, ka gi naanapuaꞌamu-gakoo tooe hownnekoo tooe suta-kwi mu manepunne tuwazoo. Oꞌno saaꞌa umu gi ka sutakoo po nagekwu.
59002001	E nanesootuhi nanumu, tamme sakwa gi sumuoosoo suuꞌmu besa matugupana ka numu-nagatu. Tamme ka sumuoosoo suuꞌmu besa matuguna tamme tookwa gi togekoo podo meꞌa.
59002002	Mee nu besasoo mu tuukweꞌe tabuakwu: sumuna wahaꞌyoo nanana te nanesootuhipu-wi pepetuoo. Sumuꞌyooga unu nanenagadu-kwi kwaseadu, yise oa kwehepu maꞌnegea-wi namadabuena. Tamme sumuna meeoo oo netammakwu, “Yaaꞌa soo besaꞌyoo kadunoo. U sakwa yaaꞌa katu.” Soo sumuꞌyoo unu tutuha namadabuedu mooa kwasu-kwi namadabuedu tamme sumuna ookow meeoo netammakwu, “Gi ka kadunoo-kooba katupana. U sakwa yaa ꞌwunu tooetoo yaa teepu-kooba katu.”
59002004	Tamme suda manakwe. Tamme ka sumuoo besa matuguna ka sumuoo-tamme gi besa matuguna, te tusooyugwena gi besa tabuꞌa ka Te Naa-nagwana.
59002005	E pupuamu, ka yaa teepu-koobatu umu tutuha manedu numu-nagatu soo Te Naa sootuhikwu, ka pumme tu nakaꞌoedyukute. Tamme oo manena Te Naa tu doodooamu manepetugakwu. Soo Te Naa meeoo te tubetse netammapu tamme ooosapa saaꞌa oo-baaꞌyookwu, tamme ka oo tubetsetugana, besa oo sooyukwena, besa oo soobedyana. Ooonneꞌyoona sakwa tamme gi mu tutuha manedu numu suda matugupana, ka mu ewow hee-gakoo numu-nagatu puu gi tunakaꞌoedyukute. Umu ooosapa suda te netammana te wumooaga ka te nanehane-kwikoo.
59002007	Umu suda ka Te Pabeꞌe netamma pu-matoo te nanesootuhina. Oosoo Te Pabeꞌe besaꞌyoo tamme-nakwana.
59002008	Soo Te Naa tubetse unnepu oo tubotuguna tamme oo nagetuguna mee naꞌunakwe, “Tamme sakwa noꞌyoona numu soobedya ka tammesoo te tookoo soobedya-waꞌnesoo.” Ookow sakwa tamme nakabetsea oꞌno tamme besa manekwu.
59002009	Tamme ka sumuoosoo mu numu-nagatu besa matuguna, tamme ka Te Naa unnepu gi nakabetsea.
59002010	Tamme ka noꞌoko Te Naa unnepu nakabetseana, pana sukwe sumuoosoo Te Naa unepu-matu gi nakabetseana, tamme tookwa togesapa gi Te Naa nakabetseadu.
59002011	Yooonekoo sakwa nu besasoo mu tuukwe. Soo Te Naa waha-baa naꞌunedu te tuukwe, “Tamme sakwa gi kukummaꞌakoosoo numu-no nanapootamapana, yise sakwa gi too numu patsapana.” Tamme ka numu patsase, tooe gi kummaꞌakoosoo numu-no nanapootamapana, tamme tooesoo ka Te Naa unnepu gi nakabetsea.
59002012	Soo Te Naa meeoo te netamma, “Tamme sakwa ooosapa mu numu tutuha soobedya.” Tamme ka gi mu numu tumatzina, soo Te Naa punnoꞌo gi tamme tutuha soobedya. Soo Te Naa ooosapa tutuha te sooyugwedu. Tamme sakwa ooosapa ka Te Naa unnepu nakabetsea oosoo besa kaaheno te mayukwepunne. Soo Te Naa ka meeoo mooasoo te sooyukwepuna, suda te tumaduguna gi tamme-matoosoo kodyukwu.
59002014	Tamme ka mee unena, “Nu Te Naa-wi tunakaꞌoedyuku,” pana gi oo nakabetseana, tamme gi meeoo une-waꞌne tabuꞌa ka gi oo nakaꞌoedyukuna. Tamme ka yoo manena gi namagwetzoi-waꞌneꞌyoo.
59002015	Nu besasoo oowetuoo mu tuukwe tabuakwu. Ka tooe haka tooe tamme-baa petuse, tsuayaꞌena, utzutzuna, tutuha namadabuena
59002016	tamme tookwa gi oo soobedyana tamme ka mee oo netammase, “Gi hownneꞌyoo u ka sumuna wutzuꞌmena, besa yooena,” tooe gi hemma oo geapana. Oosoo gi togeꞌyoo tamme ka tammesoo unena gi nakabetseana.
59002017	Ooonneꞌyooona tuwazoo tamme ka Te Naa-wi tunakaꞌoedyukute mee unepana gi oo nakabetseana, tamme tookwa gi tunakaꞌoedyukute.
59002018	Tamme ka gi tunakabetseana, gi hownnekoo oo tzapoonne-waꞌneꞌyoo ka te tunakaꞌoedyukuna. Tamme ka tunakabetseana oo tzapoonne ka tubetse tunakaꞌoedyukuna.
59002019	Tamme ka meeoo unena tamme Te Naa-wi tunakaꞌoedyukuna oosoo suuꞌmu besaꞌyoo pummatoo te nanesootuhina, pana tamme gi Te Naa nakabetseana, oosoo gi te magwetzoi-waꞌneꞌyoo. Mu tamme-toohatu kwakwase-gaꞌyoo punnoꞌo ka Te Naa-witu soopedakwadoona unu oo-ma umu suaꞌe.
59002020	Mee nu besasoo mu tuukwe tabuakwu. Oosoo gi togeꞌyoo tamme meeoo unena, numme oo nakaꞌoedyukupana gi oo nakabetseana.
59002021	Ka oꞌnosoo te namooatupu Abraham ka Te Naa nakabetsease, ka tu tooa Isaac mee naneadu ka Te Naa-matoosoo nemawuni. Soo Te Naa meeoo, “Oosoo Abraham besaꞌyoo,”
59002022	ka Te Naa-wi tunakaꞌoedyuukuna, oo tzapoonne tuwazoo ka oo nakaꞌoedyukuna.
59002023	Ka ꞌyoo manena oosoo oo tzapoonne, soo Te Naa unnepu togesapa, soo meeꞌe natubodu, “Abraham Te Naa puaꞌa.” Soo Te Naa meeoo, “Soo Abraham besaꞌyoo ka tunakaꞌoedyukuna.”
59002024	Soo Te Naa meeoo besaꞌyoo tamme ka oo nakaꞌoedyukuna oo nakabetseana. Gi sakwa sukwe tunakaꞌoedyukuna mee naneyugwepana.
59002025	Oꞌnosoo tuwazoo Rahab mee naneadu mogoꞌne oo tzapoone ka Te Naa-wi tu tunakaꞌoedyukuna tu mane-kwi. Ka mu numu watze tuꞌeyaꞌedu ka Te Naa doodooamu-nagatu pu-baa petugase, soo Rahab ka mu numu watze tuꞌeyaꞌedu watzetugu, soo Rahab mu watze tumatzi. Ka ꞌyoo tu mane-kwi, oosoo oo tzapoonne soo Te Naa meeoo, “Soo Rahab besaꞌyoo.”
59002026	Yoo manepunne soo te tookoo yaanopana, tamme gi hee ka te moogooa gadooꞌookoo. Ooonneꞌyoona tamme ka tunakaꞌoedyukute mee unepana gi tunakabetseana, te tunakaꞌoedyukuna gi hee.
59003001	E pupuaꞌamu, huuꞌyoosoo tamme-nagatu sakwa numu nanesootuhibu tunedyooedu mane. Soo Te Naa mu numu nanesootuhi tutunedyooedu unu tunakabetsea manena soogwaꞌe, noꞌoko numu ooonakwasoo.
59003002	Noꞌyoona tamme tuneꞌemukwa. Soo tooe haga tooe gi tuneꞌemukwudu tookwa tubetse besaꞌyoo.
59003003	Soo numu ego puu tuutseꞌyoo pana tooe ka tuutsekoo hemma paba mesoo nemadabue. Soo natzipu puu tuutseꞌyoo pana tamme ka pookoo tupa-wi oo hanese, soo pookoo te nakabetseana tooe howtoo tooe pumme te tzamuna, tamme soomane-kwaꞌnesoo manenumme.
59003004	Soo sake natzakohakunoo puu tuutseꞌyoo pana ka sake tzamuna, ka tutzidu soomane-kwaꞌne tooe unu tu hukwa sapa. Umu-waꞌneꞌyoo soo numu ego tuutseꞌyoo pana ewa suta-kwi numu nemayukwe.
59003005	Tuutseꞌyoo goso puu paba haano-kwi tooe hemma tooe nikute. Mu numu ego ka goso-waꞌneꞌyoo. Soo suta numu ego neyugwedu ka teepu-toohatu ooosapa nidabedu gi tookedu goso-nakwana kemmadu. Soo te ego noꞌoko te tookoo totsaba geꞌa ka suda te mane tuunguna.
59003007	Noꞌobatusoo hemma modu soo numu mesoo madusooyookute: hootsebaꞌa tooe togogwa sapa tuwazoo.
59003008	Pana tooe haga tooe gi hownnekoo pummesoo ego unikwuna tzi-waꞌneꞌyoo. Oosoo numu ego puu ewa nanasuda numu unekute.
59003009	Susumana tamme oo-ma Te Naa-matoo nanesootuhina, yise susumana te pupuꞌamu nesootzeꞌma, oo namanedu gi besaꞌyoo. Tamme sakwa gi numu nesootzemapana, ka Te Naa mu numu pu-kwaꞌnesoo mu matabuese. Tamme sakwa gi Te Naa-matoo nanesootuhina numu nesootzemapana nanoꞌo-kwizoo.
59003011	E pupuaꞌamu, nu sakwa besasoo mu tuukwe tabua. Sumuꞌyoo patzona puu besa kamadu baa-gana, gi osa kamadu baa-ga-waꞌneꞌyoo tuwazoo.
59003012	Sumuꞌyoo tumasuape pu gi nanakummaꞌakoosoo suakute. Soo osa baa puu gi hannanoꞌo besa kama-waꞌneꞌyoo. Tamme sakwa gi Te Naa-matoo nanesootuhina numu nesootzemapana nanoꞌo-kwizoo.
59003013	Tamme numu nanesootuhibu tunedyooedu ka kaahenotu soopedakwadoona, gi sakwa paba nasooyukwepana. Tamme sakwa ka mu numu tzapoonneku ka Te Naa besa podo te meana, ka gi nanahana, gi numu ooonakwasoo besa nasooyugwena.
59003014	Tamme ka nanahana, numu ooonakwasoo besa nasooyukwena, tamme ka toge naꞌunepu gi nakabetsea.
59003015	Tamme ka nanahana oo-koobatoo paba nasooyugwena, tamme gi ka Te Naa toge unnepu nakabetseꞌa, pana tamme mu numu tumaduguna ka kwase-gakoo unena tamme nakabetsea.
59003016	Soo numu ka puusoo besa nasooyukwena numu ooonakwasoo, umu tooe how tooe nanasuda manena nananuusoogweduna mu numu yise ooweoo nanahaꞌa.
59003017	Tamme ka Te Naa kaaheno unnepu nakabetseana, tamme yooonneꞌyoo: gi totsaꞌa, gi nanano nanahaꞌa, besa numu matugu, besa numu nakasoopedakwadoo, numu tumatzina, ka toge-kwitu soopedakwadoona, kaahenoꞌyoona.
59003018	Umu gi tu nanakwohonena petzabedu, nananosoo besa hemma hanekwu, oosoo yise umu-matoo kodyuka umu yise besaꞌyookwu.
59004001	Tamme numu nanano nanakoꞌe, tamme ka tammesoo nakoobatoo hemma soogwina.
59004002	Tamme yise ka te nekwina gi hanena tamme nanahakooha, sumuna nanagoekwu yise sumuna tamme matu tu puaꞌa patsowkwu. Tamme ka gi hemma hee-gana, tamme ka gi oowetuoo Te Naa-matoo nanesootuhina.
59004003	Tamme yise ka Te Naa-matoo nanesootuhise, oosoo gi ooka te geana, tamme ka tammesoo sutakoo natoogoo hemma sookwina.
59004004	Tamme unu suda manakwe ka ooosapa tooe hemma tooe natoogoosoo soogwina. Tamme ka Sutakoo tumatzina Sutakoo pupuaꞌa-gaꞌyoo. Gi tamme ka Te Naa puaꞌa-gana Sutakoo tuwazoo pupuaꞌa-ga-waꞌneꞌyoo.
59004005	Meeoo natubotugu, “Soo Te Naa te matabuese, te moogooa te geapu. Oosoo meeoo te soobedyana tamme sakwa ookow suuꞌmu nakabetsea.”
59004006	Soo Te Naa te sootuhikwu ka te tumatzina, ka oo nabotugu-kwaꞌnesoo mee naꞌunedu, “Soo Te Naa mu numu besa nasooyugwedu tumooꞌoo, pana mu sootuhaꞌe umu gi oo manedu.”
59004007	Tamme sakwa gi numu ooonakwa besa nasooyukwepana. Tamme sakwa ooosapa Te Naa nakabetsea. Tamme sakwa gi ka tamme-toohatu kwase-gakoo nakabetseapana. Tamme ka kwase-gakoo tubetse unu tumooꞌoose oosoo suihoose, namameahookwu.
59004008	Tamme sakwa Te Naa-matoo nanesootuhi, oꞌno yise oosoo te sootuhikwu. Ka te nuumaduguna besow, tamme sakwa gi totsabuga mane. Tamme sakwa gi waha-baa tusooyugwepana, tamme sakwa ooosapa Te Naa-witu soomayu, oꞌno tamme ooosapa Te Naa-noꞌyookwu.
59004009	Tamme sakwa unu suda sokwama ka suda tumaduguse.
59004010	Tamme ka gi numu ooonakwasoo besa nasooyugwena, tamme oo soopedakwadoo tamme gi maaꞌwaꞌneꞌyoo soo Te Pabeꞌe te sootuhise besasoo te matabuekwu.
59004011	E pupuaꞌamu, tamme sakwa mu tunakaꞌoedyukudu gi nesootzemapana. Tamme ka mu tunakaꞌoedyukudu nesootzemana mee unena, “Oosoo suda manakwe,” tamme tookwa punnoꞌo gi ka Te Naa unnepu nakabetsea. Soo Te Naa unnepu meeoo, “Noꞌoko numu besa nematugu.” Tamme tookwa gi meeoo sokwama, tamme numu nemadunagaꞌa meeꞌe,
59004012	pana soo Te Naa suuꞌmu numu nemadunagakwu. Mooasoo Te Naa tu unnepu mu numu tuukweꞌe. Soo Te Naa suuꞌmu numu gadoo mesoo mayugwekwu, tooetoo numu magwetzoikwu. Tamme sakwa gi kukummaꞌakoosoo mu numu nemadunagapana.
59004013	Tamme gi mu numu tuukwe-waꞌneꞌyoo ka saaꞌa hemma manikwuna, tamme ka gi oo soopedakwadoona. Tamme sumuna mee unekwu, “Nu saaꞌa o mease, o tomodooa, hemma-ma tumuna, besa manepunnedooa.” Pana tamme gi oo soopedakwatoo ka hemma manekwuna. Tamme gi oo soopedakwatoo ka oꞌnoto te momokwuna. Ka pagunabe-kwaꞌne ka te songapu yabesoo gadoo manise, tamme yaꞌehookwu.
59004015	Tamme sakwa uga meeꞌe une, “Soo Te Naa meeoo te sooyugwena, tamme togesoo momona, tamme yoo manekwu.”
59004016	Tamme tookwa nanaꞌunakwe tamme ka meeoo unena tamme oo soopedakwatoo ka te manekwuna. Oosoo gi besa naꞌunedu.
59004017	Tamme ka oo soopedakwatoona ka besa te manekwuna pana gi oo manena, tamme tubetse unu tumaꞌemukwa.
59005001	Mu tubetse ewow hee-gaꞌyoo numu sakwa ka tu manekwuna soopedakwatoona, umu sumuna sakwikwu, soo suda mu tumadugupu umu-matoosoo kodyukwu.
59005002	Soo mu hee-gana yungusanadooadooa tookana-kwana, mu wunapu kwasu unu nanenakadu mu woabe sooakwu.
59005003	Umuoo ka mu tzapoonnekuna ka saaꞌa gi hee manepetukwu. Umu meeoo sokwama, “Numme ewatsekoo hemma hee-gaꞌyoo, nummesoo oo nanomatugukwu.” Pana gi! Umu moogoobuna soo suda mu tumadugupu mu-matoosoo kodyukwu. Oosoo goso-waꞌneꞌyoo, oosoosoo ka saaꞌa mu kootsasooakukwu. Tooe ka suda namanedu umu-matoosoo kodyuse sapa, umu togesoo ewow tu hee geapunnena soogwipunne.
59005004	Umu ooosapa ka pumme tumatzidu wumooꞌaga ka umu mu natumanagaku-kwi. Umu mu tumatziwabe ka Te Naa-matoo nanesootuhi. Soo Te Naa unu naduyadu pooha-gaꞌyoo, mu nanekwegeakwu.
59005005	Yaa ka teepu-koobatu ewow mu hee-gana ka unu moogoobuna besa sokwamana yabesoo ewa mu hee-gana gadoo namayugwekwu.
59005006	Umu besaꞌyoo numu puu nabatsakwu umu ka besaꞌyoona, ka gi umu-punatusoo mawaꞌe. Pana saaꞌa soo suda mu manepu umu-matasoo kodyukwu.
59005007	E pupuaꞌamu, tamme sakwa gi nasootookepana tuutooe, ka Te Pabeꞌe yaa teepu-koobatoosoo oo kodyukwunoꞌotoo, soo tumasuadu puu tuutooe. Oosoo tumasuadu puu besow ka a pooe masuꞌa. Soo tumasuadu yise ewatsekoo baa wutooe, oꞌnosoo oo tumasuana besa naakwu. Soo tumasuadu wutooe besow oo naakwuna, tuwazoo oo kwasukwuna, oꞌno yise oo kwasuse, oo yasakwu.
59005008	Tamme sakwa yise ka Te Pabeꞌe kodyukwuna wutooe, pudusoo oosoo tamme-baasoo kodyu petukwu.
59005009	Pudusoo Te Pabeꞌe te tunemadabuekukwu. Tamme sakwa yise gi mu tunakaꞌoedyukudu suda netammanapana. Tamme ka suda mu netammana, soo Te Naa punnoꞌo suda te netammakwu.
59005010	E pupuaꞌamu, mu te nanamooatupu Te Naa nanayadooakudu te tzapoonnekute umu puu gi nasootooke tooe suda manepunnepana.
59005011	Ka saaꞌa soo Te Naa mu tubetse sootuhikwu. Soo nana, Job mee naneadu, puu ootoogoo meapu, oosoo nanasuda manepu pana gi nasootooke. Ka saaꞌa soo Te Naa noꞌoko hemma besa oo matabueku. Soo Te Naa ooonneꞌyoo besaꞌyoo oosoo tamme tu sootuhina yise tamme tu tumatzina petzape.
59005012	Yise e pupuaꞌamu, tamme sakwa ooosapa toge-kwitu numu tuukwe. Tamme meeoo unena, “Gi esayipana, o togetukana o waha. Tamme ka meeoo unena, tooetoo ka oo kwayadu-kwisoo unena oosoo sakwa ka gi kaaheno unena, soo Te Naasoo saaꞌa te nemadabuedooa.”
59005013	Tamme sakwa ka suda manepunnena nanesootuhi. Ka besa sokwamana tamme sakwa tunekwu Te Naa-matoo nanesootuhina.
59005014	Sumuꞌyoo tamme-nagatu ka tuoeyise, mu tunakaꞌoedyukudu moohedu sakwa oosoo nekwi. Ka oo-baa petuse, ka yoohoo oo-ma oo tsematzuase nanesootuhiku.
59005015	Tamme ka nanesootuhina tunakaꞌoedyukuna, soo Te Pabeꞌe ka tuoeyaedu numu besa mayugweyakwe. Soo tuoeyaꞌedu numu tuwazoo ka tumaꞌemakwase, soo Te Naa oo soomuꞌwakwu.
59005016	Tamme sakwa ka tumaꞌemukwana kaaheno toge-witu nanatuukwena ka tumaꞌemukwana, yise nanano nanesootuhina, tamme yise besa manekwu. Soo besa tunakabetseadu numu ka oo nanesootuhikuna oosoo ka ewow pooha-gana ewa besa tumayukwe.
59005017	Ka oꞌnosoo soo nana Elijah mee naneadu ooonneꞌyoo. Oosoo uga tamme-waꞌneꞌyoosoo: sukwe numu. Oosoo ka Te Naa nanetsagwayaꞌe yise nanesootuhina, ka gi tu powmakwuna nekwise. Esoo gi powmakwu pahe tomo-baa noꞌoko naapahe muha-baawitoo gi powmakwu.
59005018	Soo Elijah yise nanesootuhi, powmabe nekwina, yise powmabetu, noꞌyoona mu hee namasuadu besa naa.
59005019	E pupuaꞌamu, soo numu ka Te Naa besa po maꞌwukase, tamme sakwa oetusoo oo nekodyuku.
59005020	Tamme ka neꞌemukwadu ka Te Naa besa podo nekodyuse, tamme oo yaꞌekwuna-makoo oo magwetzoi, soo suda oo tumaduguna yise nasoomuꞌwukwu. Yaatoo nu a nemoobekwakakwu.
60001001	Esoo Peter, Te Naa yadooawabe tubona, ka mu Jew numu Te Pabeꞌe-wi tunakaꞌoedyukudu-matoo, mana ka mu teepu Pontus, Galatia, Cappadocia, Asia noꞌoko Bithynia mee nananeadu-kwi nonobe-gaꞌyoo.
60001002	Oꞌnosoo soo Te Naa meeoo unnepu soo oo Besa Pooha besa mu mayugwekwu, soo Te Pabeꞌe Jesus ka tamme-koobatoo nabatsase. Menoꞌo tamme ka Te Pabeꞌe Jesus nakabetsea. Nu meeoo nanesootuhiyakwe, “Soo Te Naa sakwa mu sootuhise mu magwetzoi.”
60001003	Tamme sakwa ka Te Naa nesookwugi, oosoo ka Te Pabeꞌe Jesus Naa. Soo Te Naa ka Te Pabeꞌe Jesus oo yaꞌe-kwikoo oo mayoda. Soo Te Naa te sootuhise tu doodooamu te mayugweke.
60001004	Soo Te Naa te sootuhina ooosapa te tummatzikwu, gi kadooꞌoo namayugwe-waꞌneꞌyoo. Tamme oo sopedakwatoo ka saaꞌa soo Te Naa te sootuhikwu ka puu-baa te petugase.
60001005	Soo Te Naa Besa Pooha te mabetseakwu, tamme ka oe tunakaꞌoedyukuna. Oosoo ooosapa tamme-kooba tueyaꞌedu pu-baa te petuganoꞌoto tooe te magwetzoikwu, ka Te Naa ka teepu atasoo oo yugwekwuse.
60001006	Tamme besa sokwama ka a namanekwuna soopedakwuna, tooe menoꞌo noꞌobatusoo mu numu numme wohoꞌne sapa, mu ka tunakaꞌoedyukuna besa.
60001007	Mu numu tamme netumooꞌoodu te mapoonnena how unu tamme ka Te Pabeꞌe-wi tunakaꞌoedyukuna. Tamme oo sopedakwatoo tamme oo tubetse nakaꞌoedyukute, oosoo ka ese tupe tooetoo ka oa tupe ooonakwasoo nanenagadu. Umu kadoo mesoo namayugwedu. Soo ese tupe ka oa tupe-no puu besa namadabue, ka goso-koobakoo nakoopatooekuna. Ooonnekoo mu oo mesoo natunedyooꞌe mu ka Te Naa-wi tunakaꞌoedyukuna, mu ka numu mumme wohoꞌne, oꞌno yise mu ooosapa tunakaꞌoedyukumokwu. Ka Te Pabeꞌe Jesus kodyu petuse, mu yise besa nanemadabuekwu.
60001008	Tooe mu gi ka Te Pabeꞌe poonnedupana, mu oo soobedyana, oo nakaꞌoedyukuna, besa sokwamana, besa pumme waha-waꞌne.
60001009	Mu ka Te Naa besa po mobegwana petugase, mu namagwetzoikwu mu ka tunakaꞌoedyukuna.
60001010	Oꞌnosoo soo Te Naa yadooawabe oo botugu, ka Te Pabeꞌe nabatsakwuna, yise oo yaꞌe-kwikoo oo namayodakwuna. Umu ka ekow naꞌunnedu-kwitu soohanena, “Hannanoꞌogina ꞌyoo namanekwu, hagagina?” mee sokwama, mu Te Naa tummatzidu mu toha kakasa-gaꞌyoo punnoꞌo. Soo Te Pabeꞌe Besa Pooha ka yadooawabe tuukweꞌe soo mu tubotuguna gi umutusoo, oosoo tammetu. Umu te tuukweꞌe ka Te Naa besa unnepu soo Te Naa yise tutuha te soobedyana te magwetzoi.
60001013	Tamme sakwa tammesoo namabetsea kaaheno tusooyugwena, gi ka sutakoo tamme maꞌemukwadu-ma emukwapana, tubetse tunakaꞌoedyukuna, soo Te Naa te magwetzoikwu ka Te Pabeꞌe yaa teepu-koobasoo oo kodyu petuse.
60001014	Tamme oꞌnosoo uga ka sutakoo podo meadape. Tamme gi ka Te Naa po sopedakwadoona.
60001015	Pana menoꞌo tamme sakwa yooꞌmane soo Te Naa ka besaꞌyoona, tamme sakwa oo-waꞌneꞌyoo, ooosapa besa manemo.
60001016	Mee nabotugu soo Te Naa unnena, “Mu sakwa besaꞌyoo ka nuka puu besow.”
60001017	Tamme ka Te Naa-matoo nanesootuhaꞌe ka oo doodooamuna, tamme sakwa ooosapa oo nakabetsea, tamme oo sopedakwadoona oosoo unu pooha-gaꞌyoo. Oosoo gi numu nenaboꞌa ka numu nemadabuekwuse, ka numu besa tooetoo suda manakwe. Tamme gi ooosapa yaa teepu-koobatu. Esoo teepu gi pukwi te natzepotuguna.
60001018	Oꞌnosoo soo Te Pabeꞌe nanetutzea, gisoo ka teepu namatabuꞌe, tamme-koobatoo nabatsakwudu, oꞌno tamme namagwetzoikwu. Soo Te Pabeꞌe tamme-baa petu, tamme yise ka Te Naa-wi tunakaꞌoedyukukwu. Tooe soo Te Pabeꞌe besaꞌyoopana oosoo tamme-koobatoo nabatsapu. Soo Te Naa ka Te Pabeꞌe oo yaꞌe-kwikoo oo mayoda, oo Besa Pooha yise te tuukweꞌe ka Te Pabeꞌe-witu. Oꞌno yise soo Te Naa meeoo te tunetammakute, “Soo Te Pabeꞌe besaꞌyoo,” mee. Soo tooe hee tooe kadooꞌoo mesoo namayugwedu gi puma te namagwetzoi-waꞌneꞌyoo. Tamme yise ka sutakoo po-makoo namagwetzoi, ka Te Pabeꞌe tamme-koobatoo nabatsase.
60001022	Tamme tammesoo besa namayugwenokwu ka Te Naa besa podo meakwuse. Tamme unu nanasoobedya ka tunakaꞌoedyukuna. Tamme sakwa ooosapa unu nanasoobedya.
60001023	Tamme ka Te Pabeꞌe-wi tunakaꞌoedyukuna yise pudu numu namayugwemena ka Te Naa unnepu-ma. Soo Te Naa unnepu gi kadooꞌoo namayugwe-waꞌneꞌyoo.
60001024	Meeoo natubotugu: “Noꞌyoona numu tuikwu. Wahabu-kwaꞌne kadoo namayugwekwu, noꞌyoona hee numu besa sooyugwena atonegea-kwaꞌne pudusoo napoohekwunikwu.
60001025	Pana soo Te Naa unnepu ooosapa gi moobegwagakwu.” Yow esoo besa naꞌunnepu mu natuukwena.
60002001	Tamme sakwa ka sutakoo po maꞌwukase, tamme sakwa gi numu nemooagapana, gi tuwazoo besa nasooyugwena, kukummaꞌakoosoo numu nasoodyagena, yise gi nananesootzemapana.
60002002	Tamme sakwa kaaheno ka Te Naa noko Te Pabeꞌe te sopedakwadoona petzape, ka pudu oongaꞌa tu petzekwuna oo soogwaꞌe-kwaꞌne. Tamme namagwetzoise, oꞌno yise tamme besa manekekwu.
60002003	Tamme oo sopedakwatoo soo Te Naa besaꞌyoona te sootuhikwu.
60002004	Soo Te Naa ka Te Pabeꞌe netutzea, tooe gi mu susumudu numu ooka petzape sapa. Ooonneꞌyoona ka Te Naa ooka sopedakwatoo-wikoo tamme ka Te Pabeꞌe tubetse soogwipunnekwu. Soo Te Pabeꞌe ka tupe-waꞌneꞌyoo, oosoo puu Te Naa nobe-matu manepunnena. Soo Te Pabeꞌe ka Te Naa pooha hee-gaꞌyoo. Tamme punnoꞌo ka Te Pabeꞌe-wi tunakaꞌoedyukuna tamme ookow tupe-waꞌneꞌyoo. Tamme punnoꞌo ka Te Naa Besa Pooha-matu hee-gaꞌyoo. Tamme punnoꞌo mu numu mesoo nanesootuhikute. Soo Te Naa ka te nanesootuhina nekwegeꞌa, soo Te Pabeꞌe ka tamme-koobatoo nabatsase.
60002006	Mee natubotugu oosoo Te Naa unnena, “Nu ka Mu Pabeꞌe netutzeapu. Soo Mu Pabeꞌe ka tupe namadabuena ka nobe pukooba katu-kwaꞌneꞌyoo. Soo Mu Pabeꞌe ka mu Jew numu moohekwudu, oosoo sakwa unu nasoobedya. Tooe haga tooe ka Mu Pabeꞌe nakaꞌoedyukudu gi nasookwikwu.”
60002007	Tamme ka Te Pabeꞌe unu soobedya ka oo nakaꞌoedyukuna pana umu gi oo nakaꞌoedyukudu gi oo heesoobedya. Mee natubotugu, soo Te Naa meeoo, “Umu Jew numu moohedu gi ka Mu Pabeꞌe heesoobedyapana, nu yise ookow numu moohe tuunguna.” Mee tuwazoo.
60002008	“Soo Mu Pabeꞌe ka tupe mu gi tunakaꞌoedyukudu numu puma tukwutzangeyi-kwaꞌneꞌyoo. Umuoo ka Mu Pabeꞌe-ma nasookwaꞌe. Umuoo kadoo namayakwekwu umu ka gi oo nakaꞌoedyukuna.” Umuoo ka Te Pabeꞌe-ma nasookwaꞌe, umu ka gi Te Naa unnepu nakabetseꞌa. Yoo mu manekwuna soo Te Naa sopedakwadoo.
60002009	Pana mu gi ooonneꞌyoo. Soo Te Naa mu netutzeapu tu doodooamu manekwutu pumatoo tubetse nanesootuhikwutu ka Te Naa podo meadapekwutu. Oꞌno mu ka mu numu tuukwekoo ka oo besaꞌyoona oosoo tooe ka uga gi ooka mu nakasopedakwatoo sapa ooka mu sopedakwadoona mu mayugweke. Ka togano-wiꞌyoona mu puu gi hemma poonne-waꞌneꞌyoo, oo uga manepunne. Menoꞌo yise oosoo ka tabua-kwitoo mu moohekese, mu yise noꞌoko hemma poonnena oo nakasopedakwatoo.
60002010	Mu uga oꞌnosoo gi ka Te Naa tubetse doodooamu, pana menoꞌo yise oosoo tu doodooamu mu mayugweke. Oꞌnosoo uga soo Te Naa gi mu sootuhaꞌe menoꞌo yise besa mu sootuhaꞌe.
60002011	E nanumu, nu togesapa mu netamma mu sakwa ka suda mu tusooyugwena gi tumayohokupana, tamme gi ekow teepu-kooba tubetse manepunne-waꞌneꞌyoo. Tamme ka yaanona wakwawaꞌa-waꞌneꞌyoo. Tamme sakwa gi ka sutakoo nakabetseapana, tooe meeoo sokwamapana. Tamme ka oo nakabetseana, soo sutaꞌyoo kadoo te mayugwekwu.
60002012	Tamme sakwa ooosapa kaaheno meadabe, tooe ka mu kukummaꞌakoosoo numu tamme sutaꞌyoo mee tamme mu netamma sapa, saaꞌa umu oo sopedakwadookwu tamme tookwa besaꞌyoo. Umu ka puusoo tunakaꞌoedyuku manekese, oꞌno umu oo sopedakwadookwu, ka kaaheno tamme tumatuguna. Umu yise meeoo unnekwu, “Soo Te Naa tookwa besaꞌyoo.”
60002013	Tamme sakwa ka mu numu moohedu nakabetsea, ka Te Pabeꞌe umu netutzeapu. Mu noꞌobatusoo numu moohedu, ka suda manedu mesoo wutuma tuungu. Ka umu besow numu meeoo netamma, “Ka oo mu manena numme mu besaꞌyookute.”
60002015	Ka besa tumatuguna, ookow soo Te Naa besaꞌyookute. Oꞌno mu gi te togeꞌyookudu numu gi haꞌyoo unne-waꞌneꞌyoo.
60002016	Tamme sakwa ooosapa besa maneno ka Te Naa suuꞌmu nakabetseana. Tamme gi nasookwipana ka how soomanena, oꞌno tamme sakwa gi ka sutakoo tamme neyugwe-kwaꞌne mane.
60002017	Tamme sakwa noꞌoko numu besa matugu. Tamme sakwa nanasoobedyana, tamme ka noꞌyoona Te Pabeꞌe nanumuna. Tamme sakwa ooosapa oo nakaꞌoedyukuna ka Te Naa besa ooosapa sooyugwe.
60002018	Mu ka numu tummatzina, mu sakwa mu nakabetsea ka hayoo mumme mu netamma, mu ka Te Naa nakabetseana. Ka mumme mu nesagwikute sapa, tooetoo ka besa mumme mu nematugu sapa tuwazoo mu nakabetsea.
60002019	Mu ka Te Naa nakabetseana soo Te Naa besa mu-matoo soonammekwu ka mee mu unakwe, “Oosoo gi hownneꞌyoo tooe nu namaꞌehoose sapa, ka mu numu nuga kuseka. Oosoo gi hownneꞌyoo nu ka Te Naa nakabetsea, nu oo sopedakwatoo oosoo nu-matoo besa soonammekwu.”
60002020	Soo Te Naa gi oo nakaheesoobedya ka meeoo te sukwe unakwe, “Oosoo gi hownneꞌyoo nu ka nakusekahoose nu ka suda manena,” pana soo Te Naa besa tamme-matoo soonammekwu ka mee te unakwe, “Tooe nu nakusekapana nu ka besa mu matuguna, oosoo gi hownneꞌyoo ka tooge manena.”
60002021	Soo Te Naa te netutzea ka yoo manekwutu. Soo Te Pabeꞌe tamme-koobatoo nakusega, tamme sakwa oo-waꞌneꞌyoona oo nageno.
60002022	Soo Te Pabeꞌe puu gi maꞌemukwa, gi numu nemooagadu.
60002023	Tooe ka mu numu suda pukwitu mu netamma sapa, oosoo puu umuoo gi suda netamma. Ka mu numu pumme kuseka, oosoo gi mu nedyooikute. Oosoo oo nakaꞌoedyukute soo Te Naa oo tummatzikwu. Soo Te Naa toge ka mu numu nemadabuena.
60002024	Tamme ka oꞌnosoo Te Naa besa po ooemota meadu. Soo Te Pabeꞌe yise tamme-koobatoo nabatsa, soo Te Naa yise ka te maꞌemukwana soomuꞌwa. Tamme yise ka sutakoo po maꞌwukase, ka Te Naa besa podo meadabekwu. Tamme namagwetzoi soo Te Pabeꞌe ka tamme-koobatoo nabatsase. Menoꞌo yise tamme ka Te Naa-matoosoo kodyu, oosoo tamme-kooba tuꞌeyaꞌe.
60003001	Mu momokoꞌne koomamu-gaꞌyoo sakwa tu koomamu nakabetsea. Tooe gi ka mu koomamu tunakaꞌoedyukute sapa, umu-matoo tunakaꞌoedyuku manekwu, ka mumme momokoꞌne ooonnekoo, tooe gi hayoo mu unakwe sapa.
60003002	Umu oo sopedakwadookwu mu Te Naa doodooamu umu ka mu poonnena, mumme mane-makoo, mu ka Te Naa besa podo meadu.
60003003	Mu sakwa gi muusoo unu besa namabetseapana, mu tzopuhu mabetsabena, tooetoo unu nanenagadu-wi namasooana. Mu sakwa besa tabua ka gi nidyapuna, besaꞌyoona.
60003004	Mu ka besaꞌyoona, mu unu nanenagadu besa tabuadu namasooape-kwaꞌneꞌyoo. Esoo punnoꞌo gi kadooꞌoo namayugwe-waꞌneꞌyoo. Ooonnekoo soo Te Naa besa sooyugwe.
60003005	Ka oꞌnosoo Te Naa doodooamu mu momokoꞌne ka Te Naa-wi tunakaꞌoedyukuna besa namabetzape, yise pummesoo koomamu nakabetseꞌa.
60003006	Soo Sarah mee naneadu puu uga ooonneꞌyoo, oosoo ka tu kooma Abraham nakabetseꞌa. Mu oo-waꞌneꞌyookwu, mu ka besa manena gi noꞌokosoo hemma suda soonammekuna.
60003007	Mu nanana nonodukwamu-gaꞌyoo sakwa oo sopedakwadoo mu nodukwamu gi mu-kwaꞌne nanatzooe. Mu sakwa besaꞌyoo mee mu sooyukwe umu ka mu natummatzina soogwina, besa nanamatuguna ka nanapa nobe-gana. Soo Te Naa yise ka pumme mu nanetzakwiyaꞌe mu nakasootuhikwu, ka yoo mu manakwe.
60003008	Mu tunakaꞌoedyukudu sakwa noꞌyoona nanakwaꞌnesoo unnena, tusooyugwena, ka mu pupuaꞌamu suda sokwama mu punnoꞌo sakwa tutuha mu soobedya, unu nanasoobedyana nanasamoomu-kwaꞌne, besa nanamatuguna, mu sakwa gi meeoo tusooyugwepana, “Numme numu ooonakwa besaꞌyoo,” mee.
60003009	Mu sakwa gi numu nesootzemapana, tooe mumme mu nesootzema sapa. Tamme sakwa mu numu tamme wohonedu nanesootuhiku, soo Te Naa meeoo te netamma. Tamme ka mu numu nanesootuhikuna, soo Te Naa tamme sootuhikwu.
60003010	Tamme oo sopedakwadoo oosoo ka meeꞌe nabotuguna. “Tamme ka gi suda apegeana, gi tunesootzemana, tamme wunaꞌmetoo momokwu, te sokwama-kwaꞌnesoo.
60003011	Tamme sakwa kaaheno meadabe, yise ka suda te maꞌnawena tzadyooiku. Tamme sakwa ooosapa nanano tuunoyugwe.
60003012	Soo Te Naa oo sopedakwadoo ka numu besa manakwe, oosoo yise ka putamme mu nanesootuhina nekwekakwu. Pana soo Te Naa ka mu suda tumatugudu numu tumooꞌookwu.”
60003013	Gi haga te manayaha-waꞌneꞌyoo tamme ka kaaheno tubetse tusooyugwena.
60003014	Soo Te Naa te sootuhikwu ka mu numu tamme tumooꞌoo, tamme yise kaaheno meadabekwu. Tamme sakwa ooosapa ka Te Pabeꞌe nakabetseana oo-matoo nanesootuhi. Tamme sakwa gi mu numu-ma suipana, tamme nekusekadu gi suda oo soonammekupana ka tooe how tooe tamme mu yugwesapa. Tamme sakwa ooosapa besa ka mu numu tuukwe ka Te Pabeꞌe-witu, ka ooka mu soonaka, tamme ka Te Pabeꞌe nakaꞌoedyukuna.
60003016	Tamme oo sopedakwatoo ka toge manena. Oꞌno sumuna umu ka Te Pabeꞌe-koobatoo te nekusekadu nasookwikwu. Umu sumuna nasookwina te tumooꞌookwu ka toge te manakwe.
60003017	Ka Te Naa meeoo unakwe oosoo besa ka te nanekuseka ka toge te manakwe. Tamme ka maꞌemukwase, mu numu sakwa te tumooꞌoo. Oosoo gi besa, tamme suda manena.
60003018	Soo Te Naa te maꞌemukwana soomuꞌwakwu, oꞌno tamme yise oo doodooamu manekwu, soo Te Pabeꞌe ka tamme-koobatoo nabatsase. Tooe soo Te Pabeꞌe ooosapa ka Te Naa nakabetseapana, oosoo tamme tumaꞌemukwa-koobatoo nabatsapu. Ka Te Pabeꞌe nabatsase, oo tookoo suuꞌmu yaꞌe oo moogooa gi yaꞌe.
60003019	Soo Te Pabeꞌe moogooa ka susumudu moogooa nanesootuhibu tunedyooꞌe.
60003020	Umuoo moogooa ka umu numu gi ka Te Naa nakabetseadu-matu ka Noah tu sake mabetsape, tooe soo Te Naa wunaꞌme mu wutooꞌese sapa, ka sutakoo po mu maꞌwukakwuna. Pana namewatsukweꞌyoo (8) numu namagwetzoi, oꞌno ka baa-makoo, umuoo, oꞌno ka sake-wi, ka Te Naa ka teepu batatsopakuse.
60003021	Ka Noah baa-makoo namagwetzoipu-kwaꞌnesoo, tamme namagwetzoi tamme ka baa-wi namatzakana. Tamme ka baa-wi namatzakana, tamme namagwetzoi ka Te Naa-matoo nanesootuhina, “Mu besaꞌyoo,” mee mu te mesoo netamma. Soo Te Naa oo mesoo manakwe, soo Te Pabeꞌe puu tu yaꞌe-kwikoo namayoduse, menoꞌo yise ka Te Naa-baaꞌyoona noꞌoko poohabe nemadabue. Gi tamme baa-wi namatzaka ka totsabu te tookoo-makoo sukwe tsabatsugana.
60004001	Soo Te Pabeꞌe meeoo, “Oosoo gi hownneꞌyoo, tooe mu numu e kusekapana.” Tamme sakwa oo-waꞌnesoo tusooyugwe, tooe tamme tu mooedyukwe sapa, tamme sakwa ka sutakoo po maꞌwuka.
60004002	Oꞌno yise tamme ka Te Naa mesoo nakabetsea, gi ka suda te manena tumayohokuna.
60004003	Mooasoo tamme ka oꞌnosoo suda manakwe, umu gi tunakaꞌoedyukudu-waꞌne. Tamme uga ka suda te tumatuguna nakabetseana tooe how tooe suda manena, kummaꞌakoosoo numu-no nabootamana, baagoena, hemma namadabue-matoo nanesootuhina, tooe oo sopedakwadoopana oosoo gi besa namanedu.
60004004	Umu te pupuaꞌamu te nekuseka, umu ka gi te nakasopedakwadoona, ka suda mu manakwe tamme gi umu-ma tzabekaꞌa.
60004005	Pana ka saaꞌa umu puusoo ka tu tumaꞌemukwapu-kwitu Te Naa tuukwedooa. Soo Te Naa yise mu nemadabuekwu ka how mu besow tooetoo mu sutakoo numu.
60004006	Noꞌyoona numu natuukwe Te Pabeꞌe-witu, umu tuipu moogooa punnoꞌo. Oꞌno yise umu tooe mooasoo tuise sapa, umu sumuna saaꞌa ka Te Naa-baa mesoo nobe-gakwu ka tu moogooa menoꞌo ooka nakabetsease.
60004007	Pudusoo soo Te Naa atasoo eka teepu yugwekwu. Tamme sakwa kaaheno tusooyugwena gi ka sutakoo tamme maꞌemukwadu nakabetseapana, oꞌno yise tamme besa nanesootuhimokwu.
60004008	Tamme sakwa ooosapa unu nanasoobedya, tamme puu gi ka numu maꞌemukwa oo poonne, ka unu mu soobedyana.
60004009	Tamme sakwa mu tunakaꞌoedyukudu nabaaꞌyooku, ka tooe hannanoꞌo tooe tamme-baa mu petuse.
60004010	Tamme sakwa tammesoo nanasootuhi, soo Te Naa puu nanaꞌatamasoo te sootuhaꞌe ka besa te nanatummatzaꞌe.
60004011	Sumuna soo Te Naa besa te yadooakuna te sootuhi. Tamme sakwa oo mesoo wahakwuni, ka Te Naa tamme tunetammakuna. Sumuna soo Te Naa numu te tummatzikwuna te sootuhi. Tamme sakwa besa numu tummatzi, soo Te Naa ka meeoo te netammana. Oꞌno yise mu numu ka Te Pabeꞌe-tooha meadu mee unnekwu, “Soo Te Naa tubetse besaꞌyoo.” Mu numu sakwa ooosapa meeoo ka Te Naa-witu netammayi, “Noꞌyoona hee sakwa oo nakabetsea.”
60004012	E pupuaꞌamu, mu sakwa oo sopedakwadoo mu numu mu tumooꞌookwu mu ka Te Pabeꞌe-wi tunakaꞌoedyukuna. Soo Te Naa unnepu meeoo mu gi tunakaꞌoedyukudu te nanetumooꞌoo ka tamme namaboonnena weehepu goso-ma namaboonne-kwaꞌne. Mu sakwa besa sokwama mu ka Te Pabeꞌe-waꞌneꞌyoona. Mu numu mu tumooꞌoona mu wohonekwu ka Te Pabeꞌe tu tumooꞌoopu-kwaꞌnesoo. Mu tubetse besa sokwamakwu ka Te Naa Besa Pooha-ma mumme oo sootuhise, mu oo sopedakwadookwu oosoo tookwa Te Naa-waꞌneꞌyoosoo. Ka Te Naa Besa Pooha-ma mumme tu sootuhise tooe mumme tu tumooꞌoo sapa mu besa sokwamakwu.
60004015	Soo Te Naa Besa Pooha besa mu mayugwekwu. Gi haga mu-matu sakwa tumaꞌemukwana oowetuoo suda nasooyugwepana. Mu sakwa gi suda manepana, gi numu batzapana, gi hemma tuduhapana, gi kummaꞌakoosoo numu matzamapana.
60004016	Pana mu ka Te Pabeꞌe-koobatoo nakwutumase, mu sakwa gi oo nasookwikupana. Mu sakwa besa sokwama, ka Te Pabeꞌe-wi tunakaꞌoedyukuna.
60004017	Menoꞌo soo Te Naa ka mu numu nemadabuedyakwe, mu tumaꞌemukwana umu-matoosoo kodyukwu. Mooeꞌugasoo soo Te Naa ka tu doodooamu nemadabuekwu, pana saaꞌa umu gi ka Te Naa besa unnepu nakaꞌoedyukudu mu ooonakwasoo nuummabu wumakwu.
60004018	Meeꞌe nabotugu; “Soo besa tunakaꞌoedyukudu unusoo manena namagwetzoi, umu gi tunakaꞌoedyukudu gi hownnekoosoo puu namagwetzoikwu.”
60004019	Soo Te Naa ka suda nuummaba wumakoo mee te soobedyana, tamme sakwa oo nakaꞌoedyuku oosoo te mabetseana, tamme ooosapa kaaheno meadabeno.
60005001	Nu mumme nanesootuhidu moohedu tuukwekwu, ka umu Te Pabeꞌe-wi tunakaꞌoedyukudu mu-kooba mu tuꞌeyaꞌe tuunguna. Ka numu-kooba tuꞌeyaꞌedu besa soonammena gi mu natumanakakwuna umu-nakwana sookwipunnepana. Nu yoo mu mane tuungu nu punnoꞌo yow nanesootuhidu moohedu. Nu oo pooonne, soo Te Pabeꞌe unu nuummaba wumase nabatsa, nu yise saaꞌa mu-kwaꞌnesoo besa soonammedooa ka oo kodyu petuse, oosoo ka Te Tubetse Naa-waꞌneꞌyoo.
60005003	Mu sakwa mu tunakaꞌoedyukudu ka Te Naa besa podo meadabe tuungu, umu sakwa punnoꞌo mu-kwaꞌnesoo. Mu sakwa gi suda mu neyugwepana.
60005004	Ka saaꞌa ka Te Pabeꞌe ooosapa tamme-kooba tuꞌeyaꞌedu petuse, oosoo mu manena besaꞌyookukwu mee te netammakwu.
60005005	Mu tootooebetse-no, sususuꞌa sakwa ooosapa mu nanamooatupu nakabetsea. Tamme sakwa tammesoo gi numu ooonakwa besa nasooyugwepana oosoo ka mee nabotuguna, “Soo Te Naa ka umu besa nasooyugwedu numu gi besa sooyugwe. Oosoo te sootuhaꞌe ka gi numu ooonakwa besa te nasooyugwe.”
60005006	Ooonneꞌyoona tamme sakwa gi numu ooonakwa besa nasooyugwepana. Soo Te Naa suuꞌmu te nemadabuekwu. Ka gi numu ooonakwa besa te nasooyugwe, oosoo Te Naa ka saaꞌa meeoo mesoo unakwe, “Mu besaꞌyoo,” mee.
60005007	Tamme sakwa gi tooe hemma tooe suda soonammekupana. Tamme sakwa oo nakaꞌoedyuku soo Te Naa te mabetsea.
60005008	Tamme sakwa gi ka sutakoo tamme maꞌemukwadu-ma emukwapana. Tamme sakwa namabetseapunne, oꞌno soo Sutaꞌyoo te wohonedu, gi te matzooekute. Soo Sutaꞌyoo te wohonedu te nesootzemadu, kadoo te mayugwekwu mee tusooyugwe, nunuꞌa-waꞌne.
60005009	Tamme oo mesoo matzooekute, ka Te Naa-wi tunakaꞌoedyukuna. Tamme oo sopedakwadoona manatutooe noꞌyoona mu tunakaꞌoedyukudu ka Te Pabeꞌe-kooba nakusega.
60005010	Gi haaꞌnoto tamme nakusegapunnese, ka saaꞌa soo Te Naa te sootuhise te magwetzoikwu tamme yise unusoo tunakaꞌoedyukukwu. Soo Te Naa suuꞌmu te sootuhidu te netutzea ooosapa pubaaꞌyookwutu, tamme ka Te Pabeꞌe doodooamuna.
60005011	Tamme mee nanesootuhaꞌe, “U, Ne Naa, noꞌoko hemma mabetseanokwu umesoo besa pooha-ma.”
60005012	Silvanus mee naneadu nana, ka Te Pabeꞌe-wi tubetse tunakaꞌoedyukudu. Oosoo eka tubope mu-matoo gwuukakwu. Nu gi haaꞌno mu-matoo tuboꞌo mu tuukwena soo Te Naa te tubetse magwetzoikwu. Mu sakwa ooosapa oo nakaꞌoedyuku, soo Te Naa mu magwetzoikwu.
60005013	Mu tunakaꞌoedyukudu yaa ka Rome mee naneadu-kwitu mu soomaꞌyu. Soo e besa puaꞌa, Mark mee naneadu punnoꞌo mu soomaꞌyu.
60005014	Mu sakwa besa nanapuaꞌana unu nanasoobedya. Nu meeoo nanesootuhiyakwe, soo Te Naa noꞌoko mu sootuhikwu mu ka Te Pabeꞌe doodooamuna.
61001001	Ka Simon Peter-makoo, Te Pabeꞌe Jesus nakabetseadu oo yadooawabe tubono, umu Te Naa tu dooamu-matoo, umu nu-kwaꞌnesoo ka Te Pabeꞌe-wi tunakaꞌoedyukudu. Soo Te Naa mu sootuhaꞌe numme tu sootuhi-kwaꞌnesoo.
61001002	Nu mu nanesootuhikuyakwe soo Te Naa mu magwetzoina mu sootuhikwu ka nanaꞌunusoo mu tunakaꞌoedyukute ka Te Naa noko Te Pabeꞌe Jesus-wi.
61001003	Soo Te Naa mooasoo te tuukwe, oosoo te tubetse mabetseakwu. Tamme gi ka sutakoo podo meakwu, ka mu numu suda soomanedu yaa teepu-koobatu nagena, tamme ka Te Naa Pooha hee-gana. Tamme yise ka Te Naa besa podo meadabekwu, tamme ka unu Te Naa-wi tunakaꞌoedyukuna. Soo Te Naa te netutzea tamme oo-waꞌnesoo unu besaꞌyookwu.
61001005	Tamme sakwa tubetse unu tunakaꞌoedyuku. Tamme ka tunakaꞌoedyukuna, tamme besaꞌyookwu. Ka besaꞌyoona, ka besow nakabetseakwu.
61001006	Tamme ka Te Naa-witu besa nakasopedakwadoona, soo Sutaꞌyoo gi te maꞌemukwa-waꞌneꞌyoo. Ka Sutakoo gi tamme maꞌemukwa, tamme ooosapa Te Naa nakabetseakwu. Tamme ka ooosapa tunakabetseana, tamme ka besa podo meadabenokwu.
61001007	Tamme ka Te Naa besa podo meadabena, tamme nanapupuaꞌakwu, tamme nanasamoomu-waꞌneꞌyookwu. Tamme ka nanapuaꞌana, tamme sakwa nanasoobedya.
61001008	Tamme ka ekow nakabetseana, tamme nanaꞌunusoo ka Te Pabeꞌe-wi tunakaꞌoedyukute. Oꞌno yise tamme ka tunakaꞌoedyukuna, besa manepunnekwu.
61001009	Tamme ka gi yooonnekoo nakabetseana tamme tookwa gi ka Te Pabeꞌe-wi tunakaꞌoedyukute. Tamme tookwa oo soomuꞌwa ka oo-kooba te tumaꞌemukwana nasoomuꞌwa. Tamme yaatu tooꞌe poonnedu-kwaꞌne, pana tamme gi tubootabuꞌe.
61001010	Ooonneꞌyoona, e pupuaꞌamu, tamme sakwa tubetse tunakabetsea. Tamme yise oo sopedakwadookwu, ka saaꞌa ka Te Naa nabatoo tamme oo bikwuna. Tamme ka tunakabetseana tamme gi ka Te Naa besa po maꞌwuka-waꞌneꞌyoo.
61001011	Oꞌno yise tamme saaꞌa Te Naa-matoo meakwu. Oosoo ka te sootuhise, soo Te Pabeꞌe te magwetzoi, tamme-kooba yise tuꞌeyaꞌedooa.
61001012	Nu oo sopedakwatoo mu mooasoo oo nakapu, ka mumme e tuukwedyina. Mu yise oo nakaꞌoedyukute, ooka mu nakasopedakwadoo-kwikoo. Nu oo sopedakwatoo oosoo gi hownneꞌyoo nu mu nemayukute ka e unnepu mu nakabetseana, nu sumuna gi wunaꞌme ka teepu-koobaꞌyookwu. Soo Te Pabeꞌe e tuukweꞌe pudusoo nu nabatsakwu. Nu yise ooosapa mu nemayukukwu mu ka Te Pabeꞌe-wi tunakabetseana, oꞌno mu oo soomayuna tunakabetseamokwu ka yaano e mease.
61001016	Numme mu tuukweꞌe ka toge-kwitu mu nakaꞌoedyukuna, gi tooe hayoo tooe sukwe naꞌunnedu numme mu tuukweꞌe, soo Te Pabeꞌe Jesus unu pooha-gaꞌyoo, pudusoo kodyu petukwu yaa teepu-koobasoo. Numme togesapa mu tuukweꞌe numme oꞌno mana giba-maꞌyoona ka oo pooha numme poonne, ka Te Naa Te Pabeꞌe-matoo yadooꞌa. Numme oo naka soo Te Naa meeoo, “E Besaa Dooa yow. Tubetse besa e masoonamme. Oosoo nu-kwaꞌneꞌyoosoo, nu unu oo soobedya.”
61001019	Tamme tuwazoo oo sopedakwatoo ka Te Naa unnepu, oꞌnosoo nabotugu pudusoo togesapa manepetukwu. Mu sakwa ooosapa Te Naa unnepu nakabetsea, soo Te Naa unnepu tukootabuakunoo-kwaꞌneꞌyoo. Oosoo ooka te nakasopedakwatoona te mayugweke. Ka Te Pabeꞌe petukwu-kwitoo tooe tamme namabetsapunnekwu. Soo yaa oo kodyu petukwuna, ka tu taba tsebooeke-kwaꞌneꞌyookwu, oꞌno yise tamme noꞌyoona ka Te Pabeꞌe-witu nakasopedakwadookwu.
61001020	Tammesoo oo sopedakwatoo, tamme gi hownnekoo ka Te Naa unnepu tammesoo tusooyugwe-kwikoo oo nakasopedakwadoo-waꞌneꞌyoo.
61001021	Soo Te Naa tu Besa Pooha-matu-ma ka tu yadooawabe pooha sootuhipu ka Te Naa unnepu oo waha tuunguna. Esoo Te Naa unnepu, gi sukwe numusoo yadooana nanemadabuena.
61002001	Ka oꞌnosoo mu esagoedu Te Naa yadooawabe mee naneyugwetu, menoꞌo mu numu mu-naga-kwitu unne-kwaꞌnesoo. Umu kaaheno mu tuukwe mee naneyakwe pana mu esakoekute, ka Te Pabeꞌe tooꞌe nemooaga ka meeoo unnena. Umu meeoo, “Oosoo gi Te Pabeꞌe tooe tamme-koobatoo nabatsase sapa.” Umuoo puusoo yabesoo kadooꞌoo nanemayugwe, umu ka meeoo mu numu tuukwena. “Oosoo gi Te Pabeꞌe,” mee.
61002002	Ewaꞌyoo numu mu nakana, yise ka sutakoo po nake. Ooonneꞌyoona susumudu numu ka umu-ma tzabena suda unakwe ka Te Pabeꞌe-wi tunakaꞌoedyukuna.
61002003	Umu numu nemooagadu tu natumanakakuookwuna soogwidu sapa, tooe hayoo tooe mu tuukwena, mu yise mu tumanagakute. Umuoo unu moogoobu. Oꞌnosoo meeoo natunetamma soo mu tumaꞌemukwana umu-matoosoo kodyukwu, ooonnekoo umu puusoo kadooꞌoo namayugwekwu.
61002004	Soo Te Naa mu toha kakasa-gakoo gi tutuha soobadya tooe umu pumme tummatzidu sapa. Ka umu-matu tumaꞌemukwase, soo sutaꞌyoo umu-matoosoo kodyukwu, umu yise menoꞌo togano-kwi nakwutumakwu. Umu ooosapa oe nakwutumakoo ka Te Naa atasoo ka teepu tu yugwenoꞌoto tooe.
61002005	Soo Te Naa oꞌnosoo ka umu gi tunakaꞌoedyukudu gi mu sootuhipu-gaꞌyoo tuwazoo. Soo te nanamooatupu Noah, mana mu numu tooꞌe tuukwe, umu sakwa besasoo tunakaꞌoedyuku, pana umu gi oo nakabetsea. Umu ka pumme tu tuukwe gi tunakaꞌoedyukuna soo teepu yise umu-no padatsopa, umu yise kadoo namayugwe. Soo Te Naa ka Noah suuꞌmu magwetzoihoo natakwatsukwuoo (7) oo nanumu-noko.
61002006	Noꞌyooona tuwazoo ka mu Sodom noko Gomorrah mee nananeadu-kwitu suda maꞌemukwadu. Nonoꞌotsa tabeno umu ooosapa tumaꞌemukwa. Sumuꞌyoo nana, Lot mee naneadu suuꞌmu besa manakwe. Oosoo mu poonne ka ooosapa mu maꞌemukwadape, suda soonamme ka tu pupuaꞌamu sutakoo po mu nake. Soo Te Naa ka Lot umuoo numu-nagakoo magwetzoaꞌe. Umu yise kootuꞌihoo, ka suda mu tumatuguna umu-matoosoo kodyuse. Umuoo kadoo namayugwe, oꞌno mu numu ka saaꞌa ka sutakoo po nagena oo sopedakwadookwu, mu tumaꞌemukwana mu-matoosoo kodyukwu tuwazoo.
61002009	Soo Te Naa tamme magwetzoikwu tuwazoo, tamme ka besa manena. Umu suda tumatugudu wutumetakwu oosoo ka saaꞌa nanasuꞌmu mu nemadabuedooa, ka how mu besow tooetoo sutahoo.
61002010	Oosoo mu wutumetakwu ka umu maꞌemukwadu, ka umu puusoo unu totsamanena, gi pumme moohedu nakabetseana. Umu ka puusoo pummesoo manena unu soonagena, gi hemma tooe soobedyana, ka noꞌoko poohabe-maꞌyoona mesoo nanekoena.
61002011	Mu Te Naa tummatziwabe toha kakasa-gaꞌyoo unu ohobu nanatzooe-ma manepunnedu, unutoo pooha nanatzooedu noꞌoko mu numu ooonnakwa. Umuoo toha kakasa-gaꞌyoo puu gi hownnekoo ka Te Naa-kobenaꞌyoona gi tooe haꞌyoo unne-waꞌneꞌyoo, gi umu ka poohabe-kwitu nehane-waꞌneꞌyoo.
61002012	Umuoo numu nemooagadu nunuꞌu-waꞌneꞌyoo gi ka besow tooetoo ka sutakoo sopedakwatoo. Umuoo sukwe momoꞌo yaa teepu-kooba, saaꞌa nagoekwudu. Umuoo sutaꞌyoo numu ka sutakoo nakabetseadu, mu maꞌemukwana umu-matoosoo kodyukwu, kadoo mu mayugwekwu, umu ka suda unnena gi oo nakasopedakwadoopana. Umu suda manakwe ka suda manena. Umu besa sokwama ka tabuapa, suda manena. Tooetoo togano umu ka mu nanesootuhi sumu-kwiꞌyoona umu-no tukana, tu baagoena suuꞌmu pedukuna. Tabewano tuwazoo umu baagooena, togesapa umuoo mu numu suda pumme sooyugwena pedukudu.
61002014	Umoo numu nemoagadu ka tu nanapootamana petukute. Numu waha-tamme tusooyugwedu maꞌemukwa. Saaꞌa soo suda mu manena umu-matoosoo kodyukwu.
61002015	Umuoo suda manakwe, ka Te Naa besa po oowemota manegase, ka unu moogoobuna. Oꞌnosoo soo numu nanesootuhi tunedyooedu Balaam
61002016	Pana soo Te Naa ka tzagase tzadyadooakute, ka Balaam nesagwikuna, ka suda oo manakwe. Soo nanesootuhipu numu tunedyooedu, Balaam, yise natzamaꞌwuoo ka suda tooꞌe tusooyugwese. Suda tooꞌe manekwuse.
61002017	Umuoo sutaꞌyoo numu gi he-toogoo besaꞌyoo, patzona pasa-kwaꞌneꞌyoo, pagunaba-waꞌne. Umuoo maꞌemukwana umu-matoosoo kodyukwu, umu yise togano-kwi nakwutumakwu.
61002018	Umu puusoo papaba-ma suda apegeana naanaꞌunnena. Umuoo numu nemooagadu ka mu numu ka Te Pabeꞌe unnepu pudu nakadu mee esayikute, “Umu sakwa tu soomane-kwaꞌne mane,” gi sakwa mu sutakoo moohedu nakabetseapana. Oꞌno yise umu ka sutakoo nakabetseadu-ma tubetse tsabekwu, soo sutaꞌyoo mu matzooekukwu ka hemma how mu tooe yugwe, umu yise ka sutakoo nakabetseakwu suuꞌmu, yise mu ka kwase-gakoo podo meakwu.
61002020	Umu esagoedu uga ka Te Pabeꞌe Jesus-wi tunakaꞌoedyukudu, oꞌno umu gi ka suta-ma emukwa, pana menoꞌo soo sutaꞌyoo mu matzooekute. Umu unu suda manepunne menoꞌo. Umu ka Te Naa besa unnepu pumme tu tuukwese gi sakwa uga oo natunedyooepana. Umu sakwa gi ka Te Naa besa podo uga meapana, menoꞌo umu hanoꞌoba suta-kwi manepetuga, ka gi tunakaꞌoedyukuna.
61002022	Umu ka sutakoo po-witoosoo kodyukwu. Umuoo ka a nanatugwenga-waꞌne manakwe, “Soo saduꞌu puu ka tu owaꞌepu-witusoo tuka, yise punnoꞌo soo hogu pumme tu nabakeakuse sapa, ka pasagwabu-witusoo kodyu.”
61003001	Oꞌnosoo soo Te Naa yadooawabe ka Te Pabeꞌe kodyu petukwu-witu mu numu tuukwe, soo Te Pabeꞌe yadooawabe punnoꞌo ka Te Naa unnepu mu tuukwe. Nu punnoꞌo mooasoo waha tooe mu-matoo tuboyakwe. Ka besa mumme tu tuukwepu sokwamatuoona mee mu netammana.
61003003	Numme noꞌyoona meeoo mu netammayakwe, “Ka Te Naa ka teepu atasoo yugwekwuna-kobenasoo, mu numu ka sutakoo nakabetseadu tamme-maꞌyoona nanekoekwu, ka Te Pabeꞌe pudusoo kodyu petukwuna, mee te tunakaꞌoedyukute.”
61003004	Umu numu nemooagadu meeoo unakwe, “Ka teepu namadabue manakwanasoo noꞌyoona hee ooosapa manepunne. Umu te nanamooatupu tooe ooosapa manepunne, gi atasoo mane-waꞌneꞌyoo. Soo Te Pabeꞌe kodyu petukwu mee unnese sapa, gisoo.”
61003005	Umu gi oo soonakaꞌoedyukute ka oꞌnosoo Te Naa unnepu ka noꞌoko hemma teepu-koobakwi oo matabuekepu. Ka teepu noko noꞌoko hemma oo-koobakwitu tuwazoo.
61003006	Oosoo ka baa, ka teepu-koobakwi hooodabedu, ka powmabu tuwazoo matabuepu. Ka saaꞌa yise ka teepu patatzopaku.
61003007	Meeoo soo Te Naa unnepu, yise noꞌoko ka hemma teepu-koobatu nikukwu, ka teepu paꞌanakwitu nokosoo. Mooasoo oosoo nanemadabuepu ka oe hemma manepetuse, soo Te Naa saaꞌa mu numu nemadabuedooa, soo sutaꞌyoo umu numu gi pumme nakabetseadu-matoosoo kodyukwu.
61003008	Pana mu, e pupuaꞌamu, mu sakwa oo soomayu, ka soo Te Naa tamme atasoo tusooyugwekute. Mee oosoo tusooyugwe, “Sumuoo tabeba ewa a tommo-kwaꞌneꞌyoo. Yise ewa a tommo-gana sumuoo tabeba-waꞌneꞌyoo ka Te Naa-nakwana.”
61003009	Tooe soo Te Pabeꞌe tu unne-kwaꞌnesoo manekwuse sapa, oosoo mu ewowsoo numu wutooꞌe, mu tunakaꞌoedyukukwuna, oosoo sumuna ka noꞌoko numu tu maꞌemukwana maꞌwuse, ka pukwi suuꞌmu mu tunakaꞌoedyukukwuna soogwina. Oosoo gi tooe haka tooe suda tumatuguna umu-matoosoo kodyukwuna soogwi, ka gi kadoo mu namayugwena petsabena, ka noꞌoko numu tu matabuepu soobedyana.
61003010	Tamme gi o sopedakwatoo hananoꞌo ka teepu paꞌanakwitu, yise noꞌoko hee ka teepu-koobatu, paba nanakowse kadooꞌoo namamaꞌekwu. Soo teepu, yise, noꞌyoona ka teepu-koobatu nosoo nakootzasooꞌowkwu.
61003011	Tamme ka Te Naa nakaꞌoedyukumona, tamme oo tunetammakutoosoo manena, tamme oo sopedakwatoo, ka noꞌoko hemma oo tumadabuepu nakootzasooakwuse.
61003012	Ekow teepu nakootzasooakwuna tamme soogwi,
61003013	tamme ka oo sopedakwadoona tamme saaꞌa ka pudu teepu-kooba manepunnehoose noꞌyoona hee ka teepu-koobatu yise o paꞌanakwatu pudu namapudupudookwu. Onona noꞌyoona numu kaaheno manese, pudu meadabekwu.
61003014	E pupuaꞌamu, tamme sakwa ka Te Pabeꞌe tubetse nakabetsea, oꞌno oosoo ka kodyu petuse saaꞌa te besaꞌyookudooa. Tamme gi ka te mane-ma nasookwidooa. Tamme ka tunakabetseana, tamme besa nanano nanapuaꞌakwu. Tamme yoo manekwu ka pudu teepu-kooba nobe-gakwuse, ka oo paꞌanakwatu nokosoo oo pudu namadabuekwuse.
61003015	Tamme sakwa oo sopedakwatoo, soo Te Naa tuutooꞌe, oꞌno ewaꞌyoosoo tamme-matu namagwetzoikwu. Te besa puaꞌa Paul mu-matoo tubo, ekow noꞌoko tu tubope-kwi wahana. Oosoo noꞌoko tu sopedakwatoona po, ka Te Naa pumme tunetammakuna tu nakasopedakwadoo-kwikoo. Oo-naga-witu numu, gi etzaga nakasopedakwatoo. Susumudu numu, gi oo soonammemapuꞌa, waha-tamme tusooyugwedu, ka Paul unnena tzamayuana puusoo ka sutakoo namatoosoo makodyukute, pumme kadooꞌoo yugwekwudu. Umu noꞌoko ka Te Naa besa pooha-toohakwi nabodu tzamayuꞌa.
61003017	Gi umu-ma nasooꞌemukwapana, umuoo gi ka Te Naa nakabetseadu. Nu mu tuya tuukweꞌe, umuoo, mu nemooagadu gi nakabetseapana. Mu ka umu-waꞌnesoo manena mu punnoꞌo gi tunakaꞌoedyuku manepetugakwu.
61003018	Mu sakwa nanaꞌunusoo oo nakasopedakwatoo ka te nasootuhina, yise ka Te Pabeꞌe tamme magwetzoidu. Tamme sakwa ooosapa mee unnemo, “Te Pabeꞌe tubetse unu besaꞌyoo.” Ooosapa sakwa noꞌyoona numu mee unnemo, “Te Pabeꞌe tubetse nanasoogwugidu.”
62001001	Nu mu-matoo tubokwu ka Te Pabeꞌe-witu. Ka tubetse mooeꞌugasoo ka teepu pudu namadabuese soo Te Pabeꞌe ka Te Naa-baa. Soo Te Pabeꞌe saaꞌa yaa teepu-kooba petu ka mu numu Te Naa besa unnepu tuukwegese, oꞌno yise mu numu oo nakaꞌoedyukudu ooosapa gwetzoimokwu. Ka Te Pabeꞌe yaa teepu-kooba petuse, numu oo manese, numme oo tookoope poonne, numme tuwazoo oo tookoo tzama.
62001003	Mooasoo numme ka Te Naa noꞌoko Te Pabeꞌe-no nanapuaꞌana umu-nosoo meadape. Numme ooosapa ka besa naꞌunnedu mu tuukwedyakwe ka Te Pabeꞌe-witu, oꞌno mu oo nakaꞌoedyukuna tamme nanapuaꞌase nananosoo ka Te Naa besa podo meakwu.
62001004	Numme ka besa naꞌunnedu mu tuukweꞌe, oꞌno mu numme-no ka Te Naa besa po-wi tzabekakwu. Tamme noꞌyoona yise besa sokwamakwu.
62001005	Ekowsoo naꞌunnepu soo Te Pabeꞌe mooasoo ne tuukwepu numme yise punnoꞌo mumme tuukwekwu. Soo Te Pabeꞌe mee te netamma, “Soo Te Naa kootabedooadu-kwaꞌneꞌyoo tooe hano tooe katuna ka besow po-kooba kootabuapunne.”
62001006	Soo tooe haga tooe mee unnedu, “Nu ka Te Naa puaꞌagana ka oo besa podo meꞌa,” pana ka ooosapa tumaꞌemukwatabena oosoo esayaꞌena ka togabadoo nummenumme.
62001007	Tamme ka kootabua-kwi momona ka Te Naa-waꞌne ooosapa kootabedooapunnena tamme tookwa nanapuaꞌa. Soo Te Naa noꞌoko ka te tumaꞌemukwana soomuꞌwapu soo Te Pabeꞌe ka mooasoo tamme-koobatoo nabatsapuna.
62001008	Soo tooe haga tooe mee unnedu, “Nu gi tumaꞌemukwadu,” puusoo nanemooaga ka gi kaaheno meana.
62001009	Tamme ka te tumaꞌemukwana wahase Te Naa gi totsaba-ga te mayugwekwu.
62001010	Tooe haga tooe mee unnedu, “Nu gi tumaꞌemukwadu,” gi ka Te Naa besa unnepu nakaꞌoedyukute, “Te Naa esayaꞌe,” mee tookwa oosoo tusooyugwedu.
62002001	E nanumu nu mu-matoo tuboꞌo oꞌno mu gi tumaꞌemukwakwu. Ka tooe haga tooe tamme-nagatu tumaꞌemukwa soo Te Pabeꞌe ka kaahenoꞌyoona te tumaꞌemukwana nematzagakwuni.
62002002	Soo Te Pabeꞌe mooasoo te tumaꞌemukwa-koobatoo nabatsase, noꞌobatusoo numu tumaꞌemukwana kadoo namayugwe.
62002003	Tamme ka Te Naa doodooamuna oo nakaꞌoedyukute, yise oo nakabetseꞌa ka tamme oo tuukwena.
62002004	Soo tooe haga tooe gi ka Te Naa nakabetseadu, tooꞌe oosoo mee unnedu pana, “Nu ka Te Naa dooamu-nagatu,” oosoo tookwa esayaꞌe.
62002005	Tooe haga tooe ka Te Naa unnepu nakabetseana soo Te Naa tookwa oo besaꞌyookute. Soo tooe haga tooe mee unnedu, “Nu Te Naa tooaꞌa,” oosoo sakwa ka Te Naa besa podo meano, ka Te Pabeꞌe-waꞌnesoo. Oꞌno yise oosoo puusoo nasopedakwadoo ka Te Naa Tooaꞌana.
62002007	E nanumu, oe manakwanasoo mu ka mooeꞌugasoo tunakaꞌoedyukuse mu ka Te Pabeꞌe naka tamme sakwa yise unu nanasoobedya.
62002008	Menoꞌo esoo naꞌunnedu unu natzooesoo manemena soo Te Pabeꞌe ka unu nanasoobedya te mayugwena. Mooasoo soo togaba kadoo manemena, ka togaba-wiꞌyoona kaaheno kootabedooa-kwitoo numu kua-kwaꞌneꞌyoo.
62002009	Tooe soo tooe haga tooe nu ka gootabedooadu-kwi mee unnedu pana ka sumuoo Te Pabeꞌe nakaꞌoedyukudu-nagatu gi petzabena oosoo tookwa togesoo ka togaba-wi.
62002010	Soo tooe haga tooe ka tamme-matu Te Pabeꞌe-wi tunakaꞌoedyukudu unu soobedyadu ka kootabedooadu-kwi nummenumme. Oꞌno yise oosoo ka Te Naa besa podo meadabena gi oo maꞌwuka-waꞌneꞌyoo.
62002011	Soo tooe haga tooe ka tamme Te Pabeꞌe nakaꞌoedyukudu-nagatu gi petzabedu, tookwa togesoo togaba-wi numme numme, oosoo gi hownnekoo oo sopedakwadookwu-waꞌneꞌyoo ka Te Naa besa podo tu nameana.
62002012	Mu Te Naa doodooamu nu mu-matoo tuboꞌo soo mu tumaꞌemukwana nasoomuꞌwapu, soo Te Pabeꞌe ka mu-koobatoo nabatsapuna. Ooonneꞌyoona yise mu menoꞌo Te Naa besa doodooamu. Mumme nanamooatupu nu tuwazoo mu tuukwekwu mu ka Te Naa tamme Manumudoopu sopedakwatoona. Mumme yise pudu numu nu tuukwekwu mu ka Te Naa unnepu nakabetseana, mu ka sutakoo matzooekute.
62002015	Gi sakwa tamme mu gi toge manedu-kwaꞌne manepana. Soo tooe haga tooe ka sutakoo podo meadu tookwa gi ka Te Naa petzape. Soo Te Naa ka suda namanedu gi petzape.
62002016	Mu yaa teepu-koobatu numu suda tu manena besa soobedya, umu ka unu moogoomanena puusoo unu nasooyugwena gi ka Te Naa petzabe-kwaꞌne manedu.
62002017	Saaꞌa esoo teepu ka mu sutakoo numu-no kadoo namayugwekwu. Soo tooe haga tooe ka Te Naa nakabetseadu soo oo gwetzoinummekwuna gi mobegwa-gakwu.
62002018	E nanumu, pudusoo esoo teepu namapudutupudookwu. Mooasoo mu oo naka gisoo ka Te Pabeꞌe ka teepu mapudutupudoo sumuꞌyoo ka Te Pabeꞌe tubetse tumooꞌoopunnedu yaa teepu-kooba tamme-baa petukwu. Mooasoo ewaꞌyoo numu ka Te Pabeꞌe nekwohoꞌne tamme yise oo sopedakwatoo pudusoo Te Pabeꞌe ka teepu mapudutupudookwu.
62002019	Umu Te Pabeꞌe nekwohonedu tamme-nagatu uga gi ka Te Pabeꞌe-wi tubetse tunakaꞌoedyukute. Umu uga ka tubetse tunakaꞌoedyukuna togesoo tamme-noꞌyookwu. Menoꞌo tamme oo sopedakwatoo umu tookwa gi tubetse tunakaꞌoedyukupana meeoo sukwe naneyukwe gi tookwa umu tubetse tamme-notu ooonneꞌyoona umu te gaꞌabeyakwe.
62002020	Mu Te Pabeꞌe tubetse nakaꞌoedyukunodu, soo Te Pabeꞌe ka tu Besa Pooha-ma mu sootuhipu, ooonneꞌyoona umu ka togesapa naꞌunnedu sopedakwatoo.
62002021	Mu mooasoo ka Te Pabeꞌe-witu nakasopedakwatoo, soo Te Naa tubetse kaahenotu, ooonneꞌyoona nu mu tuukweꞌe.
62002022	Soo tooe haga tooe Jesus gi Te Pabeꞌe mee unnedu esayaꞌe. Esoo esayidu ka Te Pabeꞌe tumooꞌoo oosoo ka gi Te Naa noko ka Te Pabeꞌe nakaꞌoedyukuna meeoo unakwe.
62002023	Soo tooe haga tooe gi ka Te Pabeꞌe nakaꞌoedyukudu, gi Te Naa Tooaꞌa. Mu sakwa ka Te Naa besa unnepu oe manakwanasoo nakaduguna ooosapa oo nakaꞌoedyukuna, oꞌno mu ooosapa Te Naa noꞌoko Te Pabeꞌe doodooamu manepunnekwu.
62002025	Oosoo mooasoo te tunetammakupu, soo te gwetzoimokwuna gi moobegwa-gakwu.
62002026	Yaa menoꞌo nu mu tuukwekwu gi ka mu mumme nemooagadu-ma saaꞌa nakatzabepana.
62002027	Soo Te Naa ka tu Besa Pooha-matu-ma mu sootuhi. Soo Te Naa Besa Pooha ooosapa ka togesapa naꞌunnedu mu tunedyooenokwu, ka tooe hekwi mu gi kummaꞌakoosoo numu tunedyooedu soogwikwu. Soo Te Naa Besa Pooha mu tunedyooena mu yise ooosapa ka Te Pabeꞌe-wi tunakaꞌoedyukukwu.
62002028	E nanumu, tamme ka ooosapa Te Pabeꞌe-wi tunakaꞌoedyukuna ka yaa teepu-kooba oo kodyu petuse tamme gi oo-ma suina gi oo nasookwikwu.
62002029	Soo Te Pabeꞌe ooosapa kaaheno tumatugudu, mu yise oo sopedakwatoo soo tooe haga tooe kaaheno tumatugudu punnoꞌo Te Naa tooaꞌa.
62003001	Soo Te Naa tubetse unu te soobedyana, “E doodooamutseꞌe,” mee te natubaꞌnga. Umu gi tunakaꞌoedyukudu gi oo sopedakwatoo ka Te Naa meeoo tamme natubaꞌnga umu ka gi Te Naa sopedakwatoona.
62003002	E nanumu, mooasoo tamme Te Naa doodooamu manepu. Tamme ka Te Naa-tamme sootunagakwuna gisoo sopedakwatoo. Tamme oo sopedakwatoo ka Te Pabeꞌe yaa teepu-koobasoo kodyu petuse, oꞌno tamme oo poonnese oo-waꞌneꞌyookwu.
62003003	Tamme ka Te Naa atasoo numu nemayugwena oo nakaꞌoedyukudu soo Te Pabeꞌe te pudu manumudookwu mee naꞌunnedu, ooonneꞌyoona oosoo ka suda te tumatuguna soomuꞌwase gi totsaba-ga tamme manekwu, soo Te Pabeꞌe puu gi totsaba-gaꞌyoo.
62003004	Soo tooe haga tooe ka Te Naa unnepu gi nakabetseadu tumaꞌemukwa.
62003005	Mu oo sopedakwatoo mooasoo ka Te Pabeꞌe yaa teepu-koobatoo, nanasuda te tumatugupu-koobatoo oo nabatsapu. Soo Te Pabeꞌe puu gi tumaꞌemukwadu.
62003006	Soo Tooe haga tooe ooosapa tumaꞌemukwadubedu gi Te Pabeꞌe-wi tunakaꞌoedyukute.
62003007	E nanumu, tooe haga tooe kaaheno tumatugudu ka Te Pabeꞌe-waꞌneꞌyookwu.
62003008	Soo tooe haga tooe ooosapa tumaꞌemukwadu tookwa ka Numu Sooꞌadu, sutakoo nagedu oosoo Gi Togeꞌyoo puu oe-manakwanasoo, ooosapa suda tumatugukepu. Soo Te Pabeꞌe yaa teepu-koobasoo petuse, ka sutakoo, numu tumaꞌemukwa mayugwedu kadooꞌoo mayugwekwuse.
62003009	Tamme ka Te Naa besa doodooamu manese ka suda namanedu nuuninokwu.
62003010	Tooe haga tooe ooosapa gi toge manedu ka Te Naa doodooamu gi petzabedu tookwa, ka Numu Sooꞌadu nagedu. Tamme oo sopedakwatoo ka ooka gi togekoo, Numu Sooꞌadu tumayohokudu oosoo gi Te Naa doodooamu-matu.
62003011	Ka Te Pabeꞌe mu nakaꞌoedyuku-kwi manakwanasoo, soo Te Naa unnepu, “Mu sakwa nanasoobedya,” meeꞌe naꞌunnedu mu ooosapa nakanoꞌo.
62003012	Mu sakwa gi ka oꞌnosoo tooebetse Cain mee naneadu-kwaꞌne manepana. Soo Cain suda manakwe ka tu wanngaꞌa nuusoogwedukuna, ka tu wanngaꞌa kaaheno tumatugu oo batsase. Soo Cain tookwa ka mu sutakoo nagedu.
62003013	Ooonneꞌyoona, E nanumu, mu sutaꞌyoo numu yaa teepu-koobatu puu gi te petzape.
62003014	Saaꞌa mu suda manedu numu ka tuꞌina ooosapa togano-kwiꞌyookwu. Tamme ka tuꞌise besa-kwitoo, ooosapa namagwetzoidu-kwitoo meꞌa, tamme ka nanasoobedyana.
62003015	Tooe haga tooe gi tu pupuaꞌamu petzabedu tu puaꞌa batsadu-kwaꞌnesoo manepunne. Tamme oo sopedakwatoo soo numu puu ka tu nanumu batsase suda oo tumatuguna oo-matoosoo kodyukwu, yise gi ka Te Naa-baa petugakwu.
62003016	Soo Te Pabeꞌe unu te soobedyana, ooonneꞌyoona tamme-koobatoo nabatsapu. Tamme sakwa punnoꞌo oo-waꞌnesoo nanasoobedya.
62003017	Soo tooe haga tooe gi hemma tuugedu, ka tu puaꞌa tutuha manakwe sakwa oo tummatzi ka Te Naa unu soobedyana oo-matoo nanesootuhiyana.
62003018	E nanumu tamme sakwa unu nanasoobedyana nanatummatzi gi meeoo sukwe unnepana.
62003019	Oꞌno tamme ka Te Naa doodooamuna, tammesoo nanasopedakwadookwu. Tamme yise gi suikwu ka Te Naa-koobena manepetugase.
62003020	Tooe ka Te Naa tamme tunetammakuna gi mapuꞌapana, te nasootuagaꞌne sapa, soo Te Naa ka te sopedakwadoona tutuha te soobedyana te sootuhaꞌe.
62003021	E nanumu, tamme gi ka Te Naa-ma suaꞌekwu ka mooasoo oo sopedakwadoona te tutumaꞌemukwana oo soomuꞌwapu.
62003022	Tamme ka Te Naa nanetzakwiyiyina oosoo te nakana te sootuhaꞌe, tamme ka tamme oo tunetammakuna nakabetseana.
62003023	Soo Te Naa meeoo soo Jesus Mu Tubetse Pabeꞌe, mu sakwa oo nakaꞌoedyukuna unu nanasoobedya.
62003024	Tamme ka Te Naa besa unnepu nakabetseanona soo Te Naa ooosapa tamme-no manenummekwu. Soo Te Naa ooosapa tamme-no manenummekwu, ka tu Besa Pooha-ma te sootuhise.
62004001	E nanumu, tamme sakwa gi ka noꞌobatusoo poohabe nakaꞌoedyukupana. Ewa yaa teepu-kooba naꞌesagoꞌe, ka sutakoo poohabe-toohakwi. Ka nanesootuhibu numu tunedyooedu mee unnedu tamme-baa petuse, tamme sakwa ka hownnekoo oo pooha-gana sopedakwatoo, haꞌoo Te Naa Besa Pooha-toohakwi numu tunedyooe.
62004002	Nu mu tuukwekwu, haꞌoo tamme oo sopedakwadookwu, hownnekoo poohabe-toohakwi oosoo numu tunedyooe. Tooe haga tooe ka Te Naa Besa Pooha-toohakwi unnekwu, mee soo Jesus o kaaheno Te Pabeꞌe, oosoo togesapa naꞌunnedu ka yaa teepu-kooba tamme-baa numu petuse tamme-waꞌneꞌyookwu.
62004003	Soo tooe haga tooe yise mee unnedu, soo Jesus Te Pabeꞌe gi togeꞌyoo, oosoo tookwa sutakoo pooha-toohakwiꞌyoona ka Te Pabeꞌe nekwohoꞌne. Soo Te Pabeꞌe tumooꞌoodu, numu nemooagadu, tamme ka oꞌnosoo mu nanekemmadu nakadu menoꞌo yise mooasoo tamme-naga.
62004004	Umu esagoedu gi te nemooꞌaga-waꞌneꞌyoo, e nanumu, tamme ka Te Naa Besa Pooha-toohakwiꞌyoona, oosoo noꞌoko poohabe matzooekudu.
62004005	Soo numu esayaekudu ata-tammesoo numu neyugwedu, ka mu numu gi Te Naa Besa Pooha-toohakwi manepunnedu etzaga nemooaꞌaga. Umuoo numu esagoekuna ka mu numu sutakoo tumayohope mu nagetuunguna mu tunedyooꞌe, ooonneꞌyoona mu sutaꞌyoo numu yaa teepu-koobatu mu nakabetseꞌa.
62004006	Tooe haga tooe Te Naa nakaꞌoedyukudu te nakapunnekwu, tamme ka Te Naa doodooamuna. Soo tooe haga tooe gi te soonakadu tookwa gi Te Naa heesoobedya, ooonnekoo tamme oo sopedakwadookwu, haꞌoo sutakoo poohabe oo-nagakoo tooetoo besow.
62004007	E nanumu, tamme sakwa Te Naa unnena nakaꞌoedyukuna nanasoobedya. Noꞌyoona Te Naa doodooamu nanasoobedya soo Te Naa ka oo te mayugwena.
62004008	Soo tooe haga tooe gi numu petzabedu tookwa gi ka Te Naa doodooamu-matu, soo Te Naa puu ooosapa unu numu soobedyadu.
62004009	Tamme oo sopedakwatoo soo Te Naa puu tamme unu soobedyana, ka tu Besaa Tooa ka yaa teepu-kooba nabatsakupu, ka noꞌoko te tumaꞌemukwana kadoo mayugwena. Ka mooeꞌugasoo soo Te Naa ka unu te soobedyana, ooonneꞌyoona tamme punnoꞌo unu nanasoobedya.
62004011	E nanumu tamme sakwa unu nanasoobedyana, ka Te Naa puu tubetse unu tamme soobedya.
62004012	Gi haga ka Te Naa tookoope poonnedu. Tamme ka nanasoobedyana soo Te Naa ooosapa tamme-no manenummekwu. Tamme punnoꞌo nanasoobedya manepetukwu, ka Te Naa tamme sooyugwe-waꞌne.
62004013	Soo Te Naa ka tu Besa Pooha-ma te sootuhipu. Ooonneꞌyoona ooosapa te tummatzina tamme oo-no besa kemmadape.
62004014	Tamme yise oo sopedakwatoo, soo Te Naa ka tu Besaa Tooa yaa teepu-koobatoo taya, ka numu oo magwetzoi tuunguna.
62004015	Tooe haga tooe oo nakaꞌoedyukudu soo Te Pabeꞌe Te Naa Tooa, tookwa Te Naa-no meadape.
62004016	Tamme oo sopedakwatoo soo Te Naa unu te soobedya. Soo tooe haga tooe punnoꞌo unu numu soobedyadu tookwa Te Naa-doodooamu-matu.
62004017	Tamme nananesootuhidu numu nanaꞌunusoo nanasoobedya manemena, ka Te Naa tamme sooyugwe-waꞌne. Oꞌno saaꞌa ka Te Naa numu nemadabooꞌe tamme puu gi ka Te Naa-ma suikwu, tamme ka mooasoo ka Te Naa unu soobedyana.
62004018	Tamme gi ka Te Naa-ma suaꞌe ka unu oo soobedyana. Tamme ka mooasoo unu Te Naa soobedya manepetuse, mooasoo ka te tumaꞌemukwana nasoomuꞌwapu gi hemma-ma suaꞌekwu. Tamme ka suina suda tusooyugwe. Tamme ka mooasoo oo sopedakwatoona soo Te Naa te mabetsea ka unu pumme te soobedya. Tooe haga tooe Te Naa-ma suidu tookwa gisoo ka Te Naa tu soobedya-kwi manakwe.
62004019	Soo Te Naa mooeꞌugasoo unu te soobedya ooonneꞌyoona tamme punnoꞌo Te Naa unu soobedya.
62004020	Soo tooe haga tooe ka Te Naa unu soobedya mee unnepana ka Te Naa besa doodooamu gi petzabena oosoo tookwa esayaꞌe. Soo tooe haga tooe ka Te Naa doodooamu tookoope poonnepana gi mu petzabedu hownnekoo ka Te Naa yise gi tu tookoope poonnena petzabekwu?
62004021	Soo Te Naa mee te netamma, “Soo tooe haga tooe unu e soobedyadu, sakwa umu e doodooamu tuwazoo unu soobedya.”
62005001	Tooe haga tooe o soo Jesus Te Tubetse Pabeꞌe meeꞌe naꞌunnedu nakaꞌoedyukudu tookwa Te Naa Tooaꞌa. Tooe haga tooe ka Te Naa unu soobedyadu Te Naa dooamu unu soobedyakwu tuwazoo.
62005002	Tamme ka Te Naa unu soobedyana, oo tunetamma-kwaꞌnesoo manena oo nakabetseana tamme tookwa Te Naa doodooamu besa soobedya.
62005003	Soo Te Naa tamme tunetammakuna tamme ka oo nakabetseana oosoo gi namanakwe tamme ka Te Naa unu soobedyana.
62005004	Tamme Te Naa dooamu gi ka sutakoo nakabetsea ka yaa teepu-koobatu numu mayohona. Tamme ka sutakoo mooasoo matzooekute, ka Te Pabeꞌe nakaꞌoedyukuna.
62005005	Soo Te Pabeꞌe Te Naa Besaa Tooa Tubetse oedyukudu suuꞌmu ka sutakoo matzooekute. Soo sutaꞌyoo ka numu suta-tamme ohoyugwedu.
62005006	Soo Te Naa oo waha soo Te Pabeꞌe oo Besaa Tooa baa-wi namatzakase, soo Te Naa oo wahasoo tuwazoo, ka Te Pabeꞌe nabatsase. Yise nakwitoo ka Te Naa Besa Pooha.
62005009	Esoo Te Naa besa yadooapu toge kaahenotu ka Tu Penebe Besa Tuooaꞌa-witu. Mu numu puu ka tu nanumu haꞌyoo unakwe oo nakaꞌoedyukute. Soo Te Naa unnepu ka sukwe numu unnepu, ooonnekoo toge kaahenoꞌyoo.
62005010	Soo tooe haga tooe ka Te Pabeꞌe nakaꞌoedyukudu oo sopedakwatoo oosoo Te Naa Penebe Besaa Tooaꞌa. Tooe haga tooe gi ka Te Naa nakaꞌoedyukudu ka Te Naa neꞌesatooe.
62005011	Soo Te Naa meeoo te tunetammakupu ka Te Pabeꞌe mane-koobatoo gi mobegwa-gakwu ooosapa te gwetzoimokwuna te sootuhikwu.
62005012	Soo tooe haga tooe ka Te Pabeꞌe nakaꞌoedyukudu tu namagwetzoina nasootuhikwu, soo gi tunakaꞌoedyukudu gi.
62005013	Nu mumme Te Pabeꞌe nakaꞌoedyukudu-matoo tuboꞌo oꞌno mu nananesootuhaꞌedu numu ka ooosapa gi mobegwa-gakoo namagwetzoidu, pumme tu sootuhipu sopedakwadookwu.
62005014	Tamme oo sopedakwatoo ka Te Naa-matoo nanesootuhina ka oo tunetammana oedyukuna oosoo te nakana
62005015	te sootuhikwu ka pumme te nanetzakwiyi.
62005016	Unu nanesootuhi numu ka tunakaꞌoedyukudu maꞌemukwa oo poonnena oosoo sakwa oo nanesootuhiku soo Te Naa yise ka tumaꞌemukwadu magwetzoikwu. Tooe noꞌoko numu tumaꞌemukwana gi besow sapa, soo tooꞌe noꞌobatu soo numu tumaꞌemukwapu mesoo nanematzagakwunaꞌe. Sumubatu numu tumaꞌemukwana gi nananesootuhikwuni-waꞌneꞌyoo oosoo ka tumaꞌemukwadu-matoosoo namakodyukuse oo batsakwu. Ookow tumaꞌemukwape gi hownnekoo tamme nanesootuhi-kwaꞌneꞌyoo.
62005018	Tamme oo sopedakwatoo umu nananesootuhidu numu Te Naa doodooamu gi ooosapa tumaꞌemukwano-waꞌneꞌyoo.
62005019	Tamme oo sopedakwatoo tamme Te Naa doodooamu, yise soo sutaꞌyoo Gi Togeꞌyoo ka noꞌoko yaa teepu-koobatu mu gi tunakaꞌoedyukudu numu nemadunagakwu.
62005020	Soo Te Pabeꞌe tamme-baa yaa teepu-kooba petuse te sootuhaꞌe oꞌno tamme oo-toogoo Te Naa besa sopedakwadookwu. Ka Te Tubetse Pabeꞌe Jesus-toohakwi, soo Te Naa togesapa te sootuhi tamme yise gi mobegwa-ga gwetzoimokwu.
62005021	E nanumu, ka Te Naa-matoo suuꞌmu sakwa mu nanesootuhi mea. Yaanotu sapa esoo pooha nanesootuhibu-witu nanemamakwupetu.
63001001	Nu yaahoo mu nanesootuhi tunedyooedu ka umu Te Pabeꞌe-wi tunakaꞌoedyukudu-matoo tubokwu tooe hano tooe manepunne. Numme yise noꞌyoona umu Te Pabeꞌe-witu nakaꞌoedyukudu-no besa mu soobedya,
63001002	tamme ka Te Naa togesapa oo unnepu gi moobegwaga ooosapa nakabetseana.
63001003	“Soo Te Naa te magwetzoikwu te sootuhina,” mee nu nanesootuhi.
63001004	Ka mu-matu yaa numme-baa petuse mu ka Te Naa tunetammapu-too togesoo mu nanesootuhi meꞌa. Nu besa mu-matoo nakasoonamme.
63001005	Ka Te Pabeꞌe te mooe nakaꞌoedyuku-kwi manakwanasoo soo Te Naa unu nanasoobedyana mee te netammanoꞌo.
63001006	Tamme ka Te Naa unu soobedyana tamme oo tumayohokunokwu. Soo Te Naa mee te netammapu, “Nanasoobedyana sakwa mu e podo meadabe.”
63001007	Ewaꞌyoona mu numu tunedyooedu numu nemooagadu ka eka teepu-koobakwi maꞌnaꞌwedu gi meeoo unne-waꞌneꞌyoo soo Jesus Te Tubetse Pabeꞌe numu manese yaa teepu-koobatoo nataya. Umu ka Te Pabeꞌe sukwe nekwohonena
63001008	gi umu ka Te Pabeꞌe besa podo meadabe. Gi umu-waꞌne manepana. Mu sumuna mu ka Te Naa mumme besa sootuhina watzekadooa.
63001009	Mu ka Te Pabeꞌe besa po maꞌwukase ka Te Naa matusookwunikwu. Mu ka ooosapa Te Pabeꞌe besa podo meadabena ka Te Naa noko Te Pabeꞌe nakabetsea.
63001010	Ka mu numu nemooagadu mu-baa petuse gi mu nabaaꞌyookupana ka nanesootuhina gi mu nanesootuhi tuungupana. Gi tuwazoo mu tunemabetsabekupana.
63001011	Soo tooe haga tooe ka mu numu nemooagadu nabatoo bina mu tumaꞌemukwana mu nenoyukwe tummatzaꞌe.
63001012	Nu ewasoo mu soonetammapana gi mu-matoo e sukwe tubona soogwaꞌe. Sumuna nu saaꞌa mu-baa nobenena. Oꞌno saaꞌa tamme besakoo nanatuukwedooa. Tamme yise noꞌyoona besa sokwamadooa.
63001013	Numme yaatuoo nananesootuhidu mu nemayudooa.
64001001	Nu mu nanesootuhi tunedyooedu ka e besa puaꞌa Gaius-matoo tubokwu. Togesapa u e besa puaꞌa.
64001002	Ka ooosapa u manenokwuna nu u nanesootuhikute, oꞌno soo Te Naa ka besa u nanesootuhi meꞌa besakoosoo u sootuhikwu.
64001003	Susumudu umu Te Pabeꞌe-wi tunakaꞌoedyukudu nu-baa petudyipunne yise mu e nobenedyidu-makoo nu meeoo tunaka, u e tooe tuukweꞌe, u toge kaaheno Te Naa besa podo meadape.
64001004	Ka umu e besa pupuaꞌamu Te Naa besa podo meꞌa, mee nu mu nakana besa mu-matoo nakasoonamme.
64001005	E puaꞌa, u besa manakwe. Ka mu wakwawaꞌa mu-baa petuse ka Te Naa besa unnepu mumme mu tunedyooꞌe u sakwa tubetse besa mu matugu.
64001006	Mu u-baa nobenemodu ka kodyu petuse besa u-kwitu nemadabue, u besa mu matugu ka Te Naa tamme tunetammaku-kwaꞌnesoo. Oosoo besaꞌyoo ka besa mu matuguna,
64001007	umu manatooe ka Te Pabeꞌe besa unnepu wahammoꞌo. Umu gi ka mu gi tunakaꞌoedyukudu natummatzi tuungu.
64001008	Ta sakwa ka mu nanesootuhibu numu tunedyooedu maka, ka yoo manena ta ka Te Naa togesapa unnepu mu tuukwe tummatzaꞌe.
64001009	Mooasoo nu mu tunakaꞌoedyukudu-matoo tubo pana soo Diotrephes mee naneadu gi ne nakabetseꞌa, oosoo ka puu mooe nadatsungakwu mee tusooyugwena.
64001010	Nu ka mu-baa petugase nu mu tuukwekwu oosoo nana numme-witu esayaꞌe. Ooosoo tuwazoo gi ka mu nanesootuhibu nu-mu tunedyooedu mu-baa petuna petzape. Oosoo nana ka mu numu nanesootuhibu tunedyooedu tu nanumu umu tummatzaꞌe, mu neꞌyooikuhooyakwe. Ka nanesootuhibu mu numu tunedyooedu mu maka, ka mu-no tuwazoo mu nanesootuhaꞌe mu tayahooyakwe.
64001011	E puaꞌa Gaius, ta sakwa gi ka Diotrephes-waꞌne suda tumatugupana. Soo tooe haga tooe besa tumatugudu tookwa Te Naa doodooamu. Soo tooe haga tooe suda tumatugudu tookwa gi Te Naa sopedakwadoo.
64001012	Noꞌyoona numu meeoo, soo Demetrius besa kaaheno numu tunedyooedu. Nu punnoꞌo u tuukweꞌe oosoo kaaheno numu tunedyooedu u yise namekoosoo ne sopedakwatoo numme gi esagoedu.
64001013	Nu ewasoo u tuukwe penipana gi ooka e sukwe bona petzape. Sumuna saaꞌa nu u-baa petugakwu. Oꞌno saaꞌa ta oetu nanatuukwedooa.
64001014	“Ka Gaius sootuhi,” mee nu ka Te Naa-matoo u nanesootuhikuyakwe. Ta pupuaꞌamu yaatu u nemayuyakwe. Nu punnoꞌo ka umu e pupuaꞌamu u-baatu nemayuyakwe.
65001001	Jude, ka James wangaꞌa, ka Te Pabeꞌe Jesus-wi punnoꞌo tunakabetseadu noꞌoko mu tunakaꞌoedyukudu-matoo oo tubona. Soo Te Naa noꞌoko te netutzeapu ka unu te soobedyana. Tamme ka Te Naa-doodooamu o ooonneꞌyoona oosoo te tummatzipunne ka Te Pabeꞌe-toohakwi.
65001002	Meeoo nu mu nanesootuhikuyakwe, “Soo Te Naa sakwa ooosapa mu sootuhina, mu magwetzoi, yise nanaꞌunusoo nanasoobedya mu mayugwe.”
65001003	E besa nanumu, nu ooosapa mu-matoo e tubokwuna soogwaꞌe ka Te Pabeꞌe-witu noꞌoko tamme oo magwetzoikwu-kwitu, tooe ka mu numu mumme tumooꞌoo sapa. Ooonneꞌyoona nu menoꞌo mu-matoo tuboꞌo ooka mu tuukwena, numu mu tubetse nenoyukwe tuunguna, oꞌno umu ooosapa ka Te Pabeꞌe-wi tunakaꞌoedyukukwu. Tamme tunakaꞌoedyukudu mooasoo ka togesapa naꞌunnedu ka Te Pabeꞌe-witu natuukwepu, tamme punnoꞌo ka mu numu natuukwe tuungu. Tamme sakwa ka kaaheno te tusooyugwena gi atasoo neyugwepana.
65001004	Nu eka mu tuukweꞌekwu susumudu mu-matu gi tunakaꞌoedyukudu, tunakaꞌoedyukute mee naneyakwe. “Soo Te Naa te magwetzoikwu tooe ka sutakoo mu nakabetsea sapa,” mee mu esagoedu tooꞌe unakwe, umukwu too gi ka Te Pabeꞌe-wi tunakaꞌoedyukupana meeoo unakwe. Tubetse oꞌnosoo umu suda manakwe soo saaꞌa sutaꞌyoo umu-matoosoo kodyukwu.
65001005	Menoꞌo yise nu mu nemayukukwu tooe mooasoo mu natuukweꞌepu sapa soo suda mu manena mu numu-matoosoo kodyukwu. Tubetse oꞌnosoo soo Te Naa ka mu Jew numu ka mu Egypt numu-makoo magwetzoipu. Pana ka saaꞌa mu Jew numu kadoo maꞌe, gi pumme mu nakaꞌoedyukute.
65001006	Oꞌnosoo tuwazoo ka mu Te Naa tutummatziwabe, toha kakasa-gaꞌyoo maꞌemukwase ka Te Naa umu tunetammakuna mu maꞌwuhoose mu maꞌemukwana umu-matoosoo kodyupu. Oosoo yise togano-kwi mu wutumeta, ka sumu tabeno suda mu tumatuguna nemadabuekwuse.
65001007	Umu Sodom noko Gomorrah-witu numu umu tzageꞌe-witu nokosoo ka suda tumatuguna mu manena umu-matoosoo kodyu. Umu nanapootama gi numu mane-kwaꞌne. Ooonekoo mu tumaꞌemukwadu nidabekwu koso gi kootzasooadu-kwiꞌyoona. Tamme sakwa oo sopedakwadoo tamme ka ooosapa tumaꞌemukwana te maꞌemukwana tamme-matoosoo kodyukwu, umu numu maꞌemukwana puu umu-matoosoo kodyupu.
65001008	Umu numu nemooagadu sutakoo pooha nosepu-gaꞌyoo ka nanapootamana tooe how tooe nanasoonahadyugwe, yise gi mu numu moohedu nakabetseꞌa. Umuoo tuwazoo ka umu Te Naa tutummatziwabe mu toha kakasa-gakoo nanasuda mu netamma.
65001009	Soo mu toha kakasa-gaꞌyoo moohedu Michael mee naneadu ka Moses yaꞌese ka oo tookoo-witoo kemmase, soo Sutaꞌyoo yise punnoꞌo oo takonehoo ka Moses tookoo nehegana. Ka Sutakoo sukwe naka yise meeoo, “Soo Te Naa u nedakwu ka suda u unakwe.” Soo Te Naa tummatzidu puu gi suda unakwe tooe ka Sutakoo suda pumme netammase sapa. Pana soo Michael yise gi suda yadooꞌa, oo sukwe naka.
65001010	Pana umuoo sutaꞌyoo nanana suda apegea ka gi hemma nakasopedakwadoona. Umu puusoo kadoo namayugwe ka suda apegeana gi hemma sopedakwadoopana. Umu kadoo namayugwe ka sutakoo nakabetseana umu ka oo sopedakwadoona, gi oetu soohanepana tooe how tooe manakwe.
65001011	Soo suda mu manepu umu-matoosoo kodyukwu umu ka sutakoo podo meadabena ka oꞌnosoo ka te namooatupu Cain mee naneadu-kwaꞌne. Soo Cain puu tu wanngaꞌa batsapu oosoo nuusoogweda ka Te Naa ooosapa oo tumatugukute. Ooonekoo soo soo Te Naa besa oo nenaka. Umu numu nemooagadu unu moogoobu ka tooe nanesootuhipana Balaam mee naneadu-kwaꞌnesoo. Soo Balaam ewow numu-nakwana tu natumanakakuookwuna ooosapa soogwipunnedu ka numu tooꞌe poohana. Soo suda mu tumatuguna umu-matoosoo kodyukwu. Ka oꞌnosoo te nanamooatupu Korah mee naneadu, tu pupuaꞌmu-no kadoo namayugwepu. Ka Moses mu nekwohone petuse, soo te teepu yise wunabese-ma kadoo mu maꞌe.
65001012	Mu numu mu nesootzeꞌma ka mu numu nemooagadu mu-nagakwi manepunne. Ka nanano mu nanesootuhi tuka mu numu nemooagadu suda oeꞌyoona sukwe maneyakwe, gi kaaheno ka nanesootuhi tumayoho, sukwe unu pepewutzena. Umuoo gi he-toogoo besaꞌyoo, gi powmadu koomeba-waꞌneꞌyoo, sukwe wutzagakwunaꞌe. Umuoo toꞌesabu pasa-kwaꞌneꞌyoo tooe unu yubanoo manekase sapa gi pooe-gaꞌyoo. Umu gi he-toogoo besaꞌyoo.
65001013	Umuoo ka pedyoomaba napoonne-kwaꞌneꞌyoo noꞌoko hemma tumeatoo tzobadu. Soo suda mu tumatuguna ooonneꞌyoo gi nawatzekute, tuukwunipe-kwaꞌne numu oo poonne tooe how kwingaꞌyoopana. Umuoo numu nemooagadu paatoozooba tui sawe-kwaꞌneꞌyoo. Numu puu gi mu nageka-waꞌneꞌyoo.
65001014	Ka oꞌnosoo soo mu numu nemooagadu ooosapa togaba-wi mukwamoꞌo. Mooeꞌugasoo nana Adam kunooꞌoo tzoꞌo, Enoch mee naneadu mee ka mu numu tuukweꞌe, “Saaꞌa Te Pabeꞌe petukwusoo umu pumme tutummatzidu mu toha kakasa-ga-no,
65001015	ka mu numu nanasuda manepunne mu nemadabuekwuse. Oꞌno yise soo suda numu tumatuguna umu-matoosoo kodyukwu, umu ka Te Naa suda netammase.”
65001016	Numu nemooyugwena, numu nesootzemana, suda mesoo manena, puusoo papabatseꞌe naanaꞌunnena, kummaꞌakoosoo numu nanetubetseyaꞌena tuwow, oꞌno mu numu hemma mu hanekukwu.
65001017	Mu sakwa gi oo soomuꞌwapana ka Te Pabeꞌe Jesus yadooawabe tamme tunetammaku-kwaꞌnesoo oo unnepu.
65001018	Ka gisoo Te Pabeꞌe petukwuna oe manakwe mu numu mu-maꞌyoo nanekoekwu ka Te Naa besa manakwe. Umu ka Te Naa gi nakabetseana. Ka suda tu manena manoyugwena, umuoo numu nemooagadu nanaꞌemota numu yugwe. Umu ka gi tunakaꞌoedyukuna umu gi ka Te Naa Besa Pooha-ma nasootuhikwu.
65001020	E nanumu mu sakwa ka Te Naa besa unnepu nakaꞌoedyukuna. Mu sakwa ka oo Besa Pooha-toohakwi nanesootuhi.
65001021	Ka Te Naa unu mu soobedya yise oo nakaꞌoedyuku ka Te Pabeꞌe tamme magwetzoina soomayuna, saaꞌa tamme ooosapa ka Te Naa-baaꞌyookwuse.
65001022	Tamme sakwa mu gi besa tunakabetseadu numu nenoyugwe, oꞌno umu tunakaꞌoedyukukwu.
65001023	Yise oo tamme mu magwetzoi tabuakwu ka suda mu nuugwekwese ka goso-wikoo mu natzakwu-kwaꞌne. Tamme sakwa mu tumaꞌemukwadu numu tutuha soobedyana ka Te Pabeꞌe-matoosoo mu makodyuku. Tamme sakwa gi umuoo tumaꞌemukwadu numu-ma nakatzipana.
65001024	Soo Te Naa oo madaꞌe ka pumme te nakabetseana, yise namatoosoo te bikwu, gi totsabugana. Soo Te Naa te mabetseana besa te masokwamakwu ka Te Pabeꞌe Jesus tamme-koobatoo manepu-witoo.
65001025	Soo Te Naa unu pooha-gaꞌyoo te magwetzoikwu. Noꞌyoona tamme sakwa oo nakabetsea. Noꞌyoona numu sakwa mee unne, “Soo Te Naa ooosapa tubetse besaꞌyoo.” Yow e nanesootuhi-kwaꞌneꞌyoosoo.
66001001	Ka Te Pabeꞌe-witu tu tubetse namanekwuna, soo Te Naa e pooha nose-kwi, tu tummatzidu toha kasa-gaꞌyoo e tuukwepu. Soo Te Naa ka Te Pabeꞌe mee nuka John tuukwe tuungu ka e pooha tuusoobedya-kwi ka hemma manemeakwuna. E nosepu mumme pumatoo nananesootuhidu e tuukweꞌe tuunguna.
66001003	Soo Te Naa ka mu numu eka besa naꞌunnedu neadu sootuhikwu. Soo tooe haga tooe ka a nakana, a nakabetseana nasootuhikwu, ka pudusoo hemma manepetukwuna nu mu tuukwekwu.
66001004	Nu John mu-matoo tuboꞌo mu Te Pabeꞌe-matoo nananesootuhidu tooe hano tooe ka teepu Asia mee naneadu-koobatu. Nu meeoo mu nanesootuhikute umu Te Naa, Te Pabeꞌe-no yise soo Te Naa Besa Pooha mu sootuhise mu magwetzoikwu. Soo Te Pabeꞌe toge kaaheno ka Te Naa besa unnepu te tuukweꞌe. Soo Te Pabeꞌe unu te soobedyana ka suda tamme tumatugu-koobatoo nabatsapu, ooonneꞌyoona Te Pabeꞌe ka suda tamme tumatugupu tubetse nematzakwunipu. Yise Te Pabeꞌe ka tu yaꞌe-kwikoo namayodase ooosapa gwetzoinumme. Ka mu numu nanesootuhiku meeꞌe soo Te Pabeꞌe noꞌoko tamme nananesootuhidu netamma. Tamme ka Te Pabeꞌe besa nakabetsea oosoo yise noꞌokosoo hemma ka teepu-koobatu te nehane katukwu. Gi hee ka Te Pabeꞌe ooonakwatu pooha-gaꞌyoo, oosoo besaꞌyoona gi mobegwa-gaꞌyoo.
66001007	Pudusoo soo Te Pabeꞌe koomeba-nagakwi kemmowgese yaa teepu-kooba petuookwu. Noꞌyoona numu ka Te Pabeꞌe poonnekwu. Noꞌyoona mu gi tunakaꞌoedyukudu ka yaa teepu-koobakwitu suda sokwammana, sagwikwu ka suda tu tutumatugupu putammesoo kodyuse.
66001008	Soo Te Naa meeoo, “Nu yow noꞌokosoo hemma-kobenatusoo, nu noꞌoko hemma eka teepu-koobatu nemadabuepu. Nu ooosapa oe manakwana gwetzoibu manepunnena.”
66001009	Nu mumme Te Pabeꞌe-witu tunakaꞌoedyukudu-matoo tuboꞌokwu. Nu punnoꞌo mu-kwaꞌnesoo ka Te Pabeꞌe-matoo nanesootuhidu tooe tamme tu nekuseka, yise tamme tu nanetumooꞌoo sapa. Nu ka Te Naa unnepu Te Pabeꞌe-witu mu numu tunedyooena, ooonneꞌyoona nu yaa baa-kumana pagadudu Patmos mee naneadu-kooba nakwutuma.
66001010	Ka nanesootuhi tabeno nu ka Te Naa-matoo nanesootuhiwununa e ooonakwana nu nadyadooese,
66001011	meeoo natunetammakute, “Eka ume e tzapoonnekukwuna mu ta nananesootuhi nanumu tunesootabue ka mu nu-matoo nananesootuhidu ka Ephesus, Smyrna, Pergamos, Thyatira, Sardis, Philadelphia-no Laodicea-wi mamanepunnedu.”
66001012	“Hagaga e yadooedyakwe?” mee nu soonammena oo tamme nakwumunase, natakwatsukwuhoo (7) tutukootabuakunoo natzekoonookute nu poonne mu gagatzokwa-matu nidyakwe.
66001013	Umu naniwunudu naamookwi soo Te Pabeꞌe numu-waꞌne tabuana wunu, yaa tu tawetzogo noꞌoto oodutsekoo kwaseana, soo Te Pabeꞌe patakwetseaadu oakwadyadu-ma tu anga-koobakwi nakwunateꞌa, mu numu nanesootuhikudu moohedu-kwaꞌne ooosoo namadabue.
66001014	Besa toha tzopuhu-gana, soo unu oo tusopedakwadoona gi e-natu. Oo pooe goso-kwaꞌneꞌyoona numu-nagakwi tooe tuboohwaꞌe, gi hemma watzekute.
66001015	Oosoo oo kuku unu nadanatzooe tatabuana, weehepu nakooꞌatsawayaꞌneku-kwaꞌne. Oosoo besow ohobu tuapa-gana.
66001016	Tu tumadinakwa natakwatsukwuoo (7) paatoozooba hemmapunne. Soo oo koba unu besa kootabedooapunnena, numu kootuboseyikute. Ka yadooana oo tuapa naduya numu-nagakwi pooha tunemeꞌa.
66001017	Nu ka oo poonnese oo-koobanatoo anoase nanesootuhikooha. Soo Te Pabeꞌe yise tu tumadinakwa nu-ma pooha matugu, mee yise e netamma, “Gi suipana. Nu e yaꞌe-kwikoo namayodapu, menoꞌo yise nu gwetzoibu manepunnena. Nu ka nayaꞌedu matzooekupu.
66001019	U sakwa noꞌoko u pooha nosepu, u natzapoonnekukwuna botugumea.
66001020	U sakwa ekahoo nakasopedakwadoo, mu natakwatsukwuꞌyoo (7) tugoo tabuagunoo nananesootuhidu manepunnedu, nu umu-naga. Mu natakwatsukwuoo (7) paatoozooba tumadina e hemmapunnena, mu nananesootuhidu manepunnena, nu noꞌoko mu manana-wipunne.
66002001	U sakwa ka menoꞌo ume e tunetammakuna botuguse ka Ephesus-witu, mu nananesootuhidu-matoo a taya,” meeꞌe yise soo Te Pabeꞌe. “Nu ooosapa mu nu-matoo nanesootuhidu manana-wina, umu-kooba tueyaꞌe.
66002002	Nu mu sopedakwatoo mu ooosapa e nakaꞌoedyukute tooe ka mu sutakoo numu mumme netumooꞌoo sapa. Mu ka gi hemma nasoomenakwana. Besa mu ka mumme nemooagadu-ma gi nakatzabena, tooe mumme mu nanaꞌunnekuna, ‘Numme yaahoo Te Pabeꞌe yadooawabe,’ mee mumme mu nemooaga sapa.
66002004	Yise menoꞌo nu mu tuukweꞌehookwu mu uga oꞌnosoo nanasoobedya, menoꞌo yise gi nanaheesoobedya.
66002005	Mu sakwa ka oꞌnosoo unu mu nanasoobedya soomayuna, menoꞌo yise punowsoo kodyuse, oꞌno nu yise mu dooamu-gakwu.
66002006	Besa mu ka mumme tooꞌe nemooagadu mu Nicolaitan mee nananeadu numu-ma gi nakatzaꞌe, nu punnoꞌo ka umuoo suda manena gi petzape.
66002007	Noꞌoko nananesootuhidu nu meeoo netamma, mu sakwa unu nanasoobedyapunne. Oꞌno saaꞌa mu ka Te Naa-baa ka besa-kwi petugase, nu ka ooosapa gi mobegwa-gakoo nanagwetzoidu mu sootuhikwu.
66002008	U sakwa ka menoꞌo ume e tunetammakukwuna botuguse ka saaꞌa mu nananesootuhidu Smyrna-matoo oo taya mee nu unnekwu.
66002009	‘Ka tubetse mooeꞌugasoo ka teepu gisoo e matabuena, nu ooosapa E Naa-no gwetzoinumme. Nu yise nuka tu batsase sapa, ka e yaꞌe-kwikoo namayoda. Menoꞌo yise nu gwetzoinummena gi mobegwa-gakwu. Nu noꞌoko sutakoo pooha matzooekute. Nu ka tutuha mu manepunnena sopedakwatoo mu ooonneꞌyoopana ooosapa e sooꞌoedyukute, oꞌno nu tubetse besakoo mu sootuhi. Mu gi totogeꞌyoo numu mu nekwohonedu, “Numme suuꞌmu Te Naa dooamu,” meeꞌe naneyugwepana umu ka gi togekoo tumayohokudu.
66002010	Pudusoo umuoo sutaꞌyoo numu suda mu neyugwekwu susumudu mu-matu yise nuutumedakwu. Gi haaꞌnotoo mu sutaꞌyoo numu mu netumooꞌoopunnese yise susumudu mu-matu sumuna nagoekwu nu-koobatoo. Ooonneꞌyoopana gi sakwa mu umu-ma suipana. Mu ka ooosapa e nakaꞌoedyukuna nu ka ooosapa nanagwetzoidu gi mobegwa-gakoo mu sootuhikwu ka Te Naa-baatoo.
66002011	Noꞌoko mumme numu nu-matoo nanesootuhidu nu mee netamma, mu ooosapa e nakaꞌoedyukunona, nu-matoo nanesootuhinona, nu gi mu matusookwuni-waꞌneꞌyoo, nu ooosapa mu-noꞌyookwu.
66002012	U sakwa ka menoꞌo ume e tunetammakukwuna botuguse ka saaꞌa mu nanesootuhidu Pergamos-matoo oo taya, mee nu unnekwu, e tuapa mu-nagakwi pooha tunemeakwu.
66002013	Nu ka sutakoo numu gi toge-tamme numu nedyakwedu-naga mu nonobe-gana sopedakwatoo. Pana mu gi umu-ma nakaꞌemukwana, nu-matoo ooosapa nanesootuhimoꞌo tooe ka sumuhoo umu-matu Antipas mee naneadu nu-koobatoo nabatsase sapa, mu ooosapa e nakabetsea sapa tooe.
66002014	Susumudu mu-nagatu ka gi togekoo numu-ma nakatzape. Umuoo numu nemooagadu Balaam-kwaꞌneꞌyoo. Ka oꞌnosoo puu soo numu nemooagadu Balaam mee naneadu ka Balak numu nemooaga tuungu. Soo Balak yise meeoo pumme nanumu netamma, “Mu Te Naa besa dooamu nemooagana gi totogekoo-matoo mu nanesootuhi tuungu.”
66002015	Oosoo menoꞌo, susumudu mu-nagatu ka numu nemooaga ka Nicolaitan mee nananeadu-ma nakatzabena pumme mu neyugwe-too manakwe.
66002016	Maꞌno ka mumme nemooagadu-ma mu gi nakatzabepana, nu-tammesoo manese, oꞌno nu mu maꞌemukwapu tusoomuꞌwakwu. Oꞌno yise ka gi oo mu manakwe, soo suda mu manena mu-matoosoo kodyukwu.
66002017	Nu noꞌoko mu nananesootuhidu meeoo netammanoꞌo, mu ka ooosapa e nakaꞌoedyukuna, nu besakoo mu sootuhina atasoo mu mayugwekwu, oꞌno yise ooosapa mu-noꞌyookwu.’ “
66002018	Nu John ka Te Pabeꞌe tubokute meeoo nuka oo netamma, “U sakwa Thyatira-witoo mu nananesootuhidu-matoo e tubokuse, meeoo mu netamma, ‘Nu yaa Te Naa Besaa Tooaꞌa. Nu noꞌoko gi hemma poohwatzekupunne eka teepu-koobatu. Nu mu-koobenatu, nu ka mu nanesootuhidu-notu.
66002019	Nu mu sopedakwatoo mu o manepu, besa e nakaꞌoedyukuna, mu besa nanatummatzi, mu yise gi etzaga nasootooke. Menoꞌo yise mu unusoo nanabesasoo.
66002020	Pana sumuꞌyoo mogoꞌne
66002021	Huutooe nu ka mogoꞌne tooꞌe neta, pana soo mogoꞌne gi oo maꞌwu.
66002022	Oosoo gi toge oo tumatuguna oo-matoosoo kodyuse oo matuꞌoeyikwu.
66002023	Mu naneꞌemukwadu punnoꞌo ka gi mu maꞌemukwana nematzagakwunina, oosoo mu-matoosoo kodyuse mu goekwu. Menoꞌo yise mu nananesootuhidu, mu oo sopedakwadoo yise nu noꞌoko mu sokwamana gi watzekute. Soo suda mu manena mu-matoosoo kodyukwu.
66002024	Susumudu mu-matu ka mogoꞌne mumme nemooagadu-ma gi nakaꞌemukwadu tooe nanabesa oo unnewunu.
66002025	Ooosapa nanesootuhino e kodyu petu-noꞌoto tooe.’
66002026	Nu noꞌoko nu-matoo nananesootuhidu meeoo netamma, ‘Tooe haga tooe ka sutakoo matzooekuna ooosapa e nakabetseana ka hemma namamakwu-kwitoo tooe. Ka E Naa nuga tunetammaku-kwaꞌnesoo tamme ka sutakoo kadoo mayugwekwu, oꞌno tamme saaꞌa ewow nanakummaꞌakoosoo numu nehanegatukwu.’
66003001	U sakwa ka Sardis-witu mu numu nananesootuhidu-matoo e tubokuse meeoo mu netamma, ‘Nu yow Mu Pabeꞌe. Mu nuka nanetzakwiyaꞌedu nu mabetseꞌa. Nu noꞌoko mu manena gi watzekute. Mu numu meeoo mu nanatuukwe, “Mu numu Sardis-witu besa nananesootuhidu,” meeꞌe pana mu-naga-kwitu gi tunakaꞌoedyukudu numu nemooagadu.
66003002	Mu ka nagutza mooeꞌugasoo ka e unnena nakase, unu besa tumayohogonno. Mu sakwa ka suda mu manena maꞌwuke besasoo nanesootuhi manegasoo ka oꞌnosoo mu mane-kwaꞌnesoo. Oꞌno soo suda mu tumatuguna gi mu-matoosoo kodyukwu.
66003004	Huuꞌyoosoo mu-nagatu besa tuꞌoedyukute gi suda manakwe, mu saaꞌa ka Te Naa-baa nu-no manepetugadooa.
66003005	Mumme noꞌoko nuga nanetzakwiyidu ka sutakoo gi nanatoohakuna, oꞌno mu ooosapa Te Naa-baaꞌyookwu. Nu ka Te Naa noko mu ooka toha kakasa-gaꞌyoo, “E nanumu,” meeꞌe mu natubangakakwu. Oꞌno soo Te Naa mu sootuhikwu ka Te Naa-baa ooosapa nanagwetzoidu gi moobegwa-gakoo.’
66003007	U sakwa ka mu Philadelphia-witu mu numu nananesootuhidu-matoo tuwazoo e tubokuse meeoo mu netamma, ‘Nu yow Mu Tubetse Pabeꞌe, mu nemadanagakwutu, ka mu Te Naa doodooamu manepunnekwutu, ka mu-matu gi ooka mapuꞌakwutu tuwow.
66003008	Nu yow Te Naa doodooamu mu mayugwekese, oꞌno saaꞌa soo Te Naa-nabatoosoo besakoo mu sootuhidooa. Nu mu sopedakwatoo tooe namadugedu numu pana, mu besa e nakaꞌoedyukuna besa e tumayohokute ka mumme e tunetammakute.
66003009	Mu Jew numu o mu-baa manepunnedu ka besa mu manakwe mu nesootuhidyi, “Numme suuꞌmu besa Ne Naa doodooamu, okowsoo tutzeapu,” tooꞌe umu meeoo mu nemooagapana ka puusoo ka sutakoo tumayohokuna meehoo unakwe. Nu saaꞌa ꞌyoo mu sootunagadooa umu saaꞌa mu-matusoo kemmase ka tu unnepu sootuꞌadyise oo nemakodyukudooa. Oꞌno saaꞌa umu ka mumme unu e kammakuna sopedakwadoona.
66003010	Nanasuda namanedu ka yow teepu-koobatu gi tunakaꞌoedyukudu tokunakena mu ka besa nuka nakatumayohokuna, nu ooosapa mu sootuhinokwu, yise mu magwetzoi petugakwu.
66003011	Mu sakwa ooosapa nuka nakatumayohokuno ka pudusoo yaa teepu-koobasoo e kodyu petukwuse.’
66003012	Noꞌoko mu nu-matoo nananesootuhidu nu meeoo mu netamma, ‘Mu ka sutakoo gi namatzooekunona. Nu ooosapa Te Naa-tooha mu mayugwenokwu, oꞌno saaꞌa mu numme-noꞌyoodooa ooosapa, eka teepu besa pudu namapudutupudoose.’
66003014	U sakwa ka Laodicea-witu ka mu nananesootuhidu-matoo e tubokuse meeoo mu netamma, ‘Nu yow Mu Tubetse Pabeꞌe. Ooosapa toge kaahenokoo hemma mu tuukwedu. Nu noꞌoko hemma ka teepu-koobatu matabuepuna, noꞌoko hekwitu poohwaꞌe.
66003015	Nu noꞌoko mu-kwitu sopedakwatoo mu waha-tamme tusooyugwedu, mu sakwa nakwitu soohanese sumu-tammesoo tusooyugwe ka besa-tamme.
66003017	“Numme ka mooasoo besa manepunnena,” mee mu nasooyugwena, “Oo-mahoo nasoonatzina gi hemma soogwi,” meeꞌe mu sokwama. Ooonneꞌyoona mu gi ka Te Naa nanetzakwiyina. Ka nuga pooha manepunnena gi sooheesoobedyana mu muusoo nanemooꞌaka ka gi nuka nanetzakwiyina nu gi mu sootuhi-waꞌneꞌyoo.
66003018	Mu ka ooosapa nu-matoo nanesootuhinona nu mu nakasootuhise, yise mu nu-kwitu nakasopedakwadoose ka nuga besa podo nu-no kaaheno meadabenokwu.
66003019	Nu ka mu soobedyana mu nenanawina meeoo mu netamma. Ka gi toge mu mamanena sakwa mu maꞌwuse, nuga mumme tutunetammakuna tumayohoku.
66003020	Nu mu paꞌe mu-matu tooe haga tooe e nakaꞌoedyukudu mu ooosapa nu-noꞌyookwu nu-nosoo Te Naa besa podo meadabekwu.’
66003021	Noꞌoko mu numu nu-matoo nananesootuhidu nu meeoo netammakwu, ‘Tooe haga tooe nuka nanesootuhidu nuka nakaꞌoedyukunodu saaꞌa nu-no e nanumu nemadanagadooa. Nu punnoꞌo E Naa besa nakaꞌoedyuikupuna, ooonneꞌyoona nu saaꞌa noꞌoko numu nemadunagakwu.’ “
66004001	Mee tuwazoo nu pooha tuusoobedya. Soo Te Pabeꞌe besa e tookoope netamma, “Yaatoo kemmase ka saaꞌa hemma manepetukwuna nu u tzapoonnekwu.”
66004002	Nu pooha tsebooese soo Te Naa Besa Pooha ka koomeba tawagatoo e bihookase ka Te Naa-kobena numme pepetuga, o ka Te Naa numu nehanegatu-kwi.
66004003	Soo Te Naa unu besa pooha-gana o katu.
66004004	Soo Te Naa tubetse naduya numu poohawuma, ka pukwi ka natakwatsu-baatu (7) goso manepunnedu-kwiꞌyoona. Mu goso Te Naa Besa Pooha manepunnena, ka yaa te teepu-kooba oosoo natakwatsu-baa (7) numu nanesootuhibu manepunnena. Waha manoꞌyoona watsu matsebooekudu (24) toha kakasa-gaꞌyoo papabeꞌemu mu kwingatu-kwisoo toha namasoana manepunne, o umu Te Naa tutummatzidu a papabeꞌemu aataꞌa.
66004006	Soo pukooba mu manepunnena besa patsekoba-waꞌne patatzadyaꞌa. Soo mu a papabeꞌemu manepunnena noꞌoko ka Te Naa mu watsubatu Te Naa besa pupuaꞌamu, gi hemma puu watzekudu.
66004007	Sumuꞌyoo natzooebu, sumuꞌyoo punnoꞌo tutummatziba, sumuꞌyoo punnoꞌo soonammeba, sumuꞌyoo punnoꞌo yabesoo he-toogoo natunakabetseadu mamanepunnena.
66004008	Nanasusuꞌmu umu watsukweꞌyoo Te Naa besa pupuaꞌamu nanapaheoo (6) kakasa-gaꞌyoo umuoo watsukweꞌyoo nanasusuꞌmuꞌyoo Te Naa pooha manepunnena. Umuoo ooosapa ka Te Naa unu soonagapunnena oo nesookwugaꞌe.
66004009	Umu ka Te Naa nesookwugina,
66004010	umu waha mano watsumatsebooekudu (24) toha kakasa-gaꞌyoo papabeꞌemu punnoꞌo oo nepesana oo nesookwugaꞌe mee unnemoꞌo, “U tubetse nanasookwugaꞌe. Numme gi mama-waꞌneꞌyoo. U besaꞌyoo unu pooha-gana ka noꞌoko hemma besa umesoo tusooaꞌa-waꞌne matabuepu-gana. Besa deaꞌa ka noꞌoko numu ume nesookwugaꞌe.”
66005001	E tuusoobedya-kwi Te Naa tumadinakwa tu mi-wi hemma namaputooedu gwuukatu oo nanaꞌenakwa Te Naa tunetammagepu nabotugu natakwatsu-baa (7) nanasusuꞌmu nanamatzabekudu.
66005002	Nu yise tuwazoo sumuhoo poohabe manepunnena toha kasa-gakoo Te Naa tummatzidu poonne, oosoo pabatseꞌe mee unne, “Haga mu-matu eka namabutooedu mabusuke-waꞌne manepunne Te Naa tunemamakwupu ka natakwatsu-baa (7) nanasusu-ma nanasukwesoo nanamatzabekudu?”
66005003	Gi haga tooe hanotu tooe namabutooedu mabusuke meana a nea-waꞌneꞌyoo ka gi pooha-gana.
66005004	Nu ka oe nabodu e poonnekwuna soogwetakuse, gi haga ooka tu mabusukekwuna mapuꞌapunne, nu yise suda soonammese yagakooha.
66005005	Sumuꞌyoo mu toha kakasa-gaꞌyoo papabeꞌemu meeoo e netamma, “Gi yagapana. Yahoo Te Pabeꞌe, David manakwana numu suakepu suuꞌmu soo Te Pabeꞌe ka ooka oo mabusukekwuna oo sootuhipuna.”
66005006	E tuusoobedya-kwikoo nu ka Te Pabeꞌe poonne ka Te Naa pukwi manepunnena koobenakoo. Soo Te Pabeꞌe o ka tamme-koobatoo nabatsapuna ka yotsepu-gana. Soo Te Pabeꞌe naduyadu pooha-gana unu soonammepunne.
66005007	Soo Te Pabeꞌe yise ka tu mi-wi ka namabutooedu ka Te Naa tunetammakwupu gwuuhu. Mu watsukwuꞌyoo Te Naa besa pupuaꞌamu, umu waha mano watsumatsebooekudu (24) toha kakasa-gaꞌyoo a papabeꞌemu ka Te Pabeꞌe-kobena meatzedo petuse, oo-matoo nanesootuhigonno. Noꞌyoona umu nanasusumuoo oa tupe namadabuena kwekwedadu tseda yoongedana, ka mu tunakaꞌoedyukudu nanesootuhina oekoo.
66005009	Mu meeoo tunekwuhu, “U Ne Pabeꞌe unu nanasookwugaꞌe. U suuꞌmu ka Te Naa tunetammakwepu mabusuke-waꞌne manepunne, numu-koobatoo nabatsapu ka oo numu magwetzoipu-gana.
66005010	Noꞌobatusoo numu ume tumagwetzoipu, u ka Te Naa tutummatzidu mayugwepu, umu yise Te Naa-witu numu tunedyooedu ka teepu-koobaꞌyoona.”
66005011	Nu oetusoo poonnese tubetse ewow gi nadatsungapu mu toha kakasa-gakoo poonne, numu pookwumehoepu, mu nanaꞌooonakwisoo manepunne.
66005012	Umu yise mee naꞌunnedu hoobea papaba nekwugonno tunetzabigonno. “Soo Te Pabeꞌe ka mu numu-koobatoo nabatsase mu magwetzoi, Te Pabeꞌe besaꞌyoo. Soo Te Naa ka Te Pabeꞌe poohabe sootuhipu, noꞌoko tu sopedakwadoo-baa manepunnena, ka gi hemma wumehoena naduyana, noꞌokosoo hemma manepunnena, noꞌoko hemma ooonakwa unu nanasookwugaꞌe, Te Pabeꞌe noꞌoko ekow nasootuhipu.”
66005013	Noꞌyoona hee ka Te Naa manumudoopu punnoꞌo mee unnegonno, “Te Pabeꞌe ka mu numu-koobatoo nabatsase menoꞌo gwetzoidu noꞌoko hemma ooonakwa unu nanasookwugaꞌe, mu suuꞌmu tamme-kooba namayugwe, naduya noꞌokosoo hemma mamanepunnena ekow noꞌoko nasootuhipu gi mobegwa-ga.”
66005014	Mu watsukwuꞌyoo (4) Te Naa besa pupuaꞌamu punnoꞌo meeoo mu tunemootzadyakupu mu ewa (24) toha kakasa-gaꞌyoo a papabeꞌemu punnoꞌo meatzedose, ka Te Naa Te Pabeꞌe nepesaꞌyookute.
66006001	Ka e tuusoobedya-wi soo Te Pabeꞌe tamme-koobatoo nabatsapu, ka Te Naa tunemamakwupu gwuuse ka nagutza mooeꞌugasoo a namatzabekuna tzatoꞌase, ka a mooe naꞌunnena mabusuke. Mu gi tunakaꞌoedyukudu ka yaa teepu-koobatu maꞌemukwana umu-matoosoo kodyukooha, ka oo mooe namabusukese. Sumuꞌyoo mu watsu-matu mu Te Naa besa pupuaꞌamu-matu pabatse pooha tunekemmaku.
66006002	Oꞌno yise nu-kobena tabuapetu soo nana aabu-gaꞌyoo, waaꞌadu noko pongosa hemmadu. Oo mu ewa gi totogekoo matzooekuhookwudu.
66006003	Ka nagutza mooeꞌuga-nakwatu a namatzabekuna tzatoꞌase ka penakwa naꞌunnedu soo Te Pabeꞌe tuwazoo mabusuke. Sumuꞌyoo mu watsu-matu mu Te Naa besa pupuaꞌamu-matu punnoꞌo tunekemmaku.
66006004	Sumuꞌyoo yise nana atsakwadyadu pookoo-kooba katudu nu-kobena tabuahoobetu, osoo oogow pooha punnoꞌo. Esoo punnoꞌo tsegesa kwuꞌu, oꞌno mu numu yaa teepu-kooba nanagoekooha.
66006005	Ka pahe-kwitu soo Te Pabeꞌe namatzabekudu tzatoꞌase punnoꞌo ooka oo mabusukese, mu watsu-matu mu Te Naa besa pupuaꞌamu-matu punnoꞌo tunekemmaku. Sumuꞌyoo nana too pookoo-gaꞌyoo tukapu pukoobakoo natzakwuekuna tu mi-wi tzadyakwedu e-kobena tabuahoopetu.
66006006	Ka teepu-kooba petuse, ka teepu-koobatu nadukadu natuukekwuna wahadu, oꞌno mu numu tsagoekwu, a yoohoo noko atsa baa gi natuukekwuna.
66006007	Soo Te Pabeꞌe yise tuwow watsu a namatzabekuna tzatoꞌasoo yise oo mabusukesoo, oꞌno yise mu watsu Te Naa besa pupuaꞌamu-matu pooha tunekemmaku.
66006008	Sumuꞌyoo nana aakwadyatu pookoo-gaꞌyoo e-kobena tabuapetu. Osoo yaꞌebu manepunnena, sumuꞌyoo tuwazoo tzageꞌe oo ooonakwa tabuapetu, oo-notusoo, oꞌno mu numu-naga-kwitu-matu ka teepu-koobatu tuikooha. Umu tooe how tooe a tui tatabuana, susumudu punnoꞌo a nanagoena, susumudu tuoebu-ma a tuina, susumudu a tseatuina, yise tuwow susumudu nunuꞌu tugoena.
66006009	Soo Te Pabeꞌe yise tuwazoo ka manege-kwitu namatzabekudu tzatoꞌa ka ookow oo mabusukesoo, Te Pabeꞌe tummatzidu-koobatoo nagoena mu moogooa mooasoo Te Naa-baa manepetuga.
66006010	Umu yise ka Te Naa-matoo unu nanesootuhikooha mee unnegonno, “U, Ne Naa nanasookwugaꞌe. U ooosapa togetu. Wunaꞌme manekapu, umu sutaꞌyoo numu numme ume nanesootuhi doodooamu goetabena tooe. Hannanoꞌo umu ne goedu soo suda mu tumatuguna umu-matoosoo kodyukwu?”
66006011	Mu nagoepu moogooa nanasusumuꞌyoona besa nasootuhina. Soo Te Naa yise mee mu netamma, “Mu sakwa tuutooepunne. Tooesoo mu e dooamu nagoe penaꞌe. Oꞌno yise mu tugoepu suda tumatuguna umu-matoosoo kodyukwu.”
66006012	Soo Te Pabeꞌe yise tuwazoo ka naapahe-kwitu namatzabekudu tzatoꞌasoo ka ookow oo mabusukesoo, esoo teepu-koobatu wudyusengakooha gi besa namanakwe soo teepu atasoo mani.
66006015	Mu susutaꞌyoo numu yise suda sokwamana nasootooke, teepu tawaga-kwi watse ka Te Naa noko Te Pabeꞌe-ma suipunnena.
66006016	Umu ka tubetse suda tu namanakwe tooꞌe watsepana gi hownnekoo namatzatsebooe-waꞌneꞌyoo.
66006017	Umu ka tu matuadyina pumatoosoo kodyu, umu gi hownnekoo how mane-waꞌneꞌyoo, ka Te Naa gi toge soobedyase.
66007001	Yise e pooha tuusoobedya-kwi mu watsukweꞌyoo toha kakasa-gaꞌyoo Te Naa tutummatzidu, ka teepu-kooba ka watsubatu pedyoomaba punowsoo tsipunne. Oꞌno soo pedyoomaba gi ka teepu-koobatu noko ka baa-witu suda yugwekwu.
66007002	Toge ka umu watsukweoo Te Naa tummatzidu toha kakasa-gakoo ka pedyoomaba mu tzamaꞌwuhookwuse, kummaꞌyoosoo toha kasa-gaꞌyoo Te Naa tummatzidu taba tsebooe-nakwana teepu-koobaꞌyoona tsebooegena, umu-baa manipetu ka tu tukoopona tu gwuu-ma numu puma oo tsepokwuna. Oosoo meehoo unakwe,
66007003	“Ka Te Naa nuka nemanekuna, ka mu Te Naa doodooamu pumakoo nasoobedakwadookwuna, nu gisoo mamakwu.”
66007004	Ka saaꞌa Te Naa pumme nemanekuna mamakwu, (144,000) mu Jew numu pooha nakoopoꞌokwu, ewaꞌyoo (12,000) noꞌobatusoo
66007009	E tuusoobedya-kwi tubetse ewaꞌyoo noꞌobatusoo numu ka teepu-koobatu gi nadatsunga-waꞌneꞌyoo, ka Te Naa noko Te Pabeꞌe kwiyaꞌa mu naꞌooonakwi, ka mooasoo mu naꞌooonakwi mu manepunne sapa mu naꞌooonakwisoo konnopunne. Umuoo gi tototsaba-gaꞌyoo besa sokwamadu.
66007010	Umu eka besa nakaꞌoedyukudu, kaaheno Te Naa-ma sokwama tabuapu, ooosapa umu hoobeadookemma mee unnena, “U, Ne Naa ka Ne Pabeꞌe-no tumagwetzoibu manepunnena. Esoo Te Pabeꞌe tamme-koobatoo nabatsapu soo Te Naa tunemadabuepu.”
66007011	Noꞌyoona mu Te Naa tummatzidu toha kakasa-gaꞌyoo mu papabeꞌemu-no ka Te Naa naꞌooonakwi konnopunnedu ka Te Naa-matoo nanesootuhikooha.
66007012	Mee unnegonno, “U, Ne Naa tubetse besaꞌyoo. U nokosoo hemma sopedakwatoona gi hee u-makoo nawatzetugu-waꞌneꞌyoo, unu naduyadu pooha-gaꞌyoo, numu magwetzoidu. Numme ooosapa u nesookwugaꞌe. U, Ne Naa tubetse nanasookwugi pooha-gaꞌyoo.”
66007013	Sumuꞌyoo mu toha kakasakoo papabeꞌe-matu meeoo e tubenga, “Hee numu umu, u haaꞌa mu sopedakwatoo? Hanotu kemmana?”
66007014	Nu mee oo nanekwegea, “Nu gi mu sopedakwatoo. U sakwa yise nuka tuukwe.” Oosoo yise meeoo e tuukwe, “Umuoo numu ooosapa Te Naa-matoo nananesootuhi tooe Te Pabeꞌe-koobatu nakusedyipana ooonneꞌyoona umu namagwetzoipu.
66007015	Menoꞌo manakwana umu ooosapa Te Naa-baaꞌyoona, ooosapa oo-matoo nanesootuhinokwu, soo Te Naa yise tu pooha-ma mu tzatoboyakwu, nadooha mu mayugwepunnekwu.
66007016	Umu gi tzuagoena, puugoꞌe-waꞌneꞌyoo ka oꞌnosoo mu manepu-waꞌne ka besa-kwiꞌyoona, gi umu udututu-baa wuma-kwaꞌne ka oꞌnosoo tu namanatzayapu-waꞌne.
66007017	Soo Te Pabeꞌe mu mabetseana mu sootuhikwu oosoo ka umu soobedyana mu-koobatoo nabatsapuna, menoꞌo manakwana oosoo ooosapa besa mu masokwamana mu sootuhikwu.”
66008001	Soo Te Pabeꞌe natakwatsu-kwitu (7) namatzabekudu tzatoꞌase punnoꞌo ooka oo mabusukese Te Naa-baatu yise gi haaꞌnotoo gi natunemayupunne.
66008002	Oꞌno soo natakwatsukwuꞌyoo (7) toha kakasa-gakoo papabeꞌemu, ka Te Naa tutummatziwabe nanasusumuhoo tumooyagakunoo heme.
66008003	Sumuꞌyoo kummaꞌyoosoo toha kasa-gaꞌyoo, mu Te Naa tummatzidu-matu Te Naa-kobena wunuhoo petu, ka oa tupe-ma namadabuena tseda yongana. Noꞌyoona Te Naa-matoo nananesootuhipu yadooaba nanemamakwuna mooasoo nakwedapu ka tseda-wi.
66008004	Esoo tseda-witu soo nananesootuhipe ka besa kookwanadu-no namayuapunnena ka Te Naa-tamme kookwanapunne.
66008005	Soo toha kasa-gaꞌyoo yise ka tseda tukwuna ka goso-matu oe yongase paꞌanakwana ka teepu-koobatoo oo wukwatehoo. Ka oo manise oꞌno yise nunuadu, tukwukwutseba, soo teepu unu yutsungawunu, oꞌno mu numu yaa teepu-koobatu ka suda tu tumatuguna putammesoo kodyukwuna sopedakwadookwu.
66008006	Mu natakwatsukwuꞌyoo (7) toha kakasa-gaꞌyoo natakwatsukwuꞌyoo (7) tumooyagakukwudu nuummabetsabepunne ka nanapenakwa nanasumuꞌu tumooyagakukwuse.
66008007	Soo mooenakwasoo toha kasa-gaꞌyoo mooe tumooyagakuse. Hakwopa, goso, puupe-no namayuadu ka teepu-kooba mani petu. Tooꞌe naamookwitu noꞌobatusoo sunngabe nihoo, yise noꞌobatusoo pooe tumasuape punnoꞌo.
66008008	Soo penakwatu toha kasa-gaꞌyoo punnoꞌo tumooyagaku. Tubetse goso pabatsekoo ka tubetse baa-witoo paꞌanakwana wueoo. Tooꞌe naamookwitu soo tubetse baa puupe mani.
66008009	Tooꞌe naamookwitu mu pakwe ka tubetse baa-witu tuihoo. Tooꞌe naamookwitu punnoꞌo mu sake baa-koobatu kadooꞌoo namaꞌe.
66008010	Soo penakwatu pahe nadatsungadu toha kasa-gaꞌyoo yise punnoꞌo tumooyagaku. Soo pabaꞌyoo paatoozooba pooedabedooa tutsepokwuegaꞌa ka teepu-koobatu. A tooꞌe naamookwitu ka mu baa hooodu yise a batsebooewunu suda kammakooha. Suda manise ewaꞌyoo numu oo hebese tuigonno.
66008012	Soo watsu nadatsunga toha kasa-gaꞌyoo punnoꞌo tumooyagaku. Soo taba, ka muha-no ka mu paatoozooba togawiyaꞌnehoo yise mu tooꞌe naamookwitu suuꞌmu kootabuapunne.
66008013	Nu yise oetu poonnese sumuꞌyoosoo kweꞌnaꞌa ne paꞌanakwi oo yotsenummena ne tuya tuukwenummena mee unnenumme, “Suda namanekwu, tubetse suda namanekwu. Tubetse suda namanekwu noꞌoko mu numu ka teepu-koobatu gwetzoipunnedu ka umu pihoo toha kakasa-gaꞌyoo nabenidu ka tu tumooyagakuno mu mooyagakuhoose.”
66009001	Soo manege nadatsunga toha kasa-gaꞌyoo yise tumooyagaku. E nose-kwi soo sutaꞌyoo suda tumatugupu yaa teepu-koobatoo wuehoo. Oosoo sutaꞌyoo napoohamakahoo ka mu tsoapa pukwi nakwutumana natzakwonaꞌa natzakwona tuunguna.
66009002	Ka ookow o tzakwonowse, oetu kweedakooha. Soo kweedadu ka teepu paꞌanakwi manise ka taba habakakuoo.
66009003	Mu hoadada-waꞌneꞌyoo ka teepu-kooba mani. Umu unu tubekwudyungadu.
66009004	Umu hoadada meeoo nanetamma gi ka pooe-gakoo ka teepu-koobatu, tooetoo mu sunngabe, ka tooe hemma tooe naadu ka teepu-koobatu matzamapana. Mu gi Te Naa nakaꞌoedyukudu numu suuꞌmu manayaha.
66009005	Manege muha mu pekwudyana pana gi mu batsapana mee nanetamma. Mu tupekuepu unu nananuumadu.
66009006	Mu numu tooꞌe sootui, pana gi tui-waꞌneꞌyoo.
66009007	Mu hoadada tu ewa-ma nananakwisoo kemmadu-kwaꞌne tabuadape. Ka mu kwo-kooba oa tupe namadabuena tzotua-kwaꞌne tatabua yise too numu koba-gaꞌyoo.
66009008	Umu momokoꞌne-waꞌne tsotsotabuꞌa. Umu unu gunatzooena.
66009009	Umu tuwazoo unu ohobudu nungabu-gaꞌyoo. Mu kasa ewow hemma medabedu-kwaꞌne kangagonno ka mu yotsumoꞌo.
66009011	Soo mu moohedu sutaꞌyoo mu tsotsoapa pabeꞌe, Gadooꞌoo Hemma Mayugwedu, mee naneadu.
66009012	Paheꞌyoo suda namanedu numu-tamme kemma. Mooeꞌugasoo mu hoadada hemma oo yugwe. Wahaꞌyoo yise penaꞌe.
66009013	Soo Te Naa ka mu naapahe nadatsungadu toha kakasa-gakoo tumooyagakunoo gwuudu meeoo netamma, “Ka umu watsukwuꞌyoo (4) sutakoo tsoapa ka paba hooodu, Euphrates mee naneadu-kumaba natzakunetadu tzadopeta.”
66009015	Umuoo tsotsoapa wunaꞌme tuutooꞌe oꞌno umu yise tooꞌe now mookwitu mu numu-matu goekwu.
66009016	Umu ewow (200,000,000) tsotsoapa tutummatziwabe-gaꞌyoo.
66009017	Umu boobookoo-gaꞌyoo umu tsotsoapa unu ohobudu weehepu nanungabudoona, soo weehepu pukwi mu kwakwasea atsakwadyana, boohekwadyana, oakwadyana. Mu pookoo wo nunuꞌu-kwaꞌne tatabuana, nidu kweedadu-no mu tupa-wiꞌyoona tsebooewunu, tooꞌe naamookwitu mu numu ka teepu-koobatu goehoo.
66009019	Mu pookoo kwase ka togogwa-waꞌne yise numu tokuꞌe.
66009020	Ooonneꞌyoopana mu numu penidu ka sutakoo tu nanesootuhina gi maꞌwu.
66009021	Mu penidu numu tubatsana, tutuhana, numu tupoohana gi maꞌwu.
66010001	Yise ka e tuusoobedya-kwi nu kummaꞌakoosoo unu naduya pooha-gaꞌyoo toha kasa-gakoo poonne paꞌanakwana koomeba-nagaꞌyoo oo wuegena. Peagutukwunupunne-waꞌne oo tzotua manepunne. Oo koba ka taba-waꞌne patakwetseaapunne. Oo kowpa goso-makoo namadabuedu-kwaꞌne tabuana.
66010002	Tuutsekoo tubope nadoputooena, oo naꞌenakwa puma natubodu, mooasoo natzakwonadu tu mi-wi gwuuna. Tumadinakwatu oo kuku ka tubetse baa-kooba, soo oenakwatu punnoꞌo ka teepu-kooba tatugupunne.
66010003	Paba pooha tunetzabi ka mu natakwatsukwuꞌyoo (7) oo nanekwekadu, punnoꞌo tunetzabi.
66010004	Toge ka mu natakwatsukwuoo (7) nunuadu unawena e botugukwuse soo Te Pabeꞌe paꞌanakwana e netahoo, “Gi ka natakwatsukwuoo (7) nunuabu unnewunudu bopana, esoo togesoo nawatsetugupunnedu.”
66010005	Soo toha kasa-gaꞌyoo tumadinakwatu tu mi toogoopatoo mayodapunne.
66010006	Mee unnekooha, “Te Naa e taya ka kaahenotu mumme e tuukwe tuunguna. Oosoo gi wunaꞌmesoo tuutooe-waꞌneꞌyoo. Soo Te Naa ooosapa gwetzoinummedu gi mobekwa-gaꞌyoo. Oosoo ka tamme-koobakwitu noꞌoko hemma matabuepu ka teepu noꞌoko hemma ma-koobakwitu, yise ka tubetse baa-wi gwetzoidu noꞌoko hemma oetu tuwazoo.
66010007	Ka natakwatsu (7) nadatzengudu toha kasa-gaꞌyoo tumooyagakukoohase, soo Te Naa ka tu watze tunetammana mamakwuhookwu ka tu yadooawabe tu tuukwepu-waꞌnesoo.”
66010008	Nu yise ka Te Pabeꞌe naka paꞌanakwana mee nuka oo netammase, “Meahoose ka namabutooetu tubope ka toha kasa-gakoo mi-wikoo oo gwuuhootooa.”
66010009	Nu yise ka toha kasa-gakoo-matoo meahoose ka tuutse namabutooetu tubope oo natuungu. Oosoo mee e netamma, “A gwuuse a tuka. Masoo besa kamma nota peha-waꞌne, pana masoo ka saaꞌa u seenuumakukwu.”
66010010	Nu yise ka toha kasa-gakoo unne-kwaꞌnesoo mani.
66010011	Oosoo yise mee e netamma, “U sakwa ka Te Naa unnepu noꞌobatusoo numu mu moohedu nokosoo pooha tuukwe.”
66011001	Ka hooope Te Naa e geahoose mee e netamma, “Meahoose hooope-ma ka Te Naa pukwiyoona mu nanesootuhi nobe managahoo ka umu e dooamu oeꞌyoona nanesootuhidu saaꞌa datsungahooke.
66011002	Pana gi ka puuwanatu oo nanaꞌoonnakwitu managapana oosoo ka mu gi Jew numu pukwitu nehanena. Umu gi Jew numu ka Te Naa gi heesoobedya, gi besa tumatuguna ka mu wakwawaꞌa-toohakwi manemokwu.
66011003	Nu waahoo e yadooawabe poohamakakwu. Umu wahaꞌyoo saaꞌa ewa (126O) tabeba-wi mu numu ka e unnepu tuukwemodooa, oꞌno yise mu suda sokwamakwu.
66011005	Soo tooe haga tooe ka gi mu nakabetsabedu ka mu sootumooꞌoodu gi hownnekoo mu manayaha-waꞌneꞌyoo.” Umu wahaꞌyoo Te Naa yadooawabe ka Te Naa Besa Pooha punagakoo mu pooha yadooana umu wohonepu puusoo ka suda mu tumatuguna mu-matoosoo makodyukute.
66011006	Umu wahaꞌyoo yadooawabe ka pooha-gana ka powmadu mesoo nedyooikudu. Ka baa puupe-kwitoo tu matabuena pooha-gaꞌyoo tuwazoo. Mu Te Naa yadooawabe ookow pooha-gaꞌyoo eka numu suda mu namanatzayapu mu pooha tzapoonnekute, ooonneꞌyoona eka numu suda tumaꞌemukwana umu-matusoo mesoo makodyu.
66011007	Umu Te Naa nayadooawabe ka saaꞌa numu ka Te Naa unnena tuukwemakwuse soo sutaꞌyoo nunuꞌu mu Te Naa nayadooawabe goepu.
66011008	Mu tookoo gi nakookwu pana ka Jerusalem mee naneadu-kwi namawukwu, po-wi
66011009	Paheꞌyoo yise oo naamookwitu tabeno noꞌobatusoo numu yaa teepu-koobatu mu tookoo sookwugikwu ka gi umu mu nakooꞌoo tuungu.
66011010	Noꞌyoona mu numu yaa teepu-koobatu besa sokwama ka eka Te Naa nanayadooawabe nagoese. Umu ka besa tu sokwamana tzapoonnena nanahoesoo nanahemaka. Noꞌyoona soo suda namanedu ka mu Te Naa waahoo nayadooawabe tumayugwena kadooꞌoo maneka mee umu sokwama.
66011011	Ka pahe yise oo naamookwitu tabeno manekase soo Te Naa songapu ka umu waahoo Te Naa yadooawabe-kwitoo nasongahase, umu yise yotsuhoo noꞌyoona numu oo poonnese suihoo.
66011012	Umu wahaꞌyoo Te Naa yadooawabe ka Te Pabeꞌe naka ka pabatse paꞌanakwana mee oo unnese, “Mu sakwa nu-matoo yaa-too kekemmow.” Umu wahaꞌyoo yise koomeba-naga toogoopatoo kuowka mu wohonedu mu sookwugipunne.
66011013	Oꞌno soo teepu yutsungakooha soo Jerusalem-matu kadooꞌoo namaꞌe yise ewaꞌyoo numu tuihoo. Mu numu nabenihoodu unutse suihoose mee unnegonno, “Soo Te Naa pooha naduya.”
66011014	Mooasoo mu numu soo wahatooe suda namanedu poonneke, yise sumuꞌyoo umu-tammesoo kemmowgenasoo.
66011015	Soo natakwatsu (7) a nadatsunga-kwitu toha kasa-gaꞌyoo ka tu tumooyagakunoo mooyagaku. Ewaꞌyoo toha kasa-gaꞌyoo besa sokwamana tunegwuukooha, “Soo sutaꞌyoo menoꞌo manakwana gi hownnekoo numu matzoeku-waꞌne mani. Yaa manakwana soo Te Naa numu nemadunagakwu, gi mobegwa-gakwu.”
66011016	Noꞌyoona umu te nanesootuhi papabeꞌemu ka Te Naa-kobena meatzedose ka Te Naa nesookwugaꞌe
66011017	mee unnegonno, “U, Ne Naa unu pooha-gaꞌyoo, Ne Naa unu pooha-gaꞌyoo, kadoo ume kumitusoo. U noꞌoko hemma matzooekupu.
66011018	Noꞌobatusoo gi u-matoo nanesootuhidu numu uga u soosawikute. Menoꞌo yise umuoo numu tumaꞌemukwana umu-matoosoo kodyukwu, mu tuipu numu tuwazoo ooosoo. Menoꞌo u yise ka umu ume nakabetseadu ka mu numu besa u unnepu tuukwedu, u-matoo nanesootuhidu sootuhikwu. U ka mu gi tunakaꞌoedyukudu numu ka teepu kadoo mayugwedu punnoꞌo kadoo mayugwekwu.”
66011019	Soo Te Naa yoo mani ka tu tunetammakupu-wi petugase ka tu yadooapu tamme-tamme sootuhise, umu yise ookahoo oowekoo sopedakwatoo. Oꞌno yise nunuana tukwukwutsekooha soo teepu unu yutsungakoohase yise papabatsema hakwotukwakooha. Yaahoo esoo Te Naa pooha manepunne.
66012001	Nu yise ka e tuusobedya-kwi ka mogoꞌne poonne. Soo mogoꞌne ka mu Jew numu manepunnena wahadu. Soo Te Naa pooha ka mogoꞌne noꞌotu atsa tukwunupunne. O tookwa soo mu numu pabeꞌe pea.
66012002	Oosoo mogoꞌne koheꞌadu, paba nanepaga ka tooaꞌadoohookwuse.
66012003	Nu yise ka e tuusobedya-kwi pabatsekoo atsa togogwa-waꞌne tabuadu poonne. O oosoo panetogogwa numu goekwudu. Natakwatsukwuoo (7) wo-gana noꞌyoona suta-kwi pooha tsotsowupaka yise sumumanoꞌokoo (10) aa-gaꞌyoo.
66012004	Tu kwase-ma tooꞌe naamookwitu ka mu paatoozooba tubongo ka teepu-koobatoo wusawekuwunu. Soo panetogogwa ka mogoꞌne tooaꞌadoodu-kobena wunuhoo, oꞌno oosoo ka oongaꞌa oo nadooaꞌadoohoose oo totzobahookwu mee soonammena.
66012005	Esoo naatse Te Pabeꞌe manekwudu. Gi haga Te Pabeꞌe pooha matzooeku-waꞌneꞌyoo. Soo panetogogwa gi how oo maꞌe. Esoo naatse Te Naa-baatoo natzagwuuga, obeꞌyoona oosoo saaꞌa numu-koobatoo manedooa.
66012006	Soo mogoꞌne oo namatzatseboogese oo-na tubetse hekwana manepetuga, soo Te Naa mooasoo oo-toogoo tumabetsape ka pahe tomoba naamookwitu oo mabetseakwuse.
66012007	Te Naa manepunne-kwitu nananepetugudu. Mu toha kakasa-gaꞌyoo ka mu moohedu Michael mee naneadu-no panetogogwa nananepetukute Te Naa manepunne-kwitu.
66012008	Soo panetogogwa, mu tsotsoapa pupuaꞌamu-no nanematzooekuse, yise ka Te Naa-bakoo gi nanepetzape.
66012009	Soo sutaꞌyoo panetogogwa unu pabaꞌyoo ka pudu oe manakwana numu suda mayugwedu, numu nemooagadu ka Te Naa-baaꞌyoona ka teepu-koobatoo natayakwuni. Noꞌoko umu pumme tupuaꞌadu punnoꞌo.
66012010	Umu yise Te Naa-batu oo pooha nesookwugaꞌe mee unnemoꞌo, “Menoꞌo soo Te Naa tamme magwetzoina namamakwupetu. Soo Te Naa yise ka sutakoo netayakwuni. Menoꞌo soo Te Pabeꞌe ka sutakoo panetogogwa ooonakwa pooha-gaꞌyoo. Soo sutaꞌyoo panetogogwa uga ka Te Naa-kobena wunuyina mu nanesootuhikuna suda nanemadabueyakwe. Ka oo oo manakwe soo Te Naa nabakoo oo tayakwunipu.
66012011	Umu Te Naa nakaꞌoedyukudu-koobatu nabatsa ooonneꞌyoona ka sutakoo matzooekukwu umu ka Te Naa nakaꞌoedyukuna. Oꞌno yise mu mee ka mu numu tunesootabuemona, soo Te Pabeꞌe yise te magwetzoikwu umu ka tunakabetseanona tooe pumme tu goꞌese sapa.
66012012	Yaa manakwana noꞌyoona umu Te Naa-batu besa sokwamakwu. Pana mu numu teepu-koobakwitu suda namatuusoobedyakwu ka sutakoo yaa teepu-kooba mani petuse.” Soo sutaꞌyoo panetogogwa unu sutaꞌa ka pudusoo oosoo tu tubetse nakwutumakwuse sopedakwatoona.
66012013	Soo sutaꞌyoo panetogogwa ka teepu-koobatoo nuwatzeoose, ka mogoꞌne sookusega.
66012014	Soo mogoꞌne ka Te Naa-toohatu ooonneꞌyoona soo sutaꞌyoo gi oo nemooaga-waꞌneꞌyoo.
66012015	Soo sutaꞌyoo panetogogwa nanasuda ka mogoꞌne sootunagagena, ooonneꞌyoopana ka mogoꞌne gi mapuꞌa. Soo Te Naa ooosapa ka mogoꞌne tummatzina besa oo sootuhaꞌe oo-kooba tuꞌeyaꞌe.
66012017	Soo sutaꞌyoo yise ka Te Naa Besaa Tooa gi mapuꞌahoose mu wakwawaꞌa-ma maniga. Ka mu wakwawaꞌa nananesootuhi manegase sutaꞌyoo panetogogwa gi mu mapuꞌa.
66013001	Soo sutaꞌyoo panetogogwa yise ka tubetse baa-kumaba wunupetuga. Yise ka e pooha tuusoobedya-kwi nunuꞌu ka tubetse baa-wiꞌyoona tsebooeke. Sumu mano (10) aa-gana pooha tsotsotuꞌaꞌyaa noꞌoko tu aa-ma. Natakwatsukwuꞌyoo (7) wo-gana noꞌoko mu tu kwo-ma natubotuguna, “Mu sakwa nu-matoo nanesootuhi.”
66013002	Soo nunuꞌu e poonnena toohooꞌoo-waꞌne tabuꞌa, pana soo oo kuku ka oo tupa-no, wudaꞌa-waꞌne tabua. Soo sutaꞌyoo panetogogwa ka nunuꞌu sutakoo tu pooha geahoo, oosoo yise sutakoo moohedu oo mayugwese oosoo tunetammadu mane.
66013003	Sumuꞌyoo ka nunuꞌu wo-matu pabatsekoo tutzaga-gaꞌyoo, segesa-ma tooꞌe nabatsahoo. Pana soo oo natsegeana besa mani. Noꞌobatusoo mu numu gi Te Naa-wi tunakaꞌoedyudu ka teepu-koobatu oo sookwugaꞌe ka yabesoo besa oo manise, yise oo nakaꞌoedyuku mane.
66013004	Mu numu yise ka sutakoo panetogogwa-matoo nanesootuhi oosoo ka nunuꞌu sutakoo pooha-makase. Ka nunuꞌu-matoo tuwazoo nanesootuhina mee unakwe, “Yowsoo nunuꞌu, gi haga a matzooeku-waꞌneꞌyoo.”
66013005	Soo sutaꞌyoo panetogogwa ka nunuꞌu nenoyukwe ka Te Naa suda oo netamma tuunguna yise paba naneyugwe, ka umu tamme-kooba ooweoo gwetzoimodu tuwazoo. Ka sutakoo tu pooha oo gea ka pahe yise oo naamookwitu tomoba-witoo oo wumeakuwunukwutu. Oosoo nunuꞌu yise paba kusaꞌa ka Te Naa suda netammakwu mee soonammena ka Te Naa-witu esayiyina.
66013007	Oosoo napooha-maka ka umu Te Naa nakaꞌoedyukudu newohonekwuse, oosoo noꞌobatusoo numu moohedu manekwu tooe hanotu tooe ka yaa teepu-koobatu.
66013008	Mu gi Te Pabeꞌe nakaꞌoedyukudu saaꞌa ka nunuꞌu-matoo nanesootuhikwu.
66013009	Mu sakwa e unnena nakapunne,
66013010	soo nunuꞌu susumudu Te Pabeꞌe nakaꞌoedyukudu-matu wutumakwu, yise susumudu-matu goekwu. Gi tooe hownnekoo tooe namatzatsebooa-waꞌneꞌyoo. Gi suipana. Tamme sakwa ooosapa ka Te Naa-wi tunakaꞌoedyukuno.
66013011	Kummaꞌyoosoo nunuꞌu yadooawabe, numu nemooagakwudu ka teepu-wiꞌyoona tsebooegena nu oo poonne. Waahoo aa-gaꞌyoo ka seepu dooa-waꞌne. Ka sutakoo panetogogwa-waꞌne yadooakanga. Noꞌoko mu numu yaa teepu-koobatu ka nunuꞌu tutzaga-gaꞌyoo, besa-matoo mu nanesootuhi tuungu.
66013012	Soo nunuꞌu ka tu yadooawabe ka numu nemooagadu noꞌoko tu pooha haneku.
66013013	Soo numu nemooagadu nunuꞌu yadooawabe nanabesa tumadaꞌe ka nunuꞌu-kobenaꞌyoona. Ka goso nekemmaku ka mu numu pumme poonnepunne. Ooonnekoo soo nunuꞌu yadooawabe ka yaa teepu-koobatu mu numu nemooaga. Soo numu nemooagadu ka mu numu, hemma ka nunuꞌu-kwaꞌne tabuadu matabue tuungu.
66013015	Soo nunuꞌu yadooawabe ka tu pooha-toohakwi ka hemma nunuꞌu-kwaꞌne tabuadu namadabuedu mesoo yadooꞌe ka mu numu gi pumatoo nanesootuhidu oo goe tuungu.
66013016	Soo nunuꞌu tu yadooawabe meeoo, “Mu numu noꞌobatusoo sakwa nagopo ka tu mi-ma tooetoo tu aa-ma.
66013017	Soo tooe haga tooe ka nunuꞌu nanea-ma gi nakopodu gi hemma-ma tumuna gi hemma tumukwu.”
66013018	Tamme sumuna ka nunuꞌu sopedakwatoo. Oosoo nana oo naneana ka natzetatsungana 666 manakwe.
66014001	Yise ka e pooha tuusoobedya-kwi soo Te Pabeꞌe ka Te Naa giba-kooba wunu nu oo poonne. Ewaꞌyoo (144,000) numu oo manepunne onona nagopoꞌo, Te Naa tunetammapu.
66014002	Umu tunekwuna, nanakatsebooepunne.
66014003	Umu ka Te Naa pudu hoobea watsukweoo umu Te Naa besa pupuaꞌamu mu toha kakasa-gaꞌyoo papabeꞌemu-kobenaꞌyoona tuwazoo nekwuhu. Umu numu namagwetzoidu suuꞌmu ka hoobea sopedakwadoo.
66014004	Umuoo namagwetzoidu o manepunne ka ooosapa Te Pabeꞌe oedyukumodu gi tototzaba-gaꞌyoo gi hannanoꞌo ka nunuꞌu-matoo nanesootuhidu. Umu yise Te Naa-baa soo Te Naa yise ka gwetzoibu mu sootuhi.
66014005	Umuoo numu gi hannano esagoedu, ka suda tu tumatuguna mooasoo nematzagakwunipu.
66014006	Nu yise kummaꞌakoosoo toha kasa-gakoo ka teepu-koobakwi oo yotsenumme oo poonne. Oosoo noꞌobatusoo numu noꞌoko ka teepu-koobatu mu nanaꞌatabatumasoo apegeadu tuukweꞌe, “Mu ka mu maꞌemukwana maꞌwukese, soo Te Naa mu sootuhikwu.”
66014007	Oosoo pabatse mee unne, “Ka Te Naa nakabetseana oo nakaꞌoedyuku ka Te Naa-matoo nanesootuhina. Soo Te Naa noꞌokosoo hemma ka teepu-koobatu matabuepu ka tubetse baa yise ka te paꞌanakwatu tuwazoo.”
66014008	Soo waha nadatsungadu toha kasa-gaꞌyoo oo-nakwisoo yotsepunnena mee unakwe, “Soo mu numu ka Rome mee naneadu-wi nonobe-gaꞌyoo nanasuda manena yise mu noꞌobatusoo numu ka mu poonnena umu-kwaꞌne nanasuda manakwe. Umuoosoo nanasuda manena umu-matoosoo kodyuhoose kadoo mu mayugwe.”
66014009	Oꞌno yise soo pahe nadatsungadu toha kasa-gaꞌyoo punnoꞌo mu-nakwisoo yutseno meeoo unnemena, “Soo tooe haga tooe ka sutakoo nunuꞌu-matoo nanesootuhidu ka nunuꞌu oedyukuna,
66014010	soo suda mu manena umu-matoosoo kodyudooa. Umuoo sutaꞌyoo numu saaꞌa ka gi toogedu goso-wi nidooa, oeꞌyoo gi besa namanatzayakwe ka nuummaba wumakwu umu yise ka Te Pabeꞌe poonnena tooe nasootuaganekwu gi how oo madikwu.
66014012	Umu Te Naa-wi tunakaꞌoedyukudu yaa manakwana gi ni-waꞌneꞌyoo ka ooosapa Te Naa nakabetseana ka Te Pabeꞌe nakaꞌoedyukuna tooe ka mu numu pumme wohoꞌne sapa.”
66014013	Sumuꞌyoo yise paꞌanakwana mee unne, “Menoꞌo mu tunakaꞌoedyukudu ka Te Pabeꞌe-koobatoo nabatsase besa nasootukikwu.” Soo Te Naa Besa Pooha yise mee unne, “Aha, gi hee sutaꞌyoo umu-matoo kodyukwu. Umu yise nasootuhikwu ka besa tumatuguse.”
66014014	Nu yise ka Te Pabeꞌe poonne oona toha koomeba-ma oo katu. Soo Te Pabeꞌe ka noꞌoko mu pumme nakaꞌoedyukudu yaa teepu-koobatu matzobakwu.
66014015	Soo toha kasa-gaꞌyoo petuoose pabatse Te Pabeꞌe mee netamma, “Ka umu yaa teepu-koobatu noꞌoko u-kwi tunakaꞌoedyukudu matzobakooha. Menoꞌo mooasoo soo Te Naa noꞌoko nemamakwuhoo.”
66014016	Soo Te Pabeꞌe noꞌoko umu pumme nakaꞌoedyukudu matzobakooha.
66014017	Soo toha kasa-gaꞌyoo ka Te Naa-baaꞌyoona kemmadu ka kummaꞌakoosoo toha kasa-gakoo mee netamma, “Noꞌoko ka sutakoo numu yaa teepu-koobatu matzobakooha. Yaa manakwana soo suda mu tumatuguna umu-matoosoo kodyukwu.”
66014019	Soo toha kasa-gaꞌyoo yise noꞌoko mu sutakoo numu yaa teepu-koobatu matzobase kadooꞌoo mu mamaꞌe.
66014020	Tubetse ewaꞌyoo gi tunakaꞌoedyukudu kadoo namamaꞌe. Umu kadoo namamaꞌedu mu puupe yise oodutsekoo baa hoo-waꞌne pookoo natsipunnoꞌo dookapu-wi hoodape.
66015001	Yise ka e pooha tuusoobedya-wi natakwatsukwuꞌyoo Te Naa tutummatzidu mu toha kakasa-gaꞌyoo ka mu gi tunakaꞌoedyukudu numu yaa teepu-koobatu suda tumatuguna umu-matoosoo makodyukukwu.
66015002	Oꞌno ewaꞌyoo, Te Naa-wi tunakaꞌoedyukudu ka Te Naa-baa manipetu. Soo pukwi mu konnopunnena ka tubetse besa patatsadyana goso-no namayu-kwaꞌne tabuapunne. Umuoo o konnodu tunakaꞌoedyukudu gi ka nunuꞌu nanea-ma nagopo, umu gi nunuꞌu-matoo nanesootuhaꞌe. Oosoo nunuꞌu gi hownnekoo umu matzooeku-waꞌneꞌyoo.
66015003	Umu ka Te Naa pumme magwetzoise besa sokwama Te Naa tunekwukute ka oꞌnosoo Moses tu nanamooatupu manepu-waꞌneꞌyoo, yise ka Te Pabeꞌe tamme-koobatoo oo nabatsapu-witu nekwuꞌu. Umu meeoo, “U, Ne Naa unu pooha-gaꞌyoo besa manakwe. U ooosapa kaaheno manedu, u noꞌobatusoo numu-kooba katudu.
66015004	Noꞌobatusoo numu mee u nesookwugaꞌe, ‘U tubetse unu pooha-gaꞌyoo. Gi haga u-kwaꞌne besaꞌyoo. Noꞌobatusoo numu u nakaꞌoedyukuna u-matoo nanesootuhikwu, umu ka u nakasopedakwatoona ka pumme u magwetzoipu.’ “
66015005	Nu yise ka Te Naa pukwiꞌyoona poonnese,
66015006	mu natakwatsukwuꞌyoo (7) toha kakasa-gaꞌyoo ka Te Naa pukwi manepunne-kwiꞌyoona kuꞌahooke. Umu ka numu nanasuda manepu umu-matoosoo makodyukukwudu. Umu besa toha namasooana oa tupe namadabue-ma tu ama wupaka.
66015007	Sumuꞌyoo yise ka umu watsu Te Naa pooha manepunnena-matu ka mu toha kakasa-gakoo nanasusumu tseda yoongedahoo. Soo tseda mu sutakoo numu yaa teepu-koobatu manena-ma nakaanokute.
66015008	Soo Te Naa Pooha unu natzooe ka Te Naa pukwiꞌyoona kaanohokwu, gi haga ka Te Naa tzage mane-kwaꞌneꞌyoo. Ka mu toha kakasa-gakoo tunetummana mamakwuhoose, oꞌno saaꞌa mu numu ka Te Naa tzageꞌe meesoo manidooa.
66016001	Soo Te Naa ka mu natakwatsukwuoo toha kakasa-gakoo pabatseꞌe mee netamma, “Meaꞌase ka natakwatsukwuoo (7) sutakoo tseda-wi nuunetadu ka mu numu nanasuda manepunne ka teepu-koobatoo makodyuhoo.”
66016002	Soo mooeꞌugasoo toha kasa-gaꞌyoo ka mease ka pumme tseda-witu ka teepu-koobatu wukwate ka mu numu ka nunuꞌu nagedu yise unu nananuumadu uagoe.
66016003	Soo waha nadatsungadu toha kasa-gaꞌyoo tseda-witu ka tubetse baa-witoo wukwatehoo. Soo yise puupe-kwaꞌne manise, noꞌyoona hee ka tubetse baa-witu batatuihoo.
66016004	Soo pahe nadatsungadu toha kasa-gaꞌyoo punnoꞌo ka pumme tseda-witu ka teepu-koobatoo wukwatuhoo noꞌyoona yise mu patzona ka baa hooodu-no, puupe mani.
66016005	Soo toha kasa-gaꞌyoo mee unakwe, “U, Ne Naa u besa manakwe.
66016006	Mu sutaꞌyoo ka umu u-kwi tunakaꞌoedyukudu yise umu u yadooawabe goehoo ka mu puupe ka teepu-koobatoo wutookahoo. Menoꞌo yise umu ka puupe hebekwu.”
66016007	Nu yise sumuoo nanesootuhiwunu oo naka mee o unakwe, “Aha, Ne Naa unu pooha-gaꞌyoo. U toge tumatuguna. U ka umu u-kwi tunakaꞌoedyukudu u tuukwe-kwaꞌnesoo manakwe.”
66016008	Soo watsu nadatsungadu toha kasa-gaꞌyoo pumme tseda-witu ka taba-kooba wukwatekoose, unusoo udutu petuhoo mu yise mu numu tooꞌe kootuꞌi pana umu nanasuda ka Te Naa netamma tooe ka oo pooha ka sutakoo tzadyooikudu sapa. Umu uga ka Te Naa nanesootuhina soo Te Naa uga mu sootuhise, umu gi ka Te Naa nakaheesoobedya yise ka nanasuda tu manena gi maꞌwu.
66016010	Soo manege nadatsungadu toha kasa-gaꞌyoo pumme tseda-witu noꞌoko mu nunuꞌu tunetammana umu-koobatoosoo wukwatehoo. Mu nunuꞌu pabeꞌe nagedu togabu-wi mani, puusoo nanatoo nisagoehoose.
66016011	Umu nanasuda ka Te Naa te paꞌanakwatu netamma ka nuummaba wumana ka uagoena. Oo manepana umu gi ka nanasuda tu manena maꞌwu.
66016012	Soo naapahe nadatsungadu toha kasa-gaꞌyoo pumme tseda-witu ka paba hooodu Euphrates mee naneadu baa-witoo oo wukwatehoo, soo baa yise pasahoo mu soyuzu ka tabatsebooe-nakwa teepu-gaꞌyoo mesoo kemmaꞌakwu oo-toogoo mu tumaꞌekwu.
66016013	Mu pihoo tsotsoapa pamogo-kwaꞌne tatabuedu nu poonne. Sumuꞌyoo ka sutakoo panetogogwa tupiꞌyoona, sumuꞌyoo ka nunuꞌu tupiꞌyoona, soo sumuꞌyoo yise punnoꞌo ka esayaꞌedu yadooawabe tupiꞌyoona kemma.
66016014	Mu tsotsoapa mu numu nemooagakwudu noꞌobatusoo yaa teepu-koobatu nesumuse ka Te Naa oemota neyugwekwutu oꞌno yise Te Pabeꞌe wohonedu.
66016015	Mooasoo soo Te Pabeꞌe Jesus mee unnegapu, “Nu saaꞌa petudooasoo gi numu nuka sookwinoꞌo. Namabetsabepunne oꞌno mu gi nasookwidooa. Mu namabetzapepunnedu nu sootuhikwu.”
66016016	Mu tsotsoapa tumanisakoekukwitu yise noꞌoko mu numu Te Naa wohonedu nesumuhoo ka Armageddon mee naneadu-wi.
66016017	Oꞌno yise soo natakwatsu natasungadu toha kasa-gaꞌyoo pumme tseda-witu ka teepu paꞌanakwitoo wukwatehoo. Soo Te Naa yise tamme-koobatu paba yadooa, “Namamakwuhoo.”
66016018	Oꞌno yise tukwukwetsena, nunuꞌana soo teepu unu yutsungakooha.
66016019	Soo numu nokatuna Rome mee naneadu ka nanasuda manedu petukwadu pahe-baa nuugotehoo. Noꞌoko ka mu numu nogatuna ka teepu-koobatu kadooꞌoo namaꞌe. Soo Te Naa oo soomayu ka umu numu Rome-wi nogatudu tumaꞌemukwana yise umu-matoosoo kodyu.
66016020	Noꞌyoona teepu atasoo mani.
66016021	Yise paꞌanakwana papabatse-ma hakwotukwakooha. Mu papabatseꞌyoo hakwotukwadu ka mu numu-koobatoo sawehoo umu numu yise Te Naa oetu tuꞌaganena suda oo netamma pana umu gi ka nanasuda tumanena maꞌwu.
66017001	Sumuꞌyoo mu toha kakasa-gaꞌyoo-matu sumuoo mu nanasuda manena uga ka tseda-wikoo yoongana-matu nu-matoo kemmase mee e netamma, “Ta sakwa tupoonnega, nu-no kemmow nu u tzapoonnekukwu ka moogoobu mogoꞌne nanasuda tumaꞌemukwana oo-matoosoo kodyu. Soo mogoꞌne bahoodu-kumaba nobe-gaꞌyoo. Esoo mogoꞌne ewabatusoo numu-kooba katudu.
66017002	Mu teepu-koobatu numu moohedu ugasoo nanasuda oo-no maneyakwe.”
66017003	Soo toha kasa-gaꞌyoo yise e bika ka e pooha tuusoobedya-kwi ona numu-wanatoo. Nu sumuoo mogoꞌne poonne ka atsa nunuꞌu-kooba oo katu oosoo nunuꞌu ewow oo-ma natuboꞌo mee naꞌunnedu, “Mu sukwa nu-matoo nanesootuhi.” Soo nunuꞌu natakwatsukwuoo (7) wo-gana sumumanoꞌyoo (10) aa-gaꞌyoo.
66017004	Soo mogoꞌne unu nanenagadu-kwi namasooana, unu nanenagadu patze tupe oo-maꞌyoona patakwetseakawunu ewow oa tupe hee-gaꞌyoo. Oa tupe namadabuena tseda yoongana noꞌyoona soo suda oo tumatugupu oowekoo yoongakatu.
66017005	Soo mogoꞌne naneana oo oo-ma naboꞌo mee watze naꞌunnedu, “Pabaꞌyoo Rome noꞌobatusoo ka teepu-koobatu suda namanedu mahetapunnedu.”
66017006	Soo mogoꞌne ka umu Te Naa dooamu goena mu puupe-ma bayaꞌe. (Nu ka oo poonnese gi oo nakasopedakwatoo).
66017007	Soo toha kasa-gaꞌyoo yise mee e netamma, “How manena yise u ka oo poonnepana gi oo nakasopedakwatoo? Nu ka mogoꞌne noko ka nunuꞌu natakwatsukwuoo (7) wo-gakoo,-kooba oo katu-kwitu besasoo u tuukwekwu.
66017008	Soo nunuꞌu oꞌnosoo uga nummenummedu pana menoꞌo yaꞌepu. Soo nunuꞌu pudusoo ka teepu tzatoboyakwusoo saaꞌa kadoo namayugwekwu. Mu gi Te Naa doodooamu gi oo nakasopedakwatoona ka nunuꞌu poonnese.
66017009	U sakwa ekow tuwazoo nakasopedakwatoo soo nunuꞌu natakwatsukwuoo (7) wo-gaꞌyoo natakwatsukwuoo (7) giba manepunnena. Umuoo soo wo punnoꞌo natakwatsukwuꞌyoo (7) numu-kooba aatadu mee tuwazoo naꞌunnedu.
66017010	Manegeꞌyoo tuipu sumuꞌyoo togesoo menoꞌo gwetzoinumme sumuꞌyoo gisoo numu pabeꞌe namayugwe, pana ka petuse oosoo gi haaꞌnoto numu-kooba katukwu.
66017011	Soo nunuꞌu uga gwetzoidu pana menoꞌo gi, puu ugasoo numu-kooba katudu umu natakwatsu-waꞌneꞌyoosoo (7). Saaꞌa oosoo punnoꞌo kadooꞌoo tubetse namayugwekwusoo.
66017012	Soo nunuꞌu sumumanoꞌyoo (10) aa-gaꞌyoo u poonnena sumumanoꞌyoo numu-kooba aatadu mee nanetammana gisoo numu moohedu pana saaꞌa ka nunuꞌu-no numu-kooba aatakwu gi haaꞌnoto.
66017013	Umu noꞌyoona ka nunuꞌu nakabetseakwu yise noꞌoko numu pukooba mu aatadu ooka nakabetseꞌa mayugwekwu.”
66017014	Soo toha kasa-gaꞌyoo mee e netamma, “Oosoo baa hooodu u poonnena mee naꞌunnedu noꞌobatusoo numu yaa teepu-koobatu nanetammana. Soo nunuꞌu numu nemooagadu ka sumumano (10) numu-kooba aatadu-no ka mogoꞌne gi petzabekwu. Umu oo matzooekuse noꞌoko hemma oo hee-gana hanehookwu. Umu goso-ma oo nikuse kadooꞌoo oo tubetse mamaꞌekwu. Soo Te Naa meeoo tusoohanena umu ꞌyoo manakwe. Umu ka Te Naa unne-kwaꞌnesoo manakwe. Soo mogoꞌne ka u pooha tuusoobedya-kwikoo u poonnena ka Rome nanetammana ka numu nanasuda nenoyukwedu. Umu numu-kooba aatadu ka Te Pabeꞌe wohonena ono nanaꞌakwekwu, soo Te Pabeꞌe noꞌoko umu pumme nagedu pummesoo tunetutzeana-no mu matzooekukwu. Soo Te Pabeꞌe noꞌoko numu ooonnakwa pooha-gaꞌyoo.”
66018001	Ka saaꞌa nu kummaꞌakoosoo toha kasa-gakoo poonne paꞌanakwana tubongo oo wuekena, oosoo mu toha kasa-gakoo moohedu. Besa patakwetzeakena, noꞌoko ka teepu kootabuakukena.
66018002	Pabatseꞌe yadooase mee une, “Noꞌobatusoo numu ka Te Naa tu nakabetseana maꞌwukese ooka Rome-witu namanewunutu Te Naa ooonakwasoo oo sooyukwena. Mu numu-kooba aatadu yaa teepu-koobatu punnoꞌo. Umu hemma-ma tumudu unu moogooba mane ka Rome-witu no tuheꞌnena hemma-ma tumuna, ewa heedooa petuga. Soo pabatseꞌyoo numu pukwi nokatuna, Rome mee naneadu tubetse kadoo namaꞌe. Ewaꞌyoo mu tsotsoapu yise tooe hownneꞌyoo tooe sutaꞌyoo oe manekwu yaa manakwana.”
66018004	Te Naa paꞌanakwana paba yadooa meeꞌe unena, “E nanumu, mu Rome numu suda tumaduguna, gi Rome numu-ma tzabepana. Gi too umu-waꞌnesoo manepana, miꞌyoona mea. Oꞌno soo mu tumaꞌemukwana gi mu-matoosoo kodyudooa.”
66018006	Soo Te Naa meeꞌe too une, “Mu numu ka Rome-witu suda tumaduguna waha oo-koobakwizoo umu-matoosoo kodyudooa.
66018007	Unu oo maꞌe, mu numu puu nuummabu puusoo nagea ka sutakoo numu pu-ma tu poohana, noꞌokosoo hegana. Soo Rome-witu numu meeoo tusooyukwe. ‘Numme yow naduyadu, numu ooonakwa sutakoo pooha-gaꞌyoo. Nu gi a natamawukana. Nu gi hemma suda soonameku-waꞌneꞌyoo.’
66018008	Menoꞌo yise noꞌyoona suda mu tumadugupu, sumu tabeba-wizoo oo-matoosoo kodyukwu. Numu tuikwu, suda nasokwamakwu, yise natseatuikwu. Soo Rome goso-ma kadoo kooyugwekwu. Nu oo mu yukwekwu nu unu pooha-gaꞌyoo.”
66018009	Ka mu numu-kooba aatadu Rome no tuheneꞌetu gi Te Naa nakabetseadu ka Rome naꞌe, oo kweedapunne, oo poonnena unu suda sokwama.
66018010	Umu suaꞌe ka umu ooosoo maꞌekwu mee sokwamana, kwingaꞌasoo konnopunnena mee une, “Udaꞌa suda tooꞌe, tubetse unu suda. Soo pabatseꞌyoo Rome gi nasoonubooedu yabetse kadoo mani.”
66018011	Mu hemma-ma tumudu ka teepu-koobatu suda sokwamakwu ka Rome gadoo namayukwe, ka gi haga hemma tumu manese.
66018012	Mu numu ka onosoo Rome-witu ewa nanenakadu noꞌobatusoo hemma-ma tumuyakwe.
66018014	Mu wakwawaꞌa hemma-ma tumudu ka mu numu umu-baa tooꞌe petu pana gi hownnekoo hemma tumu-waꞌneꞌyoo. Ka tu hemma gadoo nuugwe gi haga oweoo tunehue-waꞌneꞌyoo.
66018015	Mu wakwawaꞌa hemma-ma tumudu nesuaꞌe ka mu ooosoo namaꞌekwu mee sokwamana, kwingaꞌasoo konnopunnena,
66018016	mee unena, “Uda! Suda tooꞌe, tubetse suda tooe. Soo Rome yabesoo kadooꞌoo namaꞌe. Unu nanenakadu kwasu-gaꞌyoo, oa tupe, unu nanenakadu namasooapu-gaꞌyoo.
66018017	Menoꞌo gadooꞌyoo.” Noꞌyoona mu sake Rome-witoo hemma nodu, baa-koobaꞌyoona ewow natumanagayakwedu kwingaꞌasoo konnopunne.
66018018	Umu ka oetu kweedapunnedu oo nipunne oo poonnese papabatseꞌe mee une, “Gi hanotu ekeow Rome-waꞌneꞌyoo.”
66018019	Umuoo ka suda sokwamana yagana mee unena, “Uda! Suda hiꞌyoo, tubetse suda tooe. Numme besa manekese ka Rome-witu ewa ne tumanagayakwese. Pana Rome yabesoo gadooꞌoo koomani.
66018020	Mu toha kakasa-gaꞌyoo, mu tunakaꞌoedyukudu, mu nanamooatupu soo Te Naa yadooawabe, soo Te Pabeꞌe tunemayakwewabe punnoꞌo, besa sokwama ka Te Naa tunetammana namamakwupu.”
66018021	Yise soo unu natzooedu toha kasa-gaꞌyoo tusoonoo-kwaꞌnekoo pabahoo tupe ka tubetse baa-witoo tawazeoo mee yise une, “Soo Rome mee naneadu yooonnekoosoo kadooꞌoo namaꞌekwu.
66018022	Mu tunekwudu, mu tutzadyagakudu-no gi tunemayukakwu. Mu numu hemma matabuedu punnoꞌo gi onona tumatabuemanekwu gi nahongobetookwu tuwazoo.
66018023	Mu tugootabuakuno punnoꞌo gi gootabua manekwu, mu numu gi nananodukwadoo-waꞌneꞌyoo. Mu papaba nanana hemma-ma tumudu uga ewa oetu mu natumanakakudu ka teepu-koobatu, umu ka sutakoo pooha-gana numu poohadu, suda numu mayugwe.
66018024	Soo Rome oe naneyukwe oosoo ka mu tunakaꞌoedyukudu koese, yise ka Te Naa yadooawabe noꞌoko mu numu teepu-koobatu nakoedu tuwazoo.”
66019001	Nu yise ewatsekoo numu naka tamme-koobakoo Te Naa-baaꞌyoona papabatse mee unena naka, “Soo Te Naa tubetse besaꞌyoo te magwetzoina unu naduyadu pooha-gaꞌyoo, gadooꞌoo hee oo ooonakwa pooha-gaꞌyoo.”
66019002	Besa oosoo Te Naa ka oo mu yugwese ka umu pumme nanesootuhidu, unu suda mu yukwe nabatoo namasawekuna, suda manena. Mooasoo yise mu tumaꞌemukwana umu-matoosoo kodyu.
66019003	Umu yise ka Te Naa Besa Pooha-toohakwi papabatseꞌe mee une, “Tamme sakwa ka Te Naa suuꞌmu nesootuhi. Mu Rome numu suda manepu gi nasoomuꞌwa-waꞌneꞌyoo.”
66019004	Mu wahamanoꞌyoona watsumatsebooekudu (24) toha kakasa-gaꞌyoo papabeꞌe ka mu watsukweꞌyoo Te Naa besa pupuaꞌamu manena ponnena meatzedose ka Te Naa-matoo nanesootuhikooha. Ka Te Naa Besa Pooha-toohakwi mee umu unegono, “Togesapa u Ne Naa tubetse besaꞌyoo.”
66019005	Ka Te Naa kumabaaꞌyoona nu tuapu naka mee une, “Noꞌyoona tamme ka Te Naa nakabetseana oo tumatzidu sakwa oo nesootuhi. Noꞌobatusoo numu oo nakaꞌoedyukudu sakwa punnoꞌo Te Naa netubetseyi.”
66019006	Nu yise tuwazoo ewow numu nakasoo papabatse ka Te Naa Besa Pooha-toohakwi mee unekono, “Te Naa mooasoo noꞌokosoo ka sutakoo matzooekupu, soo Te Naa naduyadu pooha-gaꞌyoo, soo Te Naa menoꞌo tamme-kooba tueyaꞌekatu.
66019007	Tamme sakwa ka besa-matoo besa sokwama. Soo Te Pabeꞌe uga nabatsapu menoꞌo gwetzoidu mu tunakaꞌoedyukudu pu-toogoo namamakwupunne nadooha mu mayugwekwu.
66019008	O umu besa tumadugupu, gi tosadu tunakaꞌoedyukudu.”
66019009	Soo toha kasa-gaꞌyoo nu-notu yise mee e netamma, “U sakwa eka botugu besa kaaheno ka Te Naa yadooapu mee unakwe, ‘Yaa manakwana umu noꞌyoona ka umu ooosapa Tu Pabeꞌe noꞌyookwu oosoo mu besaa dooamu-gana ooosapa mu sootuhi.’ “
66019010	Nu yise ka toha kasa-gakoo-kobena meatzedose oo-matoo nanesootuhikooha. Pana oosoo mee e netamma, “Gi nu-matoo nanesootuhipana. Nu ka Te Naa sukwe natumatziwabe numu-kwaꞌnesoo manedu. Ka Te Naa-matoo suuꞌmu nanesootuhi. Soo Te Naa Besa Pooha ka umu Te Naa numu tunepohabeku-too ka Te Pabeꞌe-witu.”
66019011	Nu yise ka Te Pabeꞌe poonne paꞌanakwana aaba-kooba katuna tubongo oo wuekena. Soo Te Pabeꞌe togesapa unakwe ka tu une-kwaꞌnesoo manakwe. Soo Te Pabeꞌe kaaheno besakoo mu numu nemadabuekoo, noꞌoko gi togekoo matzooekudu.
66019012	Soo Te Pabeꞌe noꞌoko gi hemma nekwatzekudu. Noꞌobatusoo soo hee ka Te Pabeꞌe-toohakwi manepunnekwu, noꞌobatusoo numu tooe. Soo Te Pabeꞌe suuꞌmu puusoo nawitu soopedakwadoo.
66019013	Soo Te Pabeꞌe noꞌoko soo hemma matzooekupu. Soo Te Pabeꞌe Te Naa madumotseapu, oosoo suuꞌmu tu nanumu magwetzoi.
66019014	Ka Te Naa manepunne-kwiꞌyoona mu nananesootuhidu-no gi totsabu-gana ka Te Pabeꞌe punnoꞌo aabu-gakoo-nakwi woyooadape.
66019015	Ka Te Pabeꞌe sukwe yadooꞌa suda manedu gadooꞌoo mani. Soo nanasuda mu manepu umu-matoosoo kodyukwu.
66019016	Ka oodutsekoo oo wunagaꞌa-ma yise oo si-ma mee natuboꞌo, “Yowsoo noꞌoko numu-kooba tubetse katukwudu.”
66019017	Nu yise ka toha kasa-gakoo ka taba tabedooapunne-kwi wunudu poonne, noꞌoko mu a toogoo tukadu yozumodu hootsebaꞌa mee mu netamma, “Mu paba tukakwu ka mu ewa sutaꞌyoo numu pudusoo nagoekwu mu saaꞌa oꞌno mu tukakwu soo Te Naa mooasoo tunemamakwu pu-toogoo a namanekwuna.
66019018	Mu noꞌobatusoo sutaꞌyoo numu tookoo sooakwu, yise mu hootsebaꞌa pookoo tuina tookoo tukakwu tuwazoo.”
66019019	Oꞌno yise nu ka sutakoo nunuꞌu papabeꞌe tu nananumu mu nesumutoo ka Te Pabeꞌe tumooꞌoona poonne.
66019020	Mu nunuꞌu papabeꞌemu yadooawabe nahemahoose ka paba hano-kwi nidabedu oa saanoo-kwaꞌne kookwanapunnedu, kweedapunnedu, numu kweekahaꞌekudu-kwitoo natzabepuꞌa togesoo gwetzoina.
66019021	Noꞌyoona mu Te Pabeꞌe wohonedu, ka Te Pabeꞌe sukwe yadooase gadoo namaꞌe. Noꞌyoona mu hotsebaꞌa mu tookoo tu wuzuꞌme-kwitoo tukana.
66020001	Nu yise ka toha kasa-gakoo poonne paꞌanakwana tubonga wuekena. Oosoo ka sutakoo pukwi nakwutumakwuna teepa tawaga-kwi nanatzakwona pu-ma natzepunooena gwuuna. Soo Te Naa mooasoo ka sutakoo oo tzakuna tuungu.
66020002	Soo toha kasa-gaꞌyoo ka sutakoo panetogogwa wutuma ka ooosapa umu mooe namanumudoopu numu nemooagapu oo-ma tzakatuse oo tzagunahoo ewa (1OOO) tomoba-witoo.
66020003	Soo toha kasa-gaꞌyoo ka sutakoo panetogogwa ka pukwi oo nakwutuma-kwitoo tzawunihoose, oo tzatumowse, oo tseboonooehoo. Soo sutaꞌyoo panetogogwa yise ewa tomoba-witoo gi mu numu nemooaga-waꞌneꞌyoo. Soo sutaꞌyoo panetogogwa pihoo nanea-gaꞌyoo Etzaꞌa, tooetoo Sutaꞌyoo mee naneꞌa tuwazoo.
66020004	Oꞌno mu tunakaꞌoedyukudu Te Naa netuzeana mu numu nehanekwudu mu numu-koobena aataꞌa. O umu numu ka Te Pabeꞌe noko Te Naa unnepu tunedyooedu. Ooonneꞌyoona mu sutaꞌyoo numu mu goꞌe. Umu ka Te Pabeꞌe-no ewa (1000) tomoba-witoo mu numu nemadabuekwu.
66020005	Mu sutaꞌyoo numu tuina ka Te Naa tunepohabekuse ka mooe petugase. Ka ewa (1,000) tomoba namamakwuse suuꞌmu.
66020006	Mu tunakaꞌoedyukudu numu punnoꞌo besa tu sokwamakwuna besa nasootuhikwu. Umu gi ka gi tookedu goso-kwitoo meakwu.
66020007	Ka ewa (1,000) tomoba namooese soo Sutaꞌyoo ka tu nakwutama-kwiꞌyoona numu-matoo natzamaꞌwukesoo numu tu nemooaga-witoosoo kodyukwu.
66020008	Umu Gog noko Magog Te Naa-matoo nananesootuhidu tumooꞌoodu. Umu tunakaꞌemukwadu ewaꞌyoo, gi nadatsungapu.
66020009	Umu noꞌoko ka teepu-koobakwi manakwana kemmase ka umu ka Te Naa-wi tunakaꞌoedyukudu pukwiꞌyoona takonekwu yise paꞌanakwana ka goso-ma mu nakootsasooakwu.
66020010	Soo Sutaꞌyoo numu nemooagadu ka gi tookedu goso-kwitoo ka nunuꞌu yadooawabe numu nemooagadu oetu tzakwunipu. Umu tatabewano yise totogano ooosapa nuumaba wumakwu.
66020011	Nu yise ka Te Naa poonne pabatsekoo toha kadunoo-kwi ka mu numu nesootunagakatu. Soo teepu oo paꞌana-kwitu ka teepu-no gadooꞌoo namamaꞌe.
66020012	Tuipu numu tooe hano tooe namayosuse, noꞌobatusoo tuipu numu ka Te Naa-kobena konnopunne. Soo Te Naa oꞌnosoo mu manena botugukwu. Sumuꞌyoo yise tubope ka mu numu ooosapa momokwudu naneana pukwi nabona punnoꞌo natzakwunahoo. Mu tuipu numu gi tunakaꞌoedyukudu noꞌoko tu manemopu-ma nanemadabuehoo. Noꞌyoona ka umu tubope-wi nanaboꞌo.
66020014	Tooe haga tooe naneana gi ka tubope-wi nabodu numu ooosapa gwetzoikwuna nasootuhipu ka gi tookedu nikatudu-kwaꞌne. Oꞌno soo numu yaꞌekwuna ka gi tookedu goso-kwitoo natzawunihoo. Oosoo nikatudu-kwaꞌneꞌyoo Penakwa Numu Yaekwuna mee naneꞌa. Umuoo gi Te Naa hee soobedyadu. Oꞌnosoo Etzaꞌa unnepu gadoo namayugwe, oꞌno manakwana numu gi yaꞌe-waꞌneꞌyoo.
66021001	E pooha tuusoobedya-kwi soo Te Naa ekeow teepu-koobatu namapudutupudoo, tamme-koobatu pudu matabuehoo, soo tubetse baa gadooꞌyoo.
66021002	O umuoo Te Pabeꞌe-wi tunakaꞌoedyukudu pudu teepu-kooba tubewa-gaꞌyoo.
66021003	Sumuꞌyoo Te Naa oo-tuganaꞌyoona meeoo une, “Menoꞌo manakwana soo Te Naa ooosapa tu dooamu-noꞌyoopunnekwu mu ooosapa Te Naa-matoo nanesootuhikwu. Te Naa ooosapa mu doodooamu-gana mu mabetseakwu.
66021004	Umu teaꞌa noꞌyoona besa sokwamana, nuumaba gadooꞌyoo gi tuikwu.”
66021005	Soo Te Naa meeoo unakwe, “Nu noꞌoko hemma mapudutupudoo u sakwa te nanumu tuukwe e unena kaaheno togeꞌyoo.”
66021006	Soo Te Naa yise e tuukwe, “Nu noꞌokosoo hemma matabuepu yow nu noꞌoko a mamakwuhoopetu. Nu tooe haga tooe nu-toohatoo nasoomawunidu, ka gwetzoibu, gi mobegwa-gakoo mu sootuhikwu.
66021007	Mu numu e besa unnepu nakaꞌoedyukumodu nu besa mu sootuhikwu. Oꞌno yise umuoo pudu teepu-koobatu tabewa-gakwu, nu mu dooamu-gakwu.
66021008	Pana mu sutaꞌyoo numu tuuyapa-gaꞌyoo, wahabu tuusooyugwedu, gi toge-matoo nanesootuhidu, numu goedu, yise too gi toge nanakwenagoedu yise nanapoohadu, esagoedu, umuoo ka gi tookedu goso-witoo natsemaꞌanakwu.”
66021009	Soo toha kasa-gaꞌyoo nu-no yadooadu mee tuwazoo e netamma, “Ta sakwa ka umu Te Pabeꞌe unu soobedyana pukwiꞌyookwuna poopoonnega.”
66021010	Soo toha kasa-gaꞌyoo e bikase numme oona paꞌa giba tzogwedu-kwi pepetuga. Numme besakoo mu poonne mu nananesootuhidu-pukwiꞌyookwuna, paaꞌanakwana tubongo ka teepu-koobatoo wuekena,
66021011	besa tabuana ka Te Naa Besa Pooha-toohakwi.
66021012	Ka e pooha tuusoobedya-toohakwi ka umu sumu mano waha matsebooekudu (12) nanaꞌataꞌyoosoo nanatzakwona-gaꞌyoo Jew numu-ma nananeadu. Mu nananesootuhidu pukwi nobeduguna oo naꞌoonakwi tupe nakooduadoo sumu mano waha matsebooekudu (12).
66021013	Watsuba pahe nanaꞌemota nanatsakwoneta, mu numu ka tooe hano manakwana Te Naa-baa petudyina.
66021014	Soo tupe koodua oo naꞌoonakwitu sumu mano wahamatsebooekudu (12) papabatsekoo tupe-kooba namadabuꞌe. Umuoo ka Te Pabeꞌe yadooawabe oo tunemadabuepu mooe wahamodu.
66021015	Soo toha kasa-gaꞌyoo oodutsekoo hoope hemma pu-ma namanagana kwuuna, ka mu nananesootuhidu-pukwiꞌyoona nobe-gakwuna managakwuse.
66021016	Ka oo managase nanaꞌemota nananoꞌosoo namanagahoo yise tubetse pabatseꞌyoo (1500 miles). Tubetse ewatsekoo numu mesoo tzidu.
66021017	Soo tupe koodua punnoꞌo tubetse besa namadabuepu.
66021018	Besa tabuana gi totsa-ga-kwaꞌne tabuapunne.
66021019	Ewatsekoo nanaꞌatabasoo besa tatabuadu tupe-ma namadabuepu. Mu po ootoogoo po-kwakwabedu punnoꞌo noꞌyoona oa tupe namadabuena.
66021022	Soo Te Pooha Naa, Te Pabeꞌe-no ooosapa mu numu nagasoo nobe-gaꞌyoo, ooonneꞌyoona umu gi nanesootuhi nobe-gaꞌyoo.
66021023	Noꞌyoona umu oo doodooamu ka Te Pabeꞌe noꞌoko Te Naa pooha-toohakwi manemo. Ooonneꞌyoona gi togaba-gaꞌyoo.
66021024	Noꞌobatusoo numu ka Te Pabeꞌe-toohatoo nanemawunikwu.
66021025	Gadoo hee pu-mama numu nasoosuina.
66021026	Noꞌobatusoo numu oe petudyikwu, ka Te Naa nesoogwugikwuse.
66021027	Tooe haga tooe ka Te Naa Tooaꞌana yise oo-noꞌyookwu. Mu sutaꞌyoo numu gi oe naneꞌegakute mu tooe hemmatu tooe nanesootuhidu punnoꞌo gi oe naneꞌega-waꞌneꞌyoo.
66022001	Oꞌno yise Te Naa tumatzidu toha kasa-gaꞌyoo nuka tu pooha poonnekuna, ka besa patatzadyadu gi totsa-gakoo baa hoodu ka Te Naa noko Te Pabeꞌe-pukwiꞌyoona nakwana kemmadu.
66022002	Umu numu baa hoodu nanaꞌenakwi nanobe-gaꞌyoo, soo besa peha kammadu natukadu ka hoodu nanaꞌenakwi, noꞌoko muha-ma nanakummaꞌakoosoo besa peha kammadu pooe-mamaꞌyoo naayakwe. Soo numu pu-matu peha tukana ooosapa gwetzoimokwu. Mu numu yise gi nanakwohonena. Soo numu besa nanano tuunoꞌyugwe.
66022003	Tooe hee sutaꞌyoo otuoo gadooꞌyookwu. Soo Te Naa-no Te Pabeꞌe o numu nehanepunnena, umu ooosapa ka Te Naa-matoo nanesootuhina, umuoo ooosapa Te Naa dooamuna
66022004	ooosapa oo-noꞌyookwu.
66022005	Soo Te Naa ka kootabuape manepunnena umu ka oo-baaꞌyoona mu numu gi togabu poonnekwu. Ka ooosapa gi mobegwa-ga gwetzoimokwu, besa sokwamana.
66022006	Mee tuwazoo nu tuusoobedya soo Te Naa tumatzidu toha kasa-gaꞌyoo yise mee e netamma, “Nu toge kaaheno tuukwe, ka Te Naa tubetse tunemadipu nuka oo tunemanekupu nu mu tuukweꞌe. Soo Te Naa mu tuukwepu pudusoo a namanekwuna.
66022007	Soo Te Pabeꞌe pudusoo ka teepu-kooba kodyu petukwu.” Soo tooe haga tooe ekeow nakaꞌoedyukudu, ka a naꞌunepu mayohona besa sokwamamokwu.
66022008	Nu ka hemma poonnese, oo nakase tuwazoo, ka toha kasa-gakoo kobena meatzedose, oo-matoo nanesootuhikooha.
66022009	Pana soo toha kasa-gaꞌyoo mee e netamma, “Gi nu-matoo nanesootuhipana, ta nawaꞌneꞌyoosoo. Tamme Te Naa-toohatu nanakwaꞌnesoo, tamme sakwa ooosapa ka Te Naa-matoo suuꞌmu nanesootuhimo.”
66022010	Mee tuwazoo e netamma, “U nanumu tuukwe soo hemma ꞌyoo manekwuna tuganaꞌa manegena. Mu tubetse gi tunakaꞌoedyukudu sumuna gi nasoomamakwudu.”
66022012	Soo Te Pabeꞌe mee e netamma, “Nu pudusoo numu-basoo kodyu petukwu. Nu besa tuꞌoedyukudu sootuhikwu pana gi tuꞌoedyukudu suda namanatsayakwu.
66022013	Nu yow noꞌoko hemma matabuepu. Nu noꞌoko hemma mamakwu petugakwudu.
66022014	Tooe haga tooe ka suta tu manena soomoodyise ka nu-tooha manise besa soonamekwu, ooosapa gwetzoibu nasootuhikwu ooosapa yise nu-noꞌyookwu.
66022015	Mu gi toge manedu nu tzasobedyakwu gi nu mu sootuhikwu. Nu ka nanaꞌesagoena, nanasuda tumaduguna, kummaꞌakoosoo-matoo nanesootuhina, numu goena, nanapoohana, umuoo yise gi nasootuhikwu.”
66022016	Soo Te Pabeꞌe meeꞌe e netamma, “Noꞌoko hemma u tuusoobedyana te nanumu tuukwe. Nu yow Mu Tubetse Pabeꞌe, unu pooha-gaꞌyoo.”
66022017	Soo Te Naa Besa Pooha, Te Pabeꞌe-wi tunakaꞌoedyukudu-no, ka mu yaatoo numu meeoo netamma, “Te Pabeꞌe-tooha manese oo nakaꞌoedyukuna, mu ka gi mobegwa-gakoo gwetzoibu-ma nasootuhikwu.”
66022018	Tooe haga tooe a nakadu gi atasoo a neyugwena a wahapana. Tooe haga tooe ka oo manedu gi toge manedu numu-no goso-witoo natsekwunikwu ka noꞌoko a nanemamakwu petugase.
66022020	Soo Te Pabeꞌe meeoo, “Pudusoo nu petukwu, mee oosoo unegapu.” Numme oo soogwedakuna yabesoo oo petukwuna soogwina nanesootuhiyakwe.
66022021	Nu yise noꞌoko mu nanesootuhikute soo Te Pabeꞌe mu sootuhikwu. s Maꞌnoꞌyoo sapa.
