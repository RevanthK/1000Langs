40001001	‑Jää Jesu 'Kriisëa tʋɩɩa tʋɩɩa wii; 'ɔɔlɔ bäa' Daviidë nyra Abraamëa ‑glügbö 'klɩa 'jʋ:
40001002	Abraamë bä Isaakëa tʋ. Isaakë bä Jakɔɔbëa tʋ. Jakɔɔbë bä Judaa nyra 'ɔa ‑wlajüa tʋ.
40001003	Judaa bä Pɛrɛsë nyra Sɛraa tʋ; 'üa 'yio 'ü 'dara Tamarë. Pɛrɛsë bä Ɛsërɔmëa tʋ; Ɛsërɔɔmë bä Aramëa tʋ.
40001004	Aramë bä Aminadabëa tʋ. Aminadabë bä Nasɔɔn a tʋ. Nasɔɔn bä Samɔɔa tʋ.
40001005	Samɔɔ bä Boasëa tʋ. 'Ɔa 'yio 'ü 'dara Raabë. Boasë bä Obɛɛdëa tʋ; 'ɔa 'yio 'ü 'dara Rutë. Obɛɛdë nya ‑gu Jɛsee.
40001006	Jɛsee bä 'kɩɩ Daviidëa tʋ. 'Kɩɩ Daviidë bä 'kɩɩ Salomɔɔa tʋ; 'ɔ nyra Uriia 'ŋlʋʋ ‑gu 'ɔɔn.
40001007	Salomɔɔ bä Roboamëa tʋ. Roboamë bä Abijaa tʋ. Abija bä Asaa tʋ.
40001008	Asa bä Josafatëa tʋ. Josafatë bä Joramëa tʋ. Joramë bä Osiasëa tʋ.
40001009	Osiasë bä Jotamëa tʋ. Jotamë bä Akasëa tʋ. Akasë bä Esekiasëa tʋ.
40001010	Esekiasë bä Manasɛa tʋ. Manasɛ bä Amɔa tʋ. Amɔ bä Josiasëa tʋ.
40001011	'Taɩn 'lɩ 'ü fa käa' Josiasë nyra 'ɔa ‑wlajü Babilɔɔnëbätä, 'a ‑nyɛɛ 'ɔ ‑glooro Jekoniasë nyra 'ɔa ‑wlajü.
40001012	'Ü sɔa' Babilɔɔnëbätä nɩ, Jekoniasë nya ‑gu Salatɩɛlë. Salatɩɛlë nya bä Sorobabɛlëa tʋ.
40001013	Sorobabɛlë bä Abiudëa tʋ. Abiudë bä Eliakimëa tʋ. Eliakimë bä Asorëa tʋ.
40001014	Asorë bä Sadokëa tʋ. Sadokë bä Akimëa tʋ. Akimë bä Eliudëa tʋ.
40001015	Eliudë bä Eleasaarëa tʋ. Eleasaarë bä Matanëa tʋ. Matanë bä Jakɔɔbëa tʋ.
40001016	Jakɔɔbë bä Josɛɛfëa tʋ. Josɛɛfë bä Mariia dʋɔ; 'a Mariilɔ ‑gu Jesu, ɔ 'ü 'daraa' 'Kriisë.
40001017	Sɔ Abraamë ‑gälɩ ‑a ‑tɔɔ Daviidë ‑gälɩ, 'ü ‑goglo 'lɩ 'wʋ ‑pʋ 'wʋ mlɔɔ 'wʋ. Sɔ Daviidë ‑gälɩ ‑a 'tɔ 'taɩn 'lɩ kä mlɩ 'ü fa Israɛɛlënyüü Babilɔɔnëa 'bre nɩ, 'ü ‑goglo 'lɩ 'wʋ ‑pʋ 'wʋ mlɔɔ 'wʋ. Sɔ 'ia 'taɩn 'lɩ ‑a ‑tɔɔ 'Kriisë ‑gälɩ nɩ, 'ü ‑goglo 'lɩ 'wʋ ‑pʋ 'wʋ mlɔɔ 'wʋ.
40001018	‑Jäsɩ Jesu 'Kriisë ‑glooroa'. Josɛɛfë ma ‑wlɛɛɛ Marii, Jesua 'yio; ‑maa 'ü ‑kaaŋlʋ nyüköli pa Nyɔsʋaa 'Nyüna ‑Susua 'klü nʋ 'iin 'ɔnya bä nʋgbla 'lɩ.
40001019	'Ɔa dʋɔ Josɛɛfëlɔ nɩ, 'ɔ bä 'klɩgänyɔɔ. ‑Bɛ 'ɔnyɩ 'bataa' 'ɔmäa' 'ɔɔn ‑fälɩ be nyüüa 'klɩ nɩ, 'ɔ 'bata 'ɔmä ‑sisie 'ümä ‑gbasɔsrɔ.
40001020	'Ɔ ‑ka bobo 'iin ‑bɛ 'Pläkänyɔɔa 'aanjë 'tɔrɔ 'ɔɔn 'klɩ sanyü 'lɩ, 'ɔnya ‑gbala 'ɔɔn: «Josɛɛfë, Daviidëa 'jʋ, ŋalɛ 'nyɩ 'bla ‑mɩ ‑mä Marii kä, 'Nyüna ‑Susua 'klü nʋ 'iin 'ɔnya bä nʋgbla 'lɩ.
40001021	Nyɩbɛjʋ 'ɔmä ‑gu, 'ba ‑nyɩ 'ɔɔn Jesu 'nyrɩ, 'be 'ɔɔ nëmä 'ɔa nyüü 'üa ‑balʋ mlɩ 'ba.»
40001022	'Asɩ 'ia 'fɩɔ nʋ ‑sisidɛɛ 'kä wiili 'Pläkänyɔɔa mlɩpalanyɔɔ 'sa käa' 'lɩ 'mä nrörö. ‑Jäsɩ 'ɔ ‑gba käa':
40001023	Ponyakli! 'Ŋlëkayria ‑kaaŋlʋa' nyɩbɛrʋ jre nya nʋgbla 'lɩ bäa 'kä 'ɔnya nyɩbɛjʋ ‑gu, 'kä 'ünya 'ɔɔn Emanuɛɛlë 'dara. 'Ia ‑gbaa bä: «Nyɔsʋa bä ana ‑tɔrʋpɩɔ».
40001024	Josɛɛfë tɛa' 'kä nɩ, wiili 'Pläkänyɔɔa 'aanjë 'daaa' ɔ nʋa' nɩ, 'ii 'ɔ nʋ, 'ɔnya fa 'ɔa 'ŋlʋʋ.
40001025	‑Maa 'ɔ nyra 'ɔɔn 'nyɩ jejre ‑a jejre 'ɔnya ‑gu nyɩbɛjʋlɔ. 'Ɔnya ‑nyɩ 'ɔɔn Jesu 'nyrɩlɩ.
40002001	Jesu ‑glooro Bɛtëlɛɛmë, Judeea ‑tʋtʋ ‑gälɩ 'taɩn 'lɩ Erɔɔdë ‑ka bä käa' 'kɩɩ. 'Ia 'taɩn 'lɩ nɩ, ‑jää wiijrenyüülü tɛa' ‑särë 'klɩ ‑bɛ ü dɛtɛa' sɔ 'jrʋa 'wʋsɔrɔfaa 'pɛlɩ ü ji Jerusalɛɛmë.
40002002	'Ünya 'bete: «‑A 'jää juifëa 'kɩɩlɔ ‑glooroa' ‑plɩɩ le? A 'järä 'ɔa ‑särëeji cɛlɩ, 'ia ‑gʋ a ji 'ɔɔn ‑pʋpʋa.»
40002003	'Kɩɩ Erɔɔdë 'nua' 'iin 'wli nɩ, 'ɔa plɛ 'caklalɩ, 'palɩ Jerusalɛɛmëa 'fɩɔ.
40002004	'Ɔnya 'papla juifënyüüa ‑gbɔsapɛrɩnyüü kpakü nyra 'üa ‑dɔkpɩanyüüa 'fɩɔ ‑gba, 'ɔnya 'bete 'üün ‑plɩɩlɩ 'Kriisëlɔ 'mä ɩa' ‑glooro.
40002005	'Ü ‑nëma: «Bɛtëlɛɛmë bäsaa, Judeea ‑tʋtʋ ‑gälɩ; 'be 'i ‑jɩjra nyɔsʋaamlɩpalanyɔɔa ‑pɔɔkʋ 'lɩ, ‑maa:
40002006	‑Mɔ, Judeea ‑tʋtʋ ‑gälɩa Bɛtëlɛɛmë, 'n jresaa ‑mää ‑mɔ 'nyɩ Judeea bätë kpaküa dɛrɩblöö bätä bä. ‑Na ‑nyɛɛ 'kamanyɔɔ 'doo 'mä sɔ, 'ɔmä 'na ‑glügbö Israɛɛlë 'nyiöli ‑gäälä.»
40002007	'Ii känyrɩ Erɔɔdë nya we wiijrenyüülü 'ɔ nyra 'üa 'kpɔ 'mä 'sraa 'pla; 'ɔnya 'bete 'üün 'taɩn 'plɛɛ 'lɩ ‑tɛɛ ‑särëejilɛ 'cie le.
40002008	'Ɔnya blɔ 'ümɩ Bɛtëlɛɛmë, 'ɔ ‑nëma: «'Ba mi 'ba 'bete nyɩbɛjʋlɔa ‑gʋ ‑gböösa, 'ama 'jä 'ia 'cɩcasa nɩ, 'ba ji 'ba ‑gbala 'mɩ, 'na 'mʋgbɛ 'mä mi 'mä 'ɔɔn ‑pʋpʋa.»
40002009	'Kɩɩ bɩaa' 'lɩsasakʋ 'ünya mi. ‑Särëejilɛ 'ü 'jä ɩa' 'jrʋa 'wʋsɔrɔfa 'wʋ nɩ, 'ɛnya 'tiere 'üün 'tiere 'ünya 'tɔ ‑plɩɩlɩ 'jʋlɔ bäa'.
40002010	'Ü 'jäa' ‑plɩɩ ‑särëejilɛ 'nyüglöa' nɩ, dɔrʋ nya 'bla 'üün ‑gböösa.
40002011	'Ü paa' nyukulua ‑wälɩ, ‑bɛ 'ü jäa' 'jʋlɔ ‑bɛ 'ɔa 'yio Marii nɩ, 'ünya 'pakotifli 'ünya ‑pʋpʋa 'jʋlɔ. 'Ünya ‑jeje 'üa ‑pööti 'ünya 'crɛrɛ 'jʋlɔ ‑sika nyra 'kɩna, nyra 'nɔnʋpafʋfʋʋlʋ 'ü 'daraa' 'miirë.
40002012	'I ‑sia' nɩ, Nyɔsʋa nya ‑gbala nyüülü sanyü 'lɩ ‑maa 'ü ‑kanyɩ 'blöö Erɔɔdëa ‑nyɛɛ dɛrɩ; 'ia ‑gʋ 'ünya fa ‑pasa 'nyʋfɔ 'ünya mi 'üa 'bre.
40002013	Wiijrenyüülü mia' nɩ, 'Pläkänyɔɔa 'aanjë nya 'tɔrɔ Josɛɛfë 'nyü ‑gälɩ, 'ɔnya ‑gbala 'ɔɔn ‑maa: «Sɔwʋ dɔrɔ 'jʋlɔ nyra 'ɔa 'yio 'wʋ, 'ba fɔ 'ba mi Ejiipëtë, 'be Erɔɔdë 'bata 'ɔmä 'jʋlɔ 'bla. 'Ii 'ba kʋ kʋ 'kä 'mɔɔ 'n ‑gbala ‑mɩ 'ba 'blöö.»
40002014	Josɛɛfë sɔa' 'wʋ ‑gbiara nɩ, 'ɔ nyra 'jʋ ‑bɛ 'ɔa 'yio nya mi Ejiipëtëa 'bre.
40002015	'A ‑nyɛɛ 'ɔ kʋ kʋ Erɔɔdë nya jä. 'I nrörö 'kä 'Pläkänyɔɔa wiili nyɔsʋaamlɩpalanyɔɔ 'sa käa' 'lɩ 'mä nrörö. ‑Jäsɩ 'ɔ ‑gba käa': « 'N ‑gbala 'na 'jʋ ɔ sɔ Ejiipëtë.»
40002016	Erɔɔdë jrea' 'saa ‑maa wiijrenyüülü nya 'ɔɔn ‑wälɩ 'wʋ nɩ, 'ɔ ‑gbaala 'crɛlɩkä. 'Ɔnya blɔ 'ɔa 'sʋgɩa Bɛtëlɛɛmë nyra bätëlë kä 'fɩɔ bäa' 'äa ‑gbaa 'mlɩ, 'ɔnya ‑gbala 'üün, ü 'babla nyɩbɛjülü kä 'fɩɔ ‑kaaŋlʋa' ‑sɩ 'sɔɔ kä. 'Taɩnlɩ kä 'mlɩ 'ɔ ‑glooroa' i wiijrenyüülü ‑gbala käa' 'ɔɔn nɩ, 'ii 'ɔ blɛ 'ɔnya 'daa 'ü ‑kaaŋlʋa' ‑sɩ 'sɔɔ ‑gbasi.
40002017	'Asɩ nyɔsʋaamlɩpalanyɔɔ Jeremiia mlɩa wii nʋ 'inya nrörö 'kasa; ‑jäsɩ 'ɔ ‑gba käa':
40002018	Wii 'pala kä Ramabätä, 'dugu, 'kpökpöwii nyra ‑sɩsrakʋ 'kɔkɔmlɛ. Rasɛɛlë 'wuö 'ɔa 'jü, 'ɔnyɩ 'nyie 'nyie ‑a nyɔɔ 'mä 'ɔɔn bibie, 'be 'ü ‑kanyɩ 'plä 'wʋ ‑a bä.
40002019	Erɔɔdë jäa' ‑bɛ Josɛɛfë ‑ka bäa' Ejiipëtë nɩ, Josɛɛfë 'järä 'Pläkänyɔɔas 'aanjë sanyü 'lɩ.
40002020	'Ɔnya ‑gbala 'ɔɔn: «Sɔwʋ, dɔrɔ 'jʋlɔ nyra 'ɔa 'yio 'wʋ, 'ba 'blöö Israɛɛlëa 'bre dɛrɩ; 'be nyüülü 'bata ɩa' 'jʋlɔa 'bablakʋ, 'ü 'a jäjä.»
40002021	Josɛɛfë nya sɔwʋ 'ɔnya dɔrɔ 'jʋlɔ nyra 'ɔa 'yio 'wʋ 'ünya 'blöö Israɛɛlëa 'bre dɛrɩ.
40002022	‑Maa 'ɔ 'nua' ‑maa Arëkelausë 'ɔɔ dɔrɔ 'ɔa tʋ Erɔɔdëa 'kpata 'wʋ Judeea 'bre nɩ, ŋalɛ 'bla 'ɔɔn 'ɔmä 'lɩ dɛrɩblöö. Sanyü 'lɩ 'ü ‑gbala 'ɔɔn, 'ɔnya mi Galileea ‑tʋtʋ ‑gälɩa bätä 'dööa 'mlɩ kʋ.
40002023	'Ää 'ü 'dara Nasarɛɛtë. 'Asɩ 'i nʋ ‑sisidɛɛ 'kä wiili nyɔsʋaamlɩpalanyüü 'sa käa' 'lɩ 'mä nrörö, 'iibä: «Nasarɛɛtënyɔɔ, 'ü nëmä 'ɔɔn 'dara.»
40003001	'A 'ia 'taɩn 'lɩ Jaan Batiisë ji ‑aaga 'lɩ, Judeea ‑tʋtʋ ‑gälɩ. 'Ɔ ma 'paa nyɔsʋaawii ‑bɛ 'ɔ ma ‑gbala nyüü
40003002	‑maa: «'Ba toro 'lɩ ‑balʋ ‑gälɩ, 'be Cɛɩɩa 'kamaplä ‑kanyɩ 'lɩdɛrɩ ‑a tʋŋlɔ!»
40003003	'A Jaanlɔ kä ‑gä nyɔsʋaamlɩpalanyɔɔ Esaii 'pa käa' ‑bɛ 'ɔ 'daaa' ‑maa: Nyɔɔa wewewii ja ‑aaga 'lɩ: 'Ba ‑nyɩgla 'Pläkänyɔɔa 'trii 'kä; 'ba ‑gägä 'ɔa 'nyifi 'klɩ!
40003004	Samooa ‑püpliia 'lɩpadɛɛ Jaan ma 'sroo. Mlaafua ‑pɛɛtʋ 'ɔ ma kpasra 'lɩ ‑gälɩ. 'Ɔa jijri ma bä ‑aaga 'lɩa ‑kpakpëë nyra dʋgbakpɩ.
40003005	Jerusalɛɛmëa nyüü, Judeea ‑tʋtʋ ‑gälɩ nyra Jurëdɛɛn a 'nie ‑gba nyüüa 'fɩɔ ma mö 'ɔa 'pɛ 'lɩ.
40003006	'Ü ma 'saalɩ 'üa ‑balʋa 'fɩɔ, 'kä 'ɔ 'paa 'üün 'nɩwli Jurëdɛɛn a 'mlɩ.
40003007	Jaan jrea' 'saa Farisinyüü nyra Sadusinyüü 'kɔkɔmlɛ ma jö 'ɔa ‑nyɛɛ 'ɔmä 'üün 'nɩwlipa nɩ, 'ɔnya ‑gbala 'üün: «'Mëmlɛtapaa 'jü 'amɩ, nyɔɔ 'plɛɛ srara 'amɩ Nyɔsʋaa 'crɛlɛ jöa', 'ɛa 'klɩfɔlɔkʋ le?
40003008	'Ba srara nʋnʋgbili ‑gbalaa' nyüü 'sɩrɩ 'anya 'a ‑balʋ 'pie.
40003009	'Anyɩ 'daa 'ana plɛklɩ ‑maa: ‹ Abraamë bä ana tʋ!› 'Amɔ 'n ‑gbala, Nyɔsʋa 'mrɛɛ ɔ nrörö ‑taa 'täkëlë kʋa' ‑pɩ Abraamëa 'jü 'lɩ.
40003010	‑Bɛ ‑tɛ 'a 'nɩmɩ tiia tigblii 'lɩ 'pala. Tuulu 'nyɩ tʋa' 'cɩca 'bü nɩ, 'unya 'kalaa 'kä 'unya kapu 'lɩ bere.
40003011	«'Mɔɔlɔ nɩ, 'nɩ 'n 'paa 'amɩ 'wli 'amä ‑balʋ 'pie; ‑maa nyɔɔlɔ nëmäa' 'mɩ 'klɩtroro, 'ɔ ‑sɔɔrɔwʋ 'ɔnya ‑si 'mɩ 'wʋ. 'Nyɩ 'nɩmɩ 'lɩ ‑a bɩa ‑a 'balɩ 'ɔa 'sii. 'Ɔɔlɔ nɩ, 'ɔnya 'amɩ 'Nyüna ‑Susu nyra kapu 'wlipaa.
40003012	'Ɔ 'klaa 'ɔa papɛɛ kälɩ 'ɔmä ‑bleeejaju nyra 'ɛa frɩ ‑gbasasra, 'ɔmä 'ɛɛn nyiklili 'jrara, ‑maa 'ɔnya 'ɛa frɩ kapulu 'nyɩ bɩaraa' a mlɩ 'pütröa.»
40003013	Jesu nya sɔ Galileea ‑tʋtʋ ‑gälɩ 'ɔnya ji Jaan a ‑nyɛɛ, Jaan 'mä 'ɔɔn 'nielɛ 'ü 'daraa' Jurëdɛɛn, 'ɛa 'mlɩ 'nɩwlipala.
40003014	‑Maa Jaan 'bata 'ɔmä blara, 'ɔ ‑nëma: «‑Mɔ kä ‑mä 'mɩ 'nɩwlipa, ‑bɛ ‑nö 'mɔɔ ‑a 'pa ‑mɩ 'nɩ 'wli?»
40003015	‑Maa Jesu nya ‑gbala 'ɔɔn: «A nʋ 'iin 'saa. 'Asɩ anya nʋ 'kä diili kä 'fɩɔ ‑gäa' 'klɩ Nyɔsʋaa 'nyü ‑gälɩ nya nrörö.» Jaan nya 'nyie.
40003016	Jesu 'palaa' 'nɩ 'wli, 'nie 'lɩ 'ɔ 'cie dotro ‑bɛ cɛɩɩ ‑jieroklɩ. 'Ɔnya 'jä Nyɔsʋaa ‑Susu 'unya 'cere 'ɔɔn ‑gälɩ ‑beere ‑sögö.
40003017	Mlɩa wii nya ja cɛa mlɩ: «'Na plɛ ‑gälɩa 'Jʋ kʋ ‑pɩ, 'ɔɔ bä 'na dɔrʋ ‑gböösa.»
40004001	'I ‑sia' nɩ, Nyɔsʋaa ‑Susu nya fa Jesu ‑aaga 'lɩ Sataan 'mä 'ɔɔn 'traɩn.
40004002	'Ɔ bɩaa' ‑srɩa ‑glʋɩsɔɔ nyra ‑gbiaa ‑glʋɩsɔɔa supapakʋ nɩ, ‑gbëka nya 'bla 'ɔɔn ‑gböösa.
40004003	'Traɩnyɔɔ Sataan nya jijrö 'ɔɔn ‑gba 'ɔnya ‑gbala 'ɔɔn ‑maa: «‑Ama bä Nyɔsʋaa 'Jʋ nɩ, 'pala 'täkëlë kʋa' ‑pɩ wii ‑gba 'ümä 'flɔɔ 'lɩ 'cicri.»
40004004	'Iibäa' Jesu nɩ: «'I ‑jɩjra nyɔsʋapɔɔkʋ 'lɩ ‑maa: ‹ ‑Mää jijrɛa 'doo 'nyɩ ‑nyɩ nyɔɔ 'klä, ‑maa 'papawiili kä 'fɩɔ jaa' Nyɔsʋaa mlɩ, ‑nyɛɛɛ 'klä.› »
40004005	'I ‑sia' nɩ, Sataan nya 'tiere 'ɔɔn 'Nyüna Bätäa 'mlɩ, 'ɔnya fa 'ɔɔn Nyɔsʋaanyuku kpakua 'ukpɛ 'wʋ.
40004006	'Ɔnya ‑gbala 'ɔɔn ‑maa: « ‑Ama bä Nyɔsʋaa 'Jʋ nɩ, sɔ ‑tɛ ‑a be ‑na nyufa ‑tʋtʋ 'wʋ; 'be 'i ‑jɩjra nyɔsʋapɔɔkʋ 'lɩ ‑maa: Nyɔsʋa nya 'ɔa 'aanjë ‑gbalaa, 'ümä ‑mɩ ‑gbötö ‑na bɔʋ ‑pɩ 'täkä 'klɩ 'kala.»
40004007	'Iibäa' Jesu nɩ: «'Ii ‑jɩjra 'lɩ bɩa ‑maa: ‹ ‑Nyɩ 'traɩn ‑na 'Pläkänyɔɔ Nyɔsʋa!› »
40004008	Sataan nya fa 'ɔɔn 'dʋgba kpakö 'wli, 'ɔnya srara 'ɔɔn ‑tʋtʋ ‑gälɩa ‑glügbüa 'fɩɔ nyra 'üa 'wliklɩbʋabʋakʋ,
40004009	'ɔnya ‑gbala 'ɔɔn: «‑Ama 'pala 'na 'klʋɩ kotifli ‑bɛ ‑ama ‑pʋpʋa 'mɩ, 'nyaa ‑mɩ 'ia 'fɩɔ ‑nyɩa.»
40004010	Jesu nya ‑gbala 'ɔɔn: «Mumlö 'mɩ 'lɩ dɛrɩ, Sataan! 'I ‑jɩjra nyɔsʋapɔɔkʋa 'mlɩ ‑maa: ‹ 'Pläkänyɔɔ, ‑na Nyɔsʋa, 'ɔa 'dooa 'klʋɩ ‑nëmä kotifli 'pala, 'ɔa 'doo ‑nëmä ‑pʋpʋa.› »
40004011	Sataan nya cɛrɛ 'ɔɔn ‑wälɩ; 'aanjë nya ji 'ünya kälä 'ɔa wii ‑gba.
40004012	Jesu 'nua' ‑maa 'ü 'paa Jaan ‑jie 'lɩ nɩ, 'ɔnya mi Galilee.
40004013	'Ɔ sɔa' Nasarɛɛtë nɩ, 'ɔnya mi Kapɛrënaumëbätälä bäa' Sabulɔɔn nyra Nafëtaliia ‑tʋtʋ ‑gälɩ kʋkalɩ.
40004014	'Kä wiili nyɔsʋaamlɩpalanyɔɔ Esaii 'pa käa' 'mä nrörö; 'ɔ nɩnɩa kä:
40004015	Sabulɔɔn nyra Nafëtaliia nyüü, 'niea 'pɛlɛ bäa' Jurëdɛɛn dɛrɩ, 'amɔ nyüülü 'nyɩa' juifë bä ‑bɛ 'a kʋa' Galileea ‑tʋtʋ ‑gälɩ:
40004016	Nyüülü kʋa' 'jöjrüükpü 'lɩ, 'jä 'napɛ kpaki! ‑Bɛ nyüülü kʋa' jäjäa 'jöjrüükpü 'lɩ nyra jäjäa 'blɩa 'mlɩ nɩ, 'napɛ nya 'üün ‑gälɩ ŋʋala!
40004017	'A ‑plɩɩ Jesu 'bala nyüüa nyɔsʋaawiia ‑gbapalakʋ. ‑Jäsɩ 'ɔ ‑gbaaa' nɩ: «'Ba toro 'lɩ ‑balʋ ‑gälɩ, 'be Nyɔsʋaa 'kamaplä 'a 'amɩ ‑gbajijrö!»
40004018	Jesu ‑gblaara ɩ Galileea 'nie, 'ɔnya 'jä Simɔɔlɔ 'ü 'daraa' Piɛɛrë nyra 'ɔa ‑wlajʋ Andree. ‑Tata 'ü 'pa ɩ 'nie 'lɩ, 'be fɩafɩanyüü 'ü bä.
40004019	Jesu nya we 'üün: «'Ba ji 'nyraa 'amɩ 'mä 'nyɛ, ‑bɛ 'mä 'amɩ nyüüfɩanyüü 'lɩnrörö.»
40004020	'Köklesa 'a ‑plɩɩ 'ü ‑gba 'üa ‑tatë 'kä, 'ünya ‑mɛ 'ɔɔn ‑gälɩ.
40004021	'Ɔ mia' 'klɔɔtrʋ jie nɩ, 'ɔnya 'jä ‑wlajü 'sɔɔ ‑mölöö: Jaakë nyra Jaan, nyɔɔlɔ 'ü 'daraa' Sebedee 'ɔa 'jü, 'üü ‑bɛ 'üa tʋ bä ɩ ‑gɔlʋ 'lɩ 'ü ‑nyɩgla 'üa ‑tatë 'kä; 'ɔnya we 'üün.
40004022	'A ‑plɩɩ 'ü tɩ dotro ‑gɔlʋ nyra 'üa tʋ Sebedee, 'ünya ‑mɛ 'ɔɔn ‑gälɩ.
40004023	Jesu nya mi Galileea 'pläa 'fɩɔ ‑gälɩ, 'ɔ 'kpɩa nyüü 'üa 'sraaplanyëka ‑wälɩ ‑bɛ 'ɔ 'sara 'lɩ 'Kamapläa 'mʋfagogo, ‑bɛ 'ɔ 'pʋɔ nyüülü ‑wusu 'blaaa' nyra ü 'jääa' mɩmɩakʋa 'fɩɔ.
40004024	'Ɔa 'nyrɩ nya ‑gbaala Siriia ‑tʋtʋa 'fɩɔ ‑gälɩ, ‑bɛ 'ü jaja 'ɔɔn nyüülü kä 'fɩɔ ‑wusua 'kaɩn 'kaɩn 'blaaa' ‑bɛ ü 'jääa' mɩmɩakʋ: nyüülü domüü bäa' 'lɩ, saklanyüü, nyüülü kä ‑gbaa dii jäa', 'kä 'ɔ 'pʋɔ 'üün.
40004025	Nyüülü prɛa' 'ɔɔn dɛrɩ ‑mää 'üa ‑srɩ 'nyɩ ‑pɛ: 'ü sɔ Galileea ‑tʋtʋ ‑gälɩ, 'ü sɔ Dekapɔlë, ‑mölöö nya sɔ Jerusalɛɛmë, Judee nyra Jurëdɛɛn a 'pɛ ‑mɩdee ‑gälɩ.
40005001	Jesu 'jäa' 'sɩrɩ nyüü ‑sümlöa' nɩ, 'ɔnya 'jra 'dʋgba 'wli 'ɔnya kʋwälɩ. 'Ɔa 'wʋnyɛrɛnyüü nya jijrö 'ɔɔn ‑gba.
40005002	'Ɔnya ‑tʋ 'lɩ 'üa 'kpɩkpɩakʋ, 'ɔ nɩnɩa:
40005003	«Abɩa dɔrʋ 'bla nyüülü kä bobowli bäa' 'pʋa 'lɩ, 'üü kä Cɛɩɩa 'kamaplä!
40005004	Abɩa dɔrʋ 'bla nyüülü 'wuöa', Nyɔsʋa nya 'üün plɛmlɩpaa.
40005005	Abɩa dɔrʋ 'bla nyüülü 'wlaa' 'lɩkä. 'Üü Nyɔsʋa nëmä 'plä jaa 'lɩ ‑nyrɛɛlɛ!
40005006	Abɩa dɔrʋ 'bla nyüülü 'klɩgägäkʋa ‑gbëka nyra 'mamlatʋ 'blaaa', 'be wiili 'ü 'bataa' nya nröröa!
40005007	Abɩa dɔrʋ 'bla nyüülü käa' nyatɛplɛ, 'be Nyɔsʋaa nya 'üa nyatɛrɩ 'jäa.
40005008	Abɩa dɔrʋ 'bla nyüülü kä plɛ ‑gälɩ 'pɔlɔa', 'be 'ünya Nyɔsʋa 'jäa.
40005009	Abɩa dɔrʋ 'bla nyüülü 'bataa' 'wlinönrökʋ, 'üü 'ü nëmä Nyɔsʋaa 'jü were!
40005010	Abɩa dɔrʋ 'bla nyüülü 'ü nöa' ‑gbigba, 'klɩgägbili 'ü nöa' 'ia ‑gʋ; 'üü kä Cɛɩɩa 'kamaplä!
40005011	«Abɩa dɔrʋ 'bla 'amɩ nyüü ma ‑jejre 'amɩ, üma nʋ 'amɩ ‑gbi ‑gba, üma 'pa 'ana ‑gʋ bʋbɔwii nyra üma ‑tʋ bɩa 'amɩ ‑gbagblɛ ‑gälɩ 'na ‑gʋ.
40005012	'Ba 'bri ‑bɛ abɩa dɔrʋ 'bla 'amɩ, 'be 'ana 'pɛɛ nya 'bʋaa cɛlɩ! 'Asɩ 'ü nʋ, 'ünya nʋ kä nyɔsʋaamlɩpalanyüü ‑gbi ‑gba, 'a ‑kaaŋlʋa' ji.
40005013	«'Amɔ bä ‑tʋtʋ ‑gälɩa taŋlʋ; ‑maa taŋlʋ ma ‑kanyɩ 'ua mɛ ‑a kä, ‑asɩ 'ünya 'sɔɔwʋ 'uun 'ua mɛ ‑nyɩ le? 'U ‑kanyɩ 'nɩmɩ 'na ‑a 'na dɩjɔ 'dooa ‑gʋ. ‑Fälɩ 'ü be 'uun, 'kä nyüü 'nyɛɛ 'uun ‑gälɩ.
40005014	«'Amɔ bä 'pläa 'napɛ. Bätälä 'palaa' 'dʋgba 'wli 'nyɩ ‑sisiesa ‑a bä.
40005015	‑Bɛ 'ü 'nɩ ‑gölö 'napɛ ‑a 'ümä 'ɛɛn ‑soru ‑gälɩ 'kägbri. 'Napua tii ‑gälɩ 'ü 'sree 'ɛɛn 'kä, 'kä 'ɛ ŋʋala nyüüa 'fɩɔ ‑gälɩ.
40005016	'Asɩ 'ana 'napɛ kä 'ɛmä bɩa nyüü ‑gälɩ ŋʋala, 'ümä 'mʋfa ‑gbili 'a nöa' 'jä, ‑bɛ 'ümä 'ana Tʋlɔ bäa cɛɩɩa 'mlɩ 'bʋala.
40005017	«'Ana plɛ 'nyɩ bobo ‑maa Moisëa ‑Dɔ 'aiɛ nyɔsʋaamlɩpalanyüüa 'kpɩkpɩakʋ 'n ji 'lɩgbugblo. 'Nyɩ dɛɛ 'lɩgbugblokalɩ ‑a ji, ‑maa wiili 'palaa', 'imä nrörö 'ia ‑gʋ 'n ji.
40005018	'Cɩcasa 'n ‑gbala 'amɩ nɩ, cɛɩɩ nyra ‑tʋtʋ ‑ka bäa' ‑plɩɩ nɩ, ‑dɔa ‑pɔɔkʋa 'mlɩa ‑jɩjrajrii, nyra 'nɩmɩ 'ua 'mlɩa 'jrii jɔ ‑nëmä ‑srɩɩ ‑si ‑a ‑si 'plɔʋ 'kä wiia 'fɩɔ nya nrörö.
40005019	'A 'ia ‑gʋ, ‑bakää nyɔɔ wala ‑dɔa blaadɩɔ, ‑bɛ ɔma 'kpɩa nyüü ü nʋ 'ɔa 'sa nɩ, 'ɔɔ nëmä blaadɩɔ bä Cɛɩɩa 'kamapläa 'mlɩ. ‑Maa nyɔɔlɔ ‑trääräa' 'lɩ ‑dɔ nɩ, ‑bɛ ɔ 'kpɩaa' nyüü ü nʋ 'ɔa 'sa nɩ, 'ɔnya nyɔɔ kpakö bäa Cɛɩɩa 'kamapläa 'mlɩ.
40005020	«'Amɔ 'n ‑gbala, 'ana 'klɩgägäkʋ ma 'nyɩ Farisinyüü nyra ‑dɔkpɩanyüü 'wʋ ‑a ‑si, 'a ‑nëmä Cɛɩɩa 'kamapläa 'mlɩ ‑a pa 'plɔʋ.
40005021	«'A 'nu 'sɩrɩ 'ü ‑gbalaa' ana tʋɩɩ ‑maa: ‹ ‑Nyɩ kä ‑a kä ‑mä nyɔɔ 'bla, ‑bɛ nyɔɔ o nyɔɔ 'blaaa' nyɔɔ nɩ, 'ünya 'ɔɔn ‑gätʋnyüü faa 'ümä 'ɔɔn 'pɔnɩ.›
40005022	‑Maa ‑jäsɩ 'n ‑gbalaa' 'amɩ nɩ: Nyɔɔ o nyɔɔ ‑trääräa' 'ɔa ‑moloo 'crɛ ‑gba nɩ, ‑dɔ 'kpla 'ɔɔn. Nyɔɔ ma tɛ 'ɔa ‑moloo 'klɩ: ‹Mlüünyɔɔ›, 'ünya 'ɔɔn juifëa tropina 'lɩ faa 'ümä 'ɔɔn 'pɔnɩ. Nyɔɔlɔ tɛa' 'ɔa ‑moloo 'klɩ ‹Saklanyɔɔ›, 'ünya 'ɔɔn kapulu 'nyɩ 'nyrɔlɔa' 'plɔʋ, 'ua 'mlɩ faa 'ümä 'ɔɔn 'pɔnɩ.
40005023	«'Ii känyrɩ ‑ama ja ‑gbɔsadɛɛ Nyɔsʋaa ‑gbɔsatöwlö ‑gälɩ, ‑bɛ ‑ama 'pa plɛ 'sɩrɩ ‑na wii bäa' ‑na ‑molooa 'mlɩ nɩ,
40005024	'pie ‑na ‑gbɔlʋ ‑jaa' ‑plɩɩ 'töwlö ‑gba, 'kä ‑mö ‑nyra ‑na ‑wlajʋ 'mä ‑kätɩ 'wlinönrö 'fɩɔwʋ 'kä ‑jö ‑na ‑gbɔ 'sa.
40005025	«Nyɔɔ ma fa ‑mɩ tropina 'lɩ nɩ, 'sosowʋ 'sɩrɩ 'a ‑ka bäa' 'nyʋfɔ 'wʋ nɩ, ‑nyra 'ɔɔn 'mä 'wlinönrö 'fɩɔwʋ ‑a ji 'amä ‑gätʋnyɔɔa 'klɩ 'tɔ, 'kä ‑gätʋnyɔɔ ‑pɩ ‑mɩ 'sʋgɩa kälɩ ‑nyɩ, ‑bɛ 'ü ‑pɩ ‑mɩ ‑jie 'lɩpa.
40005026	'Cɩcasa 'n ‑gbala ‑mɩ, ‑ama 'nyɩ 'ɔa 'kpaa 'fɩɔ ‑a 'sa, ‑nëmä ‑srɩɩ 'lɩ ‑a 'cie.
40005027	«'A 'nu 'sɩrɩ 'ü ‑gbalaa' ana tʋɩɩ: ‹ ‑Nyɩ kä ‑a kä ‑mä bätësa 'pa!›
40005028	‑Maa ‑jäsɩ 'n ‑gbalaa' 'amɩ: Nyɔɔ o nyɔɔ tɛa' 'ŋlʋʋ 'klɩ ‑bɛ ɔ 'bataa' 'ɔɔn 'ɔa plɛklɩ nɩ, 'ɔ 'a bätësa 'pa.
40005029	‑Na 'dupa 'nyiöa ‑gʋ ‑ama nʋ ‑balʋ nɩ, 'balɩ 'ään, be 'ämɩ kpaun 'klʋɛɛ. 'I ‑siwʋ ‑a ‑mɔɔlɔ ‑na fugbaa 'pɛ 'dee 'kä 'ümä ‑na 'fɩɔ kapulu 'nyɩ 'nyrɔlɔa' 'plɔʋa 'mlɩ be.
40005030	‑Na 'dupa 'darʋa ‑gʋ ‑a ‑ma nʋ ‑balʋ nɩ, 'bölɩ 'uun. 'I ‑siwʋ ‑a ‑mɔɔlɔ ‑na fugbaa 'pɛ 'dee 'kä 'ümä ‑na 'fɩɔ kapulu 'nyɩ 'nyrɔlɔa' 'plɔʋa 'mlɩ be.
40005031	«'I ‑jɩjra bɩa: ‹ Nyɔɔ ma 'cɛrɛ 'ɔa 'ŋlʋʋ ‑wälɩ, ɔ ‑nyɩ 'ɔɔn ‑gbasɔsrɔpɔɔkʋ.›
40005032	‑Maa ‑jäsɩ 'n ‑gbaa' nɩ: Nyɔɔ o nyɔɔ prɛa' 'ɔa 'ŋlʋʋ ima 'nyɩ bätësaa ‑gʋ ‑a bä nɩ, 'ɔɔ 'tutro 'ɔɔn bätësaa 'mlɩ. ‑Bɛ nyɔɔ o nyɔɔ käa' 'ŋlʋʋlɔ 'ɔa dʋɔ prɛa' nɩ, bätësa 'ɔ 'paa bɩa.
40005033	«'A 'nu bɩa 'sɩrɩ 'ü ‑gbalaa' ana tʋɩɩ ‑maa: ‹ ‑Ama 'sɔrɩ nɩ, ‑nyɩ sɔ 'iin dɛrɩ, nʋ wiili kä ‑gälɩ ‑sɔɔrɩa' 'Pläkänyɔɔa 'klʋɩ, ‑bɛ ‑daaa' ‑nya 'iin nʋa.›
40005034	‑Maa ‑jäsɩ 'n ‑gbalaa' 'amɩ nɩ, 'anyɩ 'sɔrɩ 'plɔʋ! 'Anyɩ 'sɔrɩ cɛa 'nyrɩklɩ, 'be Nyɔsʋaa 'kɩɩkpata bäsaa.
40005035	'Anyɩ 'sɔrɩ ‑tʋtʋa 'nyrɩklɩ, 'be 'ii 'ɔ ‑tʋʋä 'ɔa bei. 'Anyɩ 'sɔrɩ Jerusalɛɛmëa 'nyrɩklɩ, 'be 'Kɩɩ kpaköa bätä bäsaa.
40005036	'Anyɩ 'sɔrɩ 'ana 'wlia 'nyrɩklɩ, 'be 'anyɩ 'lɩ ‑a bɩa 'amä 'ana 'wlia 'ŋueieji 'dee 'pɔlɔ 'aiɛ 'amä 'iin ‑kpöörö.
40005037	'Ba 'daa: ‑Yɛɛ, ima bä ‑yɛɛ, ‑bɛ 'Woo, ima bä 'woo. ‑Mɩlɩ ‑ka jöa' 'lɩgälɩ nɩ, Plɛbʋbɔsusua ni bäsaa.
40005038	«'A 'nu 'ü ‑nëmä: ‹ 'Nyiö 'saa 'nyiöa 'kpa; ‑glɛ 'saa ‑glɛa 'kpa.›
40005039	‑Maa ‑jäsɩ 'n ‑gbalaa' 'amɩ nɩ, nyɔɔ ma nʋ ‑mɩ ‑balʋ ‑gba nɩ, ‑nyɩ 'sa 'ia 'kpa. Nyɔɔ ma 'pa ‑na 'dupa ‑glagbʋ ‑gba 'kpa nɩ, to bɩa 'ɔɔn 'sɔɔa nu 'klɩ.
40005040	Nyɔɔ ma 'daa 'ɔmä ‑mɩ tropina 'lɩ fa 'ɔmä ‑mɩ ‑na 'lɩpakotu kälɩ 'ba nɩ, ‑nyɩ bɩa 'ɔɔn ‑na ‑gälɩpakotu.
40005041	Nyɔɔ ma ‑nyɩ ‑mɩ ‑gbötödiia 'klüa ni, ‑bɛ ɔma 'daa ‑a ‑nyɛɛ kilomɛtrë 'dee ‑bɛ klöö nɩ, ‑gbötö 'iin ‑a nʋ kilomɛtrë tää.
40005042	Nyɔɔ ma ‑sɛ ‑mɩ, ‑nyɩ 'ɔɔn; ‑bɛ nyɔɔ ma 'betre ‑mɩ 'kpa 'lɩ ‑nyɩ 'blara 'ɔɔn 'klɩ.
40005043	«'A 'nu 'ü ‑nëmä: ‹ ‑Kä ‑mä ‑na ‑moloo ‑wa, ‑bɛ ‑mä ‑na 'nyüamlɩjraranyɔɔ 'nyüamlɩjrara.›
40005044	‑Maa ‑jäsɩ 'n ‑gbalaa' 'amɩ nɩ, 'ba ‑wa 'ana 'nyüamlɩjraranyüü, nyüülü busua' 'amɩ, 'ba 'pa 'üün 'nɩ, ‑bɛ 'ba nʋ 'ana 'nyüamlɩjraranyüü 'cɩcagbi ‑gba, 'kä 'a bibie nyüülü nöa' 'amɩ ‑gbi ‑gba 'üa 'wli 'lɩ.
40005045	'A nöa' 'saa nɩ, nyüü 'a srara 'sɩrɩ 'a bäa' 'ana Tʋlɔ bäa' cɛlɩ, 'ɔa 'jü; 'be 'ɔ ŋʋala 'ɔa 'jrʋ plɛbʋbɔnyüü nyra 'cɩca nyüüa ‑gälɩ; 'ɔa 'nʋŋlʋ 'dara ü ‑gäa' 'klɩ nyra nyüülü 'nyɩa' 'klɩgä ‑gälɩ.
40005046	'Ama ‑wa nyüülü kä 'doo ‑waa' 'amɩ nɩ, dɛɛ 'plɛɛ 'a 'bata abɩa Nyɔsʋa ‑nyɩ 'amɩ le? Dapookälɩpɛrɛnyüüa 'mʋgbɛ nö 'imɩ!
40005047	'Ama 'trɛɛ 'ana nyüüa 'doo nɩ, 'ana 'plɛɛ 'anya 'a 'cɩcadɛɛ kpaki nʋ? Nyüülü 'nyɩa' 'nɩmɩ juifë bä, 'asɩ 'ü nö!
40005048	'Ii känyrɩ 'ba ‑gäklɩ, 'sɩrɩ 'ana Tʋlɔ bäa' cɛlɩ ‑gäa' 'klɩ.
40006001	«'Ba ‑tre 'ana nyüfë, 'anyɩ nʋ 'ana nyɔsʋaajrʋpa 'kä nyüü 'mä ‑gʋ 'amɩ 'jäjrä. 'Ama nʋ 'saa nɩ, 'ana Nyɔsʋalɔ bäa' cɛlɩ ‑ka ‑nëmä 'amɩ dɛɛlɛ 'ɔmä ɩa' 'amɩ ‑nyɩ ‑a ‑nyɩ.
40006002	'Ii känyrɩ, ‑ama ‑nyɩ 'pʋablanyɔɔ dɛɛ nɩ, ‑nyɩ 'fɛrɛ 'iin 'kä, ‑beere 'sɩrɩ ‑glagälɩsrörönyüü nöa' juifëa 'sraaplanyëka ‑wälɩ nyra 'nyifi 'wʋ. Nyüü 'mä 'üün 'bʋala, 'a 'ia ‑gʋ 'ü nö 'iin. 'Cɩcasa 'n ‑gbala 'amɩ, 'ü 'a 'üa 'pɛɛ 'jä!
40006003	‑Maa ‑mɔ ‑ama ‑nyɩ 'pʋablanyɔɔ dɛɛ nɩ, nʋ 'iin 'sɩrɩ ‑na kʋmla 'darʋ ‑pɩa' wiili ‑na 'dupa 'darʋ nöa' 'jä.
40006004	'Asɩ dɛɛlɛ ‑nyɛɛa' 'pʋablanyüü kä 'imä ‑sisie. 'Ia 'taɩn 'lɩ ‑na Tʋlɔ 'jääa' wiili nöa' ‑sisiedii 'lɩ 'mä ‑mɩ ‑jria 'klɩ 'pɛrɛ.
40006005	«‑Ama bibie Nyɔsʋa nɩ, ‑nyɩ nʋ ‑glagälɩsrörönyüüa 'sa. 'Üü ‑wa 'nyüglökʋ üma bibie Nyɔsʋa juifëa 'sraaplanyëka ‑wälɩ nyra 'nyifi ‑gba; 'üü ‑wa nyüü 'mä 'üün 'jäjrä. 'Cɩcasa 'n ‑gbala 'amɩ, 'ü 'a 'üa 'pɛɛ 'jä!
40006006	‑Maa ‑mɔ ‑ama 'mä Nyɔsʋa bibie nɩ, pa ‑na nyüköli, 'pa ‑na tatu 'kä bibie ‑na Tʋlɔ bäa' ‑plɩɩlɩ ‑sisrea'. 'Ia 'taɩn 'lɩ ‑na Tʋlɔ 'jääa' diili ‑nöa' ‑sisredii 'lɩ 'mä ‑mɩ ‑jria 'klɩ 'pɛrɛ.
40006007	«'Ama bibie Nyɔsʋa nɩ, 'anyɩ 'salɩ wii 'kɔkɔmlɛ ‑beere nyüülü 'nyɩa' Nyɔsʋa jre. 'Üa plɛɛ, üma 'pawii 'kɔkɔmlɛ, 'a ‑plɩɩ Nyɔsʋa 'mä 'üün 'nyaklipo.
40006008	'Anyɩ nʋ 'üa 'sa; 'be 'ana Tʋ jre sököö dɛɛlɛ 'a 'bataa', 'fɩɔwʋ 'kä 'a ‑sɛɛɛ 'ɔmɩ 'ɛɛn.
40006009	«'Ii känyrɩ ‑jäsɩ 'a käa' 'amäa' Nyɔsʋa bibie: Ana Tʋ, ɔ bäa' cɛa 'mlɩ, abɩa ‑na 'nyünanyrɩ 'bʋala.
40006010	Abɩa ‑na 'kamadɛɛ 'tɔ ‑tʋtʋ ‑gälɩ. Wiili ‑baataa', i nrörö ‑tʋtʋ ‑gälɩ 'sɩrɩ 'i nröröa' cɛa 'mlɩ.
40006011	‑Nyɩ amɩ ana ‑srɩa 'mlɩa jijrɛ.
40006012	Cere amɩ ana ‑balʋ 'sɩrɩ ana 'mʋgbɛ cerea' nyüülü nöa' amɩ ‑balʋ ‑gba, 'üa ‑balʋ.
40006013	‑Nyɩ tɛ bɩa amɩ 'klɩ anyɩ mi ‑balʋ 'lɩ, ‑maa 'ba amɩ Plɛbʋbɔsusu kälɩ, 'be ‑mɔ kä 'pläa 'kamakʋ, 'klü nyra 'bʋalakʋ 'plɔʋplɔʋ. 'Asɩ i bä.
40006014	«'Be 'ama cere nyüü 'üa ‑balʋ, 'ana Tʋ bäa' cɛa 'mlɩ 'ɔnya 'amɩ 'ana ‑balʋ cerea.
40006015	‑Maa 'ama 'nyɩ cere nyüü 'üa ‑balʋ ‑a nɩ, 'ana Tʋ ‑nëmä bɩa 'ana ‑balʋ ‑a cere.
40006016	«‑Bɛ 'ama pa su nɩ, 'anyɩ 'kpɔɔ ‑beere ‑glagälɩsrörönyüü. Üma pa su nɩ, 'ü kpasa 'klɩ nyüü 'mä 'saa jre 'sɩrɩ 'ü paa' su. 'Cɩcasa 'n ‑gbala 'amɩ, 'ü 'a 'üa 'pɛɛ 'jä!
40006017	‑Maa ‑mɔlɔ nɩ, ‑ama pa su nɩ, su ‑na 'klʋɩ, 'pa ‑na 'wli ‑daŋlʋɩnɩ
40006018	nyɔɔ ‑pɩ 'saa jre 'sɩrɩ ‑paa' su, ima 'nyɩ ‑na tʋlɔ bäa' ‑sisrefawʋa 'doo ‑a bä. 'Ia 'taɩn 'lɩ ‑na Tʋlɔ 'jääa' diili nröröa' ‑sisredii 'lɩ nya ‑mɩ ‑jria 'klɩ 'pɛrɛa.
40006019	«'Anyɩ 'papla ‑pɩ ‑tʋtʋ ‑gälɩa 'bɩɔ ‑gba; 'be 'nya nyra ‑wlɔsʋ bʋblɔ 'uun, ‑bɛ 'jejienyüü wa wa dii ‑bɛ 'ü 'jie 'iin.
40006020	‑Maa 'papla cɛlɩa 'bɩɔ ‑gba, 'be 'nya nyra ‑wlɔsʋ 'nyɩ bʋblɔ 'uun ‑a. 'Jejienyüü 'nyɩ wawla 'lɩ dii ‑a, ‑bɛ 'ünyɩ 'jiere 'lɩ ‑a.
40006021	'Be ‑plɩɩlɩ 'ana 'bɩɔ bäa', 'ii 'ana plɛ 'pi.
40006022	«'Nyiö bä nyɔɔa fugbaa 'napɛ. ‑Na 'nyü ma 'na nɩ, ‑na fugbaa 'fɩɔ bä ‑srɩ 'klɩ.
40006023	‑Maa ‑na 'nyü ma 'nyɩ ‑ya ‑a ‑ya nɩ, ‑na fugbaa 'fɩɔ nya 'jöjrüükpü 'lɩ bäa. 'Ii känyrɩ, 'napɛlɛ bäa' ‑mɩ 'lɩ ma bä 'jöjrüükpü nɩ, 'jöjrüükpülü nya 'wlisiea ‑o!
40006024	«Nyɔɔ 'nyɩ 'lɩ ‑a bä 'ɔmä 'kamanyüü 'sɔɔa 'jrʋpa 'wʋfɛrɛ. 'Ɔnya 'doo 'nyüamlɩjraraa 'kä 'ɔnya ‑mɔlɔ ‑wa. 'Aiɛ 'ɔnya 'lɩ 'doo ‑trääräa ‑gböösa, 'kä 'ɔnya ‑mɔlɔ sawʋ 'pa. 'Anyɩ 'lɩ ‑a bɩa 'amä Nyɔsʋaa 'jrʋpa nyra möliia 'jrʋpa 'wʋ ‑fɛrɛ.
40006025	«'A 'ia ‑gʋ 'n ‑gbala 'amɩ, 'ana plɛ 'nyɩ ‑taaralɩ 'ana 'kläa ‑gʋ: 'kä dɛɛlɛ 'amäa' ji, dɛɛlɛ 'amäa' 'mla, 'ana fugba nyra diili 'amäa' 'srooa ‑gʋ. 'Klä ‑si jijri 'wʋ; fugba nya ‑si 'sosroodii 'wʋ.
40006026	'Ba 'jä nyisie. ‑Mää pla 'inyɩ pla, ‑mää 'üa papladii 'ünyɩ 'sa. ‑Mää nyikli 'lɩ 'ünyɩ 'jrara jijri, ‑maa 'ana Nyɔsʋalɔ bäa' cɛlɩ 'fini 'iin 'klɩ! ‑Bɛ 'a ‑si nyisie 'wʋ ‑gböösa 'e!
40006027	Nyɔɔ 'plɛɛ bä ‑pɩ 'ana ‑tɔrʋpɩɔ ɔ 'mrɛɛ 'kä plɛlɩtaarakʋa ‑gʋ ɔ 'pa 'ɔa jrüüa ‑gälɩ ‑gliiibɔʋ le?
40006028	«‑Bɛ dɛplɛɛ kä ‑gʋ 'ana plɛ ‑taaralɩ 'lɩpadiia ‑gʋ le? 'Ba ‑pʋpɔ 'sɩrɩ pöplösipi ‑gaaa'. 'Inyɩ ‑fɛ 'jrʋpa ‑a, ‑mää 'koti 'inyɩ 'kpla.
40006029	‑Maa 'amɔ 'n ‑gbala, 'Kɩɩ Salomɔɔ kä 'mʋgbɛ jia' 'bɩɔ ‑gböösa, 'ɔ ‑kaapɩɔ 'mʋfadii 'sroo ‑beere pöplödiili kʋa' ‑pɩ.
40006030	‑Bɛ Nyɔsʋa ma nʋ 'saa ɔma 'sroo 'klʋɛɛa 'sipili nëmäa' ‑pɩ doro 'ümäa' 'pütö nɩ, ‑asɩ 'ɔ ‑nëmä 'amɩ 'sroo le, 'amɔ kä nyɔsʋaplɛ 'nyɩa' 'bʋa?
40006031	«'Ii känyrɩ, 'ana plɛ 'nyɩ ‑taaralɩ. 'Anyɩ 'daa: ‹Dɛplɛɛ amä ji le, dɛplɛɛ amä 'mla le, dɛplɛɛ a nëmä 'sroo le?›
40006032	'Be 'ia ‑taa diilia 'fɩɔlʋ nɩ, nyüülü 'nyɩa' Nyɔsʋa jre 'bata 'iin ‑gböösa. 'Be 'ana Tʋlɔ bäa' cɛlɩ, 'ɔ jre diilia 'fɩɔ 'makɩa' 'amɩ.
40006033	'Ba 'bata ‑kätɩ Nyɔsʋaa 'kamaplä nyra 'ɔa 'klɩgägäkʋ, ‑bɛ 'ɔmä 'lɩ 'amɩ ‑taa diilia 'fɩɔ 'wlibɩa.
40006034	«'Ii känyrɩ, 'ana plɛ 'nyɩ ‑taaralɩ ‑sraakäpɩa ‑gʋ. ‑Sraakäpɩ nya 'ia 'mʋgbɛa ‑gä 'paa. ‑Srɩ ‑bɛ 'ia wii.
40007001	«'Anyɩ 'bölö 'ana ‑mölöö ‑gä ‑gälɩ, ‑gä ‑pɩ bɩa 'amɩ ‑gälɩ 'bölö.
40007002	'Be 'sɩrɩ 'a 'bölöa' 'ana ‑mölöö ‑gä ‑gälɩ, 'asɩ Nyɔsʋa 'mä 'amɩ ‑gä ‑gälɩ 'bölö. Dɛɛlɛ 'a nöa' ‑bɛ 'a nyakaa' 'ana ‑mölöö, 'ɛɛ Nyɔsʋa 'mä nʋ 'ɔmä bɩa 'amɩ nyaka.
40007003	Dɛplɛɛ kä ‑gʋ ‑jäää ‑napusragbʋlʋ bäa' ‑na ‑wlajʋa 'nyüa 'mlɩ, ‑bɛ ‑nyɩ ‑tʋ tuu klöö kpakölä bäa' ‑na 'mʋgbɛa 'nyiöa 'mlɩ 'nyügba le?
40007004	Dɛplɛɛ kä ‑gʋ ‑gbala ‑na ‑wlajʋ ‑maa: ‹Ji ‑a 'balɩ ‑napusragbʋlʋ bäa' ‑na 'nyiöa 'mlɩ›, ‑bɛ tɩɛ ‑plɩɩ tuu klöö kpakölä bä ‑na 'nyiöa 'mlɩ le?
40007005	‑Glagälɩsrörönyɔɔ! 'Balɩ tuu klöö kpakölä bäa' ‑kätɩ ‑na 'nyiöa 'mlɩ 'fɩɔwʋ, ‑bɛ ‑mä 'käjä ‑mä 'lɩ ‑napusragbʋlʋ bäa' ‑na ‑wlajʋa 'nyiöa 'mlɩ 'ba!
40007006	«'Anyɩ ‑nyɩ dɛɛlɛ berea' 'klɩ Nyɔsʋaa ‑gʋ ‑fä, 'ü ‑pɩ 'ana 'pɛlɩ kälɩ ‑sie 'ü ‑pɩ 'amɩ 'ŋaŋla; 'anyɩ be 'ana 'peru 'bʋa 'wle 'bösaru, 'u ‑pɩ 'ɛɛn ‑gälɩ 'nyɛ.
40007007	«'Ba ‑sɛ, ‑bɛ Nyɔsʋa 'mä 'amɩ ‑nyɩ; 'ba 'bata, 'anya 'ɛɛn 'jäa; 'ba bɔtɔ tatu, 'ɔnya 'amɩ tatu 'klɩ 'saa.
40007008	'Be nyɔɔ o nyɔɔ ‑sɛa' Nyɔsʋa ‑nyɛɛ 'ɔɔn; nyɔɔlɔ 'bataa' 'ɔ 'jää dɛɛlɛ 'ɔ 'bataa'; 'kä nyɔɔlɔ bɔtɔa' tatu, 'ɔ 'saa 'ɔɔn tatu 'klɩ.
40007009	‑Bɛ nyɔɔ 'plɛɛ bä 'ana ‑tɔrʋpɩɔ, ɔ 'ɔa 'jʋ ma ‑sɛ 'flɔɔ, 'ɔmä 'ɔɔn 'täkä ‑nyɩ le?
40007010	'Aiɛ 'ɔa 'jʋ ma ‑sɛ 'ɔɔn ‑sre, ‑bɛ 'ɔmä 'ɔɔn trɔɔ ‑nyɩ le?
40007011	'Amɔ kä plɛ bʋbɔa', 'a jre 'ana 'jüa 'mʋfadiia ‑nyɩnyɩkʋ. ‑Maa 'ana Tʋlɔ bäa' cɛlɩ 'ɔɔ ‑nëmä 'mʋfadii nyüülü ‑sɛɛɛa' 'ɔmɩ 'iin ‑nyɩ?
40007012	«Wiili 'a 'bataa' ‑mölöö 'mäa' 'amɩ ‑gba nʋ nɩ, 'ba nʋ bɩa 'saa 'üün. 'A wiili Moisëa ‑Dɔ nyra nyɔsʋaamlɩpalanyüüa 'fɩɔ 'kpɩaa'.
40007013	«'Ba ‑srörö 'mëmla jɔa mlɩ; 'be 'mɔlɔ 'mëmla flɛrɛwʋ, ‑bɛ 'nyʋfɔlʋ falaa' 'lɩ nya flɛrɛwʋ ‑gböösa. Nyüülü ‑sröröa' 'ua mlɩ nya ‑sümlö.
40007014	‑Maa 'kläa 'mëmla ‑jɩa nyra 'nyʋfɔlʋ falaa' 'lɩ nya 'paplagba. ‑Bɛ nyüülü 'jääa' 'uun 'nyɩ ‑sümlö ‑a ‑sümlö.
40007015	«'Ba ‑tre 'ana nyüfë ‑gbagblɛ nyɔsʋaamlɩpalanyüüa ‑gʋ! ‑Bablëëjüa 'fu 'ü 'paa ‑gälɩ ‑bɛ 'ü jö 'ana ‑tɔrʋpɩɔ, ‑maa klaklamlaa 'ü bä.
40007016	'Üa nʋnʋgbi kälɩ 'a nëmä ‑srörö 'kä 'anya 'üün jre. 'Ü 'sara rɛsɛɛn 'jaju nänä ‑gälɩ, ‑ale 'ü 'sara figiebö 'bütütii 'wli?
40007017	'Cɩca tuu tʋä 'cɩca 'bü; ‑maa tuulu 'nyɩa' 'na tʋä 'bülü 'nyɩa' 'na.
40007018	'Cɩca tuu 'nyɩ tʋ bʋbɔ 'bü ‑a, ‑bɛ tuulu 'nyɩa' 'na, ‑mää 'uun 'nyɩ tʋ 'cɩca 'bü.
40007019	Tuulu 'nyɩ tʋa' 'cɩca 'bü nɩ, 'böö 'ü 'böö 'uun 'kä 'ü be 'uun kapu 'lɩ.
40007020	'Ii känyrɩ, 'üa nʋnʋgbi 'lɩ 'a nëmä ‑gbagblɛ nyɔsʋaamlɩpalanyüü jrere.
40007021	«‑Mää nyüülü kä 'fɩɔ werea' 'mɩ: ‹ 'Pläkänyɔɔ, 'Pläkänyɔɔ› nɩ, ‑mää ‑nëmä cɛɩɩa 'kamapläa 'mlɩ pa. Nyɔɔlɔ nöa' wiili 'na Tʋlɔ bäa' cɛlɩ ‑gbala 'ɔɔn nɩ, 'ɔa 'doo nëmä 'lɩ pa.
40007022	'Ia ‑srɩlɩa 'mlɩ nyüü 'kɔkɔmlɛ nya 'mɩ ‑gbalaa ‑maa: ‹'Pläkänyɔɔ, 'Pläkänyɔɔ›, ‑na 'nyrɩklɩ 'n 'pala nyɔsʋaawii, ‑na 'nyrɩklɩ a prɛ domüü! 'A ‑na 'nyrɩklɩ a nrörö ‑saragbi 'kɔkɔmlɛ!
40007023	'Kä 'nyaa 'üün ‑gbala: ‹'Ba tʋŋlɔ 'mɩ 'lɩdɛrɩ, 'amɔlɔ 'pɩɛa' Nyɔsʋaa ‑dɔ ‑gälɩ; 'n ‑kaapɩɔ 'amɩ jre!›
40007024	«Nyɔɔ o nyɔɔ ma po ‑taa wiili 'nyakli ‑bɛ ɔma ‑träärälɩ 'imɩ nɩ, 'ɔnya ‑beere nyɔɔlɔ 'paaa' 'ɔa nyuku 'täkä ‑gälɩ.
40007025	'Nʋŋlʋ dara 'uun, 'nʋŋlʋpati kpakü 'cere 'uun 'wʋ, ‑fʋflʋ nya ji, 'ia 'fɩɔ jrä 'uun ‑gälɩ, 'unyɩ blö ‑a blö 'be 'täkä ‑gälɩ 'u 'pala.
40007026	‑Maa nyɔɔ o nyɔɔ 'nööa' 'na 'papawii 'wli ‑bɛ 'ɔnyɩ ‑träärälɩ 'imɩ nɩ, 'ɔ ‑beere mlüünyɔɔlɔ 'paaa' 'ɔa nyuku 'pisiatu 'lɩ.
40007027	'Nʋŋlʋ dara 'uun, 'nʋŋlʋpati kpakü 'cere 'uun 'wʋ, ‑fʋflʋ nya ji, 'ia 'fɩɔ 'nya jrä 'uun ‑gälɩ, 'unya blö 'unya ‑gblooro.»
40007028	Jesu bɩaa' ‑taa wiili 'papakʋ nɩ, 'ɔa 'kpɩkpɩakʋ pa nyüü ‑gba.
40007029	'Sɩrɩ 'ɔ 'kpɩaa' ‑mää 'sɩ ‑dɔkpɩanyüü 'nyɩ 'kpɩa. 'Ɔɔlɔ nɩ, 'kamasa 'ɔ 'kpɩa.
40008001	Jesu 'ciea' 'dʋgba 'wli nɩ, nyüü 'kɔkɔmlɛ nya prɛ 'ɔɔn dɛrɩ.
40008002	'Jrʋklanyɔɔ 'doo nya jijrö 'ɔɔn ‑gba, 'ɔnya 'pa 'ɔa 'klɩ kotifli, ‑bɛ 'ɔ bibie 'ɔmɩ: « 'Pläkänyɔɔ, ‑ama 'bata 'na 'pʋpʋɔkʋ, ‑mrɛɛ ‑a ‑futo 'mɩ.»
40008003	Jesu nya to 'darʋ, 'ɔnya ‑fɛ 'ɔɔn ‑gba, 'ɔnya ‑gbala 'ɔɔn: «'N 'bata ‑na 'pʋpʋɔkʋ; 'pʋ!» 'A ‑plɩɩ nyɔɔlɔ kʋ dotro 'ɔnya 'pʋ.
40008004	Jesu nya ‑gbala 'ɔɔn: «‑Nyɩ ‑gbala 'iin nyɔɔ, ‑maa mi ‑a ‑srara ‑na nyufa ‑gbɔsapɛrɩnyɔɔ 'klɩ, 'kä ‑saaa ‑gbɔlʋ Moisë 'daaa' 'ba 'saa'; 'uu nëmä 'nyrɩkä, 'kä nyüüa 'fɩɔ nya 'iin jre 'sɩrɩ 'jrʋ ‑kanyɩa' ‑mɩ kla.»
40008005	Jesu paa' Kapɛrënaumëbätä nɩ, 'sʋgɩanyɔɔ kpakö nya 'jrara 'ɔɔn 'klɩ, 'ɔnya bibie 'ɔɔn
40008006	‑maa: «'Pläkänyɔɔ, 'na 'jrʋpafɛnyɔɔ 'pi nyüköli, 'ɔa ‑gbaa dii jä ‑bɛ 'ɔ sɩa ‑gböösa!»
40008007	'Iibäa' Jesu nɩ: «'Nyaa jia, 'nyaa 'ɔɔn 'pʋɔa.»
40008008	‑Maa 'sʋgɩanyɔɔlɔ nya ‑gbala Jesu: «'Pläkänyɔɔ, 'nyɩ 'iin 'klɩ ‑a 'wʋ ‑mä 'na nyuku ‑wälɩ pa. ‑Maa 'pa waklöö 'döö ‑bɛ 'na 'jrʋpafɛnyɔɔ 'mä 'pʋ.
40008009	'Be 'na 'mʋgbɛ 'n kä 'kamanyüü ‑bɛ 'n 'kama 'sʋgɩa. Ama ‑gbala 'doo: ‹Mi ‑tɛ›, 'ii 'ɔ mö; ama ‑gbala ‑moloo: ‹Ji›, jö 'ɔ jö. ‑Bɛ ama ‑gbala 'na 'jrʋpafɛnyɔɔ: ‹Nʋ 'saa›, 'ii 'ɔ nö.»
40008010	Jesu 'nua' 'iin 'wli nɩ, 'i kala 'ɔɔn plɛklɩ. 'Ɔnya ‑gbala nyüülü prɛa' 'ɔɔn dɛrɩ ‑maa: «'Cɩcasa 'n ‑gbala 'amɩ, 'nyɩ 'samaa plɛtoronyɔɔ Israɛɛlënyüüa 'mʋgbɛa ‑tɔrʋpɩɔ ‑a 'järä.
40008011	'Amɔ 'n ‑gbala: nyüü nya ‑pɩɔa 'fɩɔ sɔa 'kä 'unya ji, sɔ 'jrʋa 'wʋsɔrɔfa 'wʋ ‑a mi 'ua 'prerefa 'wʋ. 'Kä 'ü nyra Abraamë, Isaakë nyra Jakɔɔbë nya 'wʋtara cɛɩɩa 'kamapläa 'mlɩ.
40008012	‑Maa 'kamapläa 'jülü nëmä ɩa' pa nɩ, 'ünya ‑fälɩ berea 'jöjrüükpü 'lɩ; 'a ‑plɩɩ 'amä 'wloro, 'a ‑plɩɩ 'amä ‑gla jrörö.»
40008013	Jesu nya ‑gbala 'sʋgɩanyɔɔ kpakö: «Mi ‑na ‑nyɛɛ, ‑na nyɔsʋaplɛtorokʋa ‑gʋ dɛɛlɛ ‑baataa' ‑nya 'ɛɛn 'lɩjräa.» 'A 'ia ‑gliiilɛa 'mlɩ 'jrʋpafɛnyɔɔlɔ 'plʋɔrɔ.
40008014	Jesu nya pa Piɛɛrëa nyuku ‑wälɩ, 'ɔnya 'jä Piɛɛrëa ŋʋtayio, 'ɔa fugba fumö, 'ɔ 'pi ‑pɔkɩ ‑gälɩ.
40008015	Jesu nya ‑fɛ 'ɔa 'darʋ ‑gba, ‑wusulu nya sɔ 'ɔɔn 'lɩ. 'Ɔ sɔa' 'wʋ dotro Jesua ‑gä 'ɔ 'pa.
40008016	‑Gbia kaklaa' 'klɩ nɩ, 'ünya ja 'ɔɔn nyüü 'kɔkɔmlɛlü kä 'fɩɔ domüü bäa' 'lɩ. 'Ɔa 'papawii 'ɔ nö ‑bɛ 'ɔ prɛ domüü, 'kä 'ɔ 'pʋɔ ‑wusublanyüülüa 'fɩɔ.
40008017	'Asɩ wiili nyɔsʋaamlɩpalanyɔɔ Esaii ‑gba käa' nrörö; 'ɔ nɩnɩa kä: « 'Ɔ ‑gbötö ana ‑sʋɩ 'ɔnya dɔrɔ ana ‑wusu 'wʋ.»
40008018	Jesu 'jäa' nyüü 'kɔkɔmlɛ traraa' 'ɔɔn 'klɩ nɩ, 'ɔnya ‑gbala 'ɔa 'wʋnyɛrɛnyüü: «A 'pɩ amä 'niea 'pɛ ‑mɩdee ‑gälɩ mi.»
40008019	‑Dɔkpɩanyɔɔ 'doo nya jijrö Jesu ‑gba 'ɔnya ‑gbala 'ɔɔn: «'Kpɩkpɩanyɔɔ, ‑plɩɩ 'lɩ kä 'fɩɔ ‑nëmäa' mi 'nyraa ‑mɔ 'sɔɔ mö.»
40008020	'Iibäa' Jesu nɩ: «'Klʋɛɛa ‑fä kä 'pifa, 'nyisie kä 'dëdrëë, ‑maa Nyɔɔa 'Jʋ 'nyɩ 'wlipiefa ‑a kä.»
40008021	'Ɔa 'wʋnyɛrɛnyɔɔ ‑moloo nya bibie 'ɔɔn: «'Pläkänyɔɔ, 'mɔɔ jö, ‑a mi ‑a ‑tʋ ‑kätɩ 'na tʋ.»
40008022	‑Maa Jesu nya ‑gbala 'ɔɔn: «‑Mɛ 'mɩ ‑gälɩ, 'cɛrɛ jäjänyüü ‑wälɩ 'ümä 'üa jäjänyüü ‑tʋ.»
40008023	'Ɔnya 'jra ‑gɔlʋ 'lɩ, 'ɔa 'wʋnyɛrɛnyüü nya ‑mɛ 'ɔɔn ‑gälɩ.
40008024	‑Jää 'üün ‑püpö kpakö jrä 'nie 'klɩ. Jesu 'mʋmɔ ɩ ‑bɛ 'niea dakë 'sie ‑gɔlʋ 'klɩ.
40008025	'Ɔa 'wʋnyɛrɛnyüü nya jijrö 'ɔɔn ‑gba, 'ünya tɛrɛ 'ɔɔn 'kä: «'Pläkänyɔɔ, 'balɩ amɩ mlɩ; ‑maa jä a nëmä jä!»
40008026	'Ɔ ‑nëma: «Dɛplɛɛ kä ‑gʋ 'a kä 'saa ŋalɛ le? Dɛplɛɛ kä ‑gʋ 'ana nyɔsʋaplɛ 'nyɩ 'bʋa le?» 'Ɔ sɔa' 'wʋ, 'ɔnya ‑sɔɔrɔ wii 'wʋ 'ɔnya 'pala ‑püpö nyra 'nie wii ‑gba. 'Ia 'fɩɔ nya bä ‑pio.
40008027	'Üa plɛklɩ kalaa' nɩ, 'ü ‑nëma: «Nyɔɔ ‑glügbö 'plɛɛ kʋ ‑pɩ, ɔ 'pala ‑püpö nyra 'nie wii ‑gba, ‑bɛ 'i 'baa 'ɔa wii wii 'wʋ le?»
40008028	Jesu 'prɛrɛa' 'niea 'pɛ ‑mɩdee ‑gälɩ Gadaranyüüa ‑tʋtʋ ‑gälɩ, nyüü 'sɔɔ domüü bäa' 'lɩ nya sɔ 'dasi 'lɩ, 'ünya 'jrara 'ɔɔn 'klɩ. 'Üa plɛbʋbɔkʋa ‑gʋ nyɔɔ ma 'nyɩ fa 'ia 'nyʋfɔlʋ ‑a.
40008029	'Üa 'kpökpöwiia 'mlɩ, 'ü ‑nëma: «Wii 'plɛɛ bä a nyra ‑mɔ 'sɔa ‑tɔrʋpɩɔ le, Nyɔsʋaa 'Jʋ Jesu? Amɔ ‑ji ‑gbi ‑gba nʋ 'fɩɔwʋ ‑bɛ ana ‑sʋɩa ‑srɩ 'mä 'lɩjrä ‑ale?»
40008030	'Bösaru 'kɔkɔmlɛ bä ɩ ‑nyɛɛ 'lee, 'u jö ɩ dɛɛ.
40008031	Domüü nya bibie Jesu: «‑Ama prɛ amɩ nɩ, prɛrɛ amɩ 'bösarulu kɔkɔa' ‑nyɛɛ 'lee 'ua ‑tɔrʋpɩɔ, amä 'uun 'lɩcecre.»
40008032	'Ɔnya ‑gbala 'iin: «'Ba mi!» Domüülü nya 'cie nyüülü 'lɩ, 'unya pa 'bösarulu 'kɔkɔmlɛlu 'lɩ. 'Bösarulu nya 'ba fʋfɔlʋ ‑nyɛɛ 'dʋgba 'wli 'unya bebre 'ua nyüfë 'nie 'lɩ 'unya jä jä.
40008033	'Bösarulua ‑gbaglaaranyüü nya fɔ, 'ünya mi wiili kä 'fɩɔ ‑sia' bätäa nyüü ‑gbalakalɩ. 'Ünya ‑gbala 'üün bɩa wiili nröröa' nyüülü domüü ma bäa' ‑gälɩ, 'üa 'kläa 'mlɩ.
40008034	'Ii känyrɩ, bätäa nyüüa 'fɩɔ nya 'cie bätä 'ümä Jesu 'jä. 'Ü 'jäa' 'ɔɔn nɩ, 'ünya bibie 'ɔɔn ɔ sɔ 'üa 'bre.
40009001	Jesu nya 'jra ‑gɔlʋ 'lɩ, 'ɔnya 'pɩ 'tanie, 'ɔnya 'jra 'ɔa bätä.
40009002	Nyüü nya 'pie kpakpanyɔɔ 'doo 'wʋpidɛɛ ‑gälɩ 'ünya ja 'ɔmɩ 'ɔɔn. Jesu 'jäa' 'üa nyɔsʋaplɛ nɩ, 'ɔnya ‑gbala nyɔɔlɔ: «'Na 'jʋ, 'pa ‑na nyufa 'klü 'lɩ! ‑Na ‑balʋ 'a ‑mɩ cere.»
40009003	'Ia ‑gʋ ‑dɔkpɩanyüü ‑mölöö 'pala plɛ 'klɩ wii ‑bɛ 'ü nö: «‑Taa nyɔɔlɔ nɔpɔ Nyɔsʋa!»
40009004	‑Maa Jesu jrea' 'üa bobowli nɩ, 'ɔnya 'bete 'üün: «Dɛplɛɛ kä ‑gʋ 'a 'pala 'samaa bʋbɔwii 'ana plɛ 'klɩ le?
40009005	‑Gbala nyɔɔ ‑maa ‹‑Na ‑balʋ 'a ‑mɩ cere›, ‑bɛ ‑a ‑gbala 'ɔɔn: ‹Sɔwʋ ‑a ‑nyɛɛ!› ‑Mɩ 'plɛɛ 'nyɩ 'lɩkla le?
40009006	‑Maa 'amä 'saa jre 'sɩrɩ Nyɔɔa 'Jʋ käläa' ‑tʋtʋ ‑gälɩ 'kamakʋ. 'Ɔ 'mrɛɛ 'ɔ cere ‑balʋ.» 'Ia ‑gʋ 'ɔ ‑gbala nyɔɔlɔ: «Sɔwʋ! Dɔrɔ ‑na 'wʋpidɛɛ 'wʋ, 'kä mö ‑gbööli!»
40009007	'Ɔnya sɔwʋ, 'ɔnya mi ‑gbööli.
40009008	‑Jria 'lɩa nyüü 'jäa' 'imɩ nɩ, 'üa plɛklɩkala ‑bɛ 'ü 'bʋala Nyɔsʋalɔ ‑nyɩa' nyüü 'ia 'samaa 'kamakʋlʋ.
40009009	Jesu nya mi. 'Ɔ mia' nɩ, 'ɔnya 'jä nyɔɔ 'doo, 'ɔ kʋ ‑plɩɩ 'lɩ 'ü 'pɛɛrɛa' dapoo, 'ɔ 'ü 'daraa' Matiö. Jesu nya we 'ɔɔn: «Ji 'nyraa ‑mɔ 'mä 'nyɛ!» 'Ɔ sɔa' 'wʋ, ‑gälɩ 'ɔ ‑mɛ 'ɔɔn.
40009010	'Pɩrɩgälɩ nɩ, Jesu jö ɩ dɛɛ nyuku ‑wälɩ, dapookälɩpɛrɛnyüü 'kɔkɔmlɛ nyra ‑balʋnyüü ‑mölöö nya ji; 'üü ‑bɛ Jesu nyra 'ɔa 'wʋnyɛrɛnyüü nya tara 'wʋ.
40009011	Farisinyüü 'jäa' 'üün nɩ, 'ünya 'bete 'ɔa 'wʋnyɛrɛnyüü ‑maa: «Dɛplɛɛ kä ‑gʋ 'ana 'kpɩkpɩanyɔɔ nyra dapookälɩpɛrɛnyüü nyra ‑balʋnyüü ‑mölöö tara 'wʋ le?»
40009012	Jesu 'nua' 'iin 'wli nɩ, 'ɔnya ‑gbala 'üün: «Nyüülü kä fugbë 'naa' nɩ, ‑mää 'üün 'nyɩ mi ‑dɔta 'lɩ; ‑maa ‑wusublanyüü, 'üü mö 'lɩ.
40009013	'Ba mi 'ba 'bata ‑taa wiili kʋa' ‑pɩa ‑gbaa: ‹ Nyatɛplɛ 'n 'bata, ‑maa ‑mää ‑gbɔ 'sasakʋ 'nyɩ 'bata.› 'Nyɩ nyüülü ‑gäa' 'klɩ wekalɩ ‑a ji, ‑maa ‑balʋkänyüü 'n ji we 'ümä ‑balʋ 'pie.»
40009014	Jrüü 'doo 'lɩ nɩ, Jaan a 'wʋnyɛrɛnyüü ji Jesu 'bete: «Dɛplɛɛ kä ‑gʋ amɔ ‑bɛ Farisinyüü pa su 'plɔʋplɔʋ ‑bɛ ‑na nyüü 'nyɩ pa su le?»
40009015	Jesu nya ‑gbala 'üün: «Nyɔɔ ma 'ti ‑bɛ üma 'brere 'ɔɔn 'klɩ nɩ, 'kä 'ɔa ‑mülü bäa' 'ɔɔn ‑gba nya 'kpɔɔ? ‑Maa jrüülü kä 'mlɩ 'ümäa' 'ɔɔn 'üa ‑tɔrʋpɩɔ 'ba nɩ, 'bala 'ia jrüülüa 'mlɩ nɩ, 'ünya su paa.
40009016	Nyɔɔ 'nyɩ nʋ dapɛ dëdrä 'ɔnyɩ 'pa dafʋ 'pakɩ ‑a. Ɔma nʋ 'imɩ nɩ, dapɛ dëdrä nya dafʋlʋ 'ŋlaraa, 'kä 'ua 'ŋlarakʋ nya 'wlisie.
40009017	'Asɩ nyɔɔ 'nyɩ 'pa bɩa ‑duvɛɛn 'jɩjarɛ 'klɩbɩa mlafikpalë 'lɩ ‑a. Ɔma nʋ 'iin nɩ, ‑duvɛɛn 'jɩjarɛ nya 'kpalëlë wa wa, 'kä ‑duvɛɛnlɛ nya 'kägblɔɔ, 'kä 'kpalëlë nya bʋblɔ. Mlafikpalë dëdrëa 'mlɩ 'ü 'paa ‑duvɛɛn 'jɩjarɛ, 'ia 'taɩn 'lɩ 'ia 'sɔɔ 'nyɩ bʋblɔ bʋblɔ ‑a.»
40009018	Jesu 'pala ɩ nyüü wii ‑gba ‑bɛ 'kamanyɔɔ 'doo ji 'ɔa 'klɩ kotifli 'pala, ‑bɛ 'ɔ bibie 'ɔmɩ: «'Na 'ŋlëkayria jä ‑plɩɩ 'köklesa. Ji ‑a ‑piie 'ɔɔn klʋgbë ‑gälɩ 'ɔmä 'kätɛ.»
40009019	Jesu nya sɔwʋ 'ɔɔ ‑bɛ 'ɔa 'wʋnyɛrɛnyüü nya ‑mɛ nyɔɔlɔ ‑gälɩ.
40009020	'Ŋlʋʋ 'doo bä ɩ ‑plɩɩ, ‑toru 'ciea' 'ɔɔn 'lɩ 'ia ‑sɩ ‑pʋ ‑sɩ 'sɔɔ. 'Ɔnya ja Jesua dɛrɩ 'ɔnya ‑fɛ 'ɔa 'lɩpadɛɛa 'mäklɩ ‑gba.
40009021	'Be 'ɔa plɛklɩ 'ɔ nɩnɩa: «Ama nya ɩ dɩɛ 'ɔa 'lɩpadii ‑gbafɛ, 'nyaa 'pʋa!»
40009022	Jesu nya ‑siekälɩ, 'ɔ 'jäa' 'ɔɔn 'ɔ ‑nëmä: «'Na 'ŋlëkayria, 'pa ‑na nyufa 'klü 'lɩ! ‑Na nyɔsʋaplɛtorokʋ 'a ‑mɩ 'pʋɔ.» 'A ‑plɩɩ 'ŋlʋʋlɔ kʋ dotro 'ɔnya 'pʋ.
40009023	Jesu 'tɔa' 'wliklɩanyɔɔlɔa ‑gbööli nɩ, 'ɔ jrä 'lɩ ‑gbaprʋkɔbönyüü nyra 'wuwunyüü,
40009024	'ɔnya ‑gbala 'üün: «'Ba sɔ ‑plɩɩ! 'Ŋlëkayrialɔ 'nyɩ jä ‑a jä, 'mʋmɔ 'ɔ 'mʋmɔ!» Nyüü ‑gölöa' srörö 'ü srörö 'ɔmɩ.
40009025	'Ɔ bea' nyüülüa 'fɩɔ ‑fälɩ nɩ, 'ɔnya pa ‑plɩlɩ 'ŋlëkayrialɔ 'pia', 'ɔnya 'kpla 'ɔa 'darʋ, 'ŋlëkayrialɔ nya sɔwʋ.
40009026	'Ia wiili nya ‑gbaala ‑tʋtʋa 'fɩɔa ‑gälɩ 'kä.
40009027	Jesu sɔa' nyɔɔlɔa ‑nyɛɛ ‑bɛ 'ɔ möa' nɩ, 'nɔnɔnyüü 'sɔɔ prɛ 'ɔɔn dɛrɩ ‑bɛ 'ü we ‑gböösa: «Daviidëa 'Jʋ, 'jä ana nyatɛrɩ!»
40009028	Jesu 'tɔa' ‑gbööli nɩ, 'ünya jijrö 'ɔɔn ‑gba. Jesu nya 'bete 'üün: «'A boboa' 'n 'mrɛɛ ‑a nʋ wiili 'a 'bataa'?» 'Iibäa' nyüülü: «‑Yɛɛ! 'Pläkänyɔɔ.»
40009029	Jesu nya ‑fɛ 'üa 'nyü ‑gba, 'ɔnya ‑gbala 'üün: «Wiili 'a 'bataa' i nrörö 'sɩrɩ 'ana nyɔsʋaplɛtorokʋ bäa'!»
40009030	'Ünya 'jäkä. Jesu nya ‑flɔɔrɔ 'üün 'nyüa 'mlɩ 'ɔnya ‑gbala 'üün ‑maa: «'Amɔ 'n ‑gbala, nyɔɔ 'doo 'nyɩ jre wiili nröröa' 'plɔʋ!»
40009031	‑Maa 'ü 'ciea' dotro, 'ü 'pala Jesua ‑gä 'ia ‑tʋtʋlʋa 'fɩɔ ‑gälɩ.
40009032	'A 'cie Jesu 'cie ɩ ‑bɛ nyüü ja 'ɔɔn nyɔɔ 'doo kä 'mä domoo kaa'.
40009033	Jesu prɛa' domoolɔ dotro, nyɔɔlɔ nya 'pawii. 'I kalaa' nyüüa 'fɩɔ plɛklɩ nɩ, 'ü ‑nëma: «'Samaa wii ‑kaapɩɔ ‑tɛklɩ Israɛɛlë jrä!»
40009034	‑Maa Farisinyüü ‑nëma: «Domüüa 'cifi 'ɔ ‑srörö kälɩ ‑bɛ 'ɔ prɛ domüü!»
40009035	'I ‑sia' nɩ, Jesu mö bätë jie nyra bätë kpaküa 'mlɩ ‑bɛ 'ɔ 'kpɩa nyüü 'üa 'sraaplanyëkaa ‑wälɩ, 'ɔ 'sara 'lɩ 'üün 'Kamapläa 'Mʋfagogo, ‑bɛ 'ɔ ‑futo nyüüa ‑wusua 'fɩɔ nyra 'üa mɩmɩakʋa 'fɩɔ.
40009036	'Ɔ 'jäa' nyüü 'kɔkɔmlɛa ‑jria, 'üa nyatɛrɩ nya ‑sie 'ɔɔn 'wli, 'üa sɩsɩakʋ nyra 'üa 'klüa 'lɩjäjäkʋa ‑gʋ. 'Ü ‑beere ‑bablëëlë 'nyɩa' ‑gbanyɛrɛnyɔɔ kä.
40009037	'Ii känyrɩ 'ɔnya ‑gbala 'ɔa 'wʋnyɛrɛnyüü: «Putulu nëmäa' 'bölö, 'u 'bʋa ‑maa 'ua 'böbönyüü 'nyɩ ‑sümlö ‑a ‑sümlö.
40009038	'Ii känyrɩ, 'ba bibie Nyɔsʋa ɔ bäa' putukänyɔɔ, 'ɔmä 'jrʋpafɛnyüü ‑mölöö ja, 'ümä ji 'ümä 'uun 'bö.»
40010001	Jesu nya we 'ɔa 'wʋnyɛrɛnyüü nyüüpʋnyüüsɔɔ, 'ɔnya ‑nyɛnyɛ 'üün ‑gälɩkamladɛɛ 'ümä ‑frepasisi prɛ, ‑bɛ 'ümä ‑wusua 'kaɩn 'kaɩn nyra ‑nɩarakʋa 'fɩɔ ‑futo.
40010002	‑Jää apotrë ‑pʋ ‑bɛ 'sɔɔlüa 'nyrɩ: 'klɩsaa nɔ 'ü 'dara Simɔɔ, 'ɔɔ 'ü 'dara bɩa Piɛɛrë, nyra 'ɔa ‑wlajʋ 'ü 'daraa' Andree, nyra nyɔɔlɔ 'ü 'daraa' Sebedee, 'ɔa 'jü Jaakë nyra 'ɔa ‑wlajʋ Jaan,
40010003	Filipë, Batëlemii, Tomaa, Matiölɔ 'ü 'pɛrɛa' dapoo kälɩ, Jaakë Alëfeea 'jʋ, nyra Lebeelɔ 'ü 'daraa' Tadee,
40010004	nyra Kananyɔɔ 'ü 'daraa' Simɔɔ, ‑a ‑paalɩ Judaa Isëkariolɔ 'mäa' Jesu 'sa.
40010005	'A nyüüpʋnyüüsɔɔlü Jesu blɔa'. ‑Jäsɩ 'ɔ ‑gbalaa' 'üün: «'Anyɩ fa nyüülü 'nyɩa' juifë bä 'üa ‑nyɛɛ; 'anyɩ pa bɩa Samariinyüüa bätëa 'mlɩ.
40010006	«‑Maa Israɛɛlëa nyüülü 'mɔlɔa' ‑beere ‑bablëë, 'üa ‑nyɛɛ 'ba mi.
40010007	«‑Plɩɩlɩ kä 'fɩɔ 'a nëmäa' ‑srörö nɩ, 'ba ‑gbala nyüü ‑maa: ‹Cɛɩɩa 'kamaplä 'a 'amɩ ‑gbajijrö.›
40010008	'Ba 'pʋɔ ‑wusublanyüü, 'ba tɛrɛ jäjänyüü 'kä, 'ba ‑futo nyüülü 'jrʋ 'klaaa', 'ba prɛ bɩa domüü. 'Flɛɛlɩ 'a 'jä 'ia 'klülü, 'ii känyrɩ 'ba ‑fɛ bɩa 'ia 'jrʋpalä 'flɛɛlɩ.
40010009	«'Anyɩ fa ‑sika, 'anyɩ fa 'pɔlɔsika nyra mölii 'ana keiwaa 'mlɩ;
40010010	'anyɩ fa sakɔsʋ, 'anyɩ fa 'koti 'sɔɔ, 'anyɩ fa 'sii nyra 'sɩsɩa; 'be 'jrʋpafɛnyɔɔ kä 'ɔmä dɛɛji.
40010011	«Bätä o bätä kä 'mlɩ 'amäa' pa nɩ, 'ba 'bata 'cɩcanyɔɔlɔ 'mäa' 'amɩ 'lɩkʋɛɛ; 'ii 'ba kʋ kʋ 'kä 'a 'cie bätäläa 'mlɩ.
40010012	«'Ama pa nyukua ‑wälɩ nɩ, 'ba 'trɛɛ;
40010013	‑gbööläa nyüü ma bä 'cɩcanyüü nɩ, üma 'kʋɛɛlɩ 'amɩ nɩ, 'ba bibie 'üa 'wli 'lɩ plɛgälɩflɛrɛkʋ 'mä 'üa ‑gbööli bä. ‑Maa 'üma 'nyɩ 'cɩcanyüü ‑a bä, ‑bɛ 'üma 'nyɩ 'lɩ 'amɩ ‑a 'kʋɛɛ nɩ, abɩa 'ana mlɩa wii 'blöö 'amɩ bei 'wʋ dɛrɩ.
40010014	«‑Maa nyüü ma 'nyɩ 'lɩ 'amɩ ‑a 'kʋɛɛ, ‑bɛ üma 'nyɩ po 'amɩ 'nyakli ‑a nɩ, 'ba 'cie ‑gböölä 'aiɛ bätäläa 'mlɩ, 'kä 'a ‑gbɔplɔ 'lɩ 'ana bökli ‑wälɩa ‑tʋtʋ.
40010015	'Cɩcasa 'n ‑gbala 'amɩ, jrüülü kä 'mlɩ Nyɔsʋa 'mäa' ‑gä ‑tʋ nɩ, Sodɔɔmë nyra Gomɔɔrëbätäa ‑gä ‑nëmä dɛɛ ‑a bä 'kä 'ia në bätäläa ‑gʋ.
40010016	«'Ba mi! Blɔ 'n blɔ 'amɩ ‑beere ‑bablëëjü bä 'klʋɛɛa ‑fäa ‑tɔrʋpɩɔ. 'Ia ‑gʋ 'ba ‑tre 'ana nyüfë ‑beere ‑trii ‑bɛ 'ba 'wlalɩkä ‑beere ‑sögü.
40010017	«‑Maa 'ba ‑gäälä 'ana nyüfë 'nyiöli nyüüa ‑gʋ. 'Ünya 'amɩ juifëa tropina 'lɩa nyüü kälɩ 'saraa, 'kä 'ünya 'amɩ ‑gbalɛfi ‑gälɩgbagba 'üa 'sraaplanyukua ‑wälɩ.
40010018	'Ünya 'amɩ ‑gʋmlanyüü nyra 'kɩɩɩ 'klɩ faa 'na ‑gʋ. ‑Bɛ 'üa 'klʋɩ, 'üü ‑bɛ nyüülü 'nyɩa' juifënyüü bä, 'amä 'üün 'cɩcasalä 'a 'järäa' 'mɩ 'lɩ ‑gbala.
40010019	'Taɩn 'lɩ 'ümäa' 'amɩ 'sakalɩ fa nɩ, 'ana plɛ 'nyɩ ‑taaralɩ wiili 'a nëmäa' 'pa 'ia ‑gʋ. 'Papawii nya 'amɩ ‑nyɛɛrɛa 'ia ‑gliiilɛa 'mlɩ.
40010020	‑Mää 'ana 'mʋgbɛ ‑nëmä 'iin 'pa, 'ana Tʋa ‑Susu nëmä 'amɩ 'iin mlɩ 'pa.
40010021	«‑Wlajʋ nya ‑wlajʋ ‑moloo jäjä mlɩ 'saraa, tʋ nya 'ɔa 'jʋ 'saa; 'jü nyra 'üa tʋɩɩ nya 'wlitotroa, 'kä 'ünya 'üün 'bla.
40010022	Nyüüa 'fɩɔ nëmä 'amɩ 'nyüamlɩjraraa 'na 'nyrɩa ‑gʋ, ‑maa nyɔɔlɔ ‑nëmäa' 'iin 'klɩfɔlɔ, ɔmäa' 'ia bɩarafa 'wʋ 'tɔ nɩ, 'ɔnya 'lɩmlɩwʋa.
40010023	«Üma nʋ 'amɩ ‑gbigba bätälä kä 'mlɩ 'a bäa' nɩ, 'ba sɔ 'lɩ, 'ba mi bätä ‑mölööa 'mlɩ; 'cɩcasa 'n ‑gbala 'amɩ: 'a ‑nëmä Israɛɛlëa bätëa 'fɩɔa 'mlɩ ‑srörökʋ ‑a bɩa 'kä Nyɔɔa 'Jʋ nya ji.
40010024	«‑Sukujʋ 'nyɩ 'ɔa 'kpɩkpɩanyɔɔ 'wʋ ‑a ‑si, 'asɩ 'jrʋpafɛnyɔɔ 'nyɩ bɩa 'ɔa 'kamanyɔɔ 'wʋsi.
40010025	'I 'na 'kä ‑sukujʋ 'mä 'ɔa 'kpɩkpɩanyɔɔ ja, ‑bɛ 'jrʋpafɛnyɔɔ 'mä bɩa 'ɔa 'kamanyɔɔ ja. ‑Bɛ 'ü werea' nyukukänyɔɔ Bɛlësebuulë nɩ, ‑asɩ 'ü ‑nëmä 'ɔa nyuku ‑wälɩa nyüü ‑jejre le?
40010026	«'Ii känyrɩ 'anyɩ pɩ 'üün, 'be diili kä 'fɩɔ ‑sisiea' nya 'wʋcrɛrɛa, ‑bɛ wiili 'nyɩa' 'lɩsara nya jrerea.
40010027	Wiili 'n ‑gbalaa' 'amɩ 'jöjrüükpü 'lɩ nɩ, 'ba 'pala 'iin ‑srɩ 'klɩ; ‑bɛ wiili 'ü ‑ŋuŋloa' 'amɩ nɩ, 'ba 'pala 'iin ‑fälɩ.
40010028	'Anyɩ pɩ nyüülü 'blaaa' 'jajɛa 'doo, ‑bɛ 'ünyɩa' 'lɩbɩa 'ümäa' ‑gälɩa ‑susu 'bla. Nyɔsʋaa pɩpɩkʋ ‑siwʋ, 'ɔɔ 'mrɛɛ ɔ be 'jajɛ nyra ‑gälɩa ‑susu kapulu 'nyɩ 'nyrɔlɔa' 'plɔʋa 'mlɩ.
40010029	Nyɔɔ 'nyɩ 'pa 'fɩfɩɛ ‑jie 'sɔɔ 'perua ‑flaaeji 'deea ‑gʋ ‑a? ‑Maa 'asɩɛ 'üa ‑tɔrʋpɩɔa 'doo 'nyɩ blöblö ‑a 'kä 'ana Tʋ 'nyɩ jre 'iin.
40010030	'Ŋueili bäa' 'nɩmɩ 'ana 'wli, ‑srülü 'i bäa' 'ɔ jre 'ia 'fɩɔ.
40010031	'Ia ‑gʋ, 'anyɩ kä ŋalɛ, 'be 'a ‑si 'fɩfɩɛ ‑jie 'kɔkɔmlɛ 'wʋ.
40010032	«Nyɔɔ o nyɔɔ 'mäa' 'mɩ jre nyüüa 'klɩ nɩ, 'na 'mʋgbɛlɔ nɩ, 'nyaa 'ɔɔn jrea 'na Tʋlɔ bäa' cɛlɩ, 'ɔa 'klɩ.
40010033	‑Maa nyɔɔ o nyɔɔ 'mäa' 'daa 'ɔnyɩ 'mɩ ‑a jre nyüüa 'klɩ nɩ, 'na 'mʋgbɛ, 'nëmä bɩa 'ɔmɩ ‑a jre 'na Tʋlɔ bäa' cɛlɩ, 'ɔa 'klɩ.
40010034	«'Anyɩ bobo ‑maa 'wlinönrökʋ 'n ja ‑tʋtʋ ‑gälɩ. 'Nyɩ 'wlinönrökʋ ‑tʋtʋ ‑gälɩ ‑a ja, ‑maa ‑jɛrɛ 'n ja.
40010035	Ji 'n ji nyüü 'mä ‑tɩabölö: Tʋ ‑bɛ 'ɔa nyɩbɛjʋ ‑nëmä 'wli ‑a 'nönrö, 'ŋlëkayriajʋ nyra 'ɔa 'yio ‑nëmä 'wli ‑a 'nönrö, 'kä 'jʋa 'ŋlʋʋ nyra ŋʋtayio ‑nëmä 'wlinönrö.
40010036	Ana ‑gböölia nyüü nëmä ana 'nyüamlɩjraranyüü bä.
40010037	«Nyɔɔlɔ ‑waa' 'ɔa tʋ 'aiɛ 'ɔa 'yio, ɔ ‑sia' 'mɩ 'wʋ nɩ, 'ia nyɔɔlɔ 'nyɩ 'mɩ 'klɩ ‑a 'wʋ. ‑Bɛ nyɔɔlɔ ‑waa' 'ɔa nyɩbɛjʋ 'aiɛ 'ɔa 'ŋlëkayria ɔ ‑sia' 'mɩ 'wʋ nɩ, 'ia nyɔɔlɔ 'nyɩ bɩa 'mɩ 'klɩ ‑a 'wʋ.
40010038	Nyɔɔlɔ 'nyɩ ‑gbötöa' 'ɔa krʋa ‑bɛ ɔ 'daaa' 'ɔmä 'mɩ dɛrɩprɛ nɩ, 'ɔnyɩ 'mɩ 'klɩ ‑a 'wʋ.
40010039	Nyɔɔlɔ 'bataa' 'ɔa 'kläa ‑wälɩtʋtʋkʋ, 'ɔnya 'ään 'mɔlɔa. ‑Maa nyɔɔlɔ 'mɔlɔa' 'ɔa 'klä 'na ‑gʋ nɩ, 'ɔnya 'ään 'jäa.
40010040	«Nyɔɔ ma 'kʋɛɛlɩ 'amɩ nɩ, 'mɔɔ 'ɔ 'kʋɛɛlɩ; ‑bɛ nyɔɔ ma 'kʋɛɛlɩ 'mɩ nɩ, nyɔɔlɔ blɔa' 'mɩ, 'ɔɔ 'ɔ 'kʋɛɛlɩ.
40010041	Nyɔɔlɔ 'kʋɛɛa' 'lɩ nyɔsʋaamlɩpalanyɔɔ 'ɔa nyɔsʋamlɩpala 'jrʋpaa ‑gʋ nɩ, nyɔsʋaamlɩpalanyɔɔa 'sa 'ia nyɔɔlɔ 'mä 'pɛrɛ. ‑Bɛ nyɔɔlɔ 'kʋɛɛa' 'lɩ 'klɩgänyɔɔ, 'ɔa 'klɩgäjrʋpaa ‑gʋ nɩ, 'klɩgänyɔɔa 'sa 'ia nyɔɔlɔ 'mä 'pɛrɛ.
40010042	Nyɔɔ o nyɔɔ nëmäa' ‑taa 'jülü kʋa' ‑pɩa ‑tɔrʋpɩɔa 'jʋ 'doo 'mamlanɩa ‑glasɩ 'deedee ‑nyɩ, 'kä 'na 'wʋnyɛrɛnyɔɔ 'ɔ bäa' 'ia ‑gʋ nɩ, 'cɩcasa 'n ‑gbala 'amɩ, 'ia nyɔɔlɔ nya 'pɛɛrɛa 'mʋfagbili 'ɔ nʋa' 'ia ‑gʋ.»
40011001	Jesu bɩaa' 'ɔa 'wʋnyɛrɛnyüü nyüüpʋnyüüsɔɔlü ‑gbalakʋ nɩ, 'ɔnya sɔ 'lɩ 'ɔnya mi 'üa ‑tʋtʋ ‑gälɩa bätë ‑mölööa 'mlɩ 'kpɩara ‑bɛ 'ɔ 'sara 'lɩ nyɔsʋaawii.
40011002	‑Bɛ Jaan Batiisë ‑ka bä käa' ‑jie 'lɩ nɩ, 'ɔ 'nu wiili 'Kriisë nöa' 'wli. 'Ɔnya blɔ 'ɔa 'wʋnyɛrɛnyüü 'sɔɔ,
40011003	ü 'bete 'ɔɔn: «‑Mɔ bä nyɔɔlɔ nëmäa' ji, ‑ale 'ia nɔ ‑ka bä dɛrɩ?»
40011004	Jesu nya 'sa 'üün ‑gälɩ, 'ɔ ‑nëma: «'Ama mi nɩ, 'ba ‑gbala Jaan wiili 'a 'nua' 'wli ‑bɛ 'a 'jäa':
40011005	‹'Nɔnɔnyüü 'jääkä, kpakpanyüü 'nyɛɛ, 'jrʋklanyüü 'pʋɔ, 'susunyüü 'nöö, jäjänyüü tɛtɛkä, ‑bɛ 'ü 'sara 'lɩ 'pʋablanyüü 'Mʋfagogo.
40011006	Abɩa dɔrʋ 'bla nyɔɔlɔ 'nyɩ blöa' ‑balʋ 'lɩ 'na 'nyrɩa ‑gʋ!› »
40011007	'A mö nyüülü mö ɩ, ‑bɛ Jesu 'paa Jaan a ‑gä ‑jria 'klɩ: «Dɛplɛɛ 'a mi ‑aaga 'lɩ 'järä le, 'kugbasugö ‑fʋflʋ 'dögöa' 'kä?
40011008	‑Bɛ dɛplɛɛ 'a mi 'jä le? Nyɔɔ bälɩ 'ɔ 'sroo 'mʋfakoti, 'ɔɔ 'a mi 'jä? ‑Bɛ nyüülü 'srooa' 'mʋfakoti nɩ, 'kɩɩɩa nyüköli 'ü kɔkɔ.
40011009	Nyɔɔ 'plɛɛ ‑gbaa 'iin 'a mi 'jä le? Nyɔsʋaamlɩpalanyɔɔ? ‑Yɛɛ, 'amɔ 'n ‑gbala, 'ɔ ‑si 'nɩmɩ nyɔsʋaamlɩpalanyɔɔ 'wʋ.
40011010	'A 'ɔɔlɔ kä ‑gä ‑jɩjraa' nyɔsʋapɔɔkʋ 'lɩ: ‑Jää, 'n ‑taara 'na bɔblɔnyɔɔ 'nyʋfɔ 'ɔmä ‑mɩ 'nyʋfɔ 'klɔɔtrʋ ‑ta, 'ɔmä ‑na 'nyʋfɔ 'känyɩgla.
40011011	«'Asɩ i bä, 'cɩcasa 'n ‑gbala 'amɩ, nyüülü kä 'fɩɔ 'ŋlëgë ‑gua' nɩ, nyɔɔ 'nyɩ Jaan Batiisë 'wʋ ‑a ‑si. ‑Maa Cɛɩɩa 'kamapläa 'mlɩa blaaadɩɔ 'bʋa 'ɔnya ‑si 'ɔɔn 'wʋ.
40011012	Sɔrɔ Jaan Batiisëa jrüü ‑gälɩ ‑a ‑tɔɔ 'saarɩ nɩ, nyüü fa Cɛɩɩa 'kamaplä 'klü ‑gba ‑bɛ 'ü käa' 'klü 'üü dɔrʋ 'ään 'wʋ.
40011013	'Be sɔ nyɔsʋaamlɩpalanyüüa 'fɩɔ nyra Moisëa ‑Dɔ ‑gälɩ ‑a ‑tɔɔ Jaan a 'taɩn 'lɩ nɩ, 'üa 'fɩɔ 'a kälɩ wiili nëmä ɩa' 'lɩtɔrɔ 'sa.
40011014	'Ama nya 'mɩ 'wlinu nɩ, 'ɔɔ bä Eliilɔ nëmäa' ji.
40011015	Nyɔɔlɔ käa' 'nununyakli, ɔ 'nu!
40011016	«‑Maa nyɔɔ 'plɛɛ 'nëmä ‑taa nyüüglügbölä kʋa' ‑pɩ 'klɩpapla le? 'Ü ‑beere 'sɩrɩ 'jü kʋa' ‑saplɛ 'klɩ ‑bɛ 'ü ‑gbala ‑mölöö
40011017	‑maa: ‹'Ana ‑gʋ a bö ‑gbaprʋkɔ, 'anyɩ yɛ ‑a yɛ! Anya brɩ 'dügbödʋ, 'anyɩ 'wu ‑a 'wu!›
40011018	'Be Jaan jia', 'ɔnyɩ ji kä dɛɛ ‑a, 'ɔ ma 'nyɩ 'mlamla ‑a, 'ü nɩnɩa: ‹Domoo bä 'ɔɔn 'lɩ.›
40011019	Nyɔɔa 'Jʋ nya ji, 'ɔ jödɛɛ, 'ɔ 'mlaa, 'kä 'a nö: ‹‑Jää nyɔɔ jöa' jijri, 'nʋmlanyɔɔ ‑susugbee, dapookälɩpɛrɛnyüü nyra ‑balʋnyüüa ‑bei!› 'Lɩgaglakʋa nʋnʋdii 'ii srara 'sɩrɩ 'lɩgaglakʋ ‑gäa' 'klɩ.»
40011020	Jesu nya 'daa bätëlë kä 'mlɩ 'ɔ nröröa' ‑saragbi 'kɔkɔmlɛ, 'be 'ünyɩ 'üa ‑balʋ ‑wälɩ ‑a 'cɛrɛ:
40011021	«A busukʋ jrä 'amɩ ‑gälɩ Korasɛɛnyüü 'amɩ! Busukʋ jrä 'amɩ ‑gälɩ Bɛtësaidaanyüü 'amɩ! ‑Saragbili nröröa' 'ana bätä, 'ima 'daa Tiirë nyra Sidɔɔn 'i nrörö kä nɩ, 'ia nyüü 'a 'kä ‑balʋ ‑wälɩ 'cɛrɛ; 'ü 'a kä ‑bɛjʋ 'sroo 'ümä 'dugu 'lɩ pa, 'kä 'ünya 'pʋpʋ 'lɩ 'käwawla.
40011022	'A 'ia ‑gʋ 'n ‑gbala 'amɩ, ‑gätʋsrɩ 'lɩ nɩ, Tiirë nyra Sidɔɔn a ‑gä ‑nëmä dɛɛ ‑a bä 'kä 'ana näa ‑gʋ,
40011023	nyra 'amɔ Kapɛrënaumëa nyüü 'amɩ, 'amɔ boboa' ‑maa 'anya 'a cɛlɩ 'jra, 'anya 'wʋciecie 'kä 'anya 'kuaabre 'tɔ! 'Be ‑saragbili nröröa' 'ana ‑nyɛɛ, 'ima 'daa Sodɔɔmë 'i nrörö kä nɩ, 'ä ‑ka nya ɩ 'lɩbäa 'saarɩ.
40011024	'A 'ia ‑gʋ 'n ‑gbala 'amɩ, ‑gätʋsrɩ 'lɩ nɩ, Sodɔɔmëa ‑gä ‑nëmä dɛɛ ‑a bä 'kä 'ana näa ‑gʋ.»
40011025	'Ia 'taɩn 'lɩ Jesu ‑nëmä: «Tʋ, cɛ nyra ‑tʋtʋa 'Pläkänyɔɔ, 'n 'trɛɛ ‑mɩ 'sɩrɩ nʋa' ‑bɛ ‑sisrea' wiili 'lɩglanyüü nyra ‑pɔɔkɩjrenyüü ‑gba, ‑bɛ ‑sraraa' 'iin 'jütɛtɛɛ.
40011026	‑Yɛɛ Tʋ, 'a wiili käa' ‑mɩ 'tʋ, 'ii nʋ!
40011027	«'Na Tʋ ‑nyɩ 'mɩ diia 'fɩɔ kälɩ. Nyɔɔ 'nyɩ 'Jʋ ‑a jre, ima 'nyɩ Tʋ ‑a bä. Nyɔɔ 'nyɩ Tʋ ‑a jre, ima 'nyɩ bɩa 'Jʋ nyra nyɔɔlɔ 'Jʋ 'bataa' 'ia srarakʋ ‑a bä.
40011028	«'Ba ji ‑tɛ 'n bäa' 'amɔ nyüülü ‑sɩaa' ɔ järäa' kälɩbä ‑gblɛ ‑wälɩ, ‑bɛ 'mä 'amɩ ‑fʋflʋpapakʋ ‑nyɩ.
40011029	'Ba 'pie 'na ‑gblɛ ‑plɩ ‑gälɩ 'kä 'a 'cɛrɛ 'na 'kpɩkpɩakʋ ‑wälɩ 'umä 'amɩ 'tiere, 'be 'n 'wlalɩkä 'na plɛ nya 'jɔrɔ; ‑bɛ 'amä ‑fʋflʋ 'pa.
40011030	'Be 'na ‑pootu ‑blɛkälɩ, 'na ‑gblɛ nya 'fʋma.»
40012001	Juifëa ‑fʋflʋpasrɩ 'lɩ nɩ, Jesu ‑srörö ɩ ‑bleeeputu 'lɩ, ‑bɛ ‑gbëka 'blaa' 'ɔa 'wʋnyɛrɛnyüü nɩ, 'ünya 'sa ‑bleee ‑bɛ 'ü ta.
40012002	‑Maa Farisinyüü 'jäa' 'imɩ nɩ, 'ünya ‑gbala Jesu: «‑Jää ‑na 'wʋnyɛrɛnyüü nö wiili 'nyɩa' nʋnʋsa bä ‑fʋflʋpasrɩ 'lɩ!»
40012003	'Iibäa' Jesu nɩ: «‑Gbëka 'bla käa' Daviidë nyra 'ɔa 'wʋnyɛrɛnyüü nɩ, wiili 'ü nʋa' 'anyɩ 'iin ‑täsä ‑a ‑täsä?
40012004	'Sɩrɩ 'ɔ paa' Nyɔsʋaanyuku ‑wälɩ, ‑bɛ 'ɔ jia' 'flɔɔlʋ 'ü 'saraa' Nyɔsʋaa 'nyrɩklɩ, ‑bɛ ima 'nyɩ ‑gbɔsapɛrɩnyüüa 'doo ‑a bä, nyɔɔ ‑moloo 'nyɩ ji 'ia dɛɛ ‑a; 'palɩ 'ɔɔ Daviidë nyra 'ɔa 'wʋnyɛrɛnyüü.
40012005	‑Ale 'anyɩ Moisëa ‑Dɔ ‑a jre? ‑Gbɔsapɛrɩnyüülü ‑fɛɛɛrɛa' Nyɔsʋaanyuku 'kpaku ‑wälɩ 'jrʋpa ‑fʋflʋpasrɩ 'lɩ nɩ, ‑Dɔ 'ü 'pɩɛ 'saa ‑gälɩ?
40012006	‑Maa, 'mɔɔ ‑gbala 'amɩ: dɛɛ bä ‑pɩ 'ɛ 'bʋawliklɩ 'ɛnya ‑si Nyɔsʋaanyuku kpaku 'wʋ!
40012007	'Ama jre ɩ nyɔsʋaawiili bäa': ‹ Nyatɛplɛ 'n 'bata, ‑mää ‑gbɔ 'sasakʋ 'nyɩ 'bataa› ‑gba ɩ nɩ, 'a ‑nëmä ɩ nyüülü kʋa' ‑pɩ wii ‑a 'kplara.
40012008	'Be Nyɔɔa 'Jʋ bä 'nɩmɩ ‑fʋflʋpasrɩa käkänyɔɔ.»
40012009	Jesu sɔa' ‑plɩɩ nɩ, 'ɔnya pa 'üa 'sraaplanyuku ‑wälɩ.
40012010	‑Jää 'ua ‑wälɩ nyɔɔ 'doo bä ɩ 'lɩ 'ɔa klʋgba jä, 'ünya 'bete Jesu 'ümä 'ɔɔn wii 'kplara, ‑maa: «Ana ‑dɔ 'nyie 'ümä nyɔɔ 'pʋɔ ‑fʋflʋpasrɩ 'lɩ?»
40012011	Jesu ‑nëma: «Nyɔɔ 'plɛɛ bä 'ana ‑tɔrʋpɩɔ ɔ ‑nëmä 'ɔa ‑bablɛɛlɛ blöa' 'bütügba 'lɩ 'lɩba ‑fʋflʋpasrɩ 'lɩ le?
40012012	Nyɔɔ ‑si ‑bablɛɛ 'wʋ, 'wʋ ‑glʋɩpʋ 'wʋ! 'Ia ‑gʋ, nyɔɔ 'mrɛɛ 'ɔ nʋ nyɔɔ 'mʋfagbi ‑gba ‑fʋflʋpasrɩ 'lɩ ana ‑dɔa 'mlɩ.»
40012013	'Ɔnya ‑gbala nyɔɔlɔ: «To ‑na klʋgba.» Nyɔɔlɔ toa' 'ɔa klʋgba, 'änya 'pʋ; 'änya ‑beere klʋgba ‑mälä.
40012014	Farisinyüü nya 'cie 'ünya pla 'sraa 'sɩrɩ 'ümä 'ɔɔn 'bla.
40012015	‑Maa Jesu 'nua' 'iin 'wli, 'ɔnya bereklɩ. Nyüü 'kɔkɔmlɛ prɛ 'ɔɔn dɛrɩ; ‑bɛ 'ɔ 'pʋɔ 'üa 'fɩɔ.
40012016	'Ɔnya ‑sɔɔrɔ wii 'wʋ 'ɔnya ‑gbala 'üün 'ünyɩ srara 'ɔɔn nyüü 'klɩ.
40012017	'Kä wiili nyɔsʋaamlɩpalanyɔɔ Esaii ‑gba käa' 'mä nrörö; 'ɔ nɩnɩa kä:
40012018	‑Jää 'na 'jrʋpafɛnyɔɔlɔ 'n 'baa' 'lɩ, 'na ‑wawanyɔɔ. 'Ɔɔ kä 'mɩ tʋ ‑gböösa. 'Ɔɔ ‑gälɩ 'mä 'na ‑Susu 'cere, 'kä 'ɔnya 'pläa 'fɩɔ 'klɩgägäkʋa ‑gogo 'sa.
40012019	'Ɔ ‑nëmä ‑golu ‑a ‑fu, 'ɔ ‑nëmä 'kpö ‑a 'kpö. Nyɔɔ ‑nëmä 'ɔa mlɩa wii ‑jria 'lɩ 'wli ‑a 'nrörö.
40012020	'Ɔ ‑nëmä 'kugbasulu 'kpria' 'lɩ ‑a 'kata, 'ɔ ‑nëmä bɩa 'napɛlɛ nyaa' 'nyrɔlɔkʋ bɩa ‑a 'nyrɔlɔ. 'Asɩ 'ɔnya nʋ nʋ 'kä 'klɩgägäkʋ nya 'wʋsi ‑gböösa.
40012021	'Kä 'pläa 'mlɩa ‑glügbü nya 'ɔɔn plɛgälɩpie.
40012022	'Ünya ja 'ɔɔn nyɔɔ 'doo domoo bäa' 'lɩ, 'i kä ‑gʋ 'ɔ 'sua' ‑bɛ ɔ 'nɔɔa'. 'Ɔnya 'pʋɔ 'susunyɔɔlɔ 'nɔɔa', 'ɔnya 'pawii, 'ɔnya 'jäkä.
40012023	'Ii prɛ 'üa ‑gälɩa 'ku, 'ü ‑nëma: «‑Mää Daviidëa 'Jʋ 'nyɩ ‑pɩ kʋ?»
40012024	‑Maa Farisinyüülü 'nua' 'iin 'wli, 'ü ‑nëma: «‑Taa nyɔɔlɔ, domüüa 'cifi Bɛlësebuulë 'ɔ ‑srörö kälɩ ‑bɛ 'ɔ prɛ domüü.»
40012025	‑Maa Jesu jrea' wiili 'ü boboa' nɩ, 'ɔnya ‑gbala 'üün: «‑Glügbö 'dööa 'mlɩa nyüü ma kä toufujrʋpa nɩ, 'ia ‑glügbölä bɩa. ‑Bɛ bätä o bätä 'aiɛ ‑gbööö o ‑gböööa 'mlɩa nyüü ma 'bölötɩa nɩ, 'ünyɩ ‑wɩara ‑wɩara ‑a.
40012026	Sataan ma prɛ Sataan nɩ, ‑asɩ 'ɔa 'plä nya ‑wɩara le?
40012027	‑Bɛ 'mɔɔlɔ nɩ, ama nʋ Bɛlësebuulëa 'klü ‑bɛ ama prɛ domüü nɩ, ‑bɛ 'ana 'jü le, nyɔɔ 'plɛɛ ‑nyɛɛ 'üün 'klü ‑bɛ 'ü prɛ 'üün le? 'A 'ia ‑gʋ, 'ana 'jüa 'mʋgbɛ nëmä 'amɩ ‑gbala 'sɩrɩ 'a bäa' ‑gbagblɛ 'lɩ.
40012028	‑Maa ima 'daa Nyɔsʋaa ‑Susu 'n ‑srörö kälɩ ‑bɛ 'n prɛ domüü nɩ, 'ba jresaa Nyɔsʋaa 'kamaplä 'a 'ana ‑nyɛɛ 'tɔ.
40012029	‑Asɩ nyɔɔ 'mrɛɛ 'ɔmä 'wʋsɔɔrɔnyɔɔa nyüköli pa 'ɔmä 'ɔa käkädii 'jie ɔma 'nyɩ ‑kätɩ 'wʋsɔɔrɔnyɔɔlɔ ‑a kpasa le? 'Ia 'taɩn 'lɩ 'ɔ 'mrɛɛ ɔ 'jie nyükölia dii.
40012030	Nyɔɔlɔ nyra 'mɔɔ 'nyɩa' po nɩ, 'na 'nyüamlɩjraranyɔɔ 'ɔ bä. ‑Bɛ nyɔɔlɔ 'nyɩ jia' 'mɩ ‑gba amäa' ‑gbapapla nɩ, 'pläkägbanyɔɔ 'ɔ bä.
40012031	«'A 'ia ‑gʋ 'n ‑gbala 'amɩ, nyɔɔa ‑balʋa 'fɩɔ nyra ‑jejreekʋlʋ kä 'fɩɔ 'ɔ ‑jejreea' nya 'ɔɔn cerea; ‑maa nyɔɔ o nyɔɔ nëmäa' Nyɔsʋaa ‑Susu nɔpɔ, 'ia ‑balʋlʋ ‑nëmä 'ɔmɩ ‑a cere.
40012032	Nyɔɔ o nyɔɔ 'mäa' Nyɔɔa 'Jʋa ‑gʋ bʋbɔwii 'pa nɩ, 'ɔa ‑balʋ bä ceresa. ‑Maa nyɔɔ o nyɔɔ nëmäa' 'Nyüna ‑Susua bʋbɔwii 'pa nɩ, 'ia ‑balʋlʋ ‑nëmä 'ɔmɩ ‑a cere 'plɔʋplɔʋ ‑taa 'pläläa 'mlɩ, nyra 'plälä jöa' 'äa 'mlɩ.
40012033	«Tuu ma 'na 'ua 'bü 'naa; tuua 'bü ma bʋbɔ 'u bʋbɔ, 'be tuua 'bü 'ü nö ‑bɛ 'ü jre 'umɩ.
40012034	'Mëmlɛtapaa ‑glügbö 'a bä! ‑Asɩ 'ana polu bʋbɔ ‑bɛ 'a 'paa 'mʋfa wii le? 'Be wii ma nyaa' plɛklɩ 'si, 'a ‑plɩɩ 'mä 'paa wii ‑o.
40012035	'Cɩcanyɔɔlɔ nɩ, 'ɔa plɛ 'si 'cɩcadii 'klɩ; 'ii 'ɔ 'baa 'cɩcadii. Plɛbʋbɔnyɔɔlɔ nɩ, 'ɔa plɛlɛ 'sia' bʋbɔgbi 'klɩ nɩ, 'ii 'ɔ 'baa plɛbʋbɔdii.
40012036	'Amɔ 'n ‑gbala: ‑Gäa ‑srɩlɩ nɩ, ‑moloo ma bälɩ 'ɔnya Nyɔsʋa ‑gbalaa wiili kä ‑gʋ 'ɔ 'paa' wiili 'ɔ ‑nëmä ɩa' 'pa.
40012037	‑Na 'papawii 'mä ‑srɩɩ ‑mɩ ‑gä ‑nyɩ, 'aiɛ ‑na 'papawii 'mä ‑mɩ ‑gä kälɩ 'ba.»
40012038	‑Dɔkpɩanyüü nyra Farisinyüü nya 'bete 'ɔɔn, ‑maa: «'Kpɩkpɩanyɔɔ, nʋ ‑saragbia tie amä 'saa jre 'sɩrɩ Nyɔsʋa blɔa' ‑mɩ.»
40012039	Iibäa' Jesu nɩ: «Nyüüglügbölä kä plɛ bʋbɔa', ä sɔa' Nyɔsʋa dɛrɩ, 'ää 'bata ‑saragbia tie. ‑Maa ‑saragbi ‑mɩdoo ‑nëmä nrörö ‑a nrörö ima 'nyɩ ‑saragbili jräa' nyɔsʋaamlɩpalanyɔɔ Jonaasë ‑gälɩ ‑a bä.
40012040	'N ‑gbaa' 'iin nɩ, 'sɩrɩ Jonaasë ‑si käa' ‑sre kpakia 'mlɩ jrüü tää, ‑gbia tää nɩ, 'asɩ Nyɔɔa 'Jʋ 'mä ‑tʋtʋa mlɩ jrüü tää, ‑gbia tää ‑si.
40012041	‑Srɩlɩ kä 'mlɩ Nyɔsʋa 'mäa' nyüüa ‑gä ‑tʋ nɩ, Niniivëa bätäa nyüü nya 'wʋsɔa, 'kä 'ünya 'üün 'klɩ 'nyüglö 'ümä 'üün ‑gbala 'sɩrɩ 'ünyɩa' ‑gä kä. 'Be Niniivëa nyüülü, 'ü poa' Jonaasëa 'papawii 'nyakli, 'ü toro 'lɩ ‑balʋ ‑gälɩ ‑bɛ nyɔɔ bä ‑pɩ 'ɔ ‑si Jonaasë 'wʋ!
40012042	‑Srɩlɩ kä 'mlɩ Nyɔsʋa 'mäa' nyüüa ‑gä ‑tʋ nɩ, 'ŋlʋʋlɔ 'kamaa' Saba nya 'wʋsɔa, 'kä 'ɔnya ‑taa nyüüglügbölä kʋa' ‑pɩ srara 'sɩrɩ 'ünyɩa' ‑gä kä. 'Ɔɔlɔ nɩ, 'ɔ sɔ 'blɩa blöröfa 'wʋ 'ɔnya ji kä 'Kɩɩ Salomɔɔa 'lɩgaglakʋ 'nyaklipo; ‑bɛ nyɔɔ bä ‑pɩ 'ɔ ‑si Salomɔɔ 'wʋ!
40012043	«‑Frepasusu ma sɔ nyɔɔ 'lɩ nɩ, ‑aaga 'lɩ 'u mö kʋfa 'batra. Uma 'nyɩ kʋfa ‑a 'jä nɩ,
40012044	'kä 'u nö: ‹'Mä 'na nyukulu kä ‑wälɩ 'n sɔa' dɛrɩblöö.› Uma 'blöödɛrɩ nɩ, nyukulua ‑wälɩ wɔplɔ, 'ua ‑wälɩ ‑nyɩglakä 'mʋfasa, ‑bɛ nyɔɔ 'nyɩ 'lɩ ‑a kʋ.
40012045	'Kä 'u mö 'u we ‑sisi ‑uunsɔɔ ‑mɩdoo, i bʋbɔa' i ‑sia' 'uun 'wʋ, 'kä 'i pa, 'kä 'i kʋä nyukulua ‑wälɩ. ‑Sʋɩlɩ 'ia nyɔɔlɔ 'mäa' 'jä nya ‑kätɩa ni ‑sʋɩ 'wʋsia. 'Ii nëmä 'saarɩa ‑taa plɛbʋbɔnyüü ‑gälɩjrä.»
40012046	Jesu 'pala ɩ nyüü wii ‑gba, ‑bɛ 'ɔa 'yio nyra 'ɔa ‑wlajü 'tɔ. 'Ü bä ‑fälɩ 'ü 'bata 'ümä 'ɔɔn wii ‑gba 'pala ɩ.
40012047	Nyɔɔ 'doo nya ‑gbala 'ɔɔn: «‑Na 'yio nyra ‑na ‑wlajü bä ‑fälɩ, 'ü 'bata 'ümä ‑mɩ wii ‑gba 'pala.»
40012048	‑Maa 'ɔnya ‑gbala nyɔɔlɔ 'palaa' 'ɔɔn wii ‑gba, 'ɔ ‑nëma: «Ɔ bä 'na 'yio le? Ɔ bä 'na ‑wlajü le?»
40012049	'Ɔnya to 'ɔa 'wʋnyɛrɛnyüü wlu, 'ɔ ‑nëma: «‑Jää 'na 'yio nyra 'na ‑wlajü!
40012050	Nyɔɔ o nyɔɔ nöa' wiili 'na Tʋlɔ bäa' cɛlɩ 'bataa' nɩ, 'ɔɔ bä 'na ‑wlajʋ, 'ɔɔ bä 'na ‑wladia nyra 'na 'yio.»
40013001	'Ia ‑srɩ 'lɩ nɩ, Jesu 'ciea' nyüköli 'ɔnya mi 'nie ‑gba 'ɔnya 'kʋwälɩ.
40013002	Nyüü 'kɔkɔmlɛ nya trara 'ɔɔn 'klɩ. 'Üa ‑sümlökʋa ‑gʋ nɩ, 'ɔnya 'jra ‑gɔlʋ 'lɩ 'ɔnya kʋwälɩ, 'a ‑plɩɩ 'kɔtʋmlɩ nyüülü kä 'fɩɔ jia' 'nyüglö.
40013003	'Ɔ 'kpɩa 'üün wii 'kɔkɔmlɛ. Tapönänä 'ɔ 'paa ‑bɛ 'ɔ ‑gbala 'üün. 'Ɔ nɩnɩa: «‑Jää paplanyɔɔ 'doo mi kä 'ɔa putu 'lɩ papladii ‑gbagba.
40013004	'Asɩ 'ɔ ‑gbaaa' 'iin ‑bɛ 'ɔ möa' nɩ, 'jaju ‑moloo böblö 'nyʋfɔ 'mlɩ, 'kä nyisie jö 'ua 'fɩɔ.
40013005	‑Moloo böblö 'täkë ‑tʋtʋ 'lɩ, ‑tɛ 'lɩ ‑tʋtʋ 'nyɩa' ‑sümlö. 'Ua nu ‑gaaa sɔsɔ, 'be ‑tʋtʋ 'nyɩ 'lɩ ‑a ‑sümlö.
40013006	‑Maa 'ua tigblii 'nyɩa' ‑gʋ 'lɩtʋŋlɔ nɩ, 'jrʋ 'pʋa', 'unya jä.
40013007	‑Moloo böblö nänë 'lɩ. Nänë ‑gaa' 'änya kakla 'uun ‑fʋflʋ 'klɩ.
40013008	‑Moloo nya böblö 'mʋfa ‑tʋtʋ 'lɩ; 'unya ‑ga, 'unya tʋ 'mʋfasa. ‑Gö ‑mölöö tʋä 'jajua ‑glʋɩgböö (100), ‑mölöö tʋä 'jajua ‑glʋɩtää (60), ‑bɛ ‑mölöö tʋä 'jaju ‑glʋ 'jaju ‑pʋ (30).
40013009	Nyɔɔlɔ käa' 'nununyakli, ɔ 'nu!»
40013010	'Ɔa 'wʋnyɛrɛnyüü nya jijrö 'ɔɔn ‑gba, 'ünya 'bete 'ɔɔn: «Wii 'plɛɛ kä ‑gʋ ‑paalaa' nyüü tapönänë 'klɩ le?»
40013011	'Ɔ ‑nëma: «Nyɔsʋa ‑nyɩ 'amɩ 'klü 'amä 'ɔa cɛɩɩa 'kamapläa 'mlɩa ‑sisiewii jre; ‑maa 'ɔnyɩ 'iin nyüü ‑mülü ‑a ‑nyɩ.
40013012	Nyɔɔlɔ 'klaaa' diijie, Nyɔsʋa nya 'iin 'wlibɩaa 'ɔmä 'kɔkɔmlɛ kä. ‑Maa nyɔɔlɔ 'nyɩa' dɛɛ 'klaa nɩ, 'ɔnya 'nɩmɩ 'ɔɔn ‑mɛlɛ 'ɔ 'klaaa' kälɩ 'baa.
40013013	'A 'ia ‑gʋ 'n 'pala 'üün tapönänë 'klɩ ‑bɛ 'n ‑gbala 'üün: 'Ü ‑pʋpɔ ‑maa 'ünyɩ 'jäkä ‑a, 'ü ponyakli ‑maa 'ünyɩ 'nunu ‑a, ‑bɛ 'ünyɩ 'ia ‑gbaa jre.
40013014	'I jrä 'lɩ 'kä wiili nyɔsʋaamlɩpalanyɔɔ Esaii 'daa käa' 'mä nrörö. 'Ɔ nɩnɩa kä: 'Anya 'nyaklipo po, ‑maa 'a ‑nëma ‑srɩɩ 'nu ‑a 'nu; 'anya ‑pʋpɔ ‑pʋpɔ, ‑maa 'a ‑nëmä ‑srɩɩ dɛɛ 'wʋ ‑a 'jä.
40013015	'Be ‑taa ‑glügböläa plɛ 'a 'bʋa, 'üa 'nunukʋ 'a 'lɩkla; 'ü 'mʋmɔ 'üa 'nyü 'ü ‑pɩ 'nyü nʋ 'ü ‑pɩ 'käjä; 'ü ‑pɩ 'nyakli nʋ 'ü ‑pɩ 'nyaklipo; 'üa plɛ ‑pɩ wii 'wlinu, 'ü ‑pɩ 'na 'pɛlɩ kälɩsie 'nyɩ ‑pɩ 'üün 'pʋɔ.
40013016	‑Maa 'amɔlɔ nɩ, abɩa dɔrʋ 'bla 'amɩ 'be 'ana 'nyü 'jääkä ‑bɛ 'ana 'nyakli 'nöö.
40013017	'Cɩcasa 'n ‑gbala 'amɩ: nyɔsʋaamlɩpalanyüü 'kɔkɔmlɛ nyra 'klɩgänyüü 'kɔkɔmlɛ 'bata kä wiili 'a 'jäa' 'ia 'jäjäkʋ, ‑maa 'ünyɩ 'iin 'jä ‑a 'jä. 'Ü 'bata wiili 'a 'nööa' 'wli, 'ia 'wlinunukʋ ‑maa 'ünyɩ 'iin 'wli ‑a 'nu.
40013018	«'Amɔlɔ nɩ, 'ba 'nu wiili paplanyɔɔlɔa tapönänä ‑gbaa 'wli.
40013019	'Nyʋfɔlʋ kä mlɩ papladii böblöa' nɩ, 'a nyɔɔlɔ poa' 'Kamapläa wii 'nyakli ‑bɛ Plɛbʋbɔsusu jöa' ‑bɛ 'u 'baaa' 'ɔa plɛ 'klɩ wiili plaraa' 'lɩ.
40013020	'Täkëtʋtʋlʋ kä ‑gälɩ papladii böblöa' nɩ, 'a nyɔɔlɔ ɔma 'nua' nyɔsʋaawii 'wli dotro ‑bɛ ɔ 'kplaaa' 'iin dɔrʋsa,
40013021	‑maa 'ɔa plɛ 'nyɩ 'iin 'kpla ‑a 'kpla 'cɩcasa. 'Ɔnyɩ ‑tʋ wii 'nyügba ‑a. 'Pɩrɩgälɩ nɩ, ɔma bä ‑sʋɩ 'lɩ, 'aiɛ üma jrara 'ɔɔn 'nyüamlɩ nyɔsʋaawiia ‑gʋ nɩ, 'köklesaplɩɩ 'ü 'wʋä nyɔsʋaawii dɛrɩ.
40013022	Papladiili blöa' nänëa mlɩ nɩ, 'a nyɔɔlɔ 'nööa' nyɔsʋaawii 'wli, ‑maa 'ɔa plɛ ‑ka bä ‑tʋtʋ ‑gälɩa dii dɛrɩ, 'ɔa 'nyü ‑ka fɔlɔa' 'bɩɔ dɛrɩ 'fʋflɛsa. 'Ii kakla nyɔsʋaawii 'klɩ, 'a 'ia ‑gʋ 'inyɩ 'lɩ ‑a bɩa i tʋ.
40013023	‑Maa papladiili blöa' 'mʋfa ‑tʋtʋ ‑gälɩ, 'a nyɔɔlɔ poa' nyɔsʋaawii 'nyakli ‑bɛ 'ɔ 'nöa'. 'Ɔɔ ‑beere papladiili kä ‑gö 'döö tʋäa' ‑glʋɩgböö (100), ‑mölöö tʋäa' ‑glʋɩtää (60), ‑bɛ ‑mölöö tʋäa' ‑glʋ ‑bɛ ‑pʋ (30).»
40013024	Jesu nya ja tapönänä ‑mölöö, 'ɔ nɩnɩa: «Cɛɩɩa 'kamaplä ‑beere 'sɩrɩ nyɔɔ plaa' 'cɩcadii 'ɔa putu 'lɩ.
40013025	‑Maa 'taɩn 'lɩ nyüü 'mʋmɔa' nɩ, 'ɔa 'nyüamlɩjraranyɔɔ nya ji, 'ɔnya papla bleeejajulu 'ɔ pla ɩa' a 'mlɩ bʋbɔsipi 'ɔnya mi.
40013026	‑Bleeelɛ ‑gaa' 'ɛnya tʋ, bʋbɔsipi nya ‑ga bɩa.
40013027	Putukänyɔɔa 'jrʋpafɛnyüü nya ji 'ɔɔn 'bete: ‹'Kamanyɔɔ, ‑mää 'cɩca papladii ‑nyɩ ɩ ‑na putu 'lɩ pla? ‑Bɛ ‑a 'plɛɛ ‑taa bʋbɔ 'sipili sɔ le?›
40013028	'Iibäa' 'ɔɔn nɩ: ‹'Na 'nyüamlɩjraranyɔɔ nʋ 'imɩ.› 'Ünya 'bete 'ɔɔn: ‹‑Baata a mi a 'dɛdɩɛ bʋbɔ 'sipili?›
40013029	'Ɔnya ‑gbala 'üün: ‹'Woo! 'Ama 'dɛdɩɛ bʋbɔsipi nɩ, 'i 'mrɛɛ i 'dɛdɩɛ bɩa ‑bleeelɛ.
40013030	'Ba 'cɛrɛ 'iin ‑wälɩ ‑bleeea 'sasataɩn 'mä 'lɩjrä. 'Ɛa 'sasataɩn 'lɩ nɩ, 'nyaa 'jrʋpafɛnyüü ‑gbalaa: 'Ba 'böbö ‑kätɩ bʋbɔsipi 'amä 'iin 'pütö. ‑Maa ‑bleeelɛ nɩ, 'ba ‑teere 'ɛɛn 'na nyikli 'lɩ.› »
40013031	Jesu nya ja tapönänä ‑mölöö, 'ɔ ‑nëma: «Cɛɩɩa 'kamaplä ‑beere 'sɩrɩ nyɔɔ dɔrɔa' mutarëdëa 'jaju 'wʋ ‑bɛ 'ɔ plaa' 'uun 'ɔa putu 'lɩ.
40013032	Mutarëdë 'jaju bä sʋsʋ 'unya ‑si ‑tʋtʋ ‑gälɩa 'jajua 'fɩɔ, ‑maa uma 'bʋa 'u ‑sööö putulɩa 'sʋsʋa tiia 'fɩɔ 'wʋ 'kä 'u nö tuu kpaku, 'kä nyisie 'pala 'ua katëa 'mlɩ 'dëdrëë.»
40013033	'Ɔnya ‑gbala 'üün tapönänä ‑mölöö: «Cɛɩɩa 'kamaplä ‑beere 'sɩrɩ 'ŋlʋʋ 'paa' farinëa kiloo ‑glʋ ‑bɛ ‑gbööa dɛrɩ levurë ‑bɛ 'ia 'fɩɔ 'jraaa'.»
40013034	'Ia 'fɩɔlʋ nɩ, tapönänë Jesu nö ‑bɛ 'ɔ 'kpɩa nyüü. 'Ɔnyɩa' tapönänë 'pa 'ɔ ‑kaaŋlʋ 'üün ‑a ‑gbala.
40013035	'Asɩ wiili nyɔsʋaamlɩpalanyɔɔ ‑gba käa' 'mä nrörö; 'ɔ nɩnɩa kä: Tapönänë 'nëmä 'pa ‑bɛ 'mä 'üün 'kpɩa. 'Bala 'pläa 'käkolofa 'wʋ ‑a jrä 'saarɩ ‑gälɩ, 'nyaa 'lɩ 'ia wiili ‑sisiea' 'saa.
40013036	Jesu nya sɔ ‑jria 'lɩ 'ɔnya pa nyüköli. 'Ɔa 'wʋnyɛrɛnyüü nya jijrö 'ɔɔn ‑gba 'ü ‑nëma: «Tapönänälä ‑paaa' ‑plɩɩ, ‑bɛ 'daaa' bʋbɔsipili ‑gaaalaa' putu 'lɩ nɩ, ‑nyɩ amɩ 'ia ‑gbaa.»
40013037	'Ɔ ‑nëma: «Nyɔɔlɔ ‑gbaaa' 'cɩcaa papladiili nɩ, 'a Nyɔɔa 'Jʋ.
40013038	Putulu nɩ, 'u bä 'plä; 'cɩca papladiili nɩ, 'iibä 'kamapläa 'jü; bʋbɔsipili nɩ, 'a Plɛbʋbɔsusua 'jü.
40013039	'Nyüamlɩjraranyɔɔlɔ plaa' bʋbɔsipi nɩ, Sataan bäsaa; 'ia 'böbökʋlʋ nɩ, 'a 'pläa bɩarafa, nyüülü 'bööa' 'uun nɩ, 'abɩa 'aanjëɩɩ.
40013040	'Sɩrɩ 'ü 'bütöa' bʋbɔsipi ‑bɛ 'ü bea' 'iin kapu 'lɩ nɩ, 'asɩ 'pläa bɩarafa 'mä ‑srɩɩ bä.
40013041	Nyɔɔa 'Jʋ nya 'ɔa 'aanjë blɔa; 'kä 'ünya 'ɔa 'kamapläa 'mlɩ nyüülü kä 'fɩɔ 'tutroa' nyüü ‑balʋ 'lɩ nyra nyüülü nöa' ‑balʋ 'lɩba.
40013042	'Kä 'ünya 'üün kapu kpaku 'lɩ be. 'A ‑plɩɩ 'ümä 'wu ‑bɛ 'ümä ‑gla ji.
40013043	'A ‑plɩɩ 'klɩgänyüü 'mä 'üa Tʋa 'kamapläa 'mlɩ plörö ‑beere 'jrʋ. Nyɔɔlɔ käa' 'nununyakli, ɔ 'nu!
40013044	«'Asɩ cɛɩɩa 'kamaplä ‑beere 'sɩrɩ 'bɩɔ ‑sisrea' putu 'lɩ. Nyɔɔ 'doo nya 'jä 'uun 'ɔnya ‑sisie 'sɔɔwʋ 'uun ‑pɩɔ ‑mɩdoo. 'Ɔa dɔrʋa 'mlɩ nɩ, 'ɔnya 'pa diili kä 'fɩɔ 'ɔ 'klaaa' 'peru 'ɔmä putulu ‑su.
40013045	«'Asɩ cɛɩɩa 'kamaplä ‑beere 'sɩrɩ 'perupanyɔɔ 'bataa' 'nana 'wlelɛ kä 'peru 'bʋaa'.
40013046	'Ɔ 'jäa' 'wlelɛ kä 'peru 'bʋaa' nɩ, 'ɔnya 'pa diili kä 'fɩɔ 'ɔ 'klaaa' 'peru 'ɔnya ‑su 'ɛmɩ.
40013047	«'Asɩ cɛɩɩa 'kamaplä ‑beere ‑tatalä 'ü bea' 'tanie 'lɩ ‑bɛ ä 'kplaaa' ‑srüa 'kaɩn 'kaɩn.
40013048	Äma 'si 'kä 'ü 'kʋɛɛrɛ 'ään 'kɔtʋmlɩ, 'kä 'ü ‑gbasa 'mʋfa ‑srü 'lɩ: ‑mülü 'naa' 'ü 'papa 'üün dɔgbɩ 'lɩ, 'kä 'ü be be ‑mülü 'nyɩa' 'na 'klʋɛɛ.
40013049	'Asɩ 'imä ‑srɩɩ bä 'pläa bɩara 'taɩn 'lɩ: 'aanjëlü nya jia 'ümä 'klɩgänyüüa ‑tɔrʋpɩɔ plɛbʋbɔnyüü 'ba.
40013050	'Ünya 'üün kapu kpaku 'lɩ berea. 'A ‑plɩɩ 'ümä 'wloro ‑bɛ 'ünya ‑gla ji.»
40013051	Jesu nya 'bete 'ɔa 'wʋnyɛrɛnyüü: «'A 'nu 'ia 'fɩɔlʋ 'wli?» 'Ü ‑nëma: «‑Yɛɛ, 'Pläkänyɔɔ.»
40013052	'Ɔnya ‑gbala 'üün: «'A 'ia ‑gʋ ‑dɔkpɩanyüülü kä 'fɩɔ nröröa' cɛɩɩa 'kamapläa 'wʋnyɛrɛnyüü 'lɩ nɩ, 'ü ‑beere ‑gböööa tʋ: 'ɔ 'baa 'ɔa 'dokloeea 'mlɩ dii dëdrë nyra dii sʋ.»
40013053	Jesu bɩaa' tapönänë 'papakʋ nɩ, 'ɔnya mi.
40013054	'Ɔ 'tɔa' bätälä kä 'mlɩ 'ɔ 'bʋalaa', 'ɔnya ‑tʋ 'lɩ 'kpɩkpɩakʋ 'üa 'sraaplanyüköli. 'I kala nyüü plɛklɩ ‑bɛ 'ü 'bete: «‑A 'plɛɛ ‑taa nɔ nyɔɔlɔ 'ba 'sama 'lɩgaglakʋ nyra ‑saragbili 'ɔ nöa' le?
40013055	‑Mää 'kamëdɛa 'jʋ ‑a? ‑Mää 'ɔa 'yioa 'nyrɩ 'nyɩ Marii bä? ‑Mää Jaakë, Josɛɛsë, Simɔɔ nyra Judëɩɩa në ‑wlajʋlɔ ‑a?
40013056	‑Mää ‑mɔlɔ kä ‑wlayörü a nyra 'üün kä 'fɩɔ kʋa' bätä ‑a? Nyɔɔ 'plɛɛ ‑nyɩ 'ɔɔn 'ia 'klülüa 'fɩɔ le?»
40013057	'A 'ia 'fɩɔlʋa ‑gʋ 'ünyɩ toro 'ɔɔn plɛ ‑a. ‑Bɛ Jesu ‑gbala 'üün ‑maa: «‑Pɩɔ o ‑pɩɔ nyɔsʋaamlɩpalanyɔɔ ‑sröröa' nɩ 'ü 'dara 'ɔɔn nyɔɔ, ‑maa 'ɔa 'brea nyüü, 'ɔa nyükölia nyüü, 'üa 'doo 'üü 'nyɩ 'dara 'ɔɔn nyɔɔ.»
40013058	'Ünyɩa' ‑gʋ 'ɔɔn plɛtoro nɩ, 'ɔnyɩ 'lɩ ‑saragbi 'kɔkɔmlɛ ‑a nrörö.
40014001	'Ia 'taɩn 'lɩ nɩ, 'kɩɩlɔ 'ü 'daraa' Erɔɔdë, 'ɔɔ ma 'kama Galileea ‑tʋtʋ. 'Ɔnya 'nu Jesua 'nyrɩ 'wli.
40014002	'Ɔnya ‑gbala 'ɔa 'jrʋpafɛnyüü: «Jaan Batiisë bäsaa; 'kuaabre 'ɔ 'sɔa' 'ia 'klü 'ɔ 'klaa ‑bɛ 'ɔ nö ‑saragbi!»
40014003	'A Erɔɔdëlɔ 'ɔɔ 'nyüglö kä Jaan, 'ɔa ‑wlajʋ Filipëa 'ŋlʋʋ Erɔdiadëa ‑gʋ.
40014004	'Be Jaan ‑gbala kä 'ɔɔn ‑maa: «‑Nyɩ kä ‑a kä ‑mä Erɔdiadë ‑na 'ŋlʋʋ 'lɩnrörö.»
40014005	'A 'ia ‑gʋ Erɔɔdë 'bata ɔ 'bla Jaan, ‑maa nyüüa ŋalɛ 'bla 'ɔɔn, 'be 'üa 'fɩɔ 'dara Jaan nyɔsʋaamlɩpalanyɔɔ.
40014006	‑Bɛ ‑srɩlɩ bäa' Erɔɔdëa ‑gloorosrɩa ‑glɩsɩglɩsɩ nɩ, Erɔdiadëa 'ŋlëkayria nya yɛrɛ nyüülü jia' 'klɩ. 'Inya kä Erɔɔdë 'tʋ,
40014007	'ɔnya 'sɔrɩ 'ɔnya ‑gbala 'ŋlëkayrialɔ: «'Betre 'mɩ dɛɛ o dɛɛ ‑baataa' 'lɩ, 'nyaa ‑mɩ 'ɛɛn ‑nyɩa.»
40014008	'Ŋlëkayrialɔa 'yio nya ‑gbala 'ɔa 'jʋ ɔ 'daa: «‑Nyɩ 'mɩ ‑pɩklɩ Jaan Batiisëa 'wli ‑pöööa 'mlɩ!»
40014009	'I pa 'kɩɩ ‑gba, ‑maa 'be tuponyüüa 'fɩɔa 'klɩ 'ɔnya 'pa kä wiili, 'ia ‑gʋ 'ɔ ‑nëma 'ü ja 'iin 'ŋlëkayrialɔ.
40014010	'Ɔnya blɔ nyüü ü 'bölö Jaan a 'wli ‑nyɛɛ ‑jienyüköli.
40014011	'Ünya ja 'ɔa 'wlili ‑pööö 'lɩ, 'ünya ‑nyɩ 'iin 'ŋlëkayrialɔ, 'ŋlëkayria nya ‑nyɩ 'iin 'ɔa 'yio.
40014012	Jaan a 'wʋnyɛrɛnyüü nya dɔrɔ 'ɔa jäjäa nɔ 'wʋ 'ünya fa 'ɔɔn 'ünya ‑tʋ 'ɔɔn. 'Ünya mi wiili ‑sia' Jesu 'lɩsarakalɩ.
40014013	Jesu 'nua' 'iin 'wli nɩ, 'ɔnya 'jra ‑gɔlʋ 'lɩ 'ɔnya sɔ 'lɩ, 'ɔnya bereklɩ ‑aaga 'lɩ. ‑Maa nyüü 'kɔkɔmlɛ 'nua' 'iin 'wli nɩ, 'ünya 'cie 'ia bätëlë bä bäa' 'lɩ ‑gbaa 'mlɩ, ‑bɛ 'ü ‑gblaara 'nie 'ü ‑mɛɛɛ Jesu ‑gälɩ.
40014014	Jesu 'mä ‑gɔlʋ 'lɩ 'ciekalɩ mi nɩ, nyüü 'kɔkɔmlɛa ‑jria 'ɔ 'jä, 'üa nyatɛrɩ nya ‑sie 'ɔɔn 'wli. 'Ɔnya 'pʋɔ 'üa ‑wusublanyüü.
40014015	‑Gbiaa 'jrʋ möa' ɔ nɩ, 'ɔa 'wʋnyɛrɛnyüü nya jijrö 'ɔɔn ‑gba, 'ünya ‑gbala 'ɔɔn: «‑Plɩɩlɩ a bäa' nɩ, ‑aaga 'lɩ bäsaa ‑bɛ 'taɩn 'a ‑si. ‑Gbala 'üün ü mi bätëa 'mlɩ 'ümä 'üa jijri ‑su.»
40014016	Jesu nya ‑gbala 'üün: «'Ünyɩ mi, 'amɔ 'ba ‑nyɩ 'üün jijri.»
40014017	'Ü ‑nëma: «Anyɩ dɛɛ ‑a 'klaa ima 'nyɩ 'flɔɔbü ‑gböö nyra ‑srü 'sɔɔ ‑a bä.»
40014018	'Iibäa' Jesu nɩ: «'Ba ja 'mɩ 'imɩ.»
40014019	'Ɔnya ‑gbala nyüü ü 'wawla 'sipi ‑gälɩ 'kä. 'Ɔ dɔrɔa' 'flɔɔbü ‑gböölü nyra ‑srü 'sɔɔlü 'wʋ nɩ, 'ɔnya 'jrara cɛ 'nyü 'kä 'ɔnya 'trɛɛ Nyɔsʋa. 'Ɔ bɩaa' Nyɔsʋaa 'tɛtrɛɛkʋ nɩ, 'ɔnya 'böblö 'flɔɔ nyra ‑srülü ‑tɩa, 'ɔnya ‑nyɩ 'iin 'ɔa 'wʋnyɛrɛnyüü 'ümä 'iin nyüülü 'lɩ ‑päälä.
40014020	'Üa 'fɩɔ nya jidɛɛ 'ünya dö. 'Ü ‑nyɩglaa' jijrili tɩɔa' 'lɩ 'kä nɩ, 'i 'sie dɔgbɩ ‑pʋ ‑bɛ 'sɔɔ!
40014021	Nyüülü jia' jijrili 'üa nyɩberüa 'kpɔ bä ‑diipʋ ‑diisɔɔ ‑glʋɩpʋa 'samaa dɛɛ (5,000), 'ŋlëgë nyra nyükue 'nyɩ 'lɩ 'mlɩ ‑a ‑täsrä.
40014022	'Ii ‑sia' dotro Jesu nya kʋ 'ɔa 'wʋnyɛrɛnyüü 'klɩ ü 'jra ‑gɔlʋ 'lɩ, ü ‑ta 'nyʋfɔ ü 'pɩ 'nie ‑bɛ 'ɔmä nyüülü ‑gbala 'ümä 'üa ‑nyɛɛ mö mö.
40014023	Nyüü ‑gbagbaa' 'kä nɩ, 'ɔa 'doo 'ɔnya 'jra 'dʋgba 'wli 'ɔmä Nyɔsʋa bibie. ‑Gbia kaklaa' 'klɩ nɩ, 'ɔa 'doo bälɩ.
40014024	‑Maa 'ia 'taɩn 'lɩ ‑gɔlʋlʋ bä ɩ 'niea ‑tɔrʋpɩɔ. 'Niea dakë sɩara 'üün, 'be ‑fʋflʋ 'jrara 'üün 'klɩ.
40014025	‑Srɩkägbalawlaa 'jöjrüükpü ‑ka pa Jesu nya 'nyɛrɛ 'nie 'klɩ, 'ɔnya mi 'üa 'pɛlɩ,
40014026	‑bɛ 'wʋnyɛrɛnyüü 'jäa' 'ɔɔn ‑bɛ 'ɔ 'nyɛrɛa' 'nie 'klɩ nɩ, 'üa plɛɛ ‑gbakä ‑bɛ 'ü nö: «Papadɛɛ bäsaa!» 'Ünya 'kpö ŋalɛa ‑gʋ.
40014027	'A ‑plɩɩ Jesu kʋ dotro 'ɔnya ‑gbala 'üün: «'Ba 'pa plɛ 'mlɩ, ŋalɛ 'nyɩ 'bla 'amɩ, 'mɔɔ bäsaa.»
40014028	Piɛɛrë nya ‑gbala 'ɔɔn: «'Pläkänyɔɔ! Ima 'daa ‑mɔ nɩ, ‑gbala 'mɩ ‑a 'nyɛrɛ 'nie 'klɩ ‑a ji ‑na 'pɛlɩ!»
40014029	Jesu nya ‑gbala 'ɔɔn: «Ji!» Piɛɛrë nya 'cie ‑gɔlʋ 'lɩ, 'ɔnya 'nyɛrɛ 'nie 'klɩ 'ɔnya mi Jesua 'pɛlɩ.
40014030	‑Maa ‑fʋflʋ ‑sɔɔrɔa' 'wʋ nɩ, ŋalɛ nya 'bla 'ɔɔn. 'Ɔ paa' 'nɩ ‑fli ‑bɛ 'ɔ möa' nɩ, 'ɔnya 'kpö ‑gböösa 'ɔ ‑nëma: «'Pläkänyɔɔ! 'Balɩ 'mɩ mlɩ!»
40014031	'Köklesaplɩɩ Jesu nya to 'ɔɔn 'darʋ 'klɩ, 'ɔnya 'kpla 'ɔɔn, 'ɔ ‑nëma: «‑Na nyɔsʋaplɛ 'nyɩ 'wʋ ‑a ‑sɔɔrɔ! Dɛplɛɛ kä ‑gʋ ‑na plɛ ‑pie 'lɩklɩ le?»
40014032	'Ü 'jraa' ‑gɔlʋ 'lɩ, ‑fʋflʋ nya 'nyüglö.
40014033	'Ii känyrɩ nyüülü bä ɩa' ‑gɔlʋ 'lɩ nya ji 'ɔa 'klɩ 'kägbegbre, ‑bɛ 'ü nö: «'Cɩcasa, ‑mɔ bä Nyɔsʋaa 'Jʋ!»
40014034	'Ü 'pɩa' 'nie nɩ, Genesarɛtëa ‑tʋtʋ ‑gälɩ 'ü 'nyüglö.
40014035	'Ia nyüü ‑tʋa' Jesu 'nyü ‑gba, 'ünya blɔ nyüü ü ‑gbala wiili ‑tʋtʋ ‑gälɩa nyüüa 'fɩɔ. Nyüü nya ja 'ɔɔn 'üa ‑wusublanyüüa 'fɩɔ.
40014036	'Ü bibie 'ɔɔn ɔ 'cɛrɛ 'üün ‑wälɩ ü ‑fɛ 'ɔa 'lɩpadɛɛa 'mäklɩ ‑gba. Nyüülü kä 'fɩɔ ‑fɛɛɛa' 'ɔɔn ‑gba nɩ, 'ü 'pʋɔ.
40015001	'I ‑sia' ‑dɔkpɩanyüü nyra Farisinyüü nya sɔ Jerusalɛɛmë, 'ünya ji Jesu 'jä. 'Ünya 'bete 'ɔɔn:
40015002	«Wii 'plɛɛ kä ‑gʋ ‑na 'wʋnyɛrɛnyüü 'pɩɛ ana tʋɩɩa ‑dɔ ‑gälɩ le? Dɛplɛɛ kä ‑gʋ 'ünyɩ su wlu ana 'brea 'sa ‑bɛ 'ü jödɛɛ le?»
40015003	Jesu nya ‑gbala 'üün ‑maa: «‑Bɛ 'amɔ le, dɛplɛɛ kä ‑gʋ 'a 'pɩɛ Nyɔsʋaa ‑dɔ ‑gälɩ, 'ana 'brea ‑dɔa ‑gʋ le?
40015004	'Be Nyɔsʋa nɩnɩa: ‹ ‑Träärälɩ ‑na tʋ nyra ‑na 'yio.› ‑Bɛ 'sɔɔwʋ nɩ: ‹ Nyɔɔlɔ nëmäa' 'ɔa tʋ 'aiɛ 'ɔa 'yio bʋbɔ 'mä dɛrɩ fa nɩ, 'ɔ bä jäjänyɔɔ.›
40015005	‑Maa 'amɔlɔ nɩ, 'a nɩnɩa: ‹Nyɔɔ o nyɔɔ ma ‑gbala 'ɔa tʋ 'aiɛ 'ɔa 'yio ‑maa: Dɛɛlɛ 'nëmä ɩa' nʋ 'mä ɩa' ‑mɩ ‑gbaji, 'ɛɛ 'n ‑nyɩ Nyɔsʋa.›
40015006	'A nöa' 'saa nɩ, Nyɔsʋaa ‑dɔ 'a 'pɩɛ ‑gälɩ ‑bɛ 'a ‑träärälɩ 'ana 'brea ‑dɔ.
40015007	‑Glagälɩsrörönyüü! Wiili Esaii tɩ käa' ‑srɩ dɛrɩ 'ɔ 'paa 'ana ‑gʋ, 'ɔ kä kä ‑gä. 'Ɔ nɩnɩa kä:
40015008	'Lɩsawiia 'mlɩ ‑glügbölä ‑kʋa' ‑pɩ jijrö 'mɩ ‑gba, mlɩa 'doo 'ü ‑träärälɩ 'mɩ; ‑maa 'üa polu tʋŋlɔ 'mɩ 'lɩdɛrɩ.
40015009	'Fʋflɛsa 'ü ‑pʋpʋa 'mɩ, 'üa 'brea ‑dɔ 'üa 'mlɔɔ 'paa' 'lɩ, 'uu 'ü 'kpɩa nyüü.»
40015010	'I ‑sia' nɩ, Jesu nya we ‑jriaa 'fɩɔ, 'ɔnya ‑gbala 'üün: «'Ba po 'mɩ 'nyakli, 'amä 'nu 'cɩcasa.
40015011	Dɛɛlɛ möa' nyɔɔa mlɩ nɩ, ‑mää 'ɛɛ 'nyɩ pla 'ɔɔn ‑fre 'lɩ. ‑Maa dɛɛlɛ plaa' 'ɔɔn ‑fre 'lɩ nɩ, 'a ɛ 'ciea' 'ɔa mlɩ.»
40015012	'Ii känyrɩ 'ɔa 'wʋnyɛrɛnyüü nya jijrö 'ɔɔn ‑gba, 'ü ‑nëma: «‑Tʋ ‑plɩɩ Farisinyüü 'nyü ‑gba? 'Ü 'nua' wiili ‑paa' 'wli nɩ, 'i pa 'üün ‑gba ‑gböösa?»
40015013	Jesu ‑nëma: «Papladɛɛ bäa' papladɛɛ, ɛ 'na Tʋ 'nyɩa' pla nɩ, 'ɛnya ‑fli 'wʋa.
40015014	'Ba 'cɛrɛ 'üün ‑wälɩ; 'nɔnɔnyüü 'ü bä ‑bɛ 'ü 'tiere 'nɔnɔnyüü! 'Nɔnɔnyɔɔ ma 'tiere 'nɔnɔnyɔɔ ‑moloo nɩ, 'üa 'sɔɔ nya 'bütügba 'lɩ blöa.»
40015015	Piɛɛrë nya dɔrɔ wii 'wʋ 'ɔ ‑nëmä: «‑Gbala amɩ tapönänäläa ‑gbaa.»
40015016	'Iibäa' Jesu nɩ: «'Ana 'mʋgbɛ ‑kaaŋlʋ 'saa 'lɩgla?
40015017	'Anyɩ 'saa ‑a jre 'sɩrɩ diili kä 'fɩɔ ‑sröröa' nyɔɔa mlɩ ‑bɛ i möa' 'ɔa 'mlɩ 'cie 'ɔa fugba 'lɩ?
40015018	‑Maa wiili sɔa' plɛ ‑gälɩ 'ii jara mlɩ, 'a 'ii pla nyɔɔ ‑fre 'lɩ.
40015019	Nyɔɔa plɛklɩ, 'ii ‑balʋwiia bobokʋ sɔ: nyüübablakʋ, bätësa, ‑sagbili Nyɔsʋa 'nyɩ 'bataa', 'jejiekʋ, nyɔɔa ‑gbagblɛ ‑gälɩtʋtʋkʋ nyra nyüüa bʋbɔnyrɩa 'papakʋ.
40015020	‑Jää ‑gbili plaa' nyɔɔ ‑fre 'lɩ! ‑Maa ‑nyɩ su wlu ‑bɛ ‑a jidɛɛ nɩ, ‑mää 'iin 'nyɩ pla nyɔɔ ‑fre 'lɩ.»
40015021	'I ‑sia' nɩ, Jesu nya sɔ 'lɩ 'ɔnya mi Tiirë nyra Sidɔɔn a ‑tʋtʋ ‑gälɩ.
40015022	‑Jää Kanaan a 'brea 'ŋlʋʋ 'doo ma bäa' 'lɩ, 'ɔnya jijrö 'ɔɔn ‑gba 'ɔnya 'pawii ‑gböösa 'ɔ ‑nëmä: «'Pläkänyɔɔ, Daviidëa 'Jʋ, 'jä 'na nyatɛrɩ! Domoo sɩara 'na 'ŋlëkayria ‑gböösa!»
40015023	‑Maa 'ɔnyɩ 'ɔɔn ‑yru 'wʋ ‑a 'pa. 'Ɔa 'wʋnyɛrɛnyüü nya jijrö 'ɔɔn ‑gba 'ü ‑nëma: «Prɛ 'ɔɔn! Dɛplɛɛ kä ‑gʋ 'ɔ 'kpöö ‑bɛ 'ɔ prɛ amɩ dɛrɩ le?»
40015024	Jesu ‑nëma: «Nyɔsʋa blɔ 'mɩ Israɛɛlëa nyüülü 'mɔlɔa' ‑beere ‑bablëë 'üa 'dooa ‑gʋ.»
40015025	'Ŋlʋʋlɔ nya 'pala 'ɔa 'klɩ kotifli, 'ɔ ‑nëma: «'Pläkänyɔɔ ji 'mɩ ‑gba!»
40015026	'Iibäa' Jesu nɩ: «Nyɔɔ 'mä 'jüjiea jijrɛ 'wʋdɔrɔ 'ɔmä 'ɛɛn ‑fäjie ‑nyɩ nɩ, 'inyɩ 'na ‑a 'na.»
40015027	'Iibäa' 'ŋlʋʋlɔ nɩ: «'Cɩcasa bäsaa 'Pläkänyɔɔ, ‑maa 'a jijrili sɔsɔa' 'üa 'kamanyɔɔa 'töwlö ‑gälɩ i böblöa' nɩ, 'a 'ii ‑fäjielë jö.»
40015028	Jesu nya ‑gbala 'ɔɔn: «'Ŋlʋʋ ‑o, ‑na nyɔsʋaplɛtorokʋ 'bʋa! Abɩa wiili ‑baataa', nrörö ‑o.» 'Ɔ 'paa 'imɩ dotro 'a ‑plɩɩ 'ɔa 'ŋlëkayrialɔ kʋ dotro 'ɔnya 'pʋ.
40015029	Jesu nya sɔ 'lɩ 'ɔnya mi Galileea 'niea ‑gba. 'Ɔnya 'jra 'dʋgba 'wli, 'ɔnya kʋwälɩ.
40015030	Nyüü 'kɔkɔmlɛ nya mi 'lɩ 'lee, 'ü jaja 'ɔɔn kpakpanyüü, 'nɔnɔnyüü, 'susunyüü, nyüülü kä ‑gbaa dii jäa', nyra ‑wusublanyüü ‑mölöö 'kɔkɔmlɛ. 'Ünya 'pie 'üün Jesu bei 'wʋ 'ɔnya 'pʋɔ 'üün.
40015031	Nyüülü bä ɩa' ‑plɩɩa ‑gälɩa 'ku fɔ; nyüülü 'sua' ‑bɛ ünyɩ 'paa wii, 'paa wii, nyüülü kä ‑gbaa dii jäa' 'pʋ, kpakpanyüü 'nyɛɛ ‑bɛ 'nɔnɔnyüü 'jääkä. ‑Jriaa ‑tʋ 'lɩ Israɛɛlëa Nyɔsʋaa 'bʋalakʋ.
40015032	Jesu nya we 'ɔa 'wʋnyɛrɛnyüü 'ɔnya ‑gbala 'üün: «Nyüülü kʋa' ‑pɩ kä 'mɩ nyatɛrɩ 'wʋ, 'nyraa 'üün kʋa' ‑wälɩ 'ia jrüü tää ‑bɛ 'ünyɩ jijrɛ ‑a 'klaa 'ümä dɛɛji. ‑Gbëka ‑nëmä 'üün 'bla ‑a 'bla ‑bɛ 'mä 'üün ‑gbala ü 'blöödɛrɩ; 'kɔprʋ ‑pɩ 'üün 'nyʋfɔ 'wʋ 'kplara.»
40015033	'Ɔa 'wʋnyɛrɛnyüü nya 'bete 'ɔɔn: «‑Taa ‑aagalä kä 'mlɩ a bäa' ‑plɩɩ ‑a 'plɛɛ amä jijrɛ 'järä amä nyüü 'kɔkɔmlɛlü kʋa' ‑pɩ 'klɩfini le?»
40015034	Jesu nya 'bete 'üün: «'Flɔɔbü ‑srüplɛɛ 'a 'klaa le?» 'Iibä: «'Flɔɔbü ‑uunsɔɔ, nyra ‑srü sʋsʋ jie.»
40015035	'Ɔnya ‑gbala nyüülüa 'fɩɔ ü 'wawlakä.
40015036	'Ɔnya dɔrɔ 'flɔɔbü ‑uunsɔɔlʋ nyra ‑srülü 'wʋ, 'ɔ 'bɩaa' Nyɔsʋa 'tɛtrɛɛkʋ, 'ɔnya 'böblö 'iin ‑tɩa 'ɔnya ‑nyɩ 'iin 'ɔa 'wʋnyɛrɛnyüü ü ‑päälä 'ümɩ 'iin 'lɩ.
40015037	'Üa 'fɩɔ jidɛɛ ji ji 'ünya dö. Jijrili tɩɔa' 'lɩ 'sie ‑kätë ‑uunsɔɔ.
40015038	Nyüülü jia' jijrili 'ü bä nyɩberüa ‑diipʋ (4,000), 'ŋlëgë nyra 'jü 'nyɩ 'lɩmlɩ ‑a ‑täsrä.
40015039	'Ɔ bɩa nyüü ‑gbalakʋ ü 'blöö 'üa ‑nyɛɛ dɛrɩ nɩ, 'ɔnya 'jra ‑gɔlʋ 'lɩ, 'ɔnya mi Magëdalaa ‑tʋtʋ ‑gälɩ.
40016001	Farisinyüü nyra Sadusinyüü nya ji Jesu bɔʋdɛrɩ 'pa. 'Ü ‑gbala 'ɔɔn ɔ srara 'üün ‑saragbia tielɛ sɔa' cɛlɩ.
40016002	‑Jäsɩ Jesu ‑gbalaa' 'üün nɩ: «‑Gbiajrʋ ma mi ‑bɛ cɛlɩ ma ‑flɔɔɔ 'a nö: ‹‑Srɩakäpɩa ‑srɩ nya 'naa.›
40016003	‑Suwla 'kä 'a nö: ‹'Nʋŋlʋ nya daa, 'be cɛlɩ 'kpörö.› ‑Glagälɩsrörönyüü! 'Ama tɛ cɛ 'klɩ 'a jre wiili nëmäa' 'lɩjrä, ‑maa wiili ‑sööa' 'anyɩ 'lɩ ‑a bɩa 'amä 'iin 'klɩtɛ 'amä 'lɩ wiili nëmäa' 'lɩjrä ‑taa 'taɩnlɩa 'mlɩ, 'amä 'iin 'lɩsa!
40016004	Nyüüglügbölä kä plɛ bʋbɔa', ä sɔa' Nyɔsʋa dɛrɩ, 'ää 'bata ‑saragbia tie. ‑Maa ‑saragbi ‑mɩdoo ‑nëmä nrörö ‑a nrörö ima 'nyɩ ‑saragbili jräa' nyɔsʋaamlɩpalanyɔɔ Jonaasë ‑gälɩ ‑a bä.» 'Ɔnya tɩ ‑plɩɩ 'üün 'ɔnya mi.
40016005	'Wʋnyɛrɛnyüü 'tɔa' 'niea 'pɛ ‑mɩdee ‑gälɩ nɩ, 'ünya 'pa plɛ 'sɩrɩ 'ünyɩa' 'flɔɔ fa.
40016006	Jesu nya ‑gbala 'üün: «'Amɔ 'n ‑gbala! 'Ba ‑tre 'ana nyüfë Farisinyüü nyra Sadusinyüüa levurëa ‑gʋ!»
40016007	'Üa 'kpɔ ‑toplo 'lɩ ‑bɛ 'ü nö: «Anyɩa' 'flɔɔ ja, 'a 'ia ‑gʋ 'ɔ ‑gba 'iin.»
40016008	Jesu 'nu wiili 'ü 'paaa' 'wli, 'ɔnya 'bete 'üün: «Dɛplɛɛ kä ‑gʋ 'a 'paa 'samaa wii le 'amɔ kä nyɔsʋaplɛ 'nyɩa' 'bʋa; 'sɩrɩ 'anyɩa' 'flɔɔ ja 'ii 'a ‑toplo 'lɩ?
40016009	'A ‑kaaŋlʋ 'saa wiia ‑gbaa jre? 'Ba 'pa 'flɔɔbü ‑gböölü plɛ 'ü 'n nʋa' ‑bɛ 'n 'finia' nyüüa ‑diipʋ ‑diisɔɔ ‑glʋɩpʋ (5,000) 'klɩ; nyra ‑mɩlɩ tɩɔa' 'lɩ 'ia ‑gä plɛ; jijria ‑kätë ‑srüplɛɛ 'a fa le?
40016010	‑Bɛ 'n 'böblöa' 'flɔɔbü ‑uunsɔɔ ‑tɩa nyüüa diipʋa ‑gʋ nɩ (4,000), ‑kätë ‑srüplɛɛ 'a fa le?
40016011	Wiili 'n 'daa, ‑mää 'flɔɔa wii 'inyɩ bä. 'Anyɩ wiia ‑gbaa ‑a jre? 'Ba ‑tre 'ana nyufa Farisinyüü nyra Sadusinyüüa levurëa ‑gʋ!»
40016012	'A ‑plɩɩ ü 'nu 'sɩrɩ 'ɔnyɩ 'paa' 'flɔɔa levurëa ‑gä, ‑maa ü ‑tre 'üa nyüfë, ü tʋŋlɔlɩ Farisinyüü nyra Sadusinyüüa 'kpɩkpɩakʋlʋ 'ü 'kpɩaa' nyüüa dɛrɩ.
40016013	Jesu 'tɔa' Sesareea ‑tʋtʋ ‑gälɩa bätälä 'ü 'daraa' Filipë nɩ, 'ɔnya 'bete 'ɔa 'wʋnyɛrɛnyüü: «‑Asɩ nyüü ‑gbaaa 'na ‑gʋ le, 'mɔɔ Nyɔɔa 'Jʋ?»
40016014	'Iibäa' 'ɔa 'wʋnyɛrɛnyüü nɩ: «'Ü nɩnɩa ‑mɔ bä Jaan Batiisë, ‑mölöö nö Elii, ‑mölöö nö Jeremii 'aiɛ nyɔsʋaamlɩpalanyüüa ‑tɔrʋpɩɔa nyɔɔ 'doo ‑bä.»
40016015	'Ɔnya 'bete 'üün: «‑Bɛ 'amɔ le? ‑Asɩ 'a ‑gbaaa 'na ‑gʋ le?»
40016016	Simɔɔ Piɛɛrë nya 'saa 'ɔɔn ‑gälɩ 'ɔ ‑nëma: «‑Mɔ bä 'Kriisë, 'Lɩbä Nyɔsʋaa 'Jʋ.»
40016017	Jesu nya ‑gbala 'ɔɔn ‑maa: «Simɔɔ, Jonasëa 'Jʋ, abɩa dɔrʋ 'bla ‑mɩ, 'be ‑mää nyɔɔ 'nyɩ ‑mɩ 'iin mlɩ 'pa, ‑maa 'na Tʋlɔ bäa' cɛlɩ, 'ɔɔ 'pa ‑mɩ 'iin mlɩ.
40016018	'Na 'mʋgbɛ ‑jäsɩ 'n ‑gbalaa' ‑mɩ nɩ: ‑Mɔ bä Piɛɛrë ‑bɛ 'a 'ia 'täkäläa ‑gälɩ 'mä 'na 'cɛcɩ 'pala. 'Kuaabrea 'klü 'nyɩ 'lɩ ‑a bɩa ü 'kpa 'uun 'kä.
40016019	'Nyaa ‑mɩ cɛɩɩa 'kamapläa 'sapu ‑nyɩa; diili kä 'fɩɔ ‑nëmäa' ‑pɩ ‑tʋtʋ ‑gälɩ kpasra nɩ, 'inya cɛa 'mlɩ kpasraa. Diili kä 'fɩɔ ‑nëmäa' ‑jejie ‑pɩ ‑tʋtʋ ‑gälɩ nɩ, 'inya cɛa 'mlɩ ‑jejroa.»
40016020	'Pɩrɩgälɩ nɩ, Jesu nya ‑gbala 'ɔa 'wʋnyɛrɛnyüü ünyɩ ‑gbala 'iin nyɔɔ 'sɩrɩ 'ɔɔ Jesu bäa' 'Kriisë.
40016021	'Bala ‑plɩlɩ ɔ nɩ, Jesu ‑gbala 'ɔa 'wʋnyɛrɛnyüü 'sɩrɩ 'ɔ käa' 'ɔmäa' Jerusalɛɛmë mi, ‑bɛ 'ɔmäa' ‑sʋɩ 'jä ‑gböösa; juifëa tagbü, ‑gbɔsapɛrɩnyüü kpakü nyra ‑dɔkpɩanyüüa ‑gʋ; 'sɩrɩ 'ümäa' 'ɔɔn 'blaa ‑bɛ 'ɔmäa' kuaabre sɔ 'ia jrüü tääa ‑srɩ 'lɩ.
40016022	Piɛɛrë nya fa 'ɔɔn 'ünya bereklɩ, ‑bɛ 'ɔ 'daa 'ɔɔn: «'Pläkänyɔɔ, 'ba 'iin mlɩ. 'I ‑nëmä ‑srɩɩ ‑mɩ ‑gälɩ ‑a jrä!»
40016023	Jesu nya ‑siekälɩ 'ɔnya ‑gbala Piɛɛrë: «Tʋŋlɔ 'mɩ 'lɩdɛrɩ, Sataan! 'Mɔɔ ‑ji bɔʋdɛrɩ 'pa! Wiili ‑klaaa' ‑plɩɩ, nyüüa ni ‑klaaa, ‑maa ‑mää Nyɔsʋaa ni ‑nyɩ 'klaa!»
40016024	'I ‑sia' nɩ, Jesu nya ‑gbala 'ɔa 'wʋnyɛrɛnyüü: «Nyɔɔ o nyɔɔ 'bataa' nyra 'ɔɔn 'mä 'wʋnyɛrɛ nɩ, ɔ ‑trɔ 'ɔa nyufaa ‑gä, ɔ 'pie 'ɔa krʋaa ‑plɩ ‑gälɩ 'kä 'ɔ jö ‑bɛ 'nyraa 'ɔɔn 'mä 'wʋnyɛrɛ.
40016025	‑A ‑gbala 'amɩ, nyɔɔ o nyɔɔ 'bataa' 'ɔa 'kläa ‑wälɩtʋtʋkʋ nɩ, 'ɔnya 'ään 'mɔlɔa. ‑Maa nyɔɔ o nyɔɔ 'mɔlɔa' 'ɔa 'klä 'na ‑gʋ nɩ, 'ɔnya 'ään 'jäa.
40016026	‑Bɛ 'sɔɔwʋ nɩ, nyɔɔ ma 'sa 'ɔa 'klä ‑bɛ ɔma ji 'plä 'wʋa 'bɩɔa 'fɩɔ nɩ, ‑gbaa 'plɛɛ 'u kä le? Dɛplɛɛ 'ɔ ‑ka 'mä ‑plɩɩ 'sa, ‑bɛ 'ɔmä 'lɩ 'ɔa 'klä mlɩ 'ba le?
40016027	'Be Nyɔɔa 'Jʋ nyra 'ɔa 'aanjë nëmä 'ɔa Tʋa 'wliklɩbʋabʋakʋ ja ‑bɛ 'ɔmä ji ‑o. 'Ia 'taɩn 'lɩ nɩ, ‑moloa nʋnʋgbi 'ɔmä 'klɩtɛ ‑bɛ 'ɔmä 'ɔɔn 'pɛɛ.
40016028	'Cɩcasa 'n ‑gbala 'amɩ, ‑mölöö bä ‑pɩ 'ana ‑tɔrʋpɩɔ, 'ünya Nyɔɔa 'Jʋa jijidɛɛ 'jäa 'ɔa 'Kamapläa 'mlɩ 'fɩɔwʋ ‑a ji 'ümä jä.»
40017001	Jrüü ‑uundoo 'mä ‑si nɩ, Jesu nya dɔrɔ Piɛɛrë, Jaakë nyra 'ɔa ‑wlajʋ Jaan 'wʋ, 'ɔ nyra 'üün nya bereklɩ 'dʋgba kpakö 'döö 'wli.
40017002	Jesu nya 'cicri 'üa 'klɩa 'mʋgbɛ; 'ɔa 'klʋɩ ŋʋa ‑beere 'jrʋ, 'ɔa 'lɩpadii nya plö 'inya 'pɔlɔ ‑beere ‑srɩ.
40017003	Elii nyra Moisë nya 'tɔrɔ 'üa 'klɩ, ‑bɛ 'üü nyra 'ɔɔn dɛtɛ.
40017004	Piɛɛrë nya 'pawii 'ɔnya ‑gbala Jesu: «'Pläkänyɔɔ, ‑tɛ a jia' 'i 'na, ‑ama 'nyie 'mä ‑tetu tää 'pa; ‑na nɛ 'dee, Moisëa nɛ 'dee, nyra Eliia nɛ.»
40017005	'Ɔ ‑ka 'paa wii ‑bɛ pöplö ‑gbru ‑gblɔɔ 'üün ‑gälɩ 'kä, mlɩa wii nya ja ‑gbrulua 'mlɩ 'i ‑nëma: «'Na plɛ ‑gälɩa 'Jʋ kʋ ‑pɩ, 'ɔɔ 'lɩ 'n ‑tʋ 'na dɔrʋa 'fɩɔ. 'Ba po 'ɔɔn 'nyakli!»
40017006	'Ɔa 'wʋnyɛrɛnyüülü 'nua' 'papawiili 'wli ŋalɛ nya 'bla 'üün ‑gböösa, 'ünya 'pi ‑gu ‑gälɩ 'ünya ‑gbri 'üa 'klʋɩ 'kä.
40017007	Jesu nya jijrö 'üün ‑gba, 'ɔnya ‑fɛ 'üün ‑gba, 'ɔ ‑nëma: «'Ba sɔwʋ! Ŋalɛ 'nyɩ 'bla 'amɩ!»
40017008	'Ü dɔrɔa' 'klʋɩ 'wʋ, 'ü ‑kanyɩ ‑pasanyɔɔ ‑moloo ‑a 'jä ima 'nyɩ Jesua 'doo ‑a bä.
40017009	'Ü 'ciea' 'dʋgba nɩ, 'ɔnya ‑gbala 'üün ‑maa: «Wiili 'a 'jäa' 'anyɩ ‑gbala 'iin nyɔɔ 'kä Nyɔɔa 'Jʋ sɔ 'kuaabre.»
40017010	'Ɔa 'wʋnyɛrɛnyüü nya 'bete 'ɔɔn, 'ü ‑nëma: «‑Bɛ dɛplɛɛ kä ‑gʋ ‑dɔkpɩanyüü nö ‑maa Elii ‑kätɩ nëmä ji 'fɩɔwʋ le?»
40017011	Jesu nya ‑gbala 'üün: «'Asɩ 'i bä, Elii ‑kätɩ jö 'ɔmä diia 'fɩɔ 'ia kʋfa 'wʋ ‑tätä.
40017012	‑Maa 'amɔ 'n ‑gbala: Elii 'a kä ji, ‑maa nyüü 'nyɩ 'ɔɔn 'nyügba ‑a ‑tʋ 'ünya nʋ 'ɔɔn wiili 'ü ‑waa' ‑gba. 'A dɛɛ 'deelɛ 'ümä bɩa Nyɔɔa 'Jʋ ‑gba nʋ; 'ünya 'ɔɔn ‑sʋɩ ‑siea.»
40017013	'Fɩɔwʋ 'a 'wʋnyɛrɛnyüü ‑ka jre ɩa' 'saa 'sɩrɩ 'ɔɔ 'paaa' Jaan Batiisëa ‑gä.
40017014	'Ü 'tɔa' ‑jria ‑gba nɩ, nyɔɔ 'doo nya ji 'ɔnya 'pa 'ɔa 'klɩ kotifli 'ɔnya bibie 'ɔmɩ:
40017015	«'Pläkänyɔɔ, 'jä 'na 'jʋa nyatɛrɩ. ‑Patɛɛ 'blaa 'ɔɔn ‑bɛ 'ɔ 'jä ‑sʋɩ ‑gböösa. ‑Srɩ ‑mɩdoo 'ɔ böblö kapu 'lɩ 'aiɛ 'nie 'lɩ.
40017016	'N ja 'ɔɔn ‑na 'wʋnyɛrɛnyüü ‑maa 'ünyɩ 'ɔɔn 'pʋɔ ‑a 'pʋɔ.»
40017017	'Iibäa' Jesu nɩ: «'Amɔ nyüü ‑glügbölä kʋa' ‑pɩ, ünyɩ toroa' Nyɔsʋa plɛ, ü nöa' ‑balʋ! 'Taɩn 'plɛɛ 'a ‑ka 'bata 'saa ‑a ‑gbötö 'amɩ le? 'Ba ja ‑pɩklɩ 'mɩ 'jʋlɔ!»
40017018	Jesu nya ‑sɔɔrɔ wii 'wʋ domoo nya 'cie 'jʋlɔ 'lɩ. 'A ‑plɩɩ 'jʋlɔ kʋ dotro 'ɔnya 'pʋ.
40017019	'I ‑sia' nɩ, 'wʋnyɛrɛnyüülü nya jijrö Jesu ‑gba 'ünya 'bete 'ɔɔn 'üa 'kpɔa ‑tɔrʋpɩɔ: «Dɛplɛɛ kä ‑gʋ a prɛ domoolɔ ‑bɛ 'ɔnyɩ mi le?»
40017020	Jesu nya ‑gbala 'üün: «'Ana nyɔsʋaplɛ 'nyɩ 'bʋa ‑a 'bʋa, 'ia ‑gʋ. 'Cɩcasa 'n ‑gbala 'amɩ, 'ama kä nyɔsʋaplɛ, ɛma bä dɩjɔ ‑beere mutarëdëeji nɩ, 'anya ‑taa 'dʋgbalä ‑gbalaa: ‹Sɔ ‑pɩ, mi ‑nyɛɛ!› 'Kä 'änya 'kousɔ. Dɛɛ 'nyɩ 'lɩ ‑a bä 'ɛmä 'amɩ 'nyüglö.
40017021	‑Maa 'ia 'samaa domoolɔ nɩ, nyɔsʋabibiekʋ nyra su 'ii 'mrɛɛ i prɛ 'ɔmɩ.»
40017022	'Taɩn 'lɩ 'ü traraa' Galilee nɩ, Jesu nya ‑gbala 'üün ‑maa: «'Ünya Nyɔɔa 'Jʋ nyüü kälɩ 'saraa, 'kä
40017023	'ünya 'ɔɔn 'blaa; ‑maa 'ia jrüü tääa ‑srɩ 'lɩ nɩ, 'ɔnya 'kuaabre sɔa.» 'I pa 'wʋnyɛrɛnyüü ‑gba ‑gböösa.
40017024	'Ü 'tɔa' Kapɛrënaumëbätä nɩ, Nyɔsʋaanyukua dapookälɩpɛrɛnyüü nya jijrö Piɛɛrë ‑gba 'ünya 'bete 'ɔɔn: «'Ana 'kpɩkpɩanyɔɔ 'nyɩ 'pɛɛ Nyɔsʋaanyuku dapoo ‑a?»
40017025	'Iibäa' Piɛɛrë: «‑Yɛɛ.» Piɛɛrë 'paa' nyüköli dotro Jesu ‑kätɩ 'bete 'ɔɔn: «Simɔɔ, nyüü 'plɛɛ kä 'ümä ‑pɩ ‑tʋtʋ ‑gälɩa 'kɩɩ dapookälɩpɛrɛ le, bätäläa 'mʋgbɛa nyüü ‑maa nyɔtugbanyüü? ‑Asɩ bobo 'iin le?»
40017026	'Iibäa' Piɛɛrë: «Nyɔtugbanyüü bäsaa.» Jesu ‑nëma: «‑Bɛ, bätäläa 'mʋgbɛa nyüü 'nyɩ 'pɛɛ dɛɛ ‑a.
40017027	‑Maa nyüüa 'fɩɔ ‑pɩa' amɩ 'nyügba ‑tʋ nɩ, mi 'nie ‑gba, be 'faflɛ 'nie 'lɩ. ‑Srelɛ ‑kätɩ ‑nëmäa' fɩa nɩ, tɛ 'ɛa mlɩ, ‑nya 'lɩ mölii 'järäa. Dɔrɔ 'iin 'wʋ 'kä ‑pɛɛ ‑na dapoo nyra 'na nä.»
40018001	'Ia 'taɩn 'lɩ nɩ, 'wʋnyɛrɛnyüü nya jijrö Jesu ‑gba, 'ünya 'bete 'ɔɔn: «Nyɔɔ 'plɛɛ ‑si 'ɔa ‑mölöö 'wʋ cɛɩɩa 'kamaplä 'lɩ le?»
40018002	Jesu nya we 'jʋjɔ 'doo, 'ɔnya ‑tʋ 'ɔɔn 'üa ‑tɔrʋpɩɔ,
40018003	'ɔ ‑nëma: «'Cɩcasa 'n ‑gbala 'amɩ, 'ama 'nyɩ 'jüjiea 'saa ‑a bä nɩ, 'a ‑nëmä ‑srɩɩ cɛɩɩa 'kamapläa 'mlɩ ‑a pa.
40018004	'Ii känyrɩ, nyɔɔ o nyɔɔ 'ciea' 'ɔa nyufa 'wʋ ‑beere 'jʋlɔ kʋa' ‑pɩ nɩ, 'ɔɔ bä 'wʋsia nɔ cɛɩɩa 'kamaplä 'lɩ.
40018005	‑Bɛ nyɔɔ o nyɔɔ 'kʋɛɛa' 'lɩ 'jʋ o 'jʋ ‑beerea' ‑taa 'jʋlɔ 'na 'nyrɩklɩ nɩ, 'mɔɔ 'ɔ 'kʋɛɛlɩ.
40018006	«‑Maa nyɔɔ ma 'tutro ‑taa 'jülü toroa' 'mɩ plɛ, 'üa ‑tɔrʋpɩɔa 'doo ‑balʋ 'lɩ nɩ, 'i ‑siwʋ ü 'pa 'ia nyɔɔlɔ diisrorotäkä ‑susugbee 'kä 'ü bere 'ɔɔn 'taniea ‑fli.
40018007	«Abɩa busukʋ jrä 'plä ‑gälɩ nyüüa 'käkpakpakʋa ‑gʋ. 'Be diili 'kpakpaa' nyüü 'kä ‑nëmä 'üün ‑a wala, ‑maa busukʋ jrä nyɔɔlɔ 'i jaraa' kälɩ ‑gälɩ!
40018008	«‑Na 'darʋ 'aiɛ ‑na bɔʋa ‑gʋ ‑ama nʋ ‑balʋ nɩ, 'bölɩ 'üün 'kä be 'üün kpaun. Fa 'darʋ 'doo 'aiɛ fa bɔʋ 'doo ‑a mi Nyɔsʋaa 'klɩ ‑siwʋ 'kä ‑mä 'dari 'sɔɔ 'aiɛ bei 'sɔɔ kä ‑bɛ 'ümä ‑mɩ kapulu 'nyɩ 'nyrɔlɔa' 'plɔʋa 'mlɩ bere.
40018009	‑Na 'nyiöa ‑gʋ ‑ama nʋ ‑balʋ nɩ, 'balɩ 'ään 'kä be 'ään kpaun. Fa 'nyiö 'döö ‑a mi Nyɔsʋaa 'klɩ ‑siwʋ 'kä ‑mä 'nyü 'sɔɔ kä ‑bɛ 'ümä ‑mɩ kapulu 'nyɩ 'nyrɔlɔa' 'plɔʋa 'mlɩ bere.
40018010	«'Ba ‑tre 'ana nyüfë ‑bɛ 'anyɩ 'pa 'ia ‑tɔrʋpɩɔa 'jʋ 'doo sawʋ, 'be 'n ‑gbala 'amɩ: 'üa 'aanjëlü bäa' cɛlɩ, 'ü kʋ 'na Tʋlɔ bäa' cɛlɩ, 'ɔa 'klɩ 'plɔʋplɔʋ.
40018011	'Be Nyɔɔa 'Jʋ ji 'ɔmä nyüülü 'mɔlɔa' 'pʋɔ.
40018012	«Wii 'plɛɛ 'a bobo ‑taa wiili kʋa' ‑pɩa ‑gʋ le? Nyɔɔ ma kä ‑bablëëa ‑glʋɩgböö (100) ‑bɛ 'dee ma 'mɔlɔ nɩ, ‑mää ‑plɩɩ 'dʋgba 'wli 'ɔ ‑nëmä ‑bablëëa ‑glʋɩmlɔɔ ‑bɛ ‑pʋ ‑bɛ ‑uunmlɔɔlë (99) tɩ, 'kä 'ɔ ‑nëmä ɛ 'mɔlɔa' 'batakalɩ mi?
40018013	Ɔma 'jä 'ɛmɩ nɩ, 'cɩcasa 'n ‑gbala 'amɩ, dɔrʋ nya 'ɔɔn 'blaa. Dɔrʋlʋ nɩ, 'unya 'bʋaa ‑gböösa 'kä 'unya ‑bablëëlëa ‑glʋɩmlɔɔ ‑bɛ ‑pʋ ‑bɛ ‑uunmlɔɔlë (99) 'nyɩa' 'mɔlɔa dɔrʋ 'wʋsi.
40018014	'Asɩ 'ana Tʋlɔ bäa' cɛlɩ 'nyɩ 'bata 'nɩmɩ 'bata ‑a 'ɔa 'jʋ 'doo 'mä 'mɔlɔ.
40018015	«‑Na ‑wlajʋ ma nʋ ‑mɩ ‑balʋ ‑gba nɩ, mi ‑a ‑jää 'ɔɔn 'ana 'sɔɔ 'kä ‑srara 'ɔɔn wiili 'ɔ nʋa'. Ɔma 'nu ‑mɩ 'wli nɩ, ‑nya 'sɔɔwʋ ‑na ‑wlajʋ 'lɩkʋɛɛ.
40018016	‑Maa ɔma 'nyɩ ‑mɩ 'nyakli ‑a po nɩ, dɔrɔ nyɔɔ 'doo 'wʋ, 'aiɛ nyüü 'sɔɔ 'wʋ, 'ba 'blöö 'ɔa ‑nyɛɛ dɛrɩ. 'Asɩ wiia 'fɩɔ ma nëmä 'bölö nɩ, 'i kä 'imä nyüü 'sɔɔ 'aiɛ nyüü tääa mlɩ ja.
40018017	Ɔma 'nyɩ bɩa 'üün 'nyakli ‑a po nɩ, ‑gbala 'iin 'cɛcɩnyüü. Ɔma 'nyɩ bɩa 'cɛcɩnyüü 'nyakli ‑a po nɩ, 'ba 'kpla 'ɔɔn 'sɩrɩ nyɔɔlɔ 'nyɩa' Nyɔsʋa jrea 'sa; 'ba 'kpla 'ɔɔn ‑beere dapookälɩpɛrɛnyɔɔ.
40018018	'Cɩcasa 'n ‑gbala 'amɩ, diili kä 'fɩɔ 'a nëmäa' kpasa ‑pɩ ‑tʋtʋ ‑gälɩ nɩ, 'inya bɩa kpasraa cɛlɩ; ‑bɛ wiili kä 'fɩɔ 'a nëmäa' ‑jejie ‑pɩ ‑tʋtʋ ‑gälɩ nɩ, 'inya ‑jejroa cɛlɩ.
40018019	«'Amɔ 'n ‑gbala, 'pɩrɩgälɩ 'nɩ, 'ana ‑tɔrʋpɩɔa nyüü 'sɔɔ ma 'nönröwli ‑bɛ üma ‑sɛ dɛɛ o dɛɛ nɩ, 'na Tʋlɔ bäa' cɛlɩ nya 'ümɩ 'ɛɛn ‑nyɩa.
40018020	'Be ‑plɩɩlɩ nyüü 'sɔɔ nyüü tää traraa' 'na ‑gʋ nɩ, 'n bä 'üa ‑tɔrʋpɩɔ.»
40018021	Piɛɛrë nya jijrö Jesu ‑gba 'ɔnya 'bete 'ɔɔn: «'Pläkänyɔɔ, 'na ‑wlajʋ ma nʋ 'mɩ ‑balʋ ‑gba nɩ, 'wʋ ‑srüplɛɛ 'wʋ 'mä 'ɔmɩ 'iin cere le? 'Wʋ ‑uunsɔɔ 'wʋ?»
40018022	Jesu ‑nëma «'Woo, 'nëmä 'daa 'wʋ ‑uunsɔɔ 'wʋ, ‑maa ka ‑glʋɩtää ‑bɛ ‑pʋ (70), 'wʋ ‑uunsɔɔ 'wʋ.
40018023	«'A 'ia ‑gʋ cɛɩɩa 'kamaplä ‑beere 'sɩrɩ 'kɩɩ 'doo 'daa käa' 'ɔmäa' 'ɔa 'kpëlë 'ɔa 'jrʋpafɛnyüü 'klaa' 'jä.
40018024	'Ɔ cɛtɛa' dotro nɩ, 'ünya ja 'ɔɔn 'jrʋpafɛnyɔɔ 'doo ɔ 'klaaa' 'ɔa talaan a ‑diiglʋ ‑diigböö (10,000).
40018025	‑Bɛ nyɔɔlɔ 'nyɩa' 'lɩbɩa 'ɔmäa' möliili mlɩsa nɩ, 'kɩɩlɔ ‑nëma 'ü 'pa 'ɔɔn 'peru ‑geeia 'sa, 'palɩ 'ɔa 'ŋlʋʋ, 'ɔa 'jü nyra diili kä 'fɩɔ 'ɔ käa', 'ɔmä 'ɔa 'kpa 'sa.
40018026	'Jrʋpafɛnyɔɔlɔ nya blö 'ɔɔn bei 'wʋ 'ɔ ‑nëma: ‹'Pläkänyɔɔ, 'n bibie ‑mɩ blöplɛ 'nyaa 'ia 'fɩɔ 'pɛɛa!›
40018027	'Jrʋpafɛnyɔɔa nyatɛrɩ nya 'si 'kɩɩlɔ 'klɩ 'ɔnya cere 'ɔmɩ 'kpaläa 'fɩɔ 'ɔnya 'cɛrɛ 'ɔɔn ‑wälɩ.
40018028	'Jrʋpafɛnyɔɔlɔ mia' nɩ, 'ɔnya 'jä 'ɔa ‑moloo 'jrʋpafɛnyɔɔ 'klaaa' 'ɔa 'kpa; deniea ‑glʋɩgböö (100). 'Ɔnya 'kpla 'ɔa ‑plɩ, 'ɔ kakla 'ɔɔn ‑fʋflʋ 'klɩ ‑bɛ 'ɔ nö: ‹'Sa 'na 'kpalä ‑klaaa'!›
40018029	'Ɔa ‑mɔlɔ nya blö 'ɔɔn bei 'wʋ ‑bɛ 'ɔ bibie 'ɔɔn ‑maa: ‹'N bibie ‑mɩ blöplɛ 'nyaa 'ia 'fɩɔ 'saa!›
40018030	‑Maa 'ɔ blara, 'ɔnya mi 'ɔnya 'pa nyɔɔlɔ ‑jie 'lɩ ɔma 'sa 'ɔa 'kpa 'fɩɔwʋ ‑bɛ 'ɔmä 'cie.
40018031	'Jrʋpafɛnyüü ‑mölöö 'jäa' 'iin nɩ, 'i pa 'üün ‑gba ‑gböösa. 'Ünya mi 'ünya ‑gbala 'ia 'fɩɔ 'kɩɩlɔ.
40018032	'Kɩɩlɔ nya we 'ɔɔn 'ɔ ‑nëma: ‹Plɛbʋbɔ 'jrʋpafɛnyɔɔ! ‑Bibie 'mɩ, 'nyaa cere ‑mɩ 'na 'kpa kpakölä 'klaa ɩa'.
40018033	‑Mää ‑mä ɩ bɩa ‑na ‑molooa nyatɛrɩ 'jä ɩ ‑a, 'sɩrɩ 'n 'jäa' ‑na nyatɛrɩ ‑a?›
40018034	'Ɔa 'kamanyɔɔ ‑tʋa' 'crɛ 'ɔnya 'sara 'ɔɔn nyüülü ‑fɛɛɛrɛa' ‑jienyuku ‑wälɩ kälɩ 'ümä 'ɔɔn ‑gbi ‑gba nʋ nʋ 'ɔmä 'ɔa 'kpalä 'ɔ 'klaaa' mlɩsa.»
40018035	Jesu ‑nëma: «'Ana ‑tɔrʋpɩɔa nyɔɔ ma 'nyɩ 'ɔa plɛa 'fɩɔ ‑a nʋ ɔma 'nyɩ cere 'ɔa ‑wlajʋ 'ɔa ‑balʋ ‑a nɩ, 'asɩ 'na Tʋlɔ bäa' cɛlɩ 'mä 'amɩ nʋ.»
40019001	Jesu 'wlaraa' ‑taa 'kpɩkpɩakʋlʋ nɩ, 'ɔnya 'cie Galilee, 'ɔnya mi Judeea ‑tʋtʋ 'pɛ ‑mɛlɛ bäa' 'nielɛ 'ü 'daraa' Jurëdɛɛn a dɛrɩ.
40019002	Nyüü 'kɔkɔmlɛ nya prɛ 'ɔɔn dɛrɩ, 'ɔnya 'plɔrɔ 'lɩ 'üa ‑wusublanyüü.
40019003	Farisinyüü nya jijrö 'ɔɔn ‑gba, 'ümä 'ɔɔn bɔʋdɛrɩ 'pa. 'Ünya 'bete 'ɔɔn: «Nyɔɔ 'mrɛɛ ɔ prɛ 'ɔa 'ŋlʋʋ wii o wiia ‑gʋ?»
40019004	'Ɔnya ‑gbala 'üün: «'Anyɩ wiili ‑jɩjraa' nyɔsʋapɔɔkʋ 'lɩ ‑a ‑täsä, 'sɩrɩ 'Pläanʋnyɔɔ nʋa' ‑kätɩ nyɩbɛrʋ nyra 'ŋlʋʋ 'pläa 'käkolofa 'wʋ?
40019005	Jesu ‑nëma 'sɔɔwʋ: 'Ia ‑gʋ nyɔɔ nya 'ɔa tʋ nyra 'ɔa 'yio ‑gbasɔa, 'kä 'ɔ nyra 'ɔa 'ŋlʋʋ nya ‑gba kpasraa, 'kä 'üa 'sɔɔ nya 'jajɛ 'dee bä.
40019006	'Ia 'taɩn 'lɩ nɩ, 'ü ‑kanyɩ 'sɔɔ ‑a bä, ‑maa nyɔɔ 'doo 'ü bä. 'Ia ‑gʋ, dɛɛlɛ Nyɔsʋa nröröa' 'dee 'lɩ nɩ, nyɔɔ 'nyɩ 'sasra 'ɛɛn ‑gba.»
40019007	'Iibäa' nyüülü nɩ: «‑Bɛ dɛplɛɛ kä ‑gʋ Moisë 'daa 'kpɔɔ nyɔɔ ma nëmä 'ɔa 'ŋlʋʋ prɛ ɔ ‑nyɩ 'ɔɔn ‑gbasɔsrɔpɔɔkʋ 'fɩɔwʋ ‑bɛ 'ɔmä 'ɔɔn prɛ le?»
40019008	'Ɔnya ‑gbala 'üün ‑maa: «'Ana 'nyakliwlisusukʋa ‑gʋ Moisë 'nyie 'amä 'ŋlʋʋ prɛ, ‑maa ‑kätɩsa ‑mää 'sɩ 'inyɩ bä.
40019009	‑Maa 'amɔ 'n ‑gbala, nyɔɔ ma prɛ 'ɔa 'ŋlʋʋ ‑bɛ ima 'nyɩ bätësaa ‑gʋ ‑a bä, ‑bɛ ɔma kä 'ŋlʋʋ ‑moloo nɩ, bätësa 'ɔɔ 'paa. ‑Bɛ nyɔɔ o nyɔɔ käa' 'ŋlʋʋlɔ 'ɔa dʋɔ prɛa' nɩ, bätësa 'ɔ 'paa bɩa.»
40019010	'Iibäa' 'ɔa 'wʋnyɛrɛnyüü nɩ: «‑Bɛ ima 'daa 'asɩ 'imä bä nyɩbɛrʋ nyra 'ŋlʋʋ 'sɔa ‑tɔrʋpɩɔ nɩ, 'titiö 'a 'na dotro 'la!»
40019011	'Ɔnya ‑gbala 'üün: «‑Mää nyüüa 'fɩɔ ‑nëmä ‑taa wiili 'klɩnyiere, ima 'nyɩ nyüülü kä 'doo Nyɔsʋa ‑nyɩa' 'ɔa 'klü ‑a bä.
40019012	'Be ‑mölöö 'nyɩ nyɩbɛrʋ ‑a bä 'ünya ‑glooro, ‑mölöö bälɩ 'ü ‑wa 'üün. ‑Mölööa 'mlɔɔ nya 'daa 'ü ‑nëmä 'ti ‑a 'ti cɛɩɩa 'kamapläa ‑gʋ. Nyɔɔlɔ 'mrɛɛa' ɔmäa' 'iin 'lɩ 'nyiere 'ɔ nʋ dɛɛ!»
40019013	'Ii ‑sia' nɩ, nyüü ja 'ɔɔn 'jü 'ɔmä 'üün klʋgbë ‑gälɩ 'pie 'ɔmä 'üa 'wlilia nyɔsʋabibie, ‑maa 'ɔa 'wʋnyɛrɛnyüü nya 'daa 'üün.
40019014	Jesu nya ‑gbala 'üün: «'Ba 'cɛrɛ 'jü ‑wälɩ ü jijrö 'mɩ ‑gba, 'anyɩ kaka 'üün 'klɩ; 'be nyüülü bäa' 'üa 'saa, 'a 'üü kä cɛɩɩa 'kamaplä.»
40019015	'Ɔnya 'pepe 'üün klʋgbë ‑gälɩ, 'ɔnya sɔwʋ 'ɔnya mi.
40019016	‑Jää nyɔɔ 'doo ji ɔ 'bete Jesu: «'Cɩca 'kpɩkpɩanyɔɔ, 'cɩcadii 'plɛɛ 'nyaa nʋ ‑bɛ 'nyaa 'klälä 'nyɩa' blöröfa kä 'jä le?»
40019017	'Ɔnya ‑gbala 'ɔɔn: «Dɛplɛɛ kä ‑gʋ ‑daara 'mɩ 'Cɩcanyɔɔ le? Nyɔsʋaa 'doo 'ɔɔ bä 'cɩcanyɔɔ. ‑Maa ‑ama 'bata ‑mä 'klälä 'nyɩa' blöröfa kä 'jä nɩ, ‑träärälɩ Nyɔsʋaa ‑dɔ!»
40019018	'Iibäa' nyɔɔlɔ: «‑Dɔ 'plɛɛ le?» Jesu ‑nëma: « ‑Nyɩ kä ‑a kä ‑mä nyɔɔ 'bla. ‑Nyɩ kä ‑a kä ‑mä bätësa 'pa. ‑Nyɩ kä ‑a kä ‑mä nyɔɔ ‑gbagblɛ ‑gälɩ ‑tʋ. ‑Nyɩ kä ‑a kä ‑mä 'jie.
40019019	‑Träärälɩ ‑na tʋ nyra ‑na 'yio. 'Sɩrɩ ‑waa' ‑na nyufa, ‑wa 'saa ‑na ‑moloo.»
40019020	'Iibäa' ‑sëgbanyʋklɔlɔ nɩ: «'Ii kä 'fɩɔ ‑daaa', 'nyaa kä 'iin 'lɩträärä kolo 'na nyɔkɔdɛɛ 'lɩ 'kä. Dɛplɛɛ tɩɔ 'lɩ 'mä nʋ le?»
40019021	Jesu nya ‑gbala 'ɔɔn: «‑Ama 'bata ‑mä 'wlijrä nɩ, mi, 'pa diili kä 'fɩɔ ‑klaaa' 'peru, ‑nyɩ 'iin 'pʋablanyüü, ‑bɛ ‑mä 'bɩɔ cɛlɩ kälä, 'kä ‑jö ‑bɛ 'nyraa ‑mɔ 'mä 'nyɛ.»
40019022	‑Maa ‑sëgbanyʋklɔlɔ 'nua' ‑taa wiili 'wli nɩ, 'ɔa 'klü jä 'lɩ ‑bɛ 'ɔ mö, 'be 'ɔ kä dii 'kɔkɔmlɛ.
40019023	Jesu nya ‑gbala 'ɔa 'wʋnyɛrɛnyüü ‑maa: «'Cɩcasa 'n ‑gbala 'amɩ, 'inya 'lɩklaa 'kä 'bɩɔjinyɔɔ 'mä cɛɩɩa 'kamapläa 'mlɩ pa.»
40019024	'Amɔ 'n ‑gbala 'sɔɔwʋ: «'I klalɩ 'kä Samoo 'mä 'kʋɛɛa ‑flääa 'mlɩ ‑srörö, ‑maa 'bɩɔjinyɔɔa ni nya 'wʋsia ɔma nëmä Nyɔsʋaa 'kamapläa 'mlɩ pa.»
40019025	'Ɔa 'wʋnyɛrɛnyüü 'nua' 'iin 'wli nɩ, 'üa plɛklɩkala ‑gböösa, 'ü ‑nëma: «‑Bɛ ‑mɔ 'plɛɛ nya ɔ 'lɩmlɩwʋ le?»
40019026	Jesu nya tɛ 'üün 'klɩ, 'ɔ ‑nëma: «'Inyɩ nʋnʋsa ‑a bä nyɔɔa ‑nyɛɛ, ‑maa Nyɔsʋaa ‑nyɛɛ diia 'fɩɔ bä nʋnʋsa.»
40019027	'Iibäa' Piɛɛrë nɩ: «Tɛ 'lɩ, ‑na ‑gʋ a ‑gba ‑nyɛɛ ana dii 'kä, a nyra ‑mɔ 'mä 'nyɛ. ‑Asɩ ana ‑gbaa ‑gä nya bä le?»
40019028	Jesu ‑nëma: «'Cɩcasa 'n ‑gbala 'amɩ, 'taɩn 'lɩ Nyɔɔa 'Jʋ 'mäa' 'ɔa 'kɩɩkpatalä 'bʋawliklɩ ‑gälɩ kʋ nɩ, 'amɔlɔ prɛa' 'mɩ dɛrɩ nɩ, 'ana 'mʋgbɛ nya 'kɩɩkpatë ‑pʋ ‑bɛ ‑uunsɔɔ ‑gälɩ kɔ kɔa 'amä Israɛɛlëa ‑glügbü ‑pʋ ‑bɛ 'sɔɔa 'cifu bä.
40019029	‑Bɛ nyɔɔ o nyɔɔ ma ‑gba ‑nyɛɛ 'ɔa nyëka 'kä, 'palɩ 'ɔa ‑wlajü, ‑wlayörü, tʋ, 'yio, 'ŋlʋʋ, 'jü, 'aiɛ 'ɔa papladii, 'kä 'na 'nyrɩklɩa ‑gʋ, 'ɔnya 'iin 'wʋ ‑glʋɩgböö 'wʋ 'järäa, 'kä 'ɔnya 'klälä 'nyɩa' blöröfa kä 'jä.
40019030	'Kɔkɔmlɛ bä 'wliklɩ, 'ünya ‑srɩɩ dɛrɩtäpaa, 'kä 'kɔkɔmlɛlü 'paa' dɛrɩtä nya ‑srɩɩ 'wliklɩ bä.»
40020001	«'Be cɛɩɩa 'kamaplä ‑beere 'sɩrɩ ‑gböökänyɔɔ 'doo mia' ‑suwla ‑ŋʋɩsɩɩ 'jrʋpafɛnyüü 'bata 'ümä 'ɔa viinyëputu 'lɩ 'jrʋpa ‑fɛɛɛrɛ.
40020002	'Ünya 'nönröwli 'ɔmä 'üün denie 'dee 'pɛɛ ‑srɩa 'mlɩ. 'Ɔnya fa 'üün 'jrʋpa 'lɩ 'ɔa viinyëputu 'lɩ.
40020003	‑Srɩwlaa ‑gliiibei ‑uunmlɔɔ 'lɩ 'ɔnya sɔ putu 'lɩ; 'ɔnya 'järä nyüü ‑mölöö bätäa ‑saplɛ 'lɩ ‑mää dɛɛ 'ünyɩ nʋ.
40020004	'Ɔnya ‑gbala 'üün: ‹'Amɔlɔ nɩ, 'ba mi bɩa 'na viinyëputu 'lɩ, ‑bɛ 'mä 'amɩ 'ia mölii 'pɛɛ.›
40020005	'Jrʋpafɛnyüülü nya mi. ‑Srɩa 'lɩmɩmrɛ 'taɩn 'lɩ nɩ, nyra ‑srɩwlaa ‑gliiibei ‑pʋ ‑bɛ ‑gböö 'lɩ nɩ, 'ɔnya ji 'sɔɔwʋ ‑mölööa 'klɛɛ.
40020006	'Jrʋ 'pia', 'ɔnya mi 'sɔɔwʋ bätäa ‑saplɛ 'lɩ 'ɔnya jrä 'lɩ nyüü ‑mölöö 'nyɩ nʋa' dɛɛ. 'Ɔnya 'bete 'üün: ‹Dɛplɛɛ kä ‑gʋ 'anyɩ nʋ dɛɛ ‑srɩa 'mlɩ le?›
40020007	'Iibäa' 'üün nɩ: ‹Nyɔɔ 'nyɩ ‑nyɩ amɩ 'jrʋpa ‑a 'ia ‑gʋ.› 'Ɔnya ‑gbala 'üün: ‹'Ana 'mʋgbɛ 'ba mi 'na putu 'lɩ, ‑bɛ 'mä 'amɩ 'ia mölii 'pɛɛ.›
40020008	‑Gbiajrʋ mia' nɩ, nyɔɔlɔ käa' putulu nya ‑gbala 'ɔa 'jrʋpafɛnyüüa 'wliklɩanyɔɔ ‑maa: ‹We 'jrʋpafɛnyüülü 'kä ‑pɛɛɛ 'üün, 'bala ‑kätɩ ‑mülü 'paa dɛrɩtä ‑gälɩ 'kä 'wlara ü ‑kätɩ jia' ‑gälɩ.›
40020009	'Jrʋpafɛnyüülü jia' 'jrʋpa 'lɩ 'jrʋa 'pipitaɩn 'lɩ nya ji, 'ünya ‑nyɩ 'üün denie 'deeredee.
40020010	‑Mülü ‑kätɩ mia' putulua 'mlɩ jia', 'üa plɛɛ nɩnɩa 'üa ni nya ɩ 'wʋsia, ‑maa denie 'deeredee 'ü 'jä bɩa.
40020011	'Ü dɔrɔa' 'iin 'wʋ nɩ, ‑plɛlɩ 'ü 'pala wii ‑bɛ 'ü 'daa ‑gböökänyɔɔlɔ,
40020012	‑jää wiili 'ü 'paa': ‹Ü 'paa' dɛrɩtä 'ü jia', ‑gliiibɔʋ 'dooa 'jrʋpa 'ü ‑fɛ, ‑bɛ a nyra 'üün 'mɩmrɛ mölii 'lɩ; amɔ nyüülü jia' ‑suwla ɔ ‑ka ‑fɛɛɛrɛa' ‑mla 'jrʋ 'klɩ 'jrʋpa!›
40020013	‑Maa putukänyɔɔ nya ‑gbala 'üün: ‹'Na ‑bei, 'nyɩ ‑mɩ bʋbɔgbi ‑gba ‑a nʋ. Anyɩ 'wli ‑a nönrö 'sɩrɩ 'mäa' ‑mɩ denie 'dee 'pɛɛ ‑srɩ 'lɩ?
40020014	Dɔrɔ ‑na ni 'wʋ ‑mä mi. Dɛɛlɛ 'n ‑nyɩa' ‑mɩ 'ɛɛ 'n 'bata 'mä 'ɔɔn ‑nyɩ.
40020015	Wiili 'n 'bataa' 'mäa' 'na mölii ‑gba nʋ 'nyɩ kä ‑a kä ‑a nʋ 'lɩ 'iin? ‑Maa 'na ‑gbinanakʋ kä ‑mɩ wasä 'wʋ?›
40020016	«'Asɩ 'i bä: dɛrɩtäpanyüülü nɩ, 'ünya ‑srɩɩ 'wliklɩ bäa, 'kä ‑mülü bäa' 'wliklɩ nya ‑srɩɩ dɛrɩtäpa. 'Be tuponyüü ‑sümlö, ‑maa ‑mülü 'ü 'baa' 'lɩ 'nyɩ ‑sümlö ‑a ‑sümlö.»
40020017	Jesu mö ɩ Jerusalɛɛmë, 'ɔnya we 'ɔa 'wʋnyɛrɛnyüü ‑pʋ nyüüsɔɔ ‑gasë ‑gba 'nyʋfɔ 'wʋ 'ɔnya ‑gbala 'üün ‑maa:
40020018	«‑Jää, Jerusalɛɛmë a 'jraa, Nyɔɔa 'Jʋ nya ‑gbɔsapɛrɩnyüü kpakü nyra ‑dɔkpɩanyüü kälɩ 'saraa; 'ünya 'ɔɔn jäjä ‑jie 'lɩ 'paa.
40020019	'Ünya 'ɔɔn nyüülü 'nyɩa' juifë bä kälɩ 'saraa, 'kä 'ünya 'ɔɔn srörö. 'Ünya 'ɔɔn ‑gbalɛfi ‑gälɩgbaa, 'kä 'ünya 'ɔɔn krʋa ‑gälɩ kolo 'kä 'ɔnya jä. Jrüü tääa ‑srɩ 'lɩ nɩ, 'kä 'ɔnya 'kuaabre sɔ.»
40020020	'I ‑sia' nɩ, Sebedeea 'jüa 'yio nyra 'ɔa nyɩbɛjü nya jijrö Jesu ‑gba, 'ŋlʋʋ nya 'pa Jesua 'klɩ kotifli 'ɔmä 'ɔɔn dɛɛ 'lɩ 'betre.
40020021	Jesu nya 'bete 'ɔɔn: «Dɛplɛɛ ‑baata le?» 'Iibäa' 'ŋlʋʋlɔ nɩ: «'Nyie abɩa 'na nyɩbɛjü 'sɔɔ kʋ ‑na ‑gba ‑na 'kamapläa 'mlɩ; 'doo ‑na 'dupa 'lɩ, 'kä 'doo kʋä ‑na kʋmla 'lɩ.»
40020022	Jesu nya ‑gbala 'üün: «Wiili 'a 'daaa' ‑a nʋa' 'anyɩ 'iin jre ‑a jre ‑bɛ 'a 'bete 'iin. ‑Sʋɩa ‑köwölä 'nëmäa' 'mla, 'a bɩalɩ 'amä 'ään 'mla? 'Aiɛ 'sɩrɩ 'mäa' 'nɩwlipala, 'kä 'anya 'saa 'nɩwlipaa?» 'Ünya 'nyie: «A bɩalɩ.»
40020023	'Ɔnya ‑gbala 'üün: «'Kasa 'anya 'na ‑köwölä 'mlaa, 'sɩrɩ 'nëmäa' ‑sʋɩa 'nɩwlipala 'kä 'anya 'sa 'nɩwlipalaa; ‑maa wiili bäa' 'na 'dupa 'lɩ nyra 'na kʋmla 'lɩa kʋkʋkʋ nɩ, 'inyɩ 'mɩ ‑gba ‑a kälä, 'na Tʋ 'ɔɔ ‑tʋ ‑plɩɩ kʋfëlë nyüü ‑mölööa ‑gʋ.»
40020024	'Ɔa 'wʋnyɛrɛnyüü ‑pʋ ‑mülü kʋa' ‑plɩɩ 'nua' 'iin 'wli nɩ, 'ünya ‑träärä ‑wlajü 'sɔɔlü 'crɛ ‑gba.
40020025	Jesu nya we 'üün, 'ɔnya ‑gbala 'üün: «'A jre 'iin nyüülü 'nyɩa' juifë bä, 'üa 'kamanyüü, 'üü ‑siie 'plä ‑sʋɩ, ‑bɛ nyüü kpakü fala 'üa 'kamadɛɛ 'plä ‑gälɩ.
40020026	'Inyɩ bä 'ana ‑tɔrʋpɩɔ. ‑Maa nyɔɔlɔ 'bataa' 'ɔmäa' kpaköa nɔ bä 'ana ‑tɔrʋpɩɔ nɩ, ɔ bä 'ana 'jrʋpafɛnyɔɔ;
40020027	‑bɛ nyɔɔ o nyɔɔ bäa' 'ana ‑tɔrʋpɩɔ ɔ 'bataa' 'wliklɩa kʋkʋkʋ nɩ, ɔ bä 'ana ‑geei.
40020028	'Asɩ Nyɔɔa 'Jʋ 'nyɩ bɩa ji ‑a ji 'ɔmä 'jrʋpafɛnyüü kä, ‑maa 'ɔ ji 'ɔmä 'jrʋpafɛnyɔɔ bä, ‑bɛ 'ɔmä 'ɔa 'klä 'sa 'kɔkɔmlɛ 'mä 'lɩmlɩwʋ.»
40020029	Jesu nyra 'ɔa 'wʋnyɛrɛnyüü 'cie Jerikoobätä, ‑bɛ nyüü 'kɔkɔmlɛ bä 'ɔɔn dɛrɩ.
40020030	‑Jää 'nɔnɔnyüü 'sɔɔ kʋ ‑plɩɩ 'nyʋfɔ ‑gba. 'Ü 'nua' 'sɩrɩ Jesu ‑sööö ɩa' nɩ, 'ünya ‑gbolomlɩ 'ünya we: «'Pläkänyɔɔ, Daviidëa 'Jʋ, 'jä ana nyatɛrɩ!»
40020031	‑Jria nya fa 'üün 'mä dɛrɩ ü 'kpla 'mä; ‑maa 'ünya 'kpölɩkä ‑gböösa: «'Pläkänyɔɔ, Daviidëa 'Jʋ, 'jä ana nyatɛrɩ!»
40020032	Jesu nya 'nyüglö, 'ɔnya we 'üün: «Dɛplɛɛ 'a 'bata ‑a nʋ 'amɩ ‑gba le?»
40020033	'Ü ‑nëma: «'Pläkänyɔɔ, ‑jie ana 'nyü!»
40020034	'Üa nyatɛrɩ nya ‑sie Jesu 'wli, 'ɔnya ‑fɛ 'üa 'nyü ‑gba. 'A ‑plɩɩ 'üa 'nyü kʋ 'ünya ‑jieroklɩ, 'ünya prɛ Jesu dɛrɩ.
40021001	'Ü möa' Jerusalɛɛmë 'tɔ nɩ, ‑bɛ 'ü jijröa' Bɛtëfajëbätä ‑gba, ‑nyɛɛ Oliivëtiia 'Dʋgbaa 'pɛlɩ nɩ, Jesu nya blɔ 'ɔa 'wʋnyɛrɛnyüüa ‑tɔrʋpɩɔa nyüü 'sɔɔ.
40021002	'Ɔnya ‑gbala 'üün: «'Ba mi bätälä 'a 'jääa' 'wʋ 'lee 'äa 'mlɩ. 'Ama 'jra 'lɩ dotro, ‑sʋbre nyra 'ɛa 'jʋ kpasra ‑plɩɩ; 'ba ‑jejie 'üün 'kä 'a ja 'mɩ 'üün.
40021003	Nyɔɔ ma 'bete 'amɩ, 'ba ‑gbala 'ɔɔn: ‹'Pläkänyɔɔ 'bata 'üün.› 'Ɔnya ‑plɩɩ 'amɩ ‑wälɩcɛrɛa.»
40021004	'Asɩ 'ia 'fɩɔ nʋ ‑sisidɛɛ, 'kä 'Pläkänyɔɔa wiili nyɔsʋaamlɩpalanyɔɔ 'sa käa' 'lɩ 'mä nrörö. 'Ɔ nɩnɩa kä:
40021005	«'Ba ‑gbala Siɔɔnbätäa 'yria: ‑Jää ‑na 'kɩɩ; plɛblösa 'ɔ jö ‑na ‑nyɛɛ! ‑Sʋbrea 'jʋ ‑gälɩ 'ɔ kʋ, ‑sʋbrea 'ŋlʋʋa nɛa 'jʋ!»
40021006	Nyüülü nya mi 'ünya nʋ 'sɩrɩ Jesu ‑gbala ɩa' 'üün.
40021007	'Ünya fa 'ɔɔn ‑sʋbre nyra 'ɛa 'jʋ, 'ünya 'pepe mlaalüa ‑gälɩ 'üa 'koti 'ünya 'sri 'lɩ Jesu ‑gälɩ 'kä.
40021008	Nyüü 'kɔkɔmlɛ nya 'pepe 'üa 'sosroodii 'nyʋfɔ 'wʋ, ‑bɛ ‑mölöö 'böbö katë 'jɩjarɛ sʋsʋ tii 'wli ‑bɛ 'ü 'pepe 'üün 'nyʋfɔ mlɩ.
40021009	Nyüülü 'nyɛrɛa' 'ɔa 'klɩ nyra ‑mülü bäa' 'ɔa dɛrɩ 'kpöö ‑bɛ 'ü nö: «Osana, Daviidëa 'Jʋ! ‑Jɔrʋ pala nyɔɔlɔ jröröa' 'Pläkänyɔɔa 'nyrɩklɩ! Osana, a 'bʋala Nyɔsʋalɔ bäa' cɛlɩ!»
40021010	Jesu 'tɔa' Jerusalɛɛmë nɩ, bätäa 'fɩɔ ‑sesregba ‑bɛ 'ü nö: «Nyɔɔ 'plɛɛ kʋ ‑pɩ le?»
40021011	‑Jria 'lɩa nyüü ‑nëmä: «Jesu, nyɔsʋaamlɩpalanyɔɔlɔ sɔa' Nasarɛɛtë, Galileea ‑tʋtʋ ‑gälɩ, 'ɔɔ bäsaa.»
40021012	Jesu nya pa Nyɔsʋaanyuku kpaku ‑wälɩ. 'Ɔnya prɛ nyüülü kä 'fɩɔ 'palaa' 'lɩ 'peru nyra ü jöa' 'lɩ 'makatɩ 'pala. 'Ɔ 'kpakpa mölii 'cicinyüüa 'töwlü 'kä, nyra ‑mülü 'palaa' 'lɩ ‑sögü 'peru 'üa 'kpatë.
40021013	'Ɔnya ‑gbala 'üün: «'I ‑jɩjra nyɔsʋapɔɔkʋ 'lɩ 'kä: 'Na nyukua 'nyrɩ bä nyɔsʋabibienyuku. ‑Maa 'amɔlɔ nɩ, 'a nrörö 'uun 'jejienyüüa trarafa 'lɩ.»
40021014	'Nɔnɔnyüü nyra kpakpanyüü nya jijrö 'ɔɔn ‑gba Nyɔsʋaanyuku kpaku ‑wälɩ 'ɔnya 'pʋɔ 'üün.
40021015	‑Maa ‑gbɔsapɛrɩnyüü kpakü nyra ‑dɔkpɩanyüü 'jäa' plɛklɩkalawiili 'ɔ nʋa' nyra 'sɩrɩ nyɔkɔsʋsʋ 'kpööa' Nyɔsʋaanyuku kpaku ‑wälɩ ‑bɛ 'ü nöa' «Osana Daviidëa 'Jʋ,» 'i kä 'ümɩ 'crɛ 'wʋ.
40021016	'Ünya 'bete Jesu: «‑Nöö wiili 'ü 'paaa' 'wli?» 'Iibäa' Jesu nɩ: «‑Yɛɛ. 'A ‑kaapɩɔ ‑taa waklüülü ‑jɩjraa' nyɔsʋapɔɔkʋ 'lɩ ‑täsä? ‹Nyɔkɔsʋsʋ nyra 'jüplüjiea mlɩ ‑srörö ‑nya 'bʋala ‑na 'nyrɩ.› »
40021017	'Ɔnya tɩ ‑plɩɩ 'üün 'ɔnya 'cie bätä 'ɔnya mi Betaniibätä. 'A ‑nyɛɛ 'ɔ 'prere.
40021018	‑Srɩ ‑gbaa' 'kä ‑bɛ 'ɔ 'blööa' bätä dɛrɩ nɩ, ‑gbëka nya 'bla 'ɔɔn.
40021019	'Ɔnya 'jä figietuu 'nyʋfɔ ‑gba, ‑maa 'ɔmä 'uun ‑gbajijrökalɩ mi nɩ, 'napɩa 'kpɔ bä 'ua 'wli. 'Ɔnya ‑gbala 'uun ‑maa: «Figiebö ‑kä ‑nëmä ‑na 'wli ‑a trɔrɔ 'plɔʋ!» 'A ‑plɩɩ figietuulu kʋ 'unya 'fu.
40021020	'Wʋnyɛrɛnyüü 'jäa' 'iin nɩ, 'üa plɛ 'klɩ kala: «Wii 'plɛɛ bälɩ ‑bɛ figietuulu 'daa 'fla ‑bɛ 'u 'fu le?»
40021021	Jesu nya ‑gbala 'üün: «'Cɩcasa 'n ‑gbala 'amɩ, 'ama toro Nyɔsʋa plɛ ‑bɛ 'ana plɛ ma 'nyɩ ‑pilɩklɩ ‑a nɩ, 'anya i 'n nʋa' ‑taa figietuulu ‑gba nʋa, ‑mää ‑plɩɩa 'doo 'a ‑nëmä 'blörö, ‑maa 'anya bɩa 'dʋgbalä kʋa' ‑pɩ ‑gbalaa: ‹Sɔ ‑pɩ, mi ‑a blö 'tanie 'lɩ›, 'kä 'inya nrörö.
40021022	'Ama toro Nyɔsʋa plɛ nɩ, dɛɛ o dɛɛ 'a nëmäa' Nyɔsʋa 'lɩ 'betre nɩ, 'ɔnya 'amɩ 'ɛɛn ‑nyɩa.»
40021023	Jesu paa' Nyɔsʋaanyuku kpaku ‑wälɩ nɩ, nyüü 'ɔ 'kpɩa. ‑Gbɔsapɛrɩnyüü kpakü nyra juifënyüüa tagbü nya jijrö 'ɔɔn ‑gba, 'ünya 'bete 'ɔɔn: «‑Na 'ciö 'plɛɛ ‑bɛ ‑nö 'saa le? Nyɔɔ 'plɛɛ ‑gbala 'saa ‑mɩ le?»
40021024	'Iibäa' Jesu nɩ: «'Na 'mʋgbɛ wii 'doo 'nëmä 'amɩ 'lɩbetre, 'ba 'sa 'mɩ ‑gälɩ ‑bɛ 'mä 'amɩ nyɔɔlɔ ‑gbalaa' 'saa 'mɩ 'ɔa 'nyrɩ ‑nyɩ.
40021025	‑A 'plɛɛ Jaan a nyüüa 'nɩwlipajrʋpa sɔrɔ le? Cɛlɩ ‑maa nyüü kälɩ? 'Üa 'kpɔa ‑tɔrʋpɩɔ 'ü 'pawii ɔ: Ama 'daa: ‹Nyɔsʋa blɔ kä 'ɔɔn›, 'ɔnya 'daa: ‹‑Bɛ dɛplɛɛ kä ‑gʋ 'anyɩ wiili Jaan 'saalɩ wiidara le?›
40021026	‑Maa ama 'daa: ‹Nyüü blɔ kä 'ɔɔn› nɩ, anya 'a nyüüa ‑gbʋʋ 'jä, 'be 'üa 'fɩɔ 'dara Jaan nyɔsʋaamlɩpalanyɔɔ.»
40021027	'Iibäa' 'üün nɩ: «Anyɩ 'iin jre ‑a jre.» 'Ɔnya ‑gbala 'üün: «'Na 'mʋgbɛ, nyɔɔlɔ blɔa' 'mɩ 'nëmä 'amɩ 'ɔa 'nyrɩ ‑a ‑nyɩ.»
40021028	Jesu nya 'bete 'üün 'sɩrɩ 'ü boboa' wiili 'ɔ nëmäa' 'lɩsa: «Nyɔɔ 'doo kä kä 'jü 'sɔɔ. 'Ɔnya ‑gbala ‑kätɩa nɔ: ‹'Na 'jʋ, mi ‑a ‑fɛɛɛrɛ 'saarɩ 'na viinyëputu 'lɩ 'jrʋpa.›
40021029	'Iibäa' 'jʋlɔ: ‹'N blara.› Fɩɩɩn 'ɔnya 'cici 'ɔa bobowli, 'ɔnya mi.
40021030	Tʋ nya ‑gbala bɩa 'saa ‑mɔlɔ 'troroa' 'ɔɔn 'klɩ, 'ia nɔ ‑nëmä: ‹‑Woo 'Pläkänyɔɔ, 'nyaa 'lɩ mia.› ‑Maa 'ɔnyɩ mia ‑a mi.
40021031	'Üa 'sɔɔlüa ‑tɔrʋpɩɔ ‑mɔ 'plɛɛ ‑träärälɩ tʋ le?» 'Üa 'fɩɔ ‑nëma: «‑Kätɩa nɔ.» 'Iibäa' Jesu nɩ: «'Cɩcasa 'n ‑gbala 'amɩ, dapookälɩpɛrɛnyüü nyra 'tutuŋlëgë ‑kätɩ nëmä Nyɔsʋaa 'kamapläa 'mlɩ pa.
40021032	'Be Jaanlɔ nɩ, 'klɩgä 'nyʋfɔ 'ɔ ji 'amɩ srara, ‑maa 'anyɩ 'ɔɔn plɛ ‑a toro. ‑Maa dapookälɩpɛrɛnyüü nyra 'tutuŋlëgë toro 'ɔɔn plɛ. 'Amɔlɔ 'jäa' 'ia 'fɩɔlʋ nɩ, 'anyɩ 'cici ‑a 'cici 'amä 'ɔɔn plɛtoro.»
40021033	«'Ba po tapönänä ‑mɩdoo 'nyakli. Putukänyɔɔ 'doo bälɩ, 'ɔ pla kä viinyëputu, 'ɔnya klu 'uun 'klɩ, 'ɔnya ‑goolo 'lɩ 'bütügbalä kä 'mlɩ 'ümäa' rɛsɛɛn pɔtrɔ, 'ɔnya 'pa ‑gbagbɔ 'ɔmä putu ‑gälɩ ‑glaara. 'Ɔnya tɩ 'ua 'mlɩ 'jrʋpafɛnyüü 'ɔnya mi nyɔtugbabre.
40021034	Rɛsɛɛn a 'sasataɩn jräa' 'lɩ nɩ, 'ɔnya blɔ 'ɔa nyüü nyüülü ‑fɛɛɛrɛa' putulua 'mlɩ 'jrʋpa, 'üa ‑nyɛɛ, ü ‑nyɩ 'üün 'ɔa nɛ rɛsɛɛn, ü ja 'ɔmɩ 'ɛɛn.
40021035	Nyüülü mia' nɩ, ‑jää 'üü nyüülü ‑fɛɛɛrɛa' putulua 'mlɩ 'jrʋpa 'kpla. 'Ü bɔtɔ 'doo, 'ünya 'bla 'sɔɔa nɔ, 'ünya 'kakla tääa nɔ 'täkë.
40021036	'Ɔnya 'patä 'ɔnya blɔ 'lɩ 'jrʋpafɛnyüü ‑mölöö, 'ü ‑sümlö 'ünya ‑si kätɩa nü 'wʋ. 'Asɩɛ nyüülü ‑fɛɛɛrɛa' putulua 'mlɩ 'jrʋpa nya nʋ 'ümɩ dɛɛ 'dee ‑gba.
40021037	'I mia' blökalɩ nɩ, 'ɔnya blɔ 'lɩ 'ɔa 'jʋ, 'ɔ ‑nëma: ‹‑Bɛ 'ünya ‑plɩɩ 'ɔɔn nyɔɔwʋbaa!›
40021038	‑Maa 'jrʋpafɛnyüü 'jäa' 'jʋlɔ nɩ, 'üa plɛ 'klɩ 'ü ‑nëma: ‹‑Jää 'jʋlɔ nëmäa' ‑jaaa ji; 'ba ji a 'bla 'ɔɔn, ‑bɛ amä ‑jaalä ji!›
40021039	'Ünya 'kpla 'ɔɔn, 'ünya 'cie 'ɔɔn viinyëputu 'lɩ, 'ünya 'bla 'ɔɔn.»
40021040	Jesu nya 'bete 'üün: «Viinyëputukänyɔɔ ma ji nɩ, dɛplɛɛ 'ɔmä 'ia 'jrʋpafɛnyüülü ‑gba nʋ le?»
40021041	'Iibäa' 'üün nɩ: «Nyatɛrɩ ‑nëmä 'nɩmɩ 'ɔɔn 'bla ‑a 'bla 'kä 'ɔnya 'jrʋpafɛnyüülü 'blaa, 'kä 'ɔnya 'lɩ 'jrʋpafɛnyüü ‑mölöö ‑tʋ, 'ü nëmä 'ɔɔn 'ɔa nɛ ‑nyɩ 'ɛa 'sasataɩn.»
40021042	'Ɔnya ‑gbala 'üün: «Wiili ‑jɩjraa' nyɔsʋapɔɔkʋ 'lɩ, 'a ‑kaapɩɔ 'iin ‑täsä? 'Täkälä nyëkapanyüü be käa' 'klʋɛɛ nɩ, 'ää nʋ 'tasɩrɩ nyukua ‑gɔmʋʋ. 'A ‑pɩ 'Pläkänyɔɔ ‑tʋ 'iin; 'ia 'mʋfadɛɛ 'nyɩ bä ‑a bä ana ‑gʋ.»
40021043	'A 'ia ‑gʋ 'n ‑gbala 'amɩ 'sɔɔwʋ: «'Ünya 'amɩ Nyɔsʋaa 'kamaplä kälɩ 'baa, 'kä 'ünya 'ään nyüülü käa' 'cɩcagbi kälɩ ‑nyɩ.
40021044	Nyɔɔlɔ nëmäa' 'ia 'täkälä ‑gälɩ blö nɩ, 'ɔa ‑gbaa dii nya 'katraa; ‑bɛ äma blö nyɔɔ ‑gälɩ nɩ, 'änya 'ɔɔn fɛtrɔa.»
40021045	‑Gbɔsapɛrɩnyüü kpakü nyra Farisinyüü 'nua' ‑taa tapönänä 'wli nɩ, 'ü jre 'iin 'sɩrɩ 'ɔ 'daaa' 'üün.
40021046	'Ü 'bata 'ümä 'ɔɔn 'kpla, ‑maa nyüülü bäa' ‑plɩɩ 'üa ŋalɛ 'blaa 'üün, 'be nyüülü nɩnɩa nyɔsʋaamlɩpalanyɔɔ 'ɔ bä.
40022001	Jesu nya 'pala 'üün 'sɔɔwʋ tapönänä ‑mɩdoo 'klɩ 'ɔnya ‑gbala 'üün:
40022002	«Cɛɩɩa 'kamaplä ‑beere 'sɩrɩ 'kɩɩ nʋa' ‑glɩsɩglɩsɩ 'ɔa nyɩbɛjʋlɔ 'tia' a ‑gʋ.
40022003	'Ɔnya blɔ 'ɔa 'jrʋpafɛnyüü ü we nyüülü 'ɔ tupo ɩa' 'titiöläa ‑glɩsɩglɩsɩ 'lɩ. ‑Maa jijitʋ 'nyɩ tuponyüülü ‑a 'bla.
40022004	'Ɔnya blɔ 'sɔɔwʋ 'ɔa 'jrʋpafɛnyüü ‑mölöö ü mi ü ‑gbala 'üün: ‹'Na ‑glɩsɩglɩsɩlɛ 'a ‑ëlere; 'n 'bla 'na nɔnɔ bruu nyra 'na nɔnɔ mlaa, 'ia 'fɩɔ 'a ‑ëlere. 'Ba ji 'titiöa ‑glɩsɩglɩsɩ 'lɩ amä dɛɛji!›
40022005	‑Maa tuponyüülü 'flara 'iin 'wli kälɩ. ‑Mölöö mi 'üa pütia 'lɩ, ‑mölöö mi 'üa 'perupajrʋpa 'lɩ.
40022006	‑Mölöö 'kpla 'jrʋpafɛnyüü 'ünya nʋ 'üün ‑gbigba, 'ünya 'bla 'üün.
40022007	'Kɩɩlɔ 'nua' 'iin 'wli nɩ, 'ɔnya ‑tʋ 'crɛ 'ɔnya blɔ 'ɔa 'sʋgɩanyüü 'ümä 'ia nyüüblanyüülü 'bla, 'kä 'ü 'pütö 'üa bätä.
40022008	'Ɔnya ‑gbala 'ɔa 'jrʋpafɛnyüü ‑maa: ‹'Titiöa ‑glɩsɩglɩsɩ 'a ‑ëlere, ‑maa tuponyüülü 'nyɩ ɩ 'iin 'klɩ ‑a 'wʋ.
40022009	'Ba mi bätäa 'nyifi kpaküa mlɩ, 'ba tupo nyüülü kä 'fɩɔ 'amäa' 'jä ü ji 'titiöa ‑glɩsɩglɩsɩ 'lɩ.›
40022010	'Jrʋpafɛnyüü nya mi 'ünya 'papla nyüülü kä 'fɩɔ 'ü 'jäa' ‑gba; 'cɩcanyüü nyra bʋbɔnyüü. 'Asɩ 'ü nʋ nʋ 'titiöa ‑glɩsɩglɩsɩ nya 'si nyüü 'klɩ.
40022011	«'Kɩɩlɔ paa' 'ɔmäa' tuponyüülü jä nɩ, 'ɔnya 'jä nyɔɔ 'doo 'nyɩa' 'titiöa 'kotu 'lɩpa.
40022012	'Ɔnya ‑gbala nyɔɔlɔ: ‹'Na nyɔɔ, ‑nyɩ 'titiöa 'kotu 'lɩ ‑a 'pa, ‑asɩ nʋ ‑bɛ ‑paa ‑tɛ le?› Nyɔɔlɔ 'nyɩ mɛ ‑a cɛ.
40022013	'Kɩɩ nya ‑gbala 'ɔa 'jrʋpafɛnyüü: ‹'Ba kpasra 'ɔa bei nyra 'ɔa 'dari ‑gba, 'kä 'ba be 'ɔɔn ‑fälɩ 'jöjrüükpü 'lɩ. 'A ‑plɩɩ 'ümä 'wu ‑bɛ 'ümä ‑gla ji.›
40022014	'Be Nyɔsʋa tupo nyüü 'kɔkɔmlɛ, ‑maa nyüülü 'ɔ 'baa' 'lɩ 'nyɩ ‑sümlö ‑a ‑sümlö.»
40022015	Farisinyüü nya mi 'ünya pla 'ɔa 'kpɛɛ 'sɩrɩ 'ümäa' 'ɔa 'papawii kälɩ ‑srörö ‑bɛ 'ümä 'ɔɔn 'kpla.
40022016	'Ünya blɔ 'üa 'wʋnyɛrɛnyüü nyra Erɔɔdëa nyüü Jesu dɛrɩ, ü 'bete 'ɔɔn: «'Kpɩkpɩanyɔɔ, a jre 'iin 'sɩrɩ ‑saaa' 'lɩ 'cɩcasa, ‑bɛ ‑kpɩaa' 'cɩcasa Nyɔsʋaa 'nyʋfɔ. Nyɔɔ 'nyɩ ‑mɩ ŋalɛ 'wʋ ‑a kä, ‑nyɩ ‑gbasa nyüü 'lɩ ‑a.
40022017	'Ii känyrɩ, ‑gbala amɩ wiili boboa' ‑taa wiilia ‑gʋ: A kä amä Sesaa dapoo kälɩ 'pɛɛrɛ? ‑Yɛɛ ‑ale 'woo?»
40022018	Jesu jrea' bʋbɔwiili 'ü boboa' nɩ, 'ɔnya ‑gbala 'üün: «Dɛplɛɛ kä ‑gʋ 'a ji 'mɩ 'lɩtɛ le, ‑glagälɩsrörönyüü 'amɩ?
40022019	'Ba ‑srara 'mɩ möliili 'ü nöa' ‑bɛ 'ü 'pɛɛa' dapoo!» 'Ünya ja 'ɔmɩ denie 'dee.
40022020	'Ɔnya 'bete 'üün: «Nyɔɔ 'plɛɛ kä 'pike nyra ‑jɩjradii bä 'lɩ ‑gälɩ le?»
40022021	'Ü ‑nëma: «Sesaalɔ.» 'Ɔnya ‑gbala 'üün: «Dɛɛlɛ bäa' Sesaa dɛɛ, 'ba ‑nyɩ 'ɛɛn Sesaa, ‑bɛ dɛɛ bäa' Nyɔsʋaa dɛɛ 'ba ‑nyɩ 'ɛɛn Nyɔsʋa.»
40022022	'Ü 'nua' 'iin 'wli nɩ, 'üa plɛklɩkala. 'Ünya ‑sɔ 'ɔɔn ‑gba, 'ünya mi.
40022023	'Ia ‑srɩlɩa 'mlɩ nɩ, Sadusinyüülü 'daaa' ‑maa nyɔɔ ma jä 'ɔ ‑kanyɩ sɔ 'kuaabre ‑a nɩ, 'ünya jijrö Jesu ‑gba 'ünya 'bete 'ɔɔn:
40022024	«'Kpɩkpɩanyɔɔ, Moisë ‑gbala amɩ: ‹ Nyɔɔ ma jä ‑bɛ 'ɔ ma 'nyɩ 'jʋ ‑a kä nɩ, 'ɔa ‑wlajʋ kä 'kusroŋlʋʋlɔ 'ɔ nyra 'ɔɔn 'mä nyɔɔlɔa 'jü ‑gu.›
40022025	‑Bɛ ana ‑tɔrʋpɩɔ nɩ, a kä kä ‑wlajü ‑uunsɔɔ. Kpaköa nɔ ‑kätɩ 'ti, 'ɔnyɩ 'jʋ ‑a ‑gu 'ɔnya jä. 'Ɔa ‑wlajʋ 'doo nya dɔrɔ 'ŋlʋʋlɔ 'wʋ.
40022026	'A dɛɛ 'dee jrä 'sɔɔa nɔ ‑gälɩ, tääa nɔ, ‑a ‑tɔɔ ‑uunsɔɔa nɔ ‑gälɩ.
40022027	'Üa 'fɩɔ bɩaa' nɩ, 'ŋlʋʋlɔ nya jä bɩa.
40022028	‑Srɩlɩ nyüü 'mäa' 'kuaabre sɔ nɩ, 'üa ‑uunsɔɔa ‑tɔrʋpɩɔ ‑mɔ 'plɛɛ nya 'ŋlʋʋlɔ kä le, 'be 'ɔ kä 'üa 'fɩɔ ‑o?»
40022029	'Iibäa' Jesu nɩ: «'Be 'anyɩ 'nu nyɔsʋapɔɔkʋ 'wli ‑a, ‑bɛ 'anyɩ Nyɔsʋaa 'klü ‑a jre, 'a 'ia ‑gʋ 'a ‑trɔɔrɔ 'ana nyüfë.
40022030	‑Srɩlɩ jäjänyüü 'mäa' ‑srɩɩ 'kuaabre sɔ nɩ, 'titikʋ ‑ka ‑nëmä 'lɩ ‑a bä, ‑maa 'ünya ‑beere Nyɔsʋaa 'aanjëlü bäa' cɛlɩ.
40022031	‑Bɛ dɛɛlɛ bäa' jäjänyüüa 'kuaabrea sɔsɔkʋ nɩ, 'a ‑kaapɩɔ wiili Nyɔsʋa ‑gbalaa' 'amɩ ‑täsä? 'Ɔ nɩnɩa:
40022032	‹ 'Mɔɔ bä Abraamëa Nyɔsʋa, Isaakëa Nyɔsʋa, 'nyaa bä Jakɔɔbëa Nyɔsʋa.› Nyɔsʋa 'nyɩ jäjänyüüa Nyɔsʋa ‑a bä, ‑maa 'lɩbänyüüa Nyɔsʋa 'ɔ bä.»
40022033	Nyüülü 'nua' 'iin 'wli nɩ, 'i kala 'üün plɛklɩ.
40022034	Farisinyüü 'nua' 'sɩrɩ Jesu kalaa' Sadusinyüüa 'më nɩ, 'ünya trara.
40022035	'Üa ‑tɔrʋpɩɔa ‑dɔkpɩanyɔɔ 'doo nya ji 'lɩ Jesu tɛ, 'ɔnya 'bete 'ɔɔn:
40022036	«'Kpɩkpɩanyɔɔ, ‑dɔa 'fɩɔa ‑tɔrʋpɩɔ, ‑mʋ 'plɛɛ ‑siwʋ le?»
40022037	'Iibäa' Jesu nɩ: « ‑Kä ‑mä ‑na plɛa 'fɩɔ nʋ, ‑mä ‑na ‑susua 'fɩɔ nʋ, ‑na bobowlia 'fɩɔ nʋ ‑mä ‑na 'Pläkänyɔɔ Nyɔsʋa ‑wa.
40022038	'A ‑dɔlʋ bäa' ‑kätɩ ‑dɔ; u ‑sia' ‑dɔa 'fɩɔ 'wʋ.
40022039	‑Jää ‑moloo nyra 'uun bäa' dɛɛ 'dee: ‹ 'Sɩrɩ ‑waa' ‑na nyufa, ‑wa 'saa ‑na ‑moloo.›
40022040	‑Dɔa 'fɩɔ nyra nyɔsʋaamlɩpalanyüüa 'kpɩkpɩakʋa 'fɩɔ bä 'ia ‑dɔ 'sɔɔlʋa mlɩ.»
40022041	Farisinyüü traraa', Jesu nya 'bete 'üün:
40022042	«Wii 'plɛɛ 'a jrere 'Kriisë ‑gälɩ le? Nyɔɔ 'plɛɛ kä 'jʋ 'ɔ bä le?» 'Iibäa' 'üün nɩ: «Daviidëa 'jʋ 'ɔ bä.»
40022043	'Ɔnya 'bete 'üün: «‑Bɛ ‑asɩ 'i nʋ kä ‑bɛ Nyɔsʋaa ‑Susu 'cere kä Daviidë ‑gälɩ ‑bɛ 'ɔ 'dara 'ɔɔn 'Pläkänyɔɔ le? 'Be 'ɔ nɩnɩa:
40022044	'Pläkänyɔɔ ‑gbala 'na 'Pläkänyɔɔ: 'A ‑pɩ 'na 'dupa 'lɩ ‑a kʋ kʋ, 'kä 'n 'pie ‑na 'nyüamlɩjraranyüü ‑na bökli ‑wälɩ ‑beere bökligälɩtʋkpö.
40022045	Daviidë ma 'daraa' 'ɔɔn 'Pläkänyɔɔ nɩ, ‑asɩ 'ɔ nʋ ‑bɛ 'ɔ bä 'sɔɔwʋ 'ɔa 'jʋ le?»
40022046	Nyɔɔ 'doo 'nyɩ 'lɩ ‑a bä 'ɔmä 'ɔɔn ‑gälɩsa. Sɔrɔ 'ia jrüülüa ‑gälɩ, nyɔɔ ‑kanyɩ 'ɔɔn 'bete ‑a 'bete.
40023001	'Ii ‑sia' nɩ, Jesu ‑gbala ‑jria nyra 'ɔa 'wʋnyɛrɛnyüü ‑maa:
40023002	«‑Dɔkpɩanyüü nyra Farisinyüü kʋ Moisëa ‑pi 'lɩ.
40023003	'Ii känyrɩ, 'ba ‑träärälɩ wiili kä 'fɩɔ 'ü 'kpɩa 'amɩ; ‑maa 'anyɩ dɔrɔ 'üa nʋnʋgbi 'wʋ, 'be wiili 'ü 'kpɩaa' nyüü ‑mää 'iin 'ünyɩ nʋ.
40023004	Kälɩbä ‑gblalë kä ‑gbötökʋ 'klaa' 'lɩ, 'üü 'ü kpasa 'ü tro nyüü 'wli; ‑maa 'ü nɩnɩa 'üa wli ‑nëmä dɛɛ ‑gbaa ‑a ‑fɛ 'ü ‑pɩ nyɔɔ ‑gbaji.
40023005	Diili kä 'fɩɔ 'ü nöa', nyüü 'mä ‑gʋ 'üün 'jäjrä. 'Ü kpasra 'üa 'kʋtapra ‑gälɩ nyɔsʋaawii. 'Ü tʋŋlɔ 'üa ‑panëa 'mri ‑gböösa.
40023006	'Ü ‑wa 'klɔɔtrʋa 'kpatë ‑gälɩa kʋkʋkʋ ‑glɩsɩglɩsɩ 'lɩ nyra juifëa 'sraaplanyuku ‑wälɩ.
40023007	'Ü ‑wa abɩa nyüü 'trɛɛ 'üün ‑saplɛ 'klɩ, 'kä 'ü were 'üün Rabii, Rabii.
40023008	«‑Maa 'amɔlɔ nɩ, 'kpɩkpɩanyɔɔ 'doo 'a kä, 'ɔɔ bä 'Kriisë, 'ii känyrɩ 'anyɩ 'nyie 'ünyɩ 'dara 'amɩ Rabii. 'Ana 'fɩɔ bä ‑wlajü.
40023009	Tʋ 'doo 'a kä, 'ɔ bä cɛlɩ; 'ii känyrɩ 'anyɩ were nyɔɔ tʋ ‑pɩ ‑tʋtʋ ‑gälɩ.
40023010	'Anya kä 'Cifi 'doo, 'ɔɔ bäa' 'Kriisë. 'Ii känyrɩ, 'anyɩ 'nyie 'ünyɩ were 'amɩ 'cifi.
40023011	Nyɔɔlɔ bäa' 'ana ‑tɔrʋpɩɔa kpaköa nɔ, ɔ bä 'ana 'jrʋpafɛnyɔɔ.
40023012	'Be nyɔɔ o nyɔɔ 'mäa' 'ɔa nyufa 'jrara nɩ, 'ɔnya 'wʋcierea; ‑bɛ nyɔɔ o nyɔɔ 'ciea' 'ɔa nyufa 'wʋ, 'ɔnya 'jraraa.»
40023013	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'Amɔ 'paa cɛɩɩa 'kamapläa tatu: 'ana 'mʋgbɛ 'nyɩ pa pa ‑a, 'anyɩ 'cɛrɛ bɩa ‑mülü 'bataa' papakʋ ‑wälɩ ‑a.
40023014	Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'A bɩa 'kusroŋlëgë diia 'fɩɔ kälɩ, ‑bɛ 'ama bibie Nyɔsʋa 'a ‑wlɛlɩ ‑beere 'cɩcanyüü, nyüü 'mä ‑gʋ 'amɩ 'jäjrä. 'Ia ‑gʋ 'ana ‑gäa ‑tʋtʋkʋ nya 'lɩklaa ‑gböösa.
40023015	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'A ‑pie ‑tʋtʋ nyra 'nie ‑gälɩ 'amä nyɔɔ 'doo wii ‑gbapala 'ɔmä 'ana 'wʋnyɛrɛnyɔɔ bä. 'Ama 'jä 'ia nyɔɔlɔ nɩ, 'a nrörö 'ɔɔn 'wʋsɔɔ 'wʋ kapulu 'nyɩ 'nyrɔlɔa' a 'jʋ 'lɩ; 'sɩrɩ 'anyɩa' bä.
40023016	«Busukʋ bä 'amɩ ‑gälɩ, 'amɔ 'nɔɔa' ‑bɛ ɔ 'tierea' nyüü. 'A nɩnɩa: Nyɔɔ ma 'sɔrɩ Nyɔsʋaanyuku kpakua 'nyrɩklɩ nɩ, 'ia 'sɔrɩkʋlʋ 'nyɩ ‑gbaa ‑a kä. ‑Maa ɔma 'sɔrɩ ‑sikalä bäa' Nyɔsʋaanyuku kpaku ‑wälɩa 'nyrɩklɩ nɩ, 'ii kä ‑gbaa, 'ɔ kä 'ɔmä wiili 'ciea' 'ɔ mlɩ nʋ.
40023017	Mlüüpanyüü 'amɩ! 'Nɔnɔnyüü! ‑Mɛ 'plɛɛ ‑siwʋ le, ‑sika ‑ale Nyɔsʋaanyuku kpakulu 'paaa' ‑sika 'ku ‑gälɩ?
40023018	'A nɩnɩa bɩa: Nyɔɔ ma 'sɔrɩ ‑gbɔsatöwlöa 'nyrɩklɩ nɩ, 'ia 'sɔrɩkʋlʋ 'nyɩ ‑gbaa ‑a kä; ‑maa ɔma 'sɔrɩ ‑gbɔlʋ bäa' ‑gbɔsatöwlöläa ‑gälɩ nɩ, 'ii kä ‑gbaa, 'ɔ kä 'ɔmä wiili 'ciea' 'ɔa mlɩ nʋ.
40023019	Mlüüpanyüü 'amɩ! 'Nɔnɔnyüü! ‑Mɛ 'plɛɛ ‑siwʋ le, ‑gbɔ ‑maa ‑gbɔsatöwlölä 'paaa' ‑gbɔ 'ku ‑gälɩ?
40023020	Nyɔɔlɔ 'sɔrɩa' ‑gbɔsatöwlöa 'nyrɩklɩ nɩ, ‑gbɔsatöwlö nyra diili kä 'fɩɔ bäa' 'äa ‑gälɩa 'nyrɩklɩ 'ɔ 'sɔrɩ.
40023021	Nyɔɔlɔ 'sɔrɩa' Nyɔsʋaanyuku kpakua 'nyrɩklɩ nɩ, Nyɔsʋaanyuku kpaku nyra nyɔɔlɔ kʋa' 'ua ‑wälɩa 'nyrɩklɩ 'ɔ 'sɔrɩ.
40023022	Nyɔɔlɔ 'sɔrɩa' cɛlɩa 'nyrɩklɩ, Nyɔsʋaa 'kɩɩkpataa 'nyrɩklɩ nyra Nyɔsʋalɔ kʋa' 'äa ‑gälɩa 'nyrɩklɩ 'ɔ 'sɔrɩ.
40023023	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'Ana papladiia 'sipijiea ‑tɔrʋpɩɔ 'a 'baalɩ ‑pʋa në 'pɛ 'kä 'a 'trɛɛ Nyɔsʋa: 'maatë, anɛɛtë, nyra kumɛɛ. ‑Maa ‑dɔa 'mlɩ wiili ‑sia' 'ia 'fɩɔ 'wʋ nɩ, 'ii 'anyɩ ‑träärälɩ: 'klɩgägäkʋ, nyatɛplɛ, nyra nyɔsʋaplɛtorokʋ kä 'imä 'amɩ 'lɩ bä, nyra bɩa wii ‑mɩlɩ bäa' ‑dɔa 'mlɩ.
40023024	'Nɔnɔɔtierenyüü! 'A doro diili 'a nëmäa' 'mla ‑wälɩ ‑sugbaa ‑gʋ, ‑bɛ 'a 'mlaa samoo.
40023025	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! ‑Köwü nyra 'plëëa ‑gälɩlɩ nyüü 'jääa' 'wʋ nɩ, 'ii 'a kpëtä, ‑maa 'ana 'mlɩ 'si 'jejiekʋ nyra dɛɛnyükäkäkʋ.
40023026	'Nɔnɔɔ Farisinyɔɔ! Kpëtä ‑kätɩ ‑na ‑köwö nyra 'plaaa 'mlɩ, ‑bɛ 'ia ‑gälɩ 'mä 'na.
40023027	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'A ‑beere 'dasili 'ü 'pɔlɔa'. 'I 'nara ‑gälɩ, ‑maa 'ia 'mlɩ 'si jäjänyüüa 'koi nyra diili plaa' nyɔɔ ‑fre 'lɩ.
40023028	'Asɩ 'a bä; 'a ‑beere 'klɩgänyüü, ‑maa 'ana 'mlɩ 'si yrʋ 'klɩ. Nyɔsʋaa ‑dɔ 'a 'pɩɛ ‑gälɩ.
40023029	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'A 'paa 'nana 'dasi nyɔsʋaamlɩpalanyüüa ‑gʋ; 'kä 'a 'nara 'klɩgänyüüa 'dasi,
40023030	'kä 'a 'jää ‑maa: ama bä kä ‑plɩɩ ana tʋɩɩa 'taɩn 'lɩ, a ‑nëmä kä 'üün ‑a 'nyiere 'ümä nyɔsʋaamlɩpalanyüüa ‑toru 'kä ‑gblɔɔ.
40023031	'Asɩ 'ana 'papawiia 'mʋgbɛ srara 'sɩrɩ 'a bäa' nyüülü 'blaa' nyɔsʋaamlɩpalanyüüa 'jü!
40023032	‑Bɛ 'ba mi 'ba 'wlara wiili 'ana tʋɩɩ koloa' 'kä!
40023033	Trii 'amɩ! 'Mëmlɛtapaa 'jü 'amɩ! ‑Asɩ 'anya kapulu 'nyɩ 'nyrɔlɔa' 'plɔʋ mlɩ sɔ le?
40023034	'A 'ia ‑gʋ 'nyaa 'amɩ nyɔsʋaamlɩpalanyüü, nyra 'lɩglanyüü, nyra ‑dɔkpɩanyüü jaa; 'kä 'anya ‑mölöö 'bla, 'kä 'anya ‑mölöö krʋa ‑gälɩ kolo; 'kä 'anya ‑mölöö ‑gbalɛfi ‑gälɩgba 'ana 'sraaplanyuku ‑wälɩ, 'kä 'anya 'üün bätë o bätëa 'mlɩ prɛrɛ.
40023035	Kolo 'klɩgänyɔɔ Abɛɛlë ‑gälɩ 'kä ‑a ji Barakiia 'jʋ Sakariilɔ 'a 'blaraa' Nyɔsʋaanyuku kpaku nyra ‑gbɔsatöwlöa ‑tɔrʋpɩɔ ‑gälɩ nɩ, 'üa ‑torulu kä 'fɩɔ ‑gbäträa' ‑pɩ ‑tʋtʋ ‑gälɩ 'kä nya 'amɩ 'wli kʋa.
40023036	'Cɩcasa 'n ‑gbala 'amɩ, ‑taa nyüüglügbölä kʋa' ‑pɩ ‑gälɩ 'ia 'fɩɔlʋ nëmä 'wli tɩɔ.
40023037	«‑Awɛɛ Jerusalɛɛmë, Jerusalɛɛmë, ‑mɔ 'blaaa' nyɔsʋaamlɩpalanyüü 'kä ‑kaakla nyüülü 'ü jaa' ‑mɩ 'täkë. 'Wʋ ‑srüplɛɛ 'wʋ 'n 'bata ‑na 'jüa ‑gbapaplakʋ ‑beere sapëgoolu papla 'ua 'jü 'ua ‑pëkateri le? ‑Maa 'anyɩ 'nyie ‑a 'nyie.
40023038	'I 'na ɔ! ‑Jää, 'ana nyukua fʋfʋ tɩɔ 'amɩ kälɩ!
40023039	'Amɔ 'n ‑gbala, 'a ‑ka ‑nëmä 'mɩ ‑a 'jäjää, 'kä 'anya ‑srɩɩ 'daa: ‹ ‑Jɔrʋ pala nyɔɔlɔ jröröa' 'Pläkänyɔɔa 'nyrɩklɩ!› »
40024001	Jesu 'ciea' Nyɔsʋaanyuku kpaku ‑wälɩ nɩ, mö 'ɔ mö ɩ ‑bɛ 'ɔa 'wʋnyɛrɛnyüü jijrö 'ɔɔn ‑gba 'ümä 'ɔɔn Nyɔsʋaanyuku kpakua ‑gböööa 'mlɩa nyëka srara.
40024002	'Ɔnya ‑gbala 'üün ‑maa: «'A 'jää diili kä 'fɩɔ kʋa' ‑pɩ 'wʋ? 'Cɩcasa 'n ‑gbala 'amɩ, 'ia nyukupatäkä 'döö ‑nëmä 'döö ‑gälɩ ‑a tɩɔ; 'üa 'fɩɔ nya ‑gbloooa.»
40024003	Jesu nya mi Oliivëa 'dʋgba 'wli kʋ, 'ɔa 'wʋnyɛrɛnyüü nya mi 'ɔɔn 'bete 'üa 'kpɔa ‑tɔrʋpɩɔ: «‑Gbala amɩ, 'taɩn 'plɛɛ 'lɩ 'ia 'fɩɔlʋ 'mä 'lɩjrä le? ‑Asɩ anya ‑na jijijrüü nyra 'pläa bɩara 'taɩn jre le?»
40024004	Jesu nya ‑gbala 'üün: «'Ba ‑tre 'ana nyüfë! Nyɔɔ 'nyɩ 'pa 'amɩ mlüülɩ.
40024005	Nyüü 'kɔkɔmlɛ nya 'na 'nyrɩ jaa 'kä 'ünya ji 'kä 'ünya 'daa: ‹'Mɔɔ bä 'Kriisë,› 'kä 'ünya nyüü 'kɔkɔmlɛ 'nyʋfɔ 'wʋ 'ba.
40024006	'Anya toulu 'nyɩa' 'amɩ 'lɩdɛrɩtʋŋlɔ nyra ‑mulu tʋŋlɔa' 'amɩ 'lɩdɛrɩa wii 'wlinua ‑maa 'ana plɛ 'nyɩ ‑taaralɩ; 'ia 'fɩɔlʋ kä 'imä 'lɩjrä. ‑Maa ‑mää bɩarataɩn ‑kaaŋlʋ 'saabä.
40024007	‑Glügbö ‑bɛ ‑glügbö nya 'wlitotroa, 'kɩɩ ‑bɛ 'kɩɩ nya 'wlitotroa; ‑gbëka nyra ‑wusu nya ‑pɩɔa 'fɩɔ paa; ‑tʋtʋ nya tɩtrɛa.
40024008	'Ia 'fɩɔlʋ nya ‑beere 'ŋlʋʋa ‑gälɩsɔsrɔkʋa 'klɩsa mɩmɩakʋ.
40024009	«'A ‑plɩɩ 'ümä 'amɩ nyüü kälɩ 'sara 'amä 'üü ‑sʋɩ kälɩ 'järä 'kä 'ünya 'amɩ 'babla. Nyüülü kä 'fɩɔ 'nyɩa' Nyɔsʋa jre nya 'amɩ 'nyüamlɩjraraa 'na 'nyrɩa ‑gʋ.
40024010	'Ia 'taɩn 'lɩ nɩ, nyüü 'kɔkɔmlɛ nya Nyɔsʋa dɛrɩ sɔa; 'ünya dɛrɩ sɔsrɔa 'kä 'ünya 'nyüamlɩjajra.
40024011	‑Gbagblɛ nyɔsʋaamlɩpalanyüü 'kɔkɔmlɛ nya jia 'kä 'ünya nyüü 'kɔkɔmlɛ mlüülɩpa.
40024012	‑Balʋa ‑gälɩpaplakʋa ‑gʋ nɩ, ‑wawlakʋlʋ bä ɩa' nyüüa ‑tɔrʋpɩɔ nya sɩɔ paa.
40024013	‑Maa nyɔɔlɔ nëmäa' 'wʋsɔɔrɔ ‑sɔrɔ, ‑bɛ 'imäa' bɩa nɩ, 'ɔnya 'lɩmlɩwʋa.
40024014	‑Taa 'Kamapläa 'Mʋfagogolä kʋa' ‑pɩ nya 'blɩa 'fɩɔa 'mlɩ 'saraa, 'fɩɔwʋ 'kä 'plä nya bɩa.
40024015	«'Ii känyrɩ 'ama 'jä Nyɔsʋa jraradɛɛlɛ kä ‑gä nyɔsʋaamlɩpalanyɔɔ Daniɛɛlë 'pa käa', ɛma pa Nyɔsʋaanyukua 'nyüna ‑pɩɔ nɩ, abɩa nyɔɔlɔ ‑täsäa' 'nu!
40024016	‑Mülü 'mäa' Judee bä 'ia ‑srɩ 'lɩ nɩ, ü fɔlɔ 'dʋgbë 'lɩ.
40024017	‑Mɔlɔ nëmäa' nyuku ‑gälɩ bä, 'ɔnyɩ 'cie, 'ɔnyɩ mi dɛɛa 'klɛɛ nyüköli.
40024018	‑Mɔlɔ nëmäa' 'klʋɛɛ bä, 'ɔnyɩ 'blöö 'ɔnyɩ ji 'kotua 'klɛɛ.
40024019	'Ia ‑srɩ 'lɩ ‑nëmä nʋgblaŋlëgë nyra ü 'nyaaa' 'jü kälɩ ‑a 'nara.
40024020	«'Ba bibie Nyɔsʋa 'ana fɔfɔtaɩn ‑pɩ 'lɩjrä sɩɔpataɩn 'lɩ, 'aiɛ ‑fʋflʋpasrɩ 'lɩ.
40024021	'Be 'ia jrüülüa 'mlɩ, ‑sʋɩ kpakülü nëmäa' 'lɩjrä, 'ia 'samaa ‑sʋɩ ‑kaapɩɔ 'lɩjrä 'bala 'pläa 'käkolofa 'wʋ, 'ɛ ‑ka ‑nëmä bɩa 'lɩ ‑a jrä 'plɔʋ.
40024022	Nyɔsʋa ma 'nyɩ ɩ 'ia jrüülü 'klɩ ‑a 'bö, nyɔɔ 'doo ‑nëmä 'lɩmlɩ ‑a 'wʋ; ‑maa 'ɔa nyüülü 'ɔ 'baa' 'lɩ, 'üa ‑gʋ 'ɔ 'bö jrüü 'klɩ.
40024023	«'Ii känyrɩ nyɔɔ ma ‑gbala 'amɩ: ‹‑Tɛ 'Kriisë bä› 'aiɛ: ‹‑Nyɛɛ 'ɔ bä› 'anyɩ 'dara 'iin wii.
40024024	'N 'paa' 'iin nɩ, ‑gbagblɛ 'kriisë nyra ‑gbagblɛ nyɔsʋaamlɩpalanyüü nya ‑srɩɩ 'lɩbäa. 'Ünya ‑saragbi kpakü nyra plɛklɩkalawii nʋa, 'ünya 'nɩmɩ nyüülü Nyɔsʋa 'baa' 'lɩ mlüü 'lɩpaa ima bä 'ia 'sa.
40024025	'N tɩ ‑srɩ dɛrɩ 'nyaa ‑gbala 'amɩ 'iin.
40024026	«Üma ‑gbala 'amɩ: ‹‑Jää ‑nyɛɛ ‑aaga 'lɩ 'ɔ bä› 'anyɩ mi 'lɩ. Üma 'daa: ‹‑Jää ‑tɛ nyüköli 'ɔ ‑sisre› 'anyɩ 'dara 'iin wii.
40024027	'Be Nyɔɔa 'Jʋa jijitaɩn nya ‑beere ‑mamɛɛa 'bɩbɩ sɔa' 'jrʋa 'wʋsɔrɔfa 'wʋ ‑bɛ 'ɛ 'cerea' 'jrʋa 'pifa 'wʋ.
40024028	'Be ‑plɩɩlɩ jäjädɛɛ bäa' nɩ, 'ii ‑kɔkëpanë trara.
40024029	«‑Taa jrüülüa ‑sʋɩ ma ‑si dotro nɩ, 'jöjrüükpü nya 'jrʋa 'klɩ 'prɛrɛa, ‑seple ‑ka ‑nëmä 'ɛa plöplönyü ‑a 'klaa, ‑särë nya cɛlɩ sɔsɔa 'kä 'ünya böblö; 'klülü kä 'fɩɔ bäa' cɛa 'mlɩ nya tɩtrɛa.
40024030	«'A ‑plɩɩ Nyɔɔa 'Jʋa tie 'mä cɛa 'mlɩ 'tɔrɔ. ‑Tʋtʋ ‑gälɩa ‑glügbüa nyüüa 'fɩɔ nya ‑sɩsraa. 'Ünya Nyɔɔa 'Jʋ 'jäa, 'ɔnya cɛlɩa ‑gbru ‑gälɩ jaraa ‑bɛ 'ɔnya ji, 'ɔ ‑bɛ 'ɔa 'klü nyra 'wliklɩa 'bʋabʋakʋ.
40024031	Dɛglɛ nya wiimlɩbablaa ‑gböösa, 'kä 'ɔnya 'ɔa 'aanjë jaa 'ümä 'ɔa nyüülü 'ɔ 'baa' 'lɩ, ü bäa' ‑tʋtʋa kotü mlɔɔ 'lɩ, ‑gbapapla, sɔ cɛa 'käkolofa 'wʋ ‑a mi ‑a ‑tɔɔ cɛa blöröfa 'wʋ.»
40024032	«'Ba 'nu ‑tɔɔɔlʋ figietuu 'paaa' 'wli. 'Ua dawii ma bä 'jɩjarɛ ‑bɛ 'napɩ 'jɩjarɛ ma ‑ga nɩ, 'a jre 'iin 'sɩrɩ 'ua tʋtʋ 'taɩn nyaa' 'lɩjrä.
40024033	'Asɩ 'ama 'jä 'ia wiilia 'fɩɔ, ima jrälɩ nɩ, 'ba jresaa wiili nëmäa' 'tɔ ‑kanyɩ 'lɩdɛrɩ ‑a tʋŋlɔ. 'I bä nyukumla 'klɩ.
40024034	'Cɩcasa 'n ‑gbala 'amɩ: ‑taa nyüüglügbölä kʋa' ‑pɩa 'fɩɔ ‑nëmä bɩa ‑a bɩa 'kä 'ia 'fɩɔ nya 'lɩjrä.
40024035	«Cɛ nyra ‑tʋtʋ nya ‑sia, ‑maa 'na mlɩa wii ‑nëmä ‑si ‑a ‑si 'plɔʋ.»
40024036	«Dɛɛlɛ bäa' 'ia jrüü 'aiɛ 'ia 'taɩn nɩ, nyɔɔ 'nyɩ 'iin jre ‑a jre; 'aanjëlü bäa' cɛlɩ 'nyɩ 'iin jre ‑a jre. Tʋa 'doo 'ɔɔ jre 'iin.
40024037	'Sɩrɩ wii ‑si käa' Noea 'taɩn 'lɩ nɩ, 'asɩ Nyɔɔa 'Jʋa jijitaɩn 'mä bɩa bä.
40024038	Noea 'taɩn 'lɩ nɩ, 'nʋŋlʋ kpaku ‑ka bä käa' dɛrɩ nɩ, nyüü ma jödɛɛ ‑bɛ 'ü ma 'mlaa 'nʋ, 'ü ma 'tie ‑bɛ 'ü ma 'tie 'üa 'ŋlëkayörü. 'Asɩ 'ü kä kä, Noe nya 'jra kä 'mɩɩa 'mlɩ.
40024039	'Üa ‑gbʋʋ 'nyɩ kä 'lɩ ‑a bä bä, 'nʋŋlʋ kpaku nya ji 'unya fa 'üa 'fɩɔ. 'Asɩ 'i nëmä bɩa bä Nyɔɔa 'Jʋa jijitaɩn 'lɩ.
40024040	Nyüü 'sɔɔ nya 'klʋɛɛ bäa; 'doo nya falaa, 'kä 'doo nya tɩɔ.
40024041	'Ŋlëgë 'sɔɔ nya dii 'wʋbrerea; 'doo nya falaa, 'kä 'doo nya tɩɔ.
40024042	«'A 'ia ‑gʋ 'anyɩ 'mʋmɔ, 'be 'taɩn 'lɩ kä 'mlɩ 'ana 'Pläkänyɔɔ 'mäa' ji 'anyɩ 'iin jre ‑a jre.
40024043	«‑Maa 'ba jresaa: nyukukänyɔɔ ma jre 'taɩn 'lɩ kä 'mlɩ ‑jejienyɔɔ 'mäa' 'ɔɔn ‑gbapa nɩ, 'ɔ ‑nëmä 'mʋmɔ ‑a 'mʋmɔ 'jejienyɔɔ ‑pɩ 'ɔa nyuku ‑wälɩ pa.
40024044	'A 'ia ‑gʋ, 'ana 'mʋgbɛ 'ba ‑ëlere, Nyɔɔa 'Jʋ nya jia 'taɩnlɩ 'kä 'mlɩ 'anyɩa' 'ɔɔn boblo.
40024045	«'Jrʋpafɛnyɔɔ 'plɛɛ ‑gäklɩ ‑bɛ ɔ ‑glalɩ le, ɔ nyukukänyɔɔ 'mä 'ɔa 'jrʋpafɛnyüüa 'fɩɔ ‑gba tɩ, 'ɔnya 'üün jijri ‑nyɩ 'taɩn ma jräwli le?
40024046	Nyukukänyɔɔ ma ji ɔma jrä 'jrʋpafɛnyɔɔlɔ 'jrʋpalä 'ɔ tɩa' 'ɔɔn ‑gba ‑gälɩ nɩ, abɩa dɔrʋ 'bla 'ia 'jrʋpafɛnyɔɔlɔ.
40024047	'Cɩcasa 'n ‑gbala 'amɩ: nyukukänyɔɔ nya 'ɔɔn 'ɔa käkädiia 'fɩɔ ‑gba tɩa.
40024048	‑Maa ɔma bä plɛbʋbɔ 'jrʋpafɛnyɔɔ nɩ, 'ɔnya 'daa 'ɔa 'kamanyɔɔ 'a 'lɩwlɛ,
40024049	‑bɛ ɔma ‑tʋ 'lɩ 'ɔa ‑mölöö 'jrʋpafɛnyüülüa dii ‑gälɩgbagbakʋ, ‑bɛ 'ɔ nyra 'nʋmlanyüü ma ji jijrili nyra 'nʋlʋ bäa' 'lɩ nɩ,
40024050	‑srɩlɩ kä 'mlɩ 'ia 'jrʋpafɛnyɔɔlɔ 'nyɩa' boblo, 'a 'ia 'mlɩ nyukukänyɔɔ 'mä jrörö, ‑gliiilɛ 'ɔa plɛ 'nyɩa' ‑gba bä, 'ɛa 'mlɩ.
40024051	'Kä 'ɔnya 'ɔmɩ 'pɔnɩ ‑gböösa, ‑bɛ wiili 'ü nöa' ‑glagälɩsrörönyüü ‑gba nɩ, 'kä 'ɔnya 'ɔmɩ 'iin ‑gba nʋ, 'a ‑plɩɩ 'ümä 'wu ‑bɛ 'ümä ‑gla ji.
40025001	«Cɛɩɩa 'kamaplä ‑beere 'sɩrɩ 'ŋlëkaplü ‑pʋ dɔrɔa' 'üa 'napu 'wʋ ‑bɛ 'ü mia' nyɔɔlɔ 'tiea' ‑glaaa.
40025002	‑Gböö bälɩ, 'ü ‑glalɩ ‑bɛ ‑gböö ‑mülü pa mlüü.
40025003	Mlüüa nülü nɩ, 'ü fa 'üa 'napu ‑maa 'ünyɩ 'kpɩ ‑a fa 'ümä 'üa 'napu 'lɩ 'pa.
40025004	‑Maa 'lɩglaa nülü nɩ, 'ü 'pa 'kpɩ 'kpalë 'lɩ 'ünya fa 'iin.
40025005	‑Bɛ ɔ 'tiea' ‑wlɛa' dɛrɩ nɩ, 'mʋmʋ nya 'bla 'üün 'ünya 'mʋmɔ.
40025006	‑Srɩlɩtʋŋlɔwlaa nyüü 'kpöö ɔ: ‹‑Jää 'titinyɔɔ jö ‑o! 'Ba 'cie 'amä 'ɔɔn 'klɩjrara ‑o!›
40025007	'Üa 'fɩɔ nya sɔwʋ, 'ünya nʋ 'üa 'napu dɛɛ.
40025008	‑Maa mlüüa nülü nya ‑gbala 'lɩglaa nü: ‹'Ba ‑nyɩ amɩ 'kpɩ ana 'napu nëmä 'nyrɔlɔ.›
40025009	'Iibäa' 'lɩglaa nülü nɩ: ‹'Büa! 'Inyɩ ‑päpäsa ‑a bä. 'Ba mi dotro 'perupanyüüa ‑nyɛɛ 'amä 'ana ni ‑su!›
40025010	'Ii 'ü mi ‑su ‑bɛ nyɔɔlɔ 'tiea' 'tɔ. ‑Mülü ‑ëlere ɩa' nyra 'ɔɔn nya pa 'titiö nyuku ‑wälɩ, tatu nya 'pala.
40025011	'Taɩn 'mä ‑sikalɩ mi nɩ, ‑mülü mi ɩa' 'kpɩ ‑su nya ji; 'ü bɔtɔ tatu ‑bɛ 'ü nö: ‹'Pläkänyɔɔ! 'Pläkänyɔɔ! 'Sa amɩ tatu 'klɩ!›
40025012	‑Maa 'iibäa' 'ɔɔn nɩ: ‹'Cɩcasa 'n ‑gbala 'amɩ: 'nyɩ 'amɩ ‑a jre!›
40025013	'Ii känyrɩ 'anyɩ 'mʋmɔ, 'be 'anyɩ 'taɩnlɩ nyra jrüülü kä 'mlɩ Nyɔɔa 'Jʋ 'mäa' ji ‑a jre.
40025014	«Cɛɩɩa 'kamaplä nya ‑beere 'sɩrɩ nyɔɔ möa' nyɔtugbabre, ‑bɛ 'ɔ wea' 'ɔa 'jrʋpafɛnyüü ‑bɛ 'ɔ tɩɛa' 'üün 'ɔa käkädii ‑gba.
40025015	'Sɩrɩ ‑molooa 'srɛ bäa' 'ɔnya ‑päälä 'üün mölii 'lɩ 'ümä 'jrʋpa ‑fɛ. 'Ɔnya ‑nyɩ ‑moloo talaan ‑gböö, ‑moloo 'sɔɔ, ‑moloo talaan 'döö.
40025016	‑Mɔlɔ 'jäa' talaan ‑gböö nya nʋ 'ɔa ni 'ɔnya ‑fɛ 'jrʋpa, 'ɔnya 'järä 'ia ‑gälɩ talaan ‑gböö ‑mölöö.
40025017	‑Mɔlɔ 'jäa' 'sɔɔ nya nʋ dɛɛ 'dee 'ɔnya 'järä 'ia ‑gälɩ talaan 'sɔɔ ‑mölöö.
40025018	‑Mɔlɔ 'jäa' talaan 'döö nɩ, 'bütügba 'ɔ ‑go 'äa 'mlɩ 'ɔ ‑sisre 'ɔa 'kamanyɔɔa mölii.
40025019	'I ‑wlɛa' 'lɩ nɩ, 'jrʋpafɛnyüüa 'kamanyɔɔ nya ji, 'ɔ ‑nëma ü 'sa 'ɔɔn ‑gogo.
40025020	‑Mɔlɔ 'jäa' talaan ‑gböö nya jijrö 'ɔɔn ‑gba, 'ɔnya srara 'ɔɔn talaan ‑gböölä blöa' 'lɩgälɩ; 'ɔ ‑nëma: ‹'Pläkänyɔɔ, ‑tɩ 'mɩ talaan ‑gböö ‑gba. 'N 'järälɩgälɩ ‑gböö ‑mölöö.›
40025021	'Ɔa 'kamanyɔɔ nya ‑gbala 'ɔɔn: ‹'I 'na 'mʋfasa, 'cɩca 'jrʋpafɛnyɔɔ nyra plɛtoronyɔɔ ‑bä! ‑Sraraa' 'mɩ 'sɩrɩ bäa' plɛtoronyɔɔ diijie 'lɩ 'n ‑nyɩa' ‑mɩa 'mlɩ nɩ, 'nyaa ‑mɩ dii 'kɔkɔmlɛ kälɩ ‑nyɩa. Ji 'nyraa ‑mɔ 'mä dɔrʋ nʋ.›
40025022	‑Mɔlɔ 'jäa' talaan 'sɔɔ nya jijrö 'ɔɔn ‑gba, 'ɔ ‑nëma: ‹'Pläkänyɔɔ, ‑tɩ 'mɩ talaan 'sɔɔ ‑gba; 'n 'järälɩgälɩ talaan 'sɔɔ ‑mölöö.›
40025023	'Ɔnya ‑gbala 'ɔɔn: ‹'I 'na 'mʋfasa, 'cɩca 'jrʋpafɛnyɔɔ nyra plɛtoronyɔɔ bä! ‑Sraraa' 'mɩ 'sɩrɩ bäa' plɛtoronyɔɔ diijiea 'mlɩ nɩ, 'nyaa ‑mɩ dii 'kɔkɔmlɛ kälɩ ‑nyɩa. Ji 'nyraa ‑mɔ 'mä dɔrʋ nʋ.›
40025024	‑Mɔlɔ 'jäa' talaan 'döö nya jijrö 'ɔɔn ‑gba, 'ɔ ‑nëma: ‹'Pläkänyɔɔ, 'n jre 'iin 'sɩrɩ ‑klaa' 'lɩ: ‑plɩɩlɩ ‑nyɩa' ‑goolo, 'ii ‑böölö, 'kä ‑saara ‑plɩɩlɩ ‑nyɩa' plala.
40025025	'Ii kä 'mɩ ŋalɛ 'wʋ. 'Ia ‑gʋ 'nyaa mi nyaa ‑sisre ‑na talaan ‑tʋtʋa 'mlɩ. ‑Jää 'ään kʋ ‑pɩ dɔrɔ ‑na dɛɛ 'wʋ.›
40025026	'Iibäa' 'ɔa 'kamanyɔɔ: ‹Plɛbʋbɔ ‑fɛfɛjrʋpafɛnyɔɔ! ‑Jre 'imɩ 'sɩrɩ 'n 'bölöa' ‑plɩɩlɩ 'nyɩa' ‑goolo, 'sɩrɩ 'n 'saraa' ‑plɩɩlɩ 'nyɩa' plala!
40025027	‑Bɛ ‑tʋ ɩ 'na mölii möliianyüköli 'la! ‑Ama nʋ ɩ 'imɩ nɩ, 'inya ɩ 'lɩ ‑gälɩ 'paplaa, ama ji 'kä 'nyaa 'iin 'lɩbaa!
40025028	'Ii känyrɩ 'ba 'ba 'ɔmɩ talaanlä kälɩ 'kä 'a ‑nyɛɛ 'ämɩ ‑mɔlɔ 'klaaa' talaan ‑pʋ!
40025029	'Be nyɔɔlɔ 'klaaa' diijie nɩ, Nyɔsʋa nya 'iin 'wlibɩaa 'ɔmä 'kɔkɔmlɛ kä. ‑Maa nyɔɔlɔ 'nyɩa' dɛɛ 'klaa nɩ, 'ɔnya 'nɩmɩ 'ɔɔn ‑mɛlɛ 'ɔ 'klaaa' kälɩ 'baa,
40025030	'kä 'a be ‑taa ‑fɛfɛjrʋpafɛnyɔɔlɔ ‑fälɩa 'jöjrüükpü 'lɩ. 'A ‑plɩɩ 'ümä 'wu ‑bɛ 'ümä ‑gla ji.›
40025031	«‑Bɛ 'taɩn 'lɩ Nyɔɔa 'Jʋ 'mäa' ‑srɩ 'ɔa 'wliklɩbʋabʋakʋ ja 'ɔmäa' ji, 'ɔɔ ‑bɛ 'nyüna 'aanjëa 'fɩɔ nɩ, 'ɔa 'wliklɩbʋabʋakʋa 'kɩɩkpata ‑gälɩ 'ɔmä kʋ.
40025032	‑Tʋtʋ ‑gälɩa nyüüa 'fɩɔ nya 'ɔa 'klʋɩ traraa, 'kä 'ɔnya nyüü ‑gbasasra ‑beere ‑bablëëgbanyɛrɛnyɔɔ 'sasra ‑bablëë ‑bɛ wluaɩɩ ‑gba.
40025033	'Ɔnya ‑bablëë 'ɔa 'dupa 'lɩ ‑tʋa, 'kä 'ɔnya wluu 'ɔa kʋmla 'lɩ ‑tʋ.
40025034	'Kä 'kɩɩ nya nyüülü bäa' 'ɔa 'dupa 'pɛlɩ ‑gbala: ‹'Ba ji, 'amɔ 'na Tʋ 'paa' 'nɩ; 'ba ji 'amä ‑jaalä 'na Tʋ ‑nyɩa' 'amɩ fa, ä bäa' 'kɩɩplälä 'ɔ tɛrɛa' 'amɩ 'pläa 'käkolofa 'wʋ.
40025035	'Be ‑gbëka 'bla kä 'mɩ, 'anya ‑nyɩ 'mɩ jijrɛ. 'Mamlatʋ nya 'bla kä 'mɩ 'anya ‑nyɩ 'mɩ 'nɩ. 'N bä kä nyɔtugbanyɔɔ, 'anya 'kʋɛɛ 'lɩ 'mɩ.
40025036	'N 'pa kä ‑gbagba 'anya 'sroo 'mɩ; ‑wusu 'bla kä 'mɩ, 'anya 'kʋɛrɛ 'mɩ; 'n bä kä ‑jie 'lɩ, 'anya ji 'mɩ 'jäkalɩ.›
40025037	'Kä nyüülü ‑gäa' 'klɩ nya 'daa: ‹'Pläkänyɔɔ, 'taɩn 'plɛɛ 'lɩ a 'jä ‑na ‑gbëkablaa nɔ le? 'Aiɛ ‑bɛ 'mamlatʋ 'bla ‑mɩ ‑bɛ a ‑nyɩ ‑mɩ 'nɩ le?
40025038	'Taɩn 'plɛɛ 'lɩ bä nyɔtugbanyɔɔ ‑bɛ a 'kʋɛɛlɩ ‑mɩ le? 'Aiɛ 'taɩn 'plɛɛ 'lɩ ‑paa' ‑gbagba ‑bɛ a 'sroo ‑mɩ le?
40025039	'Taɩn plɛɛ 'lɩ ‑wusu 'bla ‑mɩ, 'aiɛ bä ‑jie 'lɩ ‑bɛ a ji ‑mɩ 'jä le?›
40025040	'Kä 'kɩɩlɔ nya 'üün ‑gbalaa ‑maa: ‹'Cɩcasa 'n ‑gbala 'amɩ, 'asɩ a nöa' 'ia samaa wii 'jüplüjielüa ‑tɔrʋpɩɔa 'doo bäa' 'na ‑wlajü ‑gba nɩ, 'mɔɔ 'a nʋ 'iin ‑gba.›
40025041	«'Kä 'ɔnya nyüülü bäa' 'ɔa kʋmla 'pɛlɩ ‑gbala ‑maa: ‹'Ba tʋŋlɔ 'mɩ 'lɩdɛrɩ, busunyüü! 'Ba mi kapulu 'nyɩ 'nyrɔlɔa' 'plɔʋa 'mlɩ, u Nyɔsʋa ‑ëlerea' Sataan nyra 'ɔa 'aanjëa ‑gʋ!
40025042	'Be ‑gbëka 'bla 'mɩ, 'anyɩ 'mɩ jijrɛ ‑a ‑nyɩ. 'Mamlatʋ 'bla 'mɩ, 'anyɩ 'mɩ 'nɩ ‑a ‑nyɩ.
40025043	'N bä kä nyɔtugbanyɔɔ, 'anyɩ 'mɩ 'lɩ ‑a 'kʋɛɛ, 'n 'pa ‑gbagba, 'anyɩ 'mɩ ‑a 'sroo. ‑Wusu 'bla 'mɩ 'nyaa bä ‑jie 'lɩ, 'anyɩ 'mɩ 'jäkalɩ ‑a ji.›
40025044	'Kä 'üa 'mʋgbɛ nya 'ɔɔn 'bete: ‹'Pläkänyɔɔ, 'taɩn 'plɛɛ 'lɩ a 'jä ‑na ‑gbëkablaa nɔ, ‑bɛ anyɩ ‑mɩ jijrɛ ‑nyɩ le? 'Aiɛ ‑bɛ 'mamlatʋ 'bla ‑mɩ ‑bɛ anyɩ ‑mɩ 'nɩ ‑nyɩ le? 'Taɩn 'plɛɛ 'lɩ ‑bä nyɔtugbanyɔɔ ‑bɛ anyɩ ‑mɩ 'lɩkʋɛɛ le? 'Aiɛ ‑bɛ ‑paa ‑gbagba ‑bɛ anyɩ ‑mɩ 'sroo le? 'Taɩn 'plɛɛ 'lɩ ‑wusu 'bla ‑mɩ, 'aiɛ ‑bɛ ‑bä ‑jie 'lɩ ‑bɛ anyɩ ‑mɩ ‑gbaji le?›
40025045	'Kä 'ɔnya 'üün ‑gbalaa: ‹'Cɩcasa 'n ‑gbala 'amɩ, 'asɩ 'anyɩ jia' 'jüplüjielüa ‑tɔrʋpɩɔa 'doo ‑gba nɩ, 'mɔɔ 'a nö 'iin ‑gba.›
40025046	'Üülü nɩ, 'ümä 'pɔnɩkʋ 'jä 'plɔʋplɔʋa ‑gʋ, 'kä 'klɩgänyüü nya 'klälä 'nyɩa' blöröfa kä 'jä.»
40026001	Jesu bɩaa' wiipapakʋ nɩ, 'ɔnya ‑gbala 'ɔa 'wʋnyɛrɛnyüü:
40026002	'Be a jre 'iin anya 'Paakë 'jäa jrüü 'sɔɔa 'mlɩ, 'a ‑plɩɩ 'ümä Nyɔɔa 'Jʋ 'saa 'kä 'ünya 'ɔɔn krʋa ‑gälɩ kolo.
40026003	'Ii känyrɩ ‑gbɔsapɛrɩnyüü kpakü, nyra ‑dɔkpɩanyüü, nyra tagbü nya trara ‑gbɔsapɛrɩnyɔɔ kpakölɔ 'üü 'daraa' Kaiifë, 'ɔa ‑gbööli.
40026004	'Ünya 'nönröwli 'ümä Jesu 'kpla yrʋsa ‑bɛ 'ümä 'ɔɔn 'bla.
40026005	'Ü ‑nëma: «Anyɩ kä ‑a kä amä 'iin nʋ ‑glɩsɩglɩsɩa ‑srɩ 'lɩ, nyüü ‑pɩ ‑gbata.»
40026006	Jesu bä ɩ Betanii 'jrʋklanyɔɔ Simɔɔa nyuku ‑wälɩ.
40026007	Jesu jö ɩ dɛɛ, 'ŋlʋʋ 'doo nya pa, 'ɔa kälɩa alebatrëa 'kpala, 'äa 'mlɩa ‑daŋlʋɩnɩlɩ kä 'peru 'bʋaa'. 'Ɔnya ‑gbäträ 'iin Jesua 'wli 'kä.
40026008	'Ɔa 'wʋnyɛrɛnyüü 'jäa' 'iin nɩ, 'i kä 'üün 'crɛ 'wʋ; 'ü ‑nëma: «Dɛplɛɛ kä ‑plɩɩ ‑daŋlʋɩnɩlɩa bʋblɔkʋ le?
40026009	‑Taa daŋlʋɩnɩlɩ kä 'peru 'bʋa, ɔma ‑nyɩ amɩ 'iin anya 'iin 'peru 'paa 'kä anya 'pʋablanyüü ‑gbaji!»
40026010	‑Maa Jesu jrea' 'iin, 'ɔnya ‑gbala 'üün: «Dɛplɛɛ kä ‑gʋ 'a ‑taara 'ŋlʋʋlɔ plɛ 'lɩ le? 'Mʋfagbi 'ɔ nʋ 'mɩ ‑gba.
40026011	'Be 'mɔɔlɔ nɩ, 'nyɩ 'ana ‑tɔrʋpɩɔ ‑a bä 'plɔʋplɔʋa ‑gʋ; ‑maa 'pʋablanyüü bä 'ana ‑tɔrʋpɩɔ 'plɔʋplɔʋ.
40026012	‑Daŋlʋɩnɩlɩ 'ɔ ‑gbäträa' 'mɩ 'wli 'wʋ kä nɩ, 'na ‑tʋtʋtaɩn a ‑gʋ 'ɔ nʋ 'imɩ.
40026013	'Cɩcasa 'n ‑gbala 'amɩ, ‑pɩɔ o ‑pɩɔ ‑taa 'mʋfagogolä 'mäa' 'sara 'pläa 'fɩɔa 'mlɩ nɩ, wiili 'ŋlʋʋlɔ nʋa', nyüü nya 'ia ‑gä 'paa ‑bɛ 'ünya 'ɔa ‑gä plɛ 'pa.»
40026014	'Ii ‑sia' nɩ, nyüüpʋnyüüsɔɔlüa ‑tɔrʋpɩɔa nyɔɔ 'doo 'ü 'daraa' Judaa Isëkario nya mi ‑gbɔsapɛrɩnyüü kpaküa ‑nyɛɛ.
40026015	'Ɔnya 'bete 'üün: «Ama 'sara 'amɩ Jesu kälɩ, dɛplɛɛ 'a nëmä 'mɩ ‑nyɩ le?» 'Ünya ‑nyɩ 'ɔɔn möliia ‑glʋ ‑bɛ ‑pʋ.
40026016	'Bala 'lɩ ‑gälɩ 'sɩrɩ 'ɔmäa' nʋ ‑bɛ 'ɔmäa' Jesu 'sa, 'ia 'nyʋfɔ 'ɔ 'bata.
40026017	'Flɔɔlʋ kä 'mlɩ 'nyɩa' levurë bä 'ua ‑glɩsɩglɩsɩa 'klɩsa jrüü 'lɩ nɩ, Jesua 'wʋnyɛrɛnyüü nya ji 'ɔɔn 'bete: «‑Pëplɛɛ ‑baata amä 'Paakëa jijri 'klɩkäsesre ‑bɛ ‑mä dɛɛji le?»
40026018	'Iibä 'ɔɔn nɩ: «'Ba mi bätälä kʋa' ‑pɩa 'mlɩ ‑taa nyɔɔlɔa ‑nyɛɛ, 'ba ‑gbala 'ɔɔn ‑maa: ‹'Kpɩkpɩanyɔɔ nɩnɩa: 'Na 'taɩn 'a 'lɩjijrö, ‑na ‑nyɛɛ 'nyraa 'na 'wʋnyɛrɛnyüü 'mä 'Paakë 'järä.› »
40026019	'Ünya nʋ wiili Jesu ‑gbalaa' 'üün; 'ünya 'sesre 'Paakëa jijri 'kä.
40026020	‑Gbiajrʋ mia' 'ɔɔ ‑bɛ nyüüpʋnyüüsɔɔ nya 'kʋwälɩ 'ümä dɛɛji.
40026021	'A dɛɛ 'ü jö ɩ, Jesu ‑nëma: «'Cɩcasa 'n ‑gbala 'amɩ, 'ana ‑tɔrʋpɩɔa nyɔɔ 'doo nya 'mɩ 'saa.»
40026022	'Üa 'fɩɔ 'kpɔɔ ‑gböösa; ‑moloo ma bälɩ: «'Mɔɔ ‑ale, 'Pläkänyɔɔ?»
40026023	'Iibäa' Jesu nɩ: «Nyɔɔlɔ 'nyraa 'ɔɔn paplaa' 'darʋ 'lɩtarapö 'lɩ nɩ, 'a nyɔɔlɔ nëmäa' 'mɩ 'saa'.
40026024	Mö Nyɔɔa 'Jʋ mö, 'sɩrɩ 'i ‑jɩjraa' nyɔsʋapɔɔkʋ 'lɩ. ‑Maa nyɔɔlɔ 'saa' 'ɔɔn, 'inya bʋbɔa 'ɔa ‑gʋ. 'I ‑si 'wʋ 'kä 'ünyɩ ‑gu ɩ 'ɔmɩ!»
40026025	Judaalɔ nëmäa' 'ɔɔn 'sa ‑nëma: «Rabii, 'mɔɔ ‑ale?» 'Iibäa' Jesu: «‑Na mlɩ 'i ja.»
40026026	'Ü ‑ka jö ɩ dɛɛ Jesu nya dɔrɔ 'flɔɔ 'wʋ; 'ɔ bɩaa' Nyɔsʋa 'tɛtrɛɛkʋ, 'ɔnya 'böblö 'uun ‑tɩa 'ɔnya ‑nyɩ 'ümɩ 'uun; 'ɔ ‑nëma: «'Ba dɔrɔ 'uun 'wʋ, 'ba ji 'uun, 'na fugba bäsaa.»
40026027	'Ɔnya dɔrɔ ‑köwö 'wʋ, 'ɔ bɩaa' Nyɔsʋa 'tɛtrɛɛkʋ, 'ɔnya ‑nyɩ 'ümɩ 'uun; 'ɔ ‑nëma: «'Ana 'fɩɔ 'ba 'mla.
40026028	'Be 'na ‑toru bäsaa, kuö dëdräa ‑toru, 'uu ‑gblɔɔkä nyüü 'kɔkɔmlɛa ‑gʋ, 'üa ‑balʋ 'mä cere.
40026029	'N ‑gbala 'amɩ, 'n ‑ka ‑nëmä viinyënʋ ‑a 'mla 'plɔʋ ima 'nyɩ 'Na Tʋa 'kamapläa 'mlɩ ‑a bä; 'a ‑nyɛɛ 'nyraa 'amɔ 'mä 'sɔɔwʋ 'uun 'mlala.»
40026030	'Ü bɩaa' 'Lɩbrɛrɛpɔɔkʋa 'dʋ 'bɩbrɩkʋ nɩ, 'ünya mi Oliivëa 'dʋgba 'wli.
40026031	Jesu nya ‑gbala 'ɔa 'wʋnyɛrɛnyüü: «'Ana 'fɩɔ nya 'mɩ ‑gba 'kägbaa ‑taa ‑gbiaralä; 'i ‑jɩjra: 'Nyaa ‑bablëëgbanyɛrɛnyɔɔ 'blaa, 'kä ‑bablëëa 'fɩɔ nya 'kägba ‑gba.
40026032	‑Maa ama sɔ 'kuaabre nɩ, 'nyaa 'amɩ 'nyʋfɔ 'klɔɔtrʋ ‑taa Galileea ‑tʋtʋ ‑gälɩ.»
40026033	Piɛɛrë dɔrɔa' wii 'wʋ, 'ɔnya ‑gbala 'ɔɔn: «‑Bakää 'üa 'fɩɔ 'nyɩ ‑gba ‑mɩ ‑gbakä, 'mɔɔlɔ nɩ, 'nëmä 'iin nʋ ‑a nʋ 'plɔʋ!»
40026034	Jesu nya ‑gbala 'ɔɔn: «'Cɩcasa 'n ‑gbala ‑mɩ, ‑taa ‑gbialä nɩ, ‑nya tää kaa 'kä ‑nya 'daa ‑nyɩ 'mɩ ‑a jre 'fɩɔwʋ 'kä sapɛa ‑gbegbetaɩn nya 'lɩjrä.»
40026035	'Iibäa' Piɛɛrë nɩ: «‑Bakää ana 'sɔɔ nya 'wʋjärä nɩ, 'nëmä ‑srɩɩ 'daa 'nyɩ ‑mɩ ‑a jre.» 'Üa 'fɩɔ nya 'pawii 'doo.
40026036	'Ii ‑sia' nɩ, Jesu nyra 'ɔa 'wʋnyɛrɛnyüü nya 'tɔ ‑pɩɔ 'doo, 'ii 'ü 'dara Jesëmanee, 'ɔnya ‑gbala 'ɔa 'wʋnyɛrɛnyüü: «'Ba kʋ ‑pɩ, ‑a mi ‑nyɛɛ 'mä Nyɔsʋa bibie.»
40026037	'Ɔ nëmäa' mi 'ɔ fa Piɛɛrë nyra Sebedeea nyɩbɛjü 'sɔɔ. 'A ‑plɩɩ 'ɔa plɛ 'bala 'lɩ ‑taarakʋ ‑bɛ 'ɔa 'koia 'fɩɔ 'jɔklɔ.
40026038	'Ɔnya ‑gbala 'üün: «'Na ‑susua 'kpɔkpɔɔkʋ nëmä 'mɩ 'bla; 'ba kʋ ‑pɩ 'a nyra 'mɔɔ anyɩ 'mʋmɔ.»
40026039	'Ɔ mia' 'klɔɔtrʋ jie nɩ, 'ɔnya be 'ɔa nyufa ‑tʋtʋ 'wʋ ‑bɛ 'ɔ bibie Nyɔsʋa: «'Na Tʋ, ima 'mrɛɛ, tʋŋlɔ 'mɩ 'lɩ ‑taa ‑sʋɩa ‑köwölä dɛrɩ! ‑Maa 'na ni 'nyɩ tɩɔ 'lɩ, abɩa ‑na ni tɩɔ 'lɩ!»
40026040	'Ɔnya 'blöö 'wʋnyɛrɛnyüüa ‑nyɛɛ dɛrɩ, 'ɔnya jrä 'üün 'mʋmɔ 'lɩ. 'Ɔnya ‑gbala Piɛɛrë: «'A nyra 'mɔɔ 'nyɩ 'kä ‑a tɛ kplokplo ‑gliii bʋɔ 'doo!
40026041	'Anyɩ 'mʋmɔ 'ba bibie Nyɔsʋa 'a ‑pɩ ‑balʋ 'lɩ blö. Nyɔɔ 'klaa 'mʋfa bobowli ‑maa 'ɔa fugba 'nyɩ 'klü ‑a kä.»
40026042	'Ɔ tʋŋlɔa' 'lɩ 'üün dɛrɩ 'sɔɔwʋ nɩ, 'ɔnya bibie Nyɔsʋa: «'Na Tʋ, ‑taa ‑sʋɩa ‑köwölä ma 'nyɩ 'mrɛɛ ‑a 'mrɛɛ 'ämä 'mɩ 'lɩdɛrɩtʋŋlɔ, ‑bɛ ama nya 'ään 'mla nɩ, abɩa wiili ‑baataa nrörö.»
40026043	'Ɔ mia' ji 'ɔ jrä 'sɔɔwʋ 'üün 'mʋmɔ 'lɩ; 'üa 'nyü bäkälɩ.
40026044	Jesu nya tɩ ‑plɩɩ 'üün 'ɔnya tʋŋlɔ 'lɩ 'üün dɛrɩ 'sɔɔwʋ. Tääfawʋ 'ɔnya bibie Nyɔsʋa; 'a waklüü 'doolü 'ɔ 'pa 'sɔɔwʋ.
40026045	'Ɔ 'blööa' ‑bɛ 'ɔ jia' 'wʋnyɛrɛnyüüa ‑gba nɩ, 'ɔ ‑nëma: «'A ‑ka 'mʋmɔ ‑bɛ 'a ‑ka 'paa 'saa ‑fʋflʋ! ‑Jää 'taɩn 'a 'lɩjrä, Nyɔɔa 'Jʋ 'a ‑balʋnyüü kälɩ 'sara.
40026046	'Ba sɔ 'wʋ amä mi! ‑Jää nyɔɔlɔ 'saa' 'mɩ 'ɔa 'tɔtɔkʋ bɩa.»
40026047	'Ɔ ‑ka 'paa wii dotro ‑bɛ Judaa 'tɔ, nyüüpʋnyüüsɔɔa ‑tɔrʋpɩɔa nyɔɔ 'doo, 'ɔɔ ‑bɛ nyüü 'kɔkɔmlɛ, 'üa kälɩa ‑järë nyra tii. ‑Gbɔsapɛrɩnyüü kpakü nyra juifënyüüa tagbü blɔ 'üün.
40026048	Nyɔɔlɔ 'saa' 'ɔɔn ‑gbala kä 'üün ‑maa: «Nyɔɔlɔ 'nëmäa' ka ‑gbere nɩ, 'a 'ɔɔ bäsaa. 'Ba 'kpla 'ɔɔn.»
40026049	Judaalɔ 'tɔa', 'ɔ jijröa' Jesu ‑gba dotro 'ɔ ‑nëmä: «Rabii ‑ayoo!» 'Ɔnya ‑gbere 'ɔɔn.
40026050	Jesu nya ‑gbala 'ɔɔn: «'Na ‑bei, nʋ wiili kä ‑gʋ jia'!» Nyüülü nya jijrö Jesu ‑gba, 'ünya 'kpla 'ɔɔn.
40026051	Jesua 'wʋnyɛrɛnyüüa ‑tɔrʋpɩɔa nyɔɔ 'doo 'baa' 'lɩ 'ɔa ‑jɛrɛ 'ɔnya 'kala ‑gbɔsapɛrɩnyɔɔ kpaköa 'jrʋpafɛnyɔɔ dɛɛ, 'ɔnya 'bölɩ 'ɔa 'nyaklu.
40026052	Jesu nya ‑gbala 'ɔɔn: «Pla ‑na ‑jɛrɛ 'ɛa tugba 'lɩ; 'be nyɔɔ ‑flooroa' ‑jɛrɛ nɩ, ‑jɛrɛ nëmä 'ɔɔn 'bla!
40026053	‑Nyɩ 'saa ‑a jre 'n 'mrɛɛ ‑a we 'na Tʋ ɔ ja 'aanjëa ‑glügbü ‑pʋ ‑bɛ 'sɔɔ!
40026054	‑Maa ama nʋ 'saa nɩ, ‑asɩ nyɔsʋaawiili ‑jɩjraa' 'mä nrörö le?»
40026055	Jesu nya ‑gbala ‑jria: «Dɛplɛɛ kä ‑gʋ 'a ji 'mɩ 'kpla, ‑bɛ 'a ja ‑järë nyra tii ‑beere nyüü ji 'jejienyɔɔ 'kpla le? 'Maa bä 'ana ‑tɔrʋpɩɔ ‑srɩ o ‑srɩ; 'n 'kpɩara Nyɔsʋaanyuku kpaku ‑wälɩ, 'anyɩ 'mɩ ‑a 'kpla.
40026056	‑Maa nyɔsʋaawiili nyɔsʋaamlɩpalanyüü 'sa käa' 'lɩ 'mä nrörö, 'a 'ia ‑gʋ 'ia 'fɩɔ jrälɩ.» 'Ɔa 'wʋnyɛrɛnyüüa 'fɩɔ nya ‑gba 'ɔɔn ‑gbakä, 'ünya fɔfɔ.
40026057	Nyüülü 'kplaa' Jesu nya fa 'ɔɔn ‑gbɔsapɛrɩnyɔɔ kpakölɔ 'ü 'daraa' Kaiifëa ‑nyɛɛ; 'ii ‑dɔkpɩanyüü nyra tagbü trara.
40026058	Piɛɛrë ‑nɛpɛ ‑bɛ 'ɔ ‑mɛɛɛ Jesu ‑gälɩ, 'ɔnya pa ‑gbɔsapɛrɩnyɔɔ kpaköa ‑gböölia ‑glɔ 'lɩ. 'Ɔnya 'prɛrɛ nyüülü ‑fɛɛɛrɛa' 'lɩ 'jrʋpaa ‑tɔrʋpɩɔ 'ɔnya kʋwälɩ, 'ɔmä ‑plɩɩlɩ 'imäa' bɩara 'jä.
40026059	‑Gbɔsapɛrɩnyüü kpakü nyra juifëa tropinanyüüa 'fɩɔ 'bata wiili 'ümäa' Jesu ‑gälɩ ‑tʋ ‑bɛ 'ümäa' 'ɔɔn 'bla.
40026060	‑Maa 'ünyɩ 'jä 'ia wii ‑a, ‑bɛ nyüü 'kɔkɔmlɛ ‑tätä 'ɔɔn ‑gbagblɛ ‑gälɩ 'e! ‑Maa nyüü 'sɔɔ nya ji.
40026061	'Iibäa' nyüülü nɩ: «‑Taa nyɔɔlɔ ‑gbala nyüü ‑maa: 'N 'mrɛɛ 'mä Nyɔsʋaanyuku kpaku ‑gblooo, ‑bɛ 'mä 'uun 'pa jrüü tääa 'mlɩ.»
40026062	‑Gbɔsapɛrɩnyɔɔ kpakö nya 'nyüglö 'ɔnya 'bete Jesu: «‑Nëmä mɛ ‑a cɛ? ‑Asɩ ‑gba wiili 'ü 'saa' 'lɩa ‑gʋ le?»
40026063	‑Maa Jesu 'nyɩ mɛ ‑a cɛ. ‑Gbɔsapɛrɩnyɔɔ kpakö nya 'patä 'ɔnya 'bete 'ɔɔn: «'Lɩbä Nyɔsʋaa 'nyrɩklɩa ‑gʋ, ‑gbala 'mɩ! ‑Mɔ bä 'Kriisë, Nyɔsʋaa 'Jʋ?»
40026064	'Iibäa' Jesu: «‑Na mlɩ 'i ja. ‑Maa 'cɩcasa 'n ‑gbala 'amɩ, 'bala 'saarɩ ‑gälɩ 'anya Nyɔɔa 'Jʋ 'Klükä Nyɔsʋa 'dupa 'lɩ 'järäa, 'ɔnya cɛlɩa ‑gbru ‑gälɩ jaraa ‑bɛ 'ɔnya ji.»
40026065	'Ia ‑gʋ ‑gbɔsapɛrɩnyɔɔ kpakö 'ŋlara 'ɔa 'mʋgbɛa 'koti, 'ɔ ‑nëma: «'Ɔ 'a Nyɔsʋa ‑jreee! Wii 'plɛɛ a ‑ka 'bata le? Bʋbɔwiili 'ɔ 'paa' Nyɔsʋaa ‑gʋ, 'a 'nu 'iin 'wli.
40026066	‑Asɩ 'a 'jää 'iin 'wʋ le?» 'Üa 'fɩɔ nɩnɩa: «'Ɔ kä 'ɔmä jä!»
40026067	‑Mölöö ‑gbagba 'ɔa 'klʋɩ ‑tatrii, ‑bɛ 'ü kakla 'ɔɔn ‑kɔtrë. ‑Mölöö 'papa 'ɔa ‑glagbi ‑gba 'kpë
40026068	‑bɛ 'ü nö: «'Kriisë ‑o, nyɔɔlɔ 'kalaa' ‑mɩ dɛɛ, ‑ga 'ɔɔn 'nyrʋ!»
40026069	Piɛɛrë kʋ ɩ ‑wälɩ ‑fälɩ ‑gbööli, 'jrʋpafɛŋlʋʋ 'doo nya jijrö 'ɔɔn ‑gba 'ɔ ‑nëma: «‑Na 'mʋgbɛ nyra Galileenyɔɔ Jesu ma 'nyɛɛ 'la?»
40026070	‑Maa 'ɔnya babla nyüüa 'fɩɔa 'klɩ 'ɔ ‑nëma: «Wiili ‑daaa' 'nyɩ 'iin jre ‑a jre.»
40026071	'Ɔnya 'cie 'ɔnya mi ‑gböööa 'cerefa 'wʋ. 'Jrʋpafɛŋlʋʋ ‑moloo nya 'jä 'ɔɔn, 'ɔnya ‑gbala nyüülü bäa' ‑plɩɩ ‑maa: «Nyɔɔlɔ kʋa' ‑pɩ nyra Nasarɛɛtënyɔɔ Jesu ma 'nyɛɛ.»
40026072	'Ɔnya 'sɔrɩ 'ɔnya babla 'sɔɔwʋ; 'ɔ ‑nëma: «'Nyɩ ‑taa nyɔɔlɔ ‑a jre!»
40026073	Fɩɩɩn, nyüülü bä ɩa' ‑plɩɩ nya jijrö Piɛɛrë ‑gba 'ünya ‑gbala 'ɔɔn: «‑Nya 'kasa 'ɔa nyɔɔ bäa; ‑na 'papawii ‑beere Galileenyɔɔ.»
40026074	Piɛɛrë ‑nyɩ 'iin Nyɔsʋa 'ɔnya 'sɔrɩ ‑bɛ 'ɔ ‑tapla 'ɔa nyufa: «Nyɔɔlɔ kä ‑gä 'a 'paaa' 'nyɩ 'ɔɔn jre ‑a jre.» 'Ɔ ‑ka babla dotro ‑bɛ sapɛ ‑gbe.
40026075	Piɛɛrë nya 'pa wiili Jesu ‑gbala käa' 'ɔɔn plɛ: «'Cɩcasa 'n ‑gbala ‑mɩ, ‑taa ‑gbiaralä nɩ, ‑nya tää kaa 'kä ‑nya 'daa ‑nyɩ 'mɩ ‑a jre 'fɩɔwʋ 'kä sapɛa ‑gbegbetaɩn nya 'lɩjrä.» 'Ɔnya 'cie 'ɔnya 'wu ‑gböösa.
40027001	‑Suwla ‑ŋʋɩsɩɩ ‑gbɔsapɛrɩnyüü kpakü nyra juifënyüüa tagbüa 'fɩɔ nya 'plasraa 'sɩrɩ 'ümä Jesu 'bla.
40027002	'Ü kpasaa' 'ɔɔn nɩ, 'ünya fa 'ɔɔn 'ünya ‑nyɩ 'ɔɔn ‑gʋmla kpakö Pɔɔsë Pilatë kälɩ.
40027003	Judaalɔ 'saa' Jesu, 'nua' 'sɩrɩ 'ü 'paa 'ɔɔn 'bablajie 'lɩ nɩ, 'ii 'pa 'ɔɔn ‑gba. 'Ɔnya 'blöö ‑gbɔsapɛrɩnyüü kpakü nyra juifëa tagbü möliili bei 'wʋ dɛrɩ.
40027004	'Ɔnya ‑gbala 'üün ‑maa: «‑Balʋ 'n nʋ, 'nyaa 'sara nyɔɔlɔ 'nyɩa' dɛɛ nʋ jäjä kälɩ!» 'Iibäa' nyüülü nɩ: «‑Mää ana ‑gbʋʋ ‑a. ‑Na wii bäsaa!»
40027005	Judaa nya be möliili Nyɔsʋaanyuku kpaku ‑wälɩ 'ɔnya 'cie; 'ɔnya mi 'ɔa nyufa 'bʋblʋ 'pa.
40027006	‑Gbɔsapɛrɩnyüü kpakü nya dɔdrɔ mölii 'wʋ 'ü ‑nëma: «Anyɩ 'mrɛɛ ‑a 'mrɛɛ amä 'iin Nyɔsʋaanyuku kpakua mölii 'cakla, 'be ‑torua mölii bäsaa.»
40027007	'Ü 'nönröa' 'wli nɩ, 'ünya nʋ möliili 'ünya ‑su putulu 'ü 'daraa' Bëtëmanyɔɔa Putu 'ümä 'lɩ nyɔtugbanyüü ‑träärä.
40027008	'A 'ia ‑gʋ 'ü ‑ka 'dara 'saarɩ putulu: «‑Torua putu».
40027009	'Asɩ nyɔsʋaamlɩpalanyɔɔ Jeremiia mlɩa wii nʋ 'inya nrörö 'kasa; ‑jäsɩ 'ɔ ‑gba käa': « 'Ü 'ba 'üa möliia 'mlɩ mölii ‑glʋ ‑bɛ ‑pʋ, 'iibä 'ɔa 'perulu Israɛɛlënyüü ‑nyɩa'.
40027010	'Ünya nʋ 'iin 'ünya ‑su Bëtëmanyɔɔa Putu. 'A wiili 'Pläkänyɔɔ 'daaa' ‑a 'saarɩ.»
40027011	'Ünya ja Jesu ‑gofɩanëma kpakö Pilatëa 'klʋɩ, 'ɔnya 'bete 'ɔɔn: «Juifëa 'kɩɩ bä?» Jesu ‑nëma: «‑Na mlɩ 'i ja.»
40027012	'Ii ‑sia' ‑gbɔsapɛrɩnyüü kpakü nyra Juifëa tagbü ‑tʋa' 'ɔɔn ‑gbagblɛ ‑gälɩ; 'ɔnyɩ mɛ ‑a cɛ.
40027013	Pilatë nya 'bete 'ɔɔn: «Wii 'kɔkɔmlɛlɛ 'ü ‑tʋa' ‑mɩ ‑gälɩ nɩ, ‑nëmä mɛ ‑a cɛ?»
40027014	‑Maa Jesu 'nyɩ 'nɩmɩ waklöö 'döö ‑a 'pa, 'inya kala ‑gʋmla kpakö plɛklɩ ‑gböösa.
40027015	'Asɩ 'Paakëa ‑glɩsɩglɩsɩ jräa' 'lɩ nɩ, 'asɩ ‑gofɩanëma kpakö 'cɛrɛ ‑jienyɔɔ 'doo ‑wälɩ, ‑maa ɔ nyüüa 'fɩɔ ‑gaaa' 'nyrʋ.
40027016	‑Bɛ 'ia 'taɩn 'lɩ nɩ, nyɔɔ 'doo bä ɩ ‑jie 'lɩ, 'ɔɔ 'ü 'dara Barabasë; nyüüa 'fɩɔ jre 'ɔɔn 'ɔa bʋbɔgbia ‑gʋ.
40027017	Pilatë nya 'bete ‑jria: «Nyɔɔ 'plɛɛ 'a 'bata ‑a 'cɛrɛ ‑wälɩ le? Barabasë ‑ale Jesulɔ 'ü 'daraa' 'Kriisë?»
40027018	'Be 'ɔ jre 'iin 'sɩrɩ 'ü 'saa' 'ɔɔn wasäsa.
40027019	'Ɔ ‑ka ‑tʋʋä ɩ ‑gä ‑bɛ 'ɔa 'ŋlʋʋ blɔ nyɔɔ 'doo, ɔ ji ɔ ‑gbala 'ɔɔn: «Nyɔɔlɔ kʋa' ‑pɩa ‑gʋ sanyülü 'n saa' sɩara 'mɩ 'saarɩ; 'ii känyrɩ ‑nyɩ blö 'ɔa wii 'lɩ, 'ɔnyɩ dɛɛ ‑a nʋ.»
40027020	‑Maa ‑gbɔsapɛrɩnyüü kpakü nyra juifëa tagbü nya 'tuto ‑jriaa nyüü, ü 'daa ɔ 'cɛrɛ Barabasë ‑wälɩ ‑bɛ Jesu 'mä 'blara.
40027021	‑Gofɩanëma kpakölɔ nya 'bete 'üün 'sɔɔwʋ: «‑Mɔ 'plɛɛ ‑a 'cɛrɛ ‑wälɩ ‑taa nyüü 'sɔɔlüa ‑tɔrʋpɩɔ le?» 'Ü ‑nëma: «Barabasë!»
40027022	Pilatë nya ‑gbala 'üün: «‑Bɛ ‑asɩ 'a 'bata ‑a nʋ Jesulɔ 'ü 'daraa' 'Kriisë le?» 'Üa 'fɩɔ ‑nëma: «Kolo 'ɔɔn krʋa ‑gälɩ!»
40027023	‑Gofɩanëma kpakö nya 'bete 'üün: «Bʋbɔgbi 'plɛɛ 'ɔ nʋ le?» 'Ünya 'klere 'sɔɔwʋ 'wʋ, 'ünya ‑gbolomlɩ: «Kolo 'ɔɔn krʋa ‑gälɩ!»
40027024	Pilatë jrea' 'saa 'ɔnyɩ 'lɩ ‑a bɩa ɔ nʋ dɛɛ, ‑bɛ ‑jria nëmäa' 'lɩcakla nɩ, 'ɔnya dɔrɔ 'nɩ 'wʋ 'üa 'klʋɩ 'ɔnya su 'ɔa wlu. 'Ɔnya ‑gbala 'üün ‑maa: «'Klɩgänyɔɔlɔ kʋa' ‑pɩa ‑toru 'nyɩ 'na kälɩ ‑a bä. 'Ana wii 'i bä!»
40027025	‑Jriaa 'fɩɔ ‑nëma: «Abɩa 'ɔa ‑toru bä ana wlu nyra ana 'jüa wlu ‑gba!»
40027026	Pilatë nya 'cɛrɛ Barabasë ‑wälɩ. 'Ɔnya ‑gbala 'ɔa nyüü ü bɔtɔ Jesu; 'ü bɩaa' 'ɔɔn ‑gbalɛfi ‑gälɩgbagbakʋ nɩ, 'ɔnya 'sa 'ɔɔn 'ümä 'ɔɔn krʋa ‑gälɩ kolo.
40027027	‑Gofɩanëma kpaköa 'sʋgɩa nya fa Jesu 'ünya pa ‑gofɩanëmaa ‑gbööli, 'üü ‑bɛ 'üa ‑mölööa 'fɩɔ nya trara Jesu 'klɩ.
40027028	'Ünya 'balɩ 'ɔa 'koti, 'ünya 'pla 'ɔɔn ‑fɔflɔɔ ‑pana 'lɩ.
40027029	'Ünya da 'kɩɩ ‑tapa wlugböa nänëa nä 'ünya ‑tʋ 'ɔmɩ 'ään 'wli. 'Ünya ‑nyɩ 'ɔɔn sɩsɛ 'ɔa 'dupa 'lɩ ‑beere 'kɩɩ. 'Ünya 'paa 'ɔa 'klɔɔtrʋ kotifli ‑bɛ 'ü nö: «Juifënyüüa 'kɩɩ ‑ayoo!»
40027030	'Ü 'papa 'ɔɔn ‑tatʋ 'wʋ 'kä 'ü 'sɛprɛ 'ɔa 'wli sɩsɛlɛ.
40027031	'Ü bɩaa' 'ɔɔn srörökʋ nɩ, 'ünya 'ba 'ɔɔn ‑panalä 'lɩ 'ünya 'sroo 'ɔɔn 'ɔa 'mʋgbɛa 'sosroodii, 'ünya fa 'ɔɔn 'ümä 'ɔɔn krʋa ‑gälɩ kolo.
40027032	'Ü 'ciea' bätä nɩ, 'ünya 'jä Sirɛɛnëbätäa nyɔɔ 'doo 'ü 'daraa' Simɔɔ. 'Ünya kʋ 'ɔɔn 'klɩ 'ɔmä Jesua krʋa ‑gbötö.
40027033	'Ünya 'tɔ ‑pɩɔ 'doo 'ü 'daraa' Gɔlëgotaa; 'ia ‑gbaa bä «'wukapɛa ‑gba.»
40027034	'Ünya ‑nyɩ 'ɔɔn viinɛgrëlë 'ü 'caklaa' 'cɩcɛ kä dii 'ɔmä 'mla. ‑Maa 'ɔ 'jäa' 'iin mlɩ nɩ, 'ɔnyɩ 'mla ‑a 'mla.
40027035	'Ü bɩaa' 'ɔɔn krʋa ‑gälɩ kolokʋ, 'ünya 'pa ‑tɔɔo 'ümä 'ɔa 'koti ‑pä. 'Asɩ wiili nyɔsʋaamlɩpalanyɔɔ 'pa käa' 'mä nrörö. 'Ɔ nɩnɩa kä: « 'Ü ‑päälä 'na 'koti 'lɩ, 'ünya 'pala 'na 'koti ‑tɔɔo ‑gälɩ.»
40027036	'Ünya kʋwälɩ ‑bɛ 'ü ‑gäälä 'ɔɔn 'nyiöli.
40027037	'Ünya kolo 'ɔa 'wleli tuu 'pɛlɛ kä ‑gälɩ 'ü ‑jɩjraa' wiili kä ‑gʋ 'ü 'pɔnɩa' 'ɔɔn. 'Ü ‑jɩjra 'lɩ: «Nyɔɔlɔ kʋa' ‑pɩ bä Jesu, Juifënyüüa 'Kɩɩ.»
40027038	'Ünya kolo bɩa Jesua ‑gba 'jejienyüü 'sɔɔ; 'doo bä 'ɔa 'dupa 'lɩ, 'doo nya bä 'ɔa kʋmla 'lɩ.
40027039	‑Sisinyüü ‑gbata 'wli ‑bɛ 'ü ‑jejre 'ɔɔn
40027040	‑bɛ 'ü nö: «‑Mɔ ‑gbloooa' Nyɔsʋaanyuku kpaku ‑bɛ ɔ 'paa' 'uun jrüü tääa 'mlɩ nɩ, ‑ama bä Nyɔsʋaa 'Jʋ nɩ, 'balɩ ‑na nyufa mlɩ, 'kä ‑ciie krʋa ‑gälɩ!»
40027041	'Asɩ ‑gbɔsapɛrɩnyüü kpakü, ‑dɔkpɩanyüü nyra juifënyüüa tagbü nö bɩa ‑bɛ 'ü srörö 'ɔɔn, ‑bɛ 'ü nö:
40027042	«'Ɔ 'pʋɔ nyüü ‑mölöö, ‑maa 'ɔa nyufa 'ɔnyɩ 'lɩbɩa 'ɔmä 'pʋɔ! Israɛɛlëa 'kɩɩ 'ɔ bä, ɔ 'cie krʋa ‑gälɩ ‑bɛ amä 'ɔɔn plɛtoro!
40027043	'Ɔ ‑nyɩ 'ɔa nyufa Nyɔsʋa kälɩ, abɩa Nyɔsʋa 'balɩ 'ɔɔn mlɩ ɔma ‑wa 'ɔɔn! 'Be 'ɔɔ ma nö: ‹'Mɔɔ bä Nyɔsʋaa 'Jʋ.› »
40027044	'Jejienyüülü 'ü koloa' 'ɔa ‑gbaa 'mʋgbɛ nya nʋ 'saa 'ünya ‑jejre 'ɔɔn bɩa.
40027045	‑Sopuwlaa nɩ, 'jöjrüükpü nya pala 'ia 'blɩlɩa 'fɩɔ ‑gälɩ palapalaa ‑gbiajrʋa ‑gliiibei tää.
40027046	‑Gbiajrʋa ‑gliiibei tääa' dii 'lɩ nɩ, Jesu nya 'kpö ‑gböösa 'ɔ ‑nëma: «Eli, Eli lama sabakëtani?» 'Ia ‑gbaa bä: «'Na Nyɔsʋa, 'na Nyɔsʋa, dɛplɛɛ kä ‑gʋ ‑sɔ 'mɩ dɛrɩ le?»
40027047	Nyüülü bä ɩa' ‑plɩɩa ‑tɔrʋpɩɔa 'doorodoo 'nua' wiili 'ɔ 'paa' 'wli ‑nëma: «Elii 'ɔ we!»
40027048	'Köklesa 'üa ‑tɔrʋpɩɔa 'doo nya fɔ 'ɔnya 'ŋʋa dapɛ viinɛgrë dɛrɩ, 'ɔnya kpasra 'ɛɛn tuu 'klɩ, 'ɔnya ‑nyɩ 'ɛɛn Jesu 'ɔmä 'mla.
40027049	‑Maa ‑mölöö ‑nëma: «'Nyüglö amä 'iin 'jä, Elii ma nya 'ɔɔn 'lɩmlɩbakalɩ ji!»
40027050	Jesu nya 'kpö 'sɔɔwʋ ‑gböösa 'ɔnya 'balɩ ‑fʋflʋ.
40027051	'A ‑plɩɩ dɔʋlʋ pösö ɩa' Nyɔsʋaanyuku kpaku ‑wälɩ ‑gaalalɩ ‑plou, kolo 'ua 'wlugba 'kä ‑a ‑tɔɔ 'lɩ ‑wälɩ. ‑Tʋtʋ tɩtrɛ, 'täkë ‑gaglalɩ.
40027052	'Dasi ‑jejrioklɩ nyɔsʋaanyünanyüü 'kɔkɔmlɛlü jäa' nya sɔ 'kuaabre.
40027053	'Ü sɔa' 'kuaabre, 'ünya pa 'nyünabätä Jerusalɛɛmëa 'mlɩ, 'taɩn 'lɩ Jesu sɔa' 'kuaabre 'ünya srara 'üa nyüfë nyüü 'kɔkɔmlɛ.
40027054	'Sʋgɩakamanyɔɔ nyra ‑mülü ‑glaara ɩa' Jesu ‑gälɩ 'jäa' ‑tʋtʋa tɩtrɛdɛɛ nyra wiilia 'fɩɔ ‑sia' nɩ, ŋalɛ nya 'blaa 'üün ‑gböösa. 'Ü ‑nëma: «Nyɔɔlɔ kʋa' ‑pɩ bä ɩ 'kasa Nyɔsʋaa 'Jʋ!»
40027055	'Ŋlëgë 'kɔkɔmlɛ bä ɩ 'lɩ, 'ü tʋŋlɔlɩdɛrɩ ‑bɛ 'ü ‑pʋpɔ. 'A 'ŋlëgëlü ma jaraa' Jesu, ü ma käläa' 'ɔa wii ‑gba 'bala Galilee.
40027056	'Üa ‑tɔrʋpɩɔ bä Magëdalayria Marii, Mariilɔ ‑gua' Jaakë ‑bɛ Josɛɛsë, nyra Sebedeea 'jüa 'yio.
40027057	‑Gbiajrʋ mia' nɩ, Arimatëbätäa 'bɩɔjinyɔɔ 'doo 'ü 'daraa' Josɛɛfë nya ji. 'Ɔa 'mʋgbɛlɔ 'ɔ bä Jesua 'wʋnyɛrɛnyɔɔ.
40027058	'Ɔnya mi Pilatë 'jä, 'ɔmä 'ɔɔn Jesua jäjäa nɔ ‑nyɩ. Pilatë nya 'nyie ü ‑nyɩ 'ɔmɩ 'ɔɔn.
40027059	Josɛɛfë nya dɔrɔ Jesua jäjäa nɔ 'wʋ, 'ɔnya ‑fifra 'ɔɔn 'cɩcrɛɛ dëdrä.
40027060	'Ɔnya 'pie 'ɔɔn 'kuyu dëdrä 'lɩ, u 'ɔ 'kɔtɔa' 'täkä kpaköa 'mlɩ. 'Ɔnya nʋ 'täkä kpakö 'ɔnya kpa 'uun 'klɩ, 'ɔnya mi.
40027061	Magëdalayria Marii nyra Marii ‑mɔlɔ bä ɩ ‑plɩɩ, 'ü kʋ 'kuyulua 'mäklɩ.
40027062	'Ia ‑srɩ paa' nɩ, ‑srɩlɩ bäa' 'ünya ‑pɩ ‑fʋflʋpasrɩ ‑ëlerea' nɩ, ‑gbɔsapɛrɩnyüü kpakü nyra Farisinyüü nya trara Pilatëa ‑nyɛɛ.
40027063	'Ünya ‑gbala 'ɔɔn: «'Kamanyɔɔ, ‑taa ‑gbagblɛnyɔɔlɔ nɩ, 'taɩn 'lɩ 'ɔ ‑ka bä ɩa' 'lɩ nɩ, 'ɔ nɩnɩa kä: ‹Tääa në jrüüa ‑srɩlɩ 'nyaa 'kuaabre sɔa.›
40027064	'Ii känyrɩ, ‑gbala ‑na 'sʋgɩanyüü 'ümä 'kuyu ‑gbaglara ‑gböösa jrüü tääläa ‑srɩ 'lɩ 'ɔa 'wʋnyɛrɛnyüü ‑pɩ ‑gbiara ji 'ü ‑pɩ 'ɔɔn 'jie ‑bɛ 'ü ‑pɩ nyüü ‑gbala ‑maa: ‹'Ɔ 'a 'kuaabre sɔ.› 'Ia nɛ ‑gbagblɛlɛ nya ‑kätɩa nɛ 'wʋsia.»
40027065	Pilatë nya ‑gbala 'üün: «‑Jää 'sʋgɩanyüü, 'ba mi! 'Ba ‑glara 'kuyu ‑gba 'sɩrɩ 'a 'bata.»
40027066	'Ünya mi 'kuyulu ‑gälɩglara. 'Ünya 'ma 'ua ‑gälɩ 'üa tie 'kä, 'ünya tɩ 'lɩ 'ua ‑gälɩglaaranyüü.
40028001	‑Fʋflʋpasrɩ ‑sia' nɩ, 'sɔrɛa ‑srɩkägbalawlaa Magëdalayria Marii nyra 'sɔɔa në Mariilɔ nya mi 'kuyulu 'jäkalɩ.
40028002	'Ia 'taɩn 'dooa 'mlɩ, ‑tʋtʋ nya tɩtrɛ ‑gböösa; Nyɔsʋaa 'aanjë nya 'sɔ cɛlɩ, 'änya ‑gbugble 'täkälä kʋ ɩa' 'kuyua 'mä 'klɩ; 'änya 'kʋ 'täkä ‑gälɩ.
40028003	'Aanjëlɔ ‑beere cɛa 'bɩbɩ, ‑bɛ 'ɔa 'koti 'pɔlɔ ‑gböösa ‑beere sɩɔa ‑gbru.
40028004	Ŋalɛ nya 'bla 'sʋgɩanyüülü 'ünya tɩtrɛ, 'ünya ma ‑beere jäjänyüü.
40028005	‑Maa 'aanjë nya ‑gbala 'ŋlëgëlü ‑maa: «Ŋalɛ 'nyɩ 'bla 'amɩ. 'N jre 'iin 'sɩrɩ 'a 'bata Jesulɔ ɔ 'ü koloa' krʋa ‑gälɩ.
40028006	'Ɔnyɩ ‑tɛ ‑a bä; 'ɔ 'a 'kuaabre sɔ 'sɩrɩ 'ɔ ‑gbala käa' 'amɩ. 'Ba ji 'amä ‑plɩɩlɩ 'Pläkänyɔɔ ma 'pi käa' 'jä.
40028007	'Ba 'sosowʋ 'ba mi, 'ba ‑gbala 'ɔa 'wʋnyɛrɛnyüü 'sɩrɩ 'ɔnya 'a 'kuaabre sɔ. 'Ɔ ‑taa 'amɩ 'nyʋfɔ 'klɔɔtrʋ Galilee. 'A ‑nyɛɛ 'amä 'ɔɔn 'järä. Wiili 'n käa' 'mäa' 'amɩ ‑gbala, ‑jää 'iin kʋ ‑pɩ.»
40028008	'Ünya 'sosowʋ 'ünya 'cie 'kuyu 'lɩ. Ŋalɛ nyra dɔrʋ kpaku 'si 'üün 'klɩ ‑bɛ 'ü fɔ 'ümä 'ɔa 'wʋnyɛrɛnyüü ‑gbala.
40028009	‑Maa, ‑jää Jesu 'tɔrɔa' 'üün 'klɩ, 'ɔ ‑nëma: «'N 'trɛɛ 'amɩ!» 'Ünya jijrö 'ɔɔn ‑gba, 'ünya 'kpla 'ɔa bei ‑bɛ 'ü ‑pʋpʋa 'ɔɔn.
40028010	'Iibäa' Jesu nɩ: «Ŋalɛ 'nyɩ 'blaa 'amɩ. 'Ba mi 'ba ‑gbala 'na ‑wlajüa ü ji Galileea 'bre. 'A ‑nyɛɛ 'ü nëmä 'mɩ 'järä.»
40028011	'Ü ‑ka bä ɩ 'nyʋfɔ 'wʋ ‑bɛ 'sʋgɩanyüülüa ‑tɔrʋpɩɔa nyüü 'doorodoo nya ji bätä, 'ünya ‑gbala wiili kä 'fɩɔ jräa' 'lɩ 'lee ‑gbɔsapɛrɩnyüü kpakü.
40028012	‑Gbɔsapɛrɩnyüü kpakü nyra juifëa tagbü nya trara. 'Ü 'nönröa' 'wli nɩ, 'ünya ‑nyɩ 'sʋgɩanyüülü mölii 'kɔkɔmlɛ,
40028013	'ünya ‑gbala 'üün ‑maa: «'Ba 'daa: ‹A 'mʋmɔ ɩ, 'ɔa 'wʋnyɛrɛnyüü nya ji ‑gbiara 'ünya 'jie 'ɔɔn.› »
40028014	‑Gofɩanëma kpakö ma 'nu 'iin 'wli nɩ, a jre 'sɩrɩ amäa' 'ɔɔn ‑gbala 'a ‑pɩ wii 'jä.
40028015	'Sʋgɩanyüü nya dɔrɔ mölii 'wʋ 'ünya mi wiili 'ü 'daaa' nʋ. 'Asɩ wiili nʋ 'inya ‑gbaala juifënyüüa ‑tɔrʋpɩɔ nyra 'saarɩa 'mʋgbɛ 'kä.
40028016	'Wʋnyɛrɛnyüü ‑pʋ ‑bɛ 'doolü nya mi Galileea 'dʋgbalä kä ‑tɔɔ Jesu 'pa käa' 'wli.
40028017	'Ü 'jäa' 'ɔɔn nɩ, 'ü ‑pʋpʋa 'ɔɔn ‑bɛ ‑mölööa plɛ 'nyɩ ‑sisia.
40028018	Jesu nya jijrö 'üün ‑gba 'ɔ ‑nëma: «Nyɔsʋa ‑nyɩ 'mɩ ‑tʋtʋ nyra cɛlɩa 'kama 'klüa 'fɩɔ.
40028019	'Ii känyrɩ, 'ba mi ‑tʋtʋ ‑gälɩa ‑glügbüa 'fɩɔa ‑nyɛɛ, 'ba nrörö 'üün 'na 'wʋnyɛrɛnyüü 'lɩ, 'ba 'pa 'üün 'nɩ 'wli Tʋa 'nyrɩklɩ, 'Jʋa 'nyrɩklɩ nyra 'Nyüna ‑Susua 'nyrɩklɩ,
40028020	'kä 'a 'kpɩa 'üün wiili kä 'fɩɔ 'n ‑gbala kä 'amɩ, 'ia 'lɩträäräkʋ. 'Mɔɔlɔ nɩ, 'ba jresaa 'n bä 'ana ‑tɔrʋpɩɔ sɔ 'saarɩ ‑gälɩ ‑a 'tɔ 'pläa bɩarafa 'wʋ. 'Asɩ i bä!»
41001001	‑Jää Nyɔsʋaa 'Mʋfagogoa 'käkolofa, ä 'paaa' Nyɔsʋaa 'Jʋ Jesu 'Kriisëa ‑gä,
41001002	'sɩrɩ 'i ‑jɩjra käa' nyɔsʋaamlɩpalanyɔɔ Esaiia ‑pɔɔkʋ 'lɩ: ‑Jää, 'n ‑taara 'na bɔblɔnyɔɔ 'nyʋfɔ 'ɔmä ‑mɩ 'nyʋfɔ 'klɔɔtrʋ ‑ta, 'ɔmä ‑na 'nyʋfɔ 'känyɩgla.
41001003	Nyɔɔa wewewii ja ‑aaga 'lɩ: 'Ba ‑nyɩgla 'Pläkänyɔɔa 'trii 'kä, 'ba ‑gägä 'ɔa 'nyifi 'klɩ!
41001004	'Ii 'lɩ Jaan 'tɔrɔ ‑aaga 'lɩ. 'Ɔ ma 'paa nyüü 'nɩwli, ‑bɛ 'ɔ ma ‑gbala 'üün ü toro 'lɩ ‑balʋ ‑gälɩ 'ümä 'nɩwlipa Nyɔsʋa 'mä 'üa ‑balʋ cere.
41001005	Judeea ‑tʋtʋ ‑gälɩa nyüüa 'fɩɔ nyra Jerusalɛɛmëa 'mʋgbɛa nyüüa 'fɩɔ ma mö 'ɔa 'pɛ 'lɩ; 'ü ma 'saalɩ 'üa ‑balʋa 'fɩɔ, 'kä 'ɔ 'paa 'üün 'nɩwli Jurëdɛɛn a 'mlɩ.
41001006	Samooa ‑püpliia 'lɩpadɛɛ Jaanlɔ ma 'sroo. Mlaafua ‑pɛɛtʋ 'ɔ ma kpasra 'lɩ ‑gälɩ. ‑Aaga 'lɩa ‑kpakpëë nyra dʋgbakpɩ 'ɔ ma jö.
41001007	'Ɔ ma ‑gbala nyüü ‑maa: «Nyɔɔlɔ nëmäa' 'mɩ 'klɩtroro, 'ɔ ‑sɔɔrɔwʋ 'ɔnya ‑si 'mɩ 'wʋ. 'Nyɩ 'nɩmɩ 'lɩ ‑a bɩa ‑a ‑ŋäkä 'mä 'ɔa 'siia pɩa ‑jie.
41001008	'Nɩ 'n 'pa 'amɩ 'wli, ‑maa 'ɔɔlɔ nɩ, 'Nyüna ‑Susu 'ɔ nëmä 'amɩ 'wlipa.»
41001009	'A 'ia 'taɩn 'lɩ nɩ, Jesu sɔ Nasarɛɛtë, Galileea ‑tʋtʋ ‑gälɩ. Jaan nya 'pala 'ɔɔn 'nielɛ 'ü 'daraa' Jurëdɛɛn, 'ɛa 'mlɩ 'nɩ 'wli.
41001010	'Ɔmä 'nie 'lɩ 'cie dotro ‑bɛ cɛ ‑jieroklɩ, 'ɔnya 'jä ‑Susu 'unya 'cere 'ɔɔn ‑gälɩ ‑beere ‑sögö.
41001011	Mlɩa wii nya ja cɛa mlɩ: «‑Mɔ bä 'na plɛ ‑gälɩa 'Jʋ, ‑mɔ bä 'na dɔrʋ ‑gböösa.»
41001012	'I 'wlaraa' dotro Nyɔsʋaa ‑Susu fa Jesu ‑aaga 'lɩ.
41001013	'Ɔ ‑si ‑aaga 'lɩ jrüüa ‑glʋɩsɔɔ; 'ii Sataan 'traɩn 'ɔɔn. 'Klʋɛɛa mlaa ‑tɔrʋpɩɔ 'ɔ ma kʋ. 'Aanjëɩɩ ma kälä 'ɔa wii ‑gba.
41001014	'Ü 'kplaa' Jaanlɔ ‑bɛ 'ü 'paa 'ɔɔn ‑jie 'lɩ nɩ, Jesu nya mi Galilee, 'ii 'ɔ 'sara Nyɔsʋaa 'kamapläa 'mʋfagogo.
41001015	'Ɔ nɩnɩa: «'Taɩn 'lɩ Nyɔsʋa 'daaa' 'i 'a 'wlijrä, 'ɔa 'kamaplä 'a 'amɩ ‑gbajijrö. 'Ba toro 'lɩ ‑balʋ ‑gälɩ, 'kä 'a toro Nyɔsʋaa 'Mʋfagogo plɛ.»
41001016	Jrüü 'doo 'lɩ, Jesu ‑gblaara ɩ Galileea 'nie 'ɔnya 'jä fɩafɩanyüü 'sɔɔ, Simɔɔ nyra 'ɔa ‑wlajʋ Andree. ‑Tata 'ü be ɩ 'nie 'lɩ.
41001017	Jesu nya we 'üün: «'Ba ji 'nyraa 'amɩ 'mä 'nyɛ, ‑bɛ 'mä 'amɩ nyüüfɩanyüü 'lɩnrörö.»
41001018	'Köklesa 'a ‑plɩɩ 'ü ‑gba 'üa ‑tatë 'kä, 'ünya ‑mɛ 'ɔɔn ‑gälɩ.
41001019	'Ɔ mia' 'klɔɔtrʋ jie nɩ, 'ɔnya 'jä Jaakë nyra 'ɔa ‑wlajʋ Jaan, nyɔɔlɔ 'ü 'daraa' Sebedee 'ɔa 'jü; 'üa ‑gɔlʋ 'lɩ 'ü bä ‑bɛ 'ü ‑nyɩgla 'üa ‑tatë 'kä.
41001020	'A ‑plɩɩ 'ɔ kʋ 'ɔnya we 'üün. 'Ünya tɩ ‑plɩɩ 'üa tʋ Sebedee nyra 'jrʋpafɛnyüü ‑gɔlʋ 'lɩ, 'ünya mi 'ɔa ‑nyɛɛ 'ü nyra 'ɔɔn 'mä 'nyɛ.
41001021	'Ünya 'jra Kapɛrënaumëbätä. ‑Srɩlɩ bäa' ‑fʋflʋpasrɩ nɩ, Jesu paa' juifëa 'sraaplanyukua ‑wälɩ nɩ, 'kpɩa 'ɔ 'kpɩa 'üün.
41001022	'Ɔa 'kpɩkpɩakʋ pa 'üün ‑gba. 'Sɩrɩ 'ɔ 'kpɩaa' ‑mää 'sɩ ‑dɔkpɩanyüü 'nyɩ 'kpɩa. 'Ɔɔlɔ nɩ, 'kamasa 'ɔ 'kpɩa.
41001023	‑Jää nyɔɔ 'tɔrɔ juifëa 'sraaplanyukulua ‑wälɩ, ‑frepasusu bä 'ɔmɩ 'lɩ. 'Ɔnya 'kpölɩkä:
41001024	«‑Yii! Wii 'plɛɛ bä a nyra ‑mɔ kɔsɔa ‑tɔrʋpɩɔ le, Nasarɛɛtënyɔɔ Jesu? Amɔ ‑ji bʋblɔ? 'N jre nyɔɔlɔ bäa': Nyɔsʋaa 'Nyünanyɔɔ, 'ɔɔ ‑bä!»
41001025	Jesu nya nyrara 'uun 'wli: «'Kpla ‑na 'mä, 'kä ‑ciie nyɔɔlɔ 'lɩ!»
41001026	‑Frepasusulu nëmäa' 'cie nɩ, 'u trara nyɔɔlɔ, 'unya 'pa 'popowle.
41001027	'I prɛ 'üa 'fɩɔa ‑gälɩa ‑susu, ‑bɛ 'ü 'betre 'lɩ 'üa 'kpɔa ‑tɔrʋpɩɔ: «‑Mɩ 'plɛɛ kʋ 'sɔɔwʋ ‑pɩ le? 'Kpɩkpɩakʋ ‑mɩdoo! 'Kamasa 'ɔ 'paa wii, ‑bakää ‑frepasisi, wiili 'ɔ 'saaa' 'lɩ, 'a 'ii 'ü 'nööwli!»
41001028	'A ‑plɩɩ Jesua 'nyrɩ kʋ 'inya ‑gbaala Galileea 'pläa 'fɩɔ ‑gälɩ 'kä.
41001029	Jesu, Jaakë, Jaan, Simɔɔ ‑bɛ Andree 'ciea' dotro juifëa 'sraaplanyüköli nɩ, Simɔɔ nyra Andreea ‑gbööli 'ü mi.
41001030	'Ü mia' nɩ, Simɔɔa ŋʋtayioa fugba fumö; 'ɔ 'pi ‑pɔkɩ ‑gälɩ. 'A ‑plɩɩ 'ü kʋ, 'ünya ‑gbala 'iin Jesu.
41001031	Jesu nya jijrö 'ɔɔn ‑gba, 'ɔnya 'kpla 'ɔa 'darʋa 'mä 'klɩ, 'ɔnya ‑gä 'ɔɔn 'klɩ. 'A ‑plɩɩ ‑wusulu nya sɔ 'ɔɔn 'lɩ. 'Ɔ sɔa' 'wʋ 'üa ‑gä 'ɔ 'pa.
41001032	‑Gbia kaklaa' 'klɩ nɩ, 'ünya ja Jesu ‑wusublanyüü nyra nyüülü kä 'fɩɔ domüü bäa' 'lɩ.
41001033	Bätäa 'fɩɔ trara nyukulua 'mëmla 'klɩ.
41001034	'Ɔ 'pʋɔ ‑wusublanyüü 'kɔkɔmlɛ ü ‑wusua 'kaɩn 'kaɩn 'blaaa'. 'Ɔ prɛ domüü 'kɔkɔmlɛ. Domüü jrea' ‑gʋ nyɔɔlɔ 'ɔ bäa' nɩ, 'ɔnyɩ ‑nyɩ 'üün 'casɩ ‑a 'ümä wii 'pa.
41001035	‑Srɩkägbalawlaa, 'jöjrüükpü ‑ka pa, Jesu nya sɔ 'wʋ 'ɔnya 'cie bätä, 'ɔnya bereklɩ ‑aaga 'lɩ ‑bɛ 'ɔ bibie Nyɔsʋa.
41001036	'I ‑wlɛa' 'lɩ, Simɔɔ nyra 'ɔa ‑mölöö nya mi 'ɔɔn 'bata.
41001037	'Ü 'jäa' 'ɔɔn nɩ, 'ünya ‑gbala 'ɔɔn: «‑Mɔ nyüüa 'fɩɔ 'bata.»
41001038	'Iibäa' Jesu nɩ: «A mi bätë ‑mölööa 'mlɩ, 'mä bɩa 'lɩ nyɔsʋaawii 'pala; 'ia ‑gʋ 'n ji.»
41001039	'Ɔnya mi Galileea 'pläa 'fɩɔa ‑gälɩ, 'ɔ 'pala 'üa 'sraaplanyëka ‑wälɩ nyɔsʋaawii ‑bɛ 'ɔ prɛ domüü.
41001040	'I bä jrüü 'doo, 'jrʋklanyɔɔ 'doo nya jijrö Jesu ‑gba, 'ɔnya 'pa 'ɔa 'klɩ kotifli ‑bɛ 'ɔ bibie 'ɔmɩ: «‑Ama 'bata 'na 'pɔpʋɔkʋ, ‑mrɛɛ ‑a ‑futo 'mɩ.»
41001041	Nyɔɔlɔa nyatɛrɩ nya 'bla Jesu, 'ɔnya to 'darʋ, 'ɔnya ‑fɛ 'ɔɔn ‑gba, 'ɔnya ‑gbala 'ɔɔn: «'N 'bata ‑na 'pɔpʋɔkʋ; 'pʋ!»
41001042	'A ‑plɩɩ 'jrʋ kʋ dotro 'unya bɩa 'ɔa fugba 'lɩ.
41001043	Jesu nya ‑flɔɔrɔ nyɔɔlɔ 'nyüa 'mlɩ 'ɔnya prɛ 'ɔɔn.
41001044	‑Maa ‑jäsɩ Jesu ‑gbalaa' 'ɔmɩ nɩ: «‑Nyɩ ‑gbala 'iin nyɔɔ, ‑maa mi ‑a ‑srara ‑na nyufa ‑gbɔsapɛrɩnyɔɔ 'klɩ, 'kä ‑saaa ‑gbɔlʋ Moisë 'daaa' 'ba 'saa'; 'uu nëmä 'nyrɩkä, 'kä nyüüa 'fɩɔ nya 'iin jre 'sɩrɩ 'jrʋ ‑kanyɩa' ‑mɩ kla.»
41001045	‑Maa nyɔɔlɔ mia' dotro nyüüa 'fɩɔ 'ɔ 'sara 'iin 'lɩ ‑bɛ 'ɔ ‑piie. 'A 'ia ‑gʋ Jesu ‑kanyɩ 'wlalɩkä 'ɔnyɩ 'jra bätä ‑a. ‑Maa bätë ‑gba, ‑plɩɩlɩ nyüü 'nyɩa' ‑sümlö nɩ, 'ii 'ɔ kʋä, 'asɩɛ nyüü 'jajra ‑gälɩ, 'ü mö ‑tɛ 'lɩ 'ɔ bäa'.
41002001	'Ii ‑sia' jrüü nɩ, 'ɔnya 'blöö Kapɛrënaumë dɛrɩ. Nyüü 'nua' 'ɔ 'a ji, ɔ bä ‑gbööli nɩ,
41002002	'ünya ji ‑gbööli dotro. Nyüülü jia' 'üa ‑srɩ 'nyɩ ‑pɛ ‑a ‑pɛ. 'Mëmlaa 'fɩɔ kala; ‑sröröfa 'nyɩ 'lɩ ‑a bä nyüüa ‑sümlökʋa ‑gʋ. ‑Bɛ Jesu 'pala 'üün nyɔsʋaawii ‑gba.
41002003	Nyɔɔ 'doo bälɩ 'ɔa ‑gbaa dii jä. Nyüü nya 'pie 'ɔɔn ‑gbitɛɛ ‑gälɩ, nyüü mlɔɔ nya ‑gbötö 'ɔɔn, 'ünya ja 'ɔɔn.
41002004	‑Maa nyüüa ‑sümlökʋa ‑gʋ nɩ, 'ünyɩ 'lɩ ‑a bɩa 'ü 'tɔ Jesu ‑gba. 'Ü ‑gölöa' nɩ, nyukulu kä ‑wälɩ Jesu bäa' 'ua ‑gälɩ 'ü 'bö 'mä. Nyɔɔlɔ 'pi ‑gbitɛɛ ‑gälɩ, 'ünya 'cere 'lɩ 'ɔɔn.
41002005	Jesu 'jäa' 'üa nyɔsʋaplɛ nɩ, 'ɔnya ‑gbala nyɔɔlɔ: «'Na 'jʋ, ‑na ‑balʋ 'a ‑mɩ cere.»
41002006	‑Dɔkpɩanyüülü bä käa' ‑plɩɩ nɩ, plɛ 'klɩ 'ü 'pala wii:
41002007	«Dɛplɛɛ kä ‑gʋ nyɔɔlɔ nö 'saa ‑bɛ 'ɔ 'pawii le? Nyɔsʋa 'ɔ nɔpɔ. Ima 'nyɩ Nyɔsʋa 'doo ‑a bä nyɔɔ 'plɛɛ 'mrɛɛ ɔ cere ‑balʋ le?»
41002008	Jesu jrea' 'üa bobowli nɩ, 'ɔnya 'bete 'üün: «Dɛplɛɛ kä ‑gʋ 'a 'pala 'samaa wii 'ana plɛ 'klɩ le?
41002009	‑A ‑gbala nyɔɔlɔ kä ‑gbaa dii jäa': ‹‑Na ‑balʋ 'a ‑mɩ cere›, ‑bɛ ‑a ‑gbala 'ɔɔn: ‹Sɔ 'wʋ, dɔrɔ ‑na ‑gbitɛɛ 'wʋ, ‑bɛ ‑a ‑nyɛɛ ‑mä mi› nɩ, ‑mɩ 'plɛɛ klalɩ le?
41002010	‑Maa 'amä 'saa jre 'sɩrɩ Nyɔɔa 'Jʋ käläa' ‑tʋtʋ ‑gälɩ 'kamakʋ. 'Ɔ 'mrɛɛ 'ɔ cere ‑balʋ.» 'Ia ‑gʋ 'ɔnya ‑gbala nyɔɔlɔ:
41002011	«‑Mɔ 'n 'daa, sɔwʋ, dɔrɔ ‑na ‑gbitɛɛ 'wʋ, 'kä mö ‑gbööli!»
41002012	'Köklesaplɩɩ, nyüüa 'fɩɔa 'klɩ, nyɔɔlɔ nya sɔwʋ, 'ɔnya dɔrɔ 'ɔa ‑gbitɛɛ 'wʋ, 'ɔnya 'cie. 'I kala 'üa 'fɩɔ plɛ 'klɩ: «A ‑kaapɩɔ 'ia 'samaa wii 'jä!» 'Asɩ 'ü ‑gbaaa' ‑bɛ 'ü 'bʋala Nyɔsʋa 'nyrɩ.
41002013	'I ‑sia' jrüü, Jesu nya 'blöö Galileea 'nie ‑gba dɛrɩ. Nyüü 'kɔkɔmlɛ ma ‑mɛɛɛ 'ɔɔn ‑gälɩ ‑bɛ 'ɔ ma 'kpɩa 'üün.
41002014	'Ɔ mia' nɩ, 'ɔnya 'jä dapookälɩpɛrɛnyɔɔ 'doo, 'ɔ kʋ ‑plɩɩ 'lɩ 'ü 'pɛɛrɛa' dapoo. 'Ɔ 'ü 'daraa' Levii, Alëfeea 'jʋ. Jesu nya we 'ɔɔn, 'iibä: «Ji 'nyraa ‑mɔ 'mä 'nyɛ!» 'Ɔ sɔa' 'wʋ, ‑gälɩ 'ɔ ‑mɛ 'ɔɔn.
41002015	‑Jää Jesu mi Leviia nyuku ‑wälɩ dɛɛjrörö. 'Ɔɔ ‑bɛ dapookälɩpɛrɛnyüü 'kɔkɔmlɛ nyra ‑balʋnyüü ‑mölöö; 'üü ji, 'üü ‑bɛ Jesu nyra 'ɔa 'wʋnyɛrɛnyüü nya tara 'wʋ. Nyüülü ma ‑mɛɛa' 'ɔɔn ‑gälɩ, 'ü ma ‑sümlö.
41002016	Farisinyüü nyra ‑dɔkpɩanyüü 'jäa' Jesu ‑bɛ dapookälɩpɛrɛnyüü nyra ‑balʋnyüülü taraa' 'wʋ nɩ, 'ünya 'bete Jesua 'wʋnyɛrɛnyüü: «Dɛplɛɛ kä ‑gʋ 'ɔ nyra dapookälɩpɛrɛnyüü nyra ‑balʋnyüü ‑mölöö tara 'wʋ ‑bɛ 'ü 'mlara 'wʋ le?»
41002017	Jesu 'nu wiili 'ü 'betea' 'wli, 'ɔnya ‑gbala 'üün: «Nyüülü kä fugbë 'naa' nɩ, ‑mää 'üün 'nyɩ mi ‑dɔta 'lɩ; ‑maa ‑wusublanyüü, 'üü mö ‑dɔta 'lɩ. 'Nyɩ nyüülü ‑gäa' 'klɩ wekalɩ ‑a ji, ‑maa ‑balʋkänyüü 'n ji we 'ümä ‑balʋ 'pie.»
41002018	Jrüü 'doo 'lɩ nɩ, Jaan a 'wʋnyɛrɛnyüü nyra Farisinyüüa nü pa su. Nyüü nya ji Jesu 'bete: «Wii 'plɛɛ kä ‑gʋ Jaan a 'wʋnyɛrɛnyüü nyra Farisinyüüa nü pa su, ‑bɛ ‑na nü 'nyɩ pa su le?»
41002019	Jesu nya ‑gbala 'üün: «Nyɔɔ ma 'ti ‑bɛ üma 'brere 'ɔɔn 'klɩ nɩ, 'kä 'ɔa ‑mülü bäa' 'ɔɔn ‑gba nya ‑gbëka 'lɩ 'prere? 'Ü nyra 'ɔɔn ‑ka bäa' ‑plɩɩ nɩ, 'ünyɩ 'lɩ ‑a bɩa 'ümä su 'lɩ pa.
41002020	‑Maa jrüülü kä 'mlɩ 'ümäa' 'ɔɔn 'üa ‑tɔrʋpɩɔ 'ba nɩ, 'bala 'ia jrüülüa 'mlɩ nɩ 'ünya su paa.
41002021	Nyɔɔ 'nyɩ nʋ dapɛ dëdrä 'ɔnyɩ 'pa dafʋ 'pakɩ ‑a. Ɔma nʋ 'imɩ nɩ, dapɛ dëdrä nya sʋa nu 'ŋlaraa, 'kä 'ua 'ŋlarakʋ nya 'wlisie.
41002022	‑Bɛ 'sɔɔwʋ nɩ, nyɔɔ 'nyɩ pɔtrɔ ‑duvɛɛn 'jɩjarɛ 'klɩbɩa mlafikpalë 'lɩ ‑a. Ɔma nʋ 'iin nɩ, ‑duvɛɛn 'jɩjarɛ nya 'kpalëlë wa wa, 'kä ‑duvɛɛnlɛ nya 'kägblɔɔ, 'kä 'kpalëlë nya bʋblɔ. Mlafikpalë dëdrëa 'mlɩ 'ü kä 'ümä ‑duvɛɛn 'jɩjarɛ 'pa.»
41002023	‑Srɩlɩ bäa' 'üa ‑fʋflʋpasrɩ nɩ, Jesu nyra 'ɔa 'wʋnyɛrɛnyüü ‑srörö ‑bleeeputu 'lɩ. 'Asɩ 'ü 'nyɛɛ, ‑bɛ 'ɔa 'wʋnyɛrɛnyüü 'saa ‑bleee.
41002024	'Iibäa' Farisinyüü nɩ: «‑Jää 'iin 'wʋ, ‑bɛ dɛplɛɛ kä ‑gʋ ‑na 'wʋnyɛrɛnyüü nö wiili 'nyɩa' nʋnʋsa bä ‑fʋflʋpasrɩ 'lɩ le?»
41002025	'Iibäa' Jesu nɩ: «‑Gbëka 'bla käa' Daviidë, wiili 'ɔɔ ‑bɛ 'ɔa 'wʋnyɛrɛnyüü nʋa', 'a ‑kaapɩɔ 'iin ‑täsä ‑a ‑täsä?
41002026	'Sɩrɩ ‑gbɔsapɛrɩnyɔɔ kpakölɔ 'ü 'daraa' Abiataa 'ɔa 'taɩn 'lɩ, Daviidë paa' Nyɔsʋaanyuku ‑wälɩ, 'ɔ 'baalɩ 'flɔɔlʋ 'ü 'saraa' Nyɔsʋaa 'nyrɩklɩa ‑gʋ, u nyɔɔ ‑molo 'nyɩ jia' ima 'nyɩ ‑gbɔsapɛrɩnyüüa 'doo ‑a bä, 'ɔ ji 'uun. 'Ɔnya ‑nyɩ 'nɩmɩ 'ɔa 'wʋnyɛrɛnyüü, 'ünya ji bɩa 'uun.»
41002027	Jesu nya ‑gbala 'üün: «Nyɔɔa ‑gʋ Nyɔsʋa ‑tʋ 'lɩ ‑fʋflʋpasrɩ, ‑maa 'ɔnyɩ nyɔɔ ‑a nʋ ‑fʋflʋpasrɩa ‑gʋ.
41002028	'Asɩ Nyɔɔa 'Jʋ ‑si 'nɩmɩ ‑fʋflʋpasrɩ 'wʋ.»
41003001	'I ‑sia' nɩ, Jesu nya pa 'sɔɔwʋ juifëa 'sraaplanyuku ‑wälɩ. 'Ua ‑wälɩ nyɔɔ 'doo bä ɩ 'lɩ 'ɔa klʋgba jä.
41003002	'Ü 'järä Jesu 'nyü ‑glɛ 'lɩ ɔma nya nyɔɔlɔ 'pʋɔ ‑fʋflʋpasrɩ 'lɩ, 'ümä 'ɔɔn wii 'kplara.
41003003	Jesu nya ‑gbala nyɔɔlɔ kä klʋgba jäa': «Sɔwʋ ‑a 'nyüglö, nyüüa 'fɩɔ 'mä ‑mɩ 'wʋjä.»
41003004	'Ɔ sɔa' 'wʋ nɩ, Jesu nya 'bete 'üün: «'Cɩcagbi nyra bʋbɔgbi 'sɔ, ‑mɩ 'plɛɛ nyɔɔ 'mä ‑plɩ nʋ ‑fʋflʋpasrɩ 'lɩ le? Nyɔɔ 'mrɛɛ ɔ 'pʋɔ nyɔɔ, ‑maa ɔ 'cɛrɛ 'ɔɔn ‑wälɩ ɔ jä?» 'Ünyɩ mɛ ‑a cɛ.
41003005	'Üa plɛbʋbɔkʋ pa 'ɔɔn ‑gba 'crɛsa 'ɔnya ‑piie 'üün 'nyü ‑gälɩ, 'ɔnya ‑gbala nyɔɔlɔ: «To ‑na klʋgba.» Nyɔɔlɔ toa' 'ɔa klʋgba, 'änya 'pʋ ‑beere klʋgba ‑mälä.
41003006	Farisinyüü 'ciea' juifëa 'sraaplanyuku ‑wälɩ nɩ, 'a ‑plɩɩ 'üü ‑bɛ Erɔɔdëa nyüü kɔsɔ 'pla 'sraa 'sɩrɩ 'ümä 'ɔɔn 'bla.
41003007	Jesu ‑bɛ 'ɔa 'wʋnyɛrɛnyüü nya bereklɩ 'ünya mi 'nie ‑gba. Nyüülü prɛa' 'ɔɔn dɛrɩ ‑mää 'üa ‑srɩ 'nyɩ ‑pɛ. 'Ü sɔ Galileea ‑tʋtʋ ‑gälɩ, 'ü sɔ Judee,
41003008	'kɔkɔmlɛ nya sɔ bɩa Jerusalɛɛmë, ‑më sɔ Idumee, ‑mölöö nya sɔ Jurëdɛɛn a 'pɛ ‑medee ‑gälɩ, ‑më sɔ bɩa Tiirë nyra Sidɔɔn. 'Ia nyüüa 'fɩɔ ji 'jrʋpalä 'ɔ ‑fɛɛɛa' 'ü 'nua' 'äa ‑gä 'wli, 'iɛ 'ü ji 'ɔɔn 'jä.
41003009	Jesu nya ‑gbala 'ɔa 'wʋnyɛrɛnyüü, ü tɛrɛ 'ɔɔn ‑gɔlʋ 'doo, 'sɩrɩ nyüü ‑pɩa' 'ɔɔn 'lɩkʋɛɛkrʋɛɛ 'üa ‑sümlökʋa ‑gʋ.
41003010	'Ɔ 'pʋɔa' ‑wusublanyüü 'kɔkɔmlɛ nɩ, nyüülü kä 'fɩɔ ‑wusu 'blaaa' nɩnɩa 'ümä 'ɔɔn ‑gbafɛ.
41003011	‑Frepasisi ‑mɔmɔɔ, 'asɩ 'i 'jääa' 'ɔɔn 'asɩ 'i 'paa 'ɔa 'klɩ kotifli 'kä 'i ma 'kpökpölɩkä: «‑Mɔ bä Nyɔsʋaa 'Jʋ!»
41003012	Jesu ma ‑sɔɔrɔ wii 'wʋ 'kä 'ɔ ma ‑gbala 'iin, 'inyɩ ‑srara 'ɔɔn nyüü 'klɩ.
41003013	Jesu nya 'jra 'dʋgba 'wli, 'ɔnya were 'lɩ 'ɔa 'wʋnyɛrɛnyüü 'ɔ 'bataa', 'ünya mi 'ɔa 'pɛ 'lɩ.
41003014	'Ɔnya tɛ 'üa ‑tɔrʋpɩɔ 'ɔnya 'balɩ nyüüpʋnyüüsɔɔ, 'ü nyra 'ɔɔn 'mä 'nyɛ, ‑bɛ 'ɔmä 'üün blɔ 'ümä nyɔsʋaawii 'pa.
41003015	'Ɔnya ‑nyɩ 'üün 'klü 'ümä ‑wusublanyüü 'pʋɔ ‑bɛ 'ümä domüü prɛ.
41003016	Nyüüpʋnyüüsɔɔlü Jesu ‑tʋa' 'ɔa nyufa ‑gba, ‑jää 'üa 'nyrɩ: Simɔɔlɔ 'ɔ 'daraa' bɩa Piɛɛrë,
41003017	Sebedeea 'jü Jaakë nyra 'ɔa ‑wlajʋ Jaan, 'üü Jesu 'dara Boanɛɛsë, 'ia ‑gba bä ‑mamɛɛa 'jü;
41003018	'ɔ we bɩa Andree, Filipë, Batëlemii, Matiö, Tomaa, Alëfeea 'jʋ Jaakë, Tadee, Kananyɔɔ 'ü 'daraa' Simɔɔ,
41003019	nyra Judaa Isëkario, ɔmäa' Jesu 'sa.
41003020	Jesu nyra 'ɔa 'wʋnyɛrɛnyüü nya mi ‑gbööli. Nyüü 'kɔkɔmlɛ nya 'si 'sɔɔwʋ nyuku 'klɩ; 'ü ‑kanyɩ 'taɩn ‑a 'jä 'ümä dɛɛji nyüüa ‑sümlökʋa ‑gʋ.
41003021	Jesua nyüü 'nua' 'iin 'wli nɩ, 'iibä: «'Ɔa 'wlia 'mlɩ 'a 'kousɔ» 'a 'ia ‑gʋ 'ü jö 'ɔɔn nyüüa ‑tɔrʋpɩɔ 'bakalɩ.
41003022	‑Dɔkpɩanyüülü sɔa' Jerusalɛɛmë ü jia', 'ü ‑nëma nɩ: «Bɛlësebuulë bä 'ɔɔn 'lɩ», ‑bɛ 'sɔɔwʋ nɩ: «Domüüa 'cifi 'ɔ ‑srörö kälɩ ‑bɛ 'ɔ prɛ domüü!»
41003023	Jesu 'nua' 'iin 'wli, 'ɔnya we 'üün, 'ɔnya 'pala 'üün tapönänä 'klɩ: «Sataan 'mrɛɛ ɔ prɛ 'ɔa nyufa?
41003024	‑Glügbö 'dööa 'mlɩa nyüü ma kä toufujrʋpa nɩ, 'ia ‑glügbölä 'nyɩ ‑wɩara ‑wɩara ‑a;
41003025	‑bɛ ‑gbööö 'döö 'lɩa nyüü ma 'nyɩ 'jäjrä bɩa 'nyüa 'mlɩ ‑a nɩ, 'ia ‑gbööö 'nyɩ ‑wɩara ‑wɩara ‑a.
41003026	‑Bɛ Sataan ma be 'ɔa 'mʋgbɛa ‑glügbölä 'ɔ 'kamaa' 'äa ‑tɔrʋpɩɔ tou nɩ, ‑tɩa ‑glügbölä 'mä 'bölö, 'ä ‑nëmä ‑wɩara ‑a ‑wɩara, 'a 'ɔa nia 'fɩɔ!
41003027	Nyɔɔ 'nyɩ 'mrɛɛ ‑a 'mrɛɛ 'ɔmä 'wʋsɔɔrɔnyɔɔa nyüköli pa 'ɔmä 'ɔa käkädii 'jie ɔma 'nyɩ 'wʋsɔɔrɔnyɔɔlɔ ‑a kpasa. 'Ia 'taɩn 'lɩ 'ɔ 'mrɛɛ ɔ 'jie nyükölia dii.»
41003028	«'Cɩcasa 'n ‑gbala 'amɩ: Nyɔsʋa 'mrɛɛ ɔ cere nyüü 'üa ‑balʋa 'fɩɔ nyra srörö ‑mülü kä 'fɩɔ 'ümäa' 'ɔɔn dɛrɩ fa,
41003029	‑maa nyɔɔ o nyɔɔ nëmäa' 'Nyüna ‑Susu nɔpɔ nɩ, 'ɔ ‑nëmä 'ɔmɩ 'ia nu ‑balʋlʋ ‑a cere. 'Ɔa 'pɔnɩkʋ nya tɩɔrɔ 'ɔɔn ‑gälɩ 'plɔʋplɔʋ.»
41003030	Wiili kä ‑gʋ 'ü 'daaa' ‑maa: «‑Frepasusu bä 'ɔɔn 'lɩ» nɩ, 'a 'ia ‑gʋ Jesu nʋ 'saa ‑bɛ 'ɔ 'pawii.
41003031	Jesua 'yio nyra 'ɔa ‑wlajü jia' nɩ, ‑fälɩ 'ü 'nyüglö ‑bɛ 'ɔ bä nyüköli. 'Ünya blɔ 'ɔɔn nyɔɔ dɛrɩ 'ɔmä 'ɔɔn we.
41003032	Nyüü trara ɩ Jesu 'klɩ, 'ɔnya ‑gbala 'ɔɔn: «Tɛrɩkä ‑o, ‑na 'yio nyra ‑na ‑wlajü bä ‑fälɩ; ‑na ‑gʋ 'ü 'bete.»
41003033	'Iibäa' Jesu nɩ: «Ɔ bä 'na 'yio le? Ɔ bä 'na ‑wlajü le?»
41003034	'Ɔnya ‑piie nyüülü kä 'fɩɔ traraa' 'ɔɔn 'klɩ 'nyü ‑gälɩ, 'ɔ ‑nëma: «‑Jää 'na 'yio nyra 'na ‑wlajü!
41003035	Nyɔɔ o nyɔɔ nöa' wiili Nyɔsʋa 'daaa', 'ɔɔ bä 'na ‑wlajʋ, 'ɔɔ bä 'na ‑wladia nyra 'na 'yio.»
41004001	'I ‑sia' nɩ, Jesu 'prɛrɛa' 'nie ‑gba, 'kpɩa 'ɔ 'kpɩa. Nyüü 'kɔkɔmlɛ nya trara 'ɔɔn 'klɩ. 'Üa ‑sümlökʋa ‑gʋ nɩ, 'ɔnya 'wla ‑gɔlʋ 'lɩ 'kä ‑bɛ 'ɔ kʋ 'nie 'klɩ. Nyüülü kä 'fɩɔ jia', 'a ‑plɩɩ 'kɔtʋ 'wli 'ü kɔ kɔ.
41004002	'Ɔ 'kpɩa 'üün wii 'kɔkɔmlɛ. Tapönänä 'ɔ 'paa ‑bɛ 'ɔ ‑gbala 'üün. 'Ɔ nɩnɩa:
41004003	«'Ba ponyakli 'cɩcasa. ‑Jää paplanyɔɔ 'doo mi 'ɔa putu 'lɩ papladii ‑gbagba.
41004004	'Asɩ 'ɔ ‑gbaaa' 'iin ‑bɛ 'ɔ möa' nɩ, 'jaju ‑moloo böblö 'nyʋfɔ 'mlɩ, 'kä nyisie jö 'ua 'fɩɔ.
41004005	‑Moloo böblö 'täkë ‑tʋtʋ 'lɩ, ‑tɛ 'lɩ ‑tʋtʋ 'nyɩa' ‑sümlö. 'Ua nu ‑gaaa sɔsɔ, 'be ‑tʋtʋ 'nyɩ 'lɩ ‑a ‑sümlö.
41004006	‑Maa 'ua tigblii 'nyɩa' ‑gʋ 'lɩtʋŋlɔ nɩ, 'jrʋ 'pʋa', 'unya jä.
41004007	'Jaju ‑moloo böblö nänë 'lɩ. 'U mia' ‑ga, 'uu ‑bɛ nänë ‑gaala ‑pɩɔ 'doo 'wʋ, 'unyɩ ‑fɔfrɔ ‑a ‑fɔfrɔ, 'unyɩ dɛɛ ‑a tʋ.
41004008	‑Moloo nya böblö 'mʋfa ‑tʋtʋ 'lɩ; 'unya ‑ga, 'unya tʋ 'mʋfasa. ‑Gö ‑mölöö tʋä 'jaju ‑glʋ 'jaju ‑pʋ (30), ‑mölöö tʋä 'jajua ‑glʋɩtää (60) ‑bɛ ‑mölöö tʋä ‑glʋɩgböö (100).»
41004009	Jesu nya ‑gbala 'üün: «‑Moloo ma kä 'nununyakli, ɔ 'nu!»
41004010	Jesu tʋŋlɔa' 'lɩ nyüü dɛrɩ nɩ, 'ɔa 'wʋnyɛrɛnyüü nyra nyüüpʋnyüüsɔɔlü nyra nyüülü prɛa' 'ɔmɩ dɛrɩ nya 'betre 'ɔɔn tapönänëlëa ‑gbaa.
41004011	'Ɔnya ‑gbala 'üün: «'Amɔlɔ nɩ, 'ana 'nyü ‑jieroklɩ, 'a jre Nyɔsʋaa 'kamapläa wiili ‑sisiea'. ‑Maa nyüü ‑mülü 'nyɩ 'nyɛrɛa' 'mɩ ‑gba nɩ, wiili kä 'fɩɔ 'n 'paaa', tapönänë 'n 'pala 'üün 'klɩ,
41004012	'sɩrɩ 'i ‑jɩjraa': 'Ü ‑pʋpɔ, ‑maa 'ünyɩ 'jäkä ‑a; 'ü ponyakli, ‑maa 'ünyɩ 'nunu ‑a; 'ü ‑pɩ Nyɔsʋaa ‑nyɛɛ kälɩsie, 'ɔ ‑pɩ 'üa ‑balʋ cere.»
41004013	'Ɔnya ‑gbala 'üün: «'Ama 'nyɩ 'i kʋa' ‑pɩ 'wli ‑a 'nu, ‑asɩ 'anya tapönänë ‑mülüa 'fɩɔ 'wlinu le?
41004014	Jijrili paplanyɔɔ ‑gbaaa' nɩ, nyɔsʋaawii bäsaa.
41004015	I böblöa' 'nyʋfɔ ‑gba nɩ, 'a nyüülü üma 'nua' nyɔsʋaawii dotro ‑bɛ Sataan jöa' 'iin 'üa plɛ ‑gälɩ 'bakalɩ.
41004016	'Asɩ i böblöa' bɩa 'täkëtʋtʋ 'lɩ nɩ, 'a nyüülü üma 'nua' nyɔsʋaawii 'wli dotro ‑bɛ ü 'kplaaa' 'iin dɔrʋsa,
41004017	‑maa 'üa plɛ 'nyɩ 'iin 'kpla ‑a 'kpla 'cɩcasa, 'ünyɩ ‑tʋ wii 'nyügba; 'pɩrɩgälɩ nɩ, üma bä ‑sʋɩ 'lɩ, 'aiɛ üma jrara 'üün 'nyüamlɩ nyɔsʋaawiia ‑gʋ nɩ, 'köklesaplɩɩ 'ü 'wʋä nyɔsʋaawii dɛrɩ.
41004018	I böblöa' nänä 'lɩ nɩ, 'a nyüülü 'nööa' nyɔsʋaawii,
41004019	‑maa 'ü kä plɛ ‑ka bäa' ‑tʋtʋ ‑gälɩa dii dɛrɩ, ü ‑ka fɔlɔa' 'bɩɔ dɛrɩ 'fʋflɛsa, nyra dɛɛnyükäkäkʋ. 'Ii kakla nyɔsʋaawii 'klɩ, 'a 'ia ‑gʋ 'inyɩ 'lɩ ‑a bɩa i tʋ.
41004020	‑Maa i böblöa' 'mʋfa ‑tʋtʋ ‑gälɩ nɩ, 'a nyüülü 'nöa' nyɔsʋaawii 'wli ‑bɛ 'ü toroa' 'iin plɛ. ‑Gö 'döö tʋä ‑glʋ ‑bɛ ‑pʋ (30), ‑mölöö tʋä ‑glʋɩtää (60) ‑bɛ ‑mölöö tʋä ‑glʋɩgböö (100).»
41004021	Jesu nya 'bete 'üün 'sɔɔwʋ: «'Ü ja 'napɛ 'kä 'ü ‑gbreee 'ɛa ‑gälɩ ‑soru 'kä? 'Aiɛ 'kä 'ü pla 'ɛɛn ‑pɔkɩ ‑wälɩ? ‑Maa ‑mää 'napua tii 'wli 'ünyɩ 'sree 'ɛɛn 'kä?
41004022	Diili kä 'fɩɔ ‑sisiea' nya 'wʋcrɛrɛa, ‑bɛ ‑mɛlɛ bäa' 'jöjrüükpü 'lɩ 'mä ‑fälɩ blö.
41004023	‑Moloo ma bä 'nununyɔɔ ɔ ponyakli!»
41004024	Jesu nya ‑gbala 'üün 'sɔɔwʋ: «Wiili 'a poa' 'nyakli, 'ba 'nu 'iin 'wli 'cɩcasa. Dɛɛlɛ 'a nöa' ‑bɛ 'a nyakaa' 'ana ‑mölöö, 'ɛɛ Nyɔsʋa 'mä nʋ 'ɔmä 'amɩ nyaka; 'asɩ 'ɔmä 'ana ni 'wlibɩa.
41004025	'Be nyɔɔlɔ 'klaaa' diijie, Nyɔsʋa nya 'iin 'wlibɩaa; ‑maa nyɔɔlɔ 'nyɩa' dɛɛ 'klaa nɩ, 'ɔnya 'nɩmɩ 'ɔɔn ‑mɛlɛ 'ɔ 'klaaa' kälɩ 'baa.»
41004026	'Ɔnya ‑gbala 'üün 'sɔɔwʋ: «Nyɔsʋaa 'kamaplä ‑beere 'sɩrɩ nyɔɔ ‑gbaa' 'ɔa putu 'lɩ ‑bleeea 'jaju.
41004027	‑Gbia ma ka, 'ɔ 'mʋmɔ o, 'aiɛ 'ɔ tɛkä ‑srɩwlaa o, 'sɩrɩ 'u ‑gaaa' ‑bɛ 'u 'bʋaa' 'ɔnyɩ 'iin jre ‑a jre.
41004028	‑Tʋtʋa 'mlɔɔ 'uu ‑gaala papladɛɛ, 'napɩ ‑kätɩ 'cie, 'kä kpatʋ 'tɔɔ, 'kä 'jaju 'tɔtrɔ 'ua 'wli.
41004029	Uma ‑flɔɔɔ dotro 'lɩkpripaka 'ü nö ‑bɛ 'ü 'böö 'uun, 'ua 'böbötaɩn 'a 'lɩjrä.»
41004030	Jesu ‑nëma 'sɔɔwʋ nɩ: «Dɛplɛɛ a 'mrɛɛ amä Nyɔsʋaa 'kamaplä 'klɩ 'papla le? 'Aiɛ wii 'plɛɛ anya ‑plɩɩ 'ään 'klɩpapla le?
41004031	'Ä ‑beere mutarëdë 'jaju. Mutarëdë 'jaju bä sʋsʋ; 'unya ‑si ‑tʋtʋ ‑gälɩa 'jajua 'fɩɔwʋ.
41004032	‑Maa 'üma pla 'uun nɩ, 'ua ‑gö 'bʋa 'kä 'ä ‑sööö putulɩa 'sʋsʋa tiia 'fɩɔwʋ; 'ä ‑gaaa katë kpakü, 'sɩrɩ nyisie 'mäa' 'äa katëa pɩpɛ 'lɩ 'dëdrëë 'palakalɩ ji.»
41004033	'A 'samaa tapönänë 'kɔkɔmlɛ Jesu nö ‑bɛ 'ɔ 'paa nyɔsʋaawii. 'Sɩrɩ 'ɔmäa' nʋ ‑bɛ 'ümäa' 'nu, 'a 'ia 'saa 'ɔ nö;
41004034	'Ɔ 'nyɩa' wii 'klɩpapla 'ɔ ‑kaaŋlʋ 'üün ‑a ‑gbala. ‑Maa 'üa 'kpɔa ‑tɔrʋpɩɔ 'kä 'ɔ ‑gbala 'ia ‑gba 'ɔa 'wʋnyɛrɛnyüü.
41004035	'Ia ‑srɩ 'doolʋa ‑gbiajrʋ 'lɩ nɩ, Jesu nya ‑gbala 'ɔa 'wʋnyɛrɛnyüü: «A 'pɩ amä 'niea 'pɛ ‑mɩdee ‑gälɩ mi.»
41004036	'Ünya sɔ nyüüa ‑tɔrʋpɩɔ, ‑gɔlʋlʋ kä 'mlɩ Jesu bäa' nɩ, 'ua 'mlɩ 'ɔa 'wʋnyɛrɛnyüü 'jra ‑bɛ 'ü nyra 'ɔɔn 'pɩɛ 'nie. ‑Pasa ‑goli ‑mɩdoo nyra 'ɔɔn mlörölɩ.
41004037	‑Jää 'üü ‑püpö kpakö jrä 'nie 'klɩ, 'niea dakë 'kakla ‑gɔlʋ 'klɩ. 'Nɩ 'kɔkɔmlɛ papa 'ua 'mlɩ, ‑bɛ 'u 'sie 'nɩ 'klɩ.
41004038	'Ia 'taɩn 'lɩ nɩ, Jesua 'mʋgbɛ 'pi ‑gɔlʋa ‑togoklɩ. 'Ɔ 'pie 'ɔa 'wli 'pina ‑gälɩ ‑bɛ 'ɔ 'mʋmɔ. 'Ünya tɛrɛ 'ɔɔn 'kä: «'Kpɩkpɩanyɔɔ! A nëmäa' 'nie 'lɩ järä nɩ, ‑nyɩ 'jä 'iin 'wʋ ‑a?»
41004039	Jesu tɛa' 'kä, 'ɔnya 'nyüglö ‑püpö, 'ɔnya ‑sɔɔrɔ wii 'wʋ 'ɔnya ‑gbala 'nielɛ: «‑Tuuan! 'Nyüglö!» ‑Püpö nya 'nyüglö, 'ia 'fɩɔ nya bä ‑pio.
41004040	'Ɔnya 'bete 'üün: «‑Asɩ 'a nʋ ‑bɛ 'a kä 'saa ŋalɛ le? 'A ‑kaaŋlʋ 'saa Nyɔsʋa plɛtoro?»
41004041	Ŋalɛ 'si 'ɔa 'wʋnyɛrɛnyüü 'klɩ, 'ünya 'betre 'lɩ: «Nyɔɔ ‑glügbö 'plɛɛ kʋ ‑pɩ ‑gbaa 'iin, ‑bɛ ‑fʋflʋ nyra 'nie 'baa 'ɔa wii wii 'wʋ le?»
41005001	'Ünya 'prɛrɛ 'niea 'pɛ ‑mɩdee ‑gälɩ, Gadaranyüüa ‑tʋtʋ ‑gälɩ.
41005002	Jesu 'ciea' ‑gɔlʋ 'lɩ nɩ, ‑jää nyɔɔ 'doo ‑frepasusu bäa' 'lɩ nɩ, ‑jää 'ɔ sɔ 'dasi 'lɩ ‑bɛ 'ɔ 'jrara 'ɔɔn 'klɩ.
41005003	'Dasi 'lɩ nyɔɔlɔ kʋ. Nyɔɔ 'nyɩ 'lɩ ‑a bɩa ɔ kpasa 'ɔɔn ‑a ji 'ɔmä kpasradii 'lɩwlɛ, ‑bakää 'ü nö 'cɩa 'mʋgbɛ;
41005004	'be ‑srɩ ‑mɩdoo 'lɩ nɩ, 'ü 'paa 'ɔa 'dari 'lɩ 'cɩ, 'kä 'ü 'paa 'ɔɔn detukpölɩ, ‑maa 'ɔ ma köklö 'kɩlɩ 'kä 'ɔ ma 'böblö detukpülü ‑tɩa. Nyɔɔ ‑ma 'nyɩ 'ɔɔn mlɩ ‑a bɩa.
41005005	'Kuyi nyra 'dʋgbëa ‑tɔrʋpɩɔ 'ɔ ‑piie 'plɔʋplɔʋ, ‑srɩ ‑bɛ ‑gbia, 'ɔ 'kpöö, ‑bɛ 'ɔ 'babla 'ɔa nyufa 'täkë.
41005006	Jesu 'ciea' ‑gɔlʋ 'lɩ nɩ, 'ɔ ‑ka tʋŋlɔlɩdɛrɩ nyɔɔlɔ nya 'jä 'ɔɔn, 'ɔnya fɔ 'ɔnya ji 'ɔa 'klɔɔtrʋ kotifli 'pa,
41005007	'ɔnya 'kpölɩkä: «Wii 'plɛɛ bä 'nyraa ‑mɔ 'sɔa ‑tɔrʋpɩɔ le, 'Wʋsi Nyɔsʋaa 'Jʋ Jesu? 'N bibie ‑mɩ Nyɔsʋaa 'nyrɩklɩa ‑gʋ, ‑nyɩ nʋ 'mɩ ‑gbi ‑gba!»
41005008	‑Bɛ Jesu ‑ka 'pa ɩ wii: «'Cie nyɔɔlɔ 'lɩ, ‑mɔ ‑taa ‑frepasulu!»
41005009	Jesu nya 'bete nyɔɔlɔ: «‑Asɩ ‑na 'nyrɩ bä le?» 'Iibäa' nyɔɔlɔ nɩ: «Ana ‑sümlökʋa ‑gʋ, 'na 'nyrɩ bä 'Kɔkɔmlɛ.»
41005010	'Ɔ kʋ Jesu 'klɩ ‑bɛ 'ɔ bibie 'ɔɔn, 'ɔnyɩ prɛ ‑sisili 'inyɩ tʋŋlɔ 'lɩ 'üa 'bre dɛrɩ.
41005011	'Ia 'taɩn 'lɩ 'bösaru 'kɔkɔmlɛ bä ɩ ‑plɩɩ 'dʋgba 'wli, u jö ɩ dɛɛ.
41005012	Domüü bibie Jesu ɔ: «Prɛrɛ amɩ 'bösarulu kɔkɔa' ‑nyɛɛ 'lee 'ua ‑tɔrʋpɩɔ, amä 'uun 'lɩcecre.»
41005013	Jesu nya 'nyie. ‑Frepasisi nya 'cie nyɔɔlɔ 'lɩ, 'inya pa 'bösarulu 'lɩ; 'ua 'bösarua ‑diigbööa 'samaa dɛɛa 'fɩɔ (2,000) nya ‑gbugblo 'dʋgba, 'unya böblö 'nie 'lɩ; 'nie nya 'bla 'uun.
41005014	'Bösarulua ‑gbaglaaranyüü nya fɔ 'ünya mi 'iin bätäa nyüü nyra 'kpafë 'wʋa nyüü ‑gbalakalɩ, 'ünya ji wiili nröröa' 'lɩ 'jäkalɩ.
41005015	'Ü 'tɔa' Jesu ‑gba, 'ünya 'jä nyɔɔlɔ domüü ma bäa' 'lɩ, 'ɔ 'sroo 'lɩpadɛɛ ‑bɛ 'ɔ kʋwälɩ, domüü ‑kanyɩ 'ɔɔn 'lɩ ‑a bä; 'ia ŋalɛ nya 'bla 'üün.
41005016	Nyüülü bäa' ‑plɩɩ ‑bɛ 'i nönröa' nɩ, 'üü 'saralɩ ‑mëlëë wiili jräa' nyɔɔlɔ domüü ma bäa' 'lɩ nyra 'bösarulua ‑gä.
41005017	'A ‑plɩɩ 'ü kʋ, 'ünya bibie Jesu ɔ sɔ 'üa 'bre.
41005018	'Ɔ 'jraaa' ‑gɔlʋ 'lɩ nɩ, nyɔɔlɔ bʋbɔsisi ma bäa' 'lɩ nɩ, bibie 'ɔɔn bibie, 'ɔ nyra 'ɔɔn 'mä 'wʋnyɛrɛ.
41005019	Jesu 'nyɩ 'nyie ‑a 'nyie, ‑maa 'ɔ ‑gbala 'ɔɔn: «Mi ‑na ‑nyɛɛ, 'saralɩ ‑na nyüü 'cɩcagbili kä 'fɩɔ 'Pläkänyɔɔ nʋa' ‑mɩ ‑gba, nyra 'sɩrɩ 'ɔ 'jäa' ‑na nyatɛrɩ.»
41005020	Nyɔɔlɔ nya mi, 'jrʋpalä kä 'fɩɔ Jesu ‑fɛɛɛrɛa' 'ɔa 'kläa 'mlɩ nɩ, 'ɔnya 'saralɩ 'ia 'fɩɔ bätë ‑pʋa ‑tʋtʋ ‑gälɩ, 'i 'ü 'daraa' Dekapɔlë. 'Inya kala 'ia nyüüa 'fɩɔ plɛ 'klɩ.
41005021	Jesu nyra 'ɔa 'wʋnyɛrɛnyüü nya nʋ ‑gɔlʋ, 'ünya 'pɩ 'nie. 'I 'ɔ bä ɩ; nyüü 'kɔkɔmlɛ nya trara 'ɔɔn 'klɩ.
41005022	‑Jää juifëa 'sraaplanyukua 'wliklɩanyɔɔ 'doo 'jäa' 'ɔɔn nɩ, 'ɔnya blö 'ɔɔn bei 'wʋ; 'ɔɔ 'ü 'dara Jairusë,
41005023	'ɔnya bibie 'ɔɔn: «'Na 'ŋlëkayria nëmä jä, ji ‑a ‑piie 'ɔɔn klʋgbë ‑gälɩ 'ɔmä 'pʋ 'ɔ ‑pɩ jä!»
41005024	Jesu nyra 'ɔɔn nya mi, ‑bɛ nyüü 'kɔkɔmlɛ prɛ 'ɔɔn dɛrɩ, 'üa ‑sümlökʋa ‑gʋ, 'ü 'kakla 'ɔɔn 'klɩ.
41005025	'Ŋlʋʋ 'doo bä ɩ 'üa ‑tɔrʋpɩɔ ‑toru 'cie 'ɔɔn 'lɩ, 'ia ‑sɩ ‑pʋ ‑sɩ 'sɔɔ.
41005026	'Ɔ kätɛ 'ɔnya 'jä ‑sʋɩ, ‑dɔtë sɩara 'ɔɔn, 'ɔ 'sa 'ɔa käkädiia 'fɩɔ, ‑maa 'ɔnyɩ 'lɩ 'cɩcasa ‑a 'ba; 'lɩklüa 'doo 'ɔa fugba 'paa.
41005027	‑Bɛ 'ɔ 'nua' Jesua 'nyrɩ 'wli nɩ, 'ɔnya ja 'ɔa dɛrɩ nyüüa ‑tɔrʋpɩɔ 'ɔnya ‑fɛ 'ɔa 'lɩpadɛɛ ‑gba.
41005028	‑Jää 'sɩ 'ɔ ‑gbaa' 'ɔa plɛklɩ nɩ: «Ama nya ɩ dɩɛ 'ɔa 'lɩpadii ‑gbafɛ, 'nyaa 'pʋa.» 'A 'ia ‑gʋ 'ɔ ‑fɛ Jesua 'kotu ‑gba.
41005029	'A ‑plɩɩ ‑torulu kʋ dotro 'unya 'nyüglö; 'ɔa 'mʋgbɛ 'jäa' 'ɔa 'jajɛa 'mlɩ nɩ, 'ɔ jresaa 'ɔ 'a 'pʋ.
41005030	Jesu nya jre 'iin dotro 'sɩrɩ 'klü 'ciea' 'ɔɔn 'lɩ. 'Ɔ ‑siea' kälɩ, ‑jria 'ɔ 'bete: «Nyɔɔ 'plɛɛ ‑fɛ 'na 'lɩpadɛɛ ‑gba le?»
41005031	'Iibäa' 'ɔa 'wʋnyɛrɛnyüü nɩ: «‑Jää nyüü 'ü 'kakla ‑mɩ 'klɩ, ‑bɛ ‑beete: ‹Ɔ ‑fɛ 'mɩ ‑gba le?› »
41005032	Jesu ‑gölöa' 'ɔa ‑gba 'ɔ tɩtrɛkä 'ɔmä ɔ nʋa' 'iin 'jä.
41005033	‑Bɛ 'ŋlʋʋlɔ jrea' wiili ‑sia' nɩ, ŋalɛ 'blaa 'ɔɔn ‑bɛ 'ɔ tɩtrɛ, 'ɔnya ji 'ɔɔn bei 'wʋ blö; 'ɔnya ‑gbala 'ɔɔn 'cɩcasaa 'fɩɔ.
41005034	Jesu nya ‑gbala 'ɔɔn: «'Na 'jʋ, ‑na nyɔsʋaplɛtorokʋ 'a ‑mɩ 'pʋɔ, mi, abɩa ‑na fugbaa 'mlɩ flɛrɛ! ‑Wusulu 'blaaa' ‑mɩ nɩ, 'u ‑kanyɩ 'bla ‑mɩ.»
41005035	Jesu ‑ka 'paa ɩ wii ‑bɛ nyüü sɔ 'sraaplanyukua 'wliklɩanyɔɔlɔa ‑gbööli 'ünya ji nyɔɔlɔ ‑gbala: «‑Na 'ŋlëkayria 'a ɔ jä; dɛplɛɛ kä ‑gʋ ‑ka 'yagba 'sɔɔwʋ 'Kpɩkpɩanyɔɔ le?»
41005036	‑Maa Jesu 'nyɩ 'iin 'nyakli dɛrɩ ‑a fa; 'ɔnya ‑gbala 'wliklɩanyɔɔlɔ: «Ŋalɛ 'nyɩ 'bla ‑mɩ, toro Nyɔsʋaa 'doo plɛ!»
41005037	Jesu 'nyɩ 'nyie ‑a 'nyie nyɔɔ 'mä 'ɔɔn ‑gälɩ ‑mɛ, ‑maa Piɛɛrë, Jaakë nyra 'ɔa ‑wlajʋ Jaan, 'ɔ nyra 'üün mi.
41005038	'Ünya 'tɔ 'sraaplanyukua 'wliklɩanyɔɔlɔa ‑gbööli. Jesu nya 'jä nyüülü jia' 'dügböli, 'ü 'wuö ‑bɛ 'ü 'paa 'popowle ‑gböösa.
41005039	'Ɔnya pa 'ɔnya ‑gbala 'üün: «Dɛplɛɛ kä 'dugua ‑yrɛ 'a nö 'saa 'a trara le? 'Ŋlëkayrialɔ 'nyɩ jä ‑a jä, 'mʋmɔ 'ɔ 'mʋmɔ!»
41005040	Ü ‑gölöa' srörö 'ü srörö 'ɔmɩ. 'Ɔ bea' nyüülüa 'fɩɔ ‑fälɩ nɩ, 'ɔɔ, 'ŋlëkayrialɔa tʋ, 'ɔa 'yio, nyra nyüülü jaraa' 'ɔɔn, 'ünya pa ‑tɛ 'lɩ 'jʋlɔ bäa'.
41005041	'Ɔ dɔrɔa' 'jʋlɔa 'darʋ 'wʋ, 'ɔnya ‑gbala 'ɔɔn: «Talita kumi!» 'Ia ‑gba bä: «'Ŋlëkayria, 'mɔɔ ‑gbala ‑mɩ, sɔwʋ!»
41005042	'Köklesaplɩɩ 'wʋ 'ŋlëkayrialɔ sɔ, ‑bɛ 'ɔ 'nyɛnyɛ kä. 'Ɔa ‑sɩ ‑pʋ ‑sɩ 'sɔɔ. 'I prɛ 'üa ‑gälɩa 'ku.
41005043	'Ɔnya blöplɛ 'ɔnya ‑gbala 'üün, 'sɩrɩ 'ü ‑pɩa' 'iin nyɔɔ 'doo ‑gbala. 'Ɔnya ‑gbala 'üün ü ‑nyɩ 'ŋlëkayrialɔ jijrɛ 'ɔmä dɛɛji.
41006001	'Ɔnya sɔ 'lɩ, 'ɔɔ ‑bɛ 'ɔa 'wʋnyɛrɛnyüü nya mi bätälä kä 'mlɩ 'ɔ 'bʋalaa'.
41006002	‑Fʋflʋpasrɩ 'lɩ nɩ, 'ɔ ‑tʋ 'lɩ 'kpɩkpɩakʋ 'sraaplanyüköli. Nyüülü poa' 'ɔɔn 'nyakli nɩ, 'kɔkɔmlɛa plɛ 'klɩ kala, ‑jää 'sɩ 'ü ‑gbaaa' nɩ: «‑A 'plɛɛ ‑taa në nyɔɔlɔ 'ba 'ia ni le? ‑A 'plɛɛ 'ɔ 'ba 'sama 'lɩgaglakʋ nyra ‑saragbili 'ɔ nöa' le!
41006003	‑Mää Mariia nyɩbɛjʋlɔ bäa' 'kamëdɛ, ‑mɔ ‑a? ‑Mää Jaakë, Josɛɛsë, Judë nyra Simɔɔɩɩa nɔ ‑wlajʋlɔ ‑a? ‑Mää ‑mɔlɔ kä ‑wlayörü a nyra 'üün kʋa' bätä ‑a!» 'A 'ia 'fɩɔlʋa ‑gʋ 'ünyɩ 'ba 'ɔa mlɩa wii nyɔɔ 'wʋ ‑a.
41006004	Jesu nya ‑gbala 'üün ‑maa: «‑Pɩɔ o ‑pɩɔ nyɔsʋaamlɩpalanyɔɔ ‑sröröa' 'ü 'dara 'ɔɔn nyɔɔ; ‑maa 'ɔa 'brea nyüü, 'ɔa ‑gböölia nyüü nyra 'ɔa nyükölia nyüü, 'üa 'doo 'üü 'nyɩ 'dara 'ɔɔn nyɔɔ.»
41006005	'Ia ‑gʋ 'ɔnyɩ 'lɩ ‑saragbi ‑a nrörö ‑bɛ 'asɩɛ 'ɔ 'pie ‑wusublanyüü ‑mölöö 'dari ‑gälɩ 'ɔnya 'pʋɔ 'üün.
41006006	'Ünyɩ 'ɔɔn plɛ ‑a toro; 'i 'kala 'ɔɔn plɛklɩ. 'Ɔnya ‑gblaara bätëlë kɔkɔa' 'lɩ ‑gba, ‑bɛ 'ɔ 'kpɩa.
41006007	Jesu nya we nyüüpʋnyüüsɔɔlü, 'ɔnya blɔ 'üün 'sɔɔrɔsɔɔ, 'ɔnya ‑nyɛnyɛ 'üün ‑gälɩkamladɛɛ 'ümä ‑frepasisi 'klü ‑gälɩ kälä.
41006008	'Ɔnya ‑gbala 'üün ünyɩ fa dɛɛ, ima 'nyɩ sɩsɛ ‑a bä. 'Ünyɩ fa jijrɛ, 'ünyɩ fa sakɔsʋ, 'ünyɩ 'pa 'üa keiwaa 'mlɩ mölii,
41006009	'Ünyɩ fa 'koti 'sɔɔ, ‑maa 'ü pa 'siilɩ.
41006010	Jesu nya ‑gbala 'üün: «Nyuku o, nyuku kä ‑wälɩ nyüü nëmäa' 'amɩ pla nɩ, 'ii 'ba kʋ kʋ, 'kä 'ana mimitaɩn jräwli.
41006011	‑Pɩɔ o ‑pɩɔ 'a nëmäa' 'tɔ 'ia nyüü ma 'nyɩ 'amɩ nyuku ‑a ‑nyɩ, ‑bɛ üma 'nyɩ po 'amɩ 'nyakli ‑a nɩ, 'ba sɔ 'lɩ, 'kä 'a ‑gbɔplɔ 'lɩ 'ana böklölia ‑tʋtʋ, 'ii 'mä 'üün ‑gbala 'sɩrɩ 'üa nʋnʋgbi 'nyɩa' 'na. 'Cɩcasa 'n ‑gbala 'amɩ, jrüülü kä 'mlɩ Nyɔsʋa 'mäa' ‑gä ‑tʋ nɩ, Sodɔɔmë nyra Gomɔɔrëbätäa ‑gä ‑nëmä dɛɛ ‑a bä 'kä 'ia në bätäläa ‑gʋ.»
41006012	Nyüüpʋnyüüsɔɔlü ‑gbala nyüü, ü 'cici 'üa bobowli 'ümä nyɔsʋaawii 'klɩ 'nyiere. 'Asɩ ü ‑gbala nyüü ‑bɛ 'ü ‑piie.
41006013	‑Bɛ 'ü prɛ domüü 'kɔkɔmlɛ, 'ü 'paa ‑wusublanyüü 'kɔkɔmlɛ 'kpɩ 'wʋ, ‑bɛ 'ü 'pʋɔ 'üün.
41006014	'Kɩɩlɔ 'ü 'daraa' Erɔɔdë, 'ɔ 'nua' Jesua 'nyrɩ mimikʋ 'wli nɩ, 'iibä: «Jaan Batiisë bäsaa, 'kuaabre 'ɔ sɔa' 'ia 'klü 'ɔ 'klaa ‑bɛ 'ɔ nö ‑saragbi!»
41006015	‑Mölöö nö: «Elii bäsaa.» ‑Bɛ ‑mölöö nö: «Nyɔsʋaamlɩpalanyɔɔ bäsaa; 'ɔ ‑beere Nyɔsʋaamlɩpalanyüülü ‑kätɩ ji käa' 'üa ‑tɔrʋpɩɔa nyɔɔ 'doo.»
41006016	Erɔɔdë 'nua' 'ia 'fɩɔ 'wli nɩ, 'iibä: «Jaanlɔ kä 'wli 'n 'böa' 'lɩ, 'ɔɔ sɔ 'kuaabre!»
41006017	Jaan ‑ka bä käa' 'lɩ nɩ, Erɔɔdë 'ɔɔ 'pa kä 'ɔɔn 'cɩ 'ɔnya 'pa 'ɔɔn ‑jie 'lɩ, Erɔɔdëa ‑wlajʋ Filipëa 'ŋlʋʋ Erɔdiadëa ‑gʋ. 'Ŋlʋʋlɔ nɩ, 'ɔɔ Erɔɔdë ma kä:
41006018	«‑Nyɩ kä ‑a kä ‑mä ‑na ‑wlajʋa 'ŋlʋʋ ‑na 'ŋlʋʋ 'lɩnrörö.» 'A wiili Jaan ma ‑gbala Erɔɔdë.
41006019	'Ia ‑gʋ Erɔdiadë 'pa Jaan a 'crɛ 'mlɩ, ‑bɛ 'ɔ 'bata ɔ 'bla 'ɔɔn, ‑maa 'ɔnyɩ 'lɩ ‑a bɩa.
41006020	Erɔɔdë jre 'iin 'sɩrɩ Jaan bäa' 'klɩgänyɔɔ, 'sɩrɩ 'ɔ bäa' 'nɩmɩ 'nyünanyɔɔ, 'ia ‑gʋ 'ɔ ma ‑träärälɩ Jaan ‑bɛ 'ɔnyɩ 'bata 'bata ‑a wii 'mä Jaan ‑gälɩjrä. Erɔɔdë ma po 'ɔɔn 'nyakli nɩ, 'ɔa plɛ 'cakla 'lɩ, ‑maa 'asɩɛ 'ɔ ma ‑wa 'ɔa 'nyaklipopokʋ.
41006021	'Inya kä 'taɩn 'doo, 'i bä kä Erɔɔdëa 'klɩbreresrɩ, 'taɩnlɩ kä 'mlɩ 'ü ‑gu käa' 'ɔɔn. 'Ɔnya tupo kä 'ɔa tagbü, 'sʋgɩaa 'kamanyüü nyra Galileea 'lɩträäränyüüa 'fɩɔ.
41006022	Erɔdiadëa 'ŋlëkayria nya pa 'ɔnya yɛ. 'Ɔa yɛyɛbei kä Erɔɔdë nyra 'ɔa tuponyüü 'tʋ. 'Kɩɩ nya ‑gbala kɔklʋayrialɔ: «Dɛɛlɛ ‑baataa', ‑ga 'ɛmɩ 'nyrʋ 'mä ‑mɩ 'ɛɛn ‑nyɩ.»
41006023	'Ɔ 'sɔrɩ 'ɔnya ‑gbala 'ŋlëkayrialɔ: «Dɛɛlɛ ‑nëmäa' 'nyrʋga 'nyaa 'ɛɛn ‑mɩ ‑nyɩa, ‑bakää 'i bä 'plälä 'n ‑gbaaa' 'mäklɩ, 'äa 'pɛ ‑mɩdee.»
41006024	Kɔklʋayrialɔ 'ciea' 'ɔnya 'bete 'ɔa 'yio: «Dɛplɛɛ 'nëmä 'nyrʋga le?» 'Iibäa' 'ɔa 'yio nɩ: «'Daa, Jaan Batiisëa 'wli ‑baata.»
41006025	'Köklesaplɩɩ 'kɩɩa ‑nyɛɛ 'ɔ 'blöödɛrɩ 'ɔnya ‑gbala 'ɔɔn: «'N 'bata 'köklesaplɩɩ Jaan Batiisëa 'wli ‑pöööa 'mlɩ.»
41006026	'I pa 'kɩɩ ‑gba, ‑maa 'be tuponyüüa 'fɩɔa 'klɩ 'ɔnya 'pa kä wiili, 'üa ‑gʋ, 'ɔnyɩ 'lɩ ‑a bɩa ɔ blara 'ŋlëkayrialɔ 'klɩ.
41006027	'A ‑plɩɩ 'ɔ kʋ dotro 'ɔnya blɔ 'sʋgɩanyɔɔ 'doo, ɔ mi ɔ ja 'ɔɔn Jaan Batiisëa 'wli. 'A ‑nyɛɛ ‑jienyüköli nyɔɔlɔ 'bölö 'iin.
41006028	'Ɔnya 'pa Jaan a 'wli ‑pööö 'lɩ 'ɔnya ja 'iin, 'ɔnya ‑nyɩ 'iin 'ŋlëkayrialɔ, 'ŋlëkayria nya ‑nyɩ 'iin 'ɔa 'yio.
41006029	Jaan a 'wʋnyɛrɛnyüü 'nua' 'iin 'wli nɩ, 'ünya fa 'ɔa jäjäa nɔ 'ünya 'pie 'ɔɔn 'kuyu 'lɩ.
41006030	Apotrëlü Jesu blɔ käa' nya trara 'ɔɔn 'klɩ ‑bɛ 'ü 'saa 'ɔɔn ‑gogo, wiili kä 'fɩɔ 'ü nʋa' nyra 'ii kä 'fɩɔ 'ü 'kpɩaa' nyüü.
41006031	'Ü 'nɩ jä 'taɩn ‑a 'ümä dɛɛji, nyüülü jöa' ü möa' 'üa ‑gʋ; Jesu nya ‑gbala 'üün: «'Ba ji amä 'klɩbere ‑aaga 'lɩ, 'amä ‑fʋflʋ 'pa jie.»
41006032	'Ünya 'jra ‑gɔlʋ 'lɩ 'ünya mi ‑aaga 'lɩ 'ünya bereklɩ.
41006033	Nyüü 'jä 'üa mimidɛɛ; 'kɔkɔmlɛ ‑tʋ 'üün 'nyü ‑gba. Nyüü sɔsɔ bätëa 'mlɩ 'ünya fa bei 'ünya 'bösrö 'üün ‑aaga 'lɩ.
41006034	Jesu 'mä ‑gɔlʋ 'lɩ 'ciekalɩ mi nɩ, nyüü 'kɔkɔmlɛa ‑jria 'ɔ 'jä, 'üa nyatɛrɩ nya ‑sie 'ɔɔn 'wli. 'Ü ‑beere ‑bablëëlë 'nyɩa' ‑gbanyɛrɛnyɔɔ kä. 'A ‑plɩɩ 'ɔ 'bala 'üa wii 'kɔkɔmlɛa 'kpɩkpɩakʋ.
41006035	‑Bɛ 'taɩn ‑söööa' nɩ, Jesua 'wʋnyɛrɛnyüü nya jijrö 'ɔɔn ‑gba 'ünya ‑gbala 'ɔɔn: «‑Plɩɩlɩ a bäa' nɩ, ‑aaga 'lɩ bäsaa; ‑bɛ 'taɩn 'a ‑si!
41006036	'Cɛrɛ 'üün ‑wälɩ, 'ümä bätë nyra 'kpafëlë bäa' ‑pɩklɩa 'mlɩ mi 'ümä 'üa jijri ‑su, 'be 'ünyɩ jijri ‑a kä 'ümä dɛɛji.»
41006037	'Ɔnya ‑gbala 'üün: «'Amɔ, 'ba ‑nyɩ 'üün jijri.» 'Iibäa' 'üün nɩ: «‑Yaa! ‑Bakää anyɩ ‑su deniea ‑glʋɩsɔɔa 'flɔɔ, 'kä 'unya 'üün mlɩ bɩaa?»
41006038	Jesu nya 'bete 'üün: «'Flɔɔbü ‑srüplɛɛ 'a 'klaa le?» 'Ü tɛa' 'lɩ, 'iibä: «'Flɔɔbü ‑gböö nyra ‑srü 'sɔɔ.»
41006039	Jesu nya ‑gbala 'üün ü 'sesre nyüü 'klɩkä, 'kä ü ‑gbala 'üün ü kɔkɔ 'sipi ‑gälɩ.
41006040	'Ünya 'sesre nyüülü 'klɩkä, 'ünya kɔkɔwälɩ. 'Üa ‑glügbö ‑mölöö bä ‑glʋɩgböö (100), ‑mölöö bä ‑glʋɩsɔɔ ‑bɛ ‑pʋ (50).
41006041	Jesu nya dɔrɔ 'flɔɔbü ‑gböö nyra ‑srü 'sɔɔlü 'wʋ, 'ɔnya 'jrara cɛ 'nyü 'kä, 'ɔnya 'trɛɛ Nyɔsʋa. 'Ɔ bɩaa' Nyɔsʋa 'tɛtrɛɛkʋ nɩ, 'ɔnya 'böblö 'flɔɔ nyra ‑srülü ‑tɩa, 'ɔnya ‑nyɩ 'iin 'ɔa 'wʋnyɛrɛnyüü 'ümä 'iin nyüülü 'lɩ ‑päälä.
41006042	'Üa 'fɩɔ nya jidɛɛ 'ünya dö.
41006043	'Ü ‑nyɩglaa' ‑srü nyra 'flɔɔ klüülü tɩɔa' 'lɩ 'kä nɩ, 'ü 'sie dɔgbɩ ‑pʋ ‑bɛ 'sɔɔ.
41006044	Nyüülü jia' jijrili 'üa nyɩberüa ‑diipʋ ‑diisɔɔ ‑glʋɩpʋ (5,000).
41006045	'Ia 'fɩɔ ‑sia dotro Jesu nya ‑gbala 'ɔa 'wʋnyɛrɛnyüü, ü 'jra ‑gɔlʋ 'lɩ, ü ‑ta 'nyʋfɔ ü mi 'nie dɛrɩ, bätälä 'ü 'daraa' Bɛtësaidaa 'mlɩ, ‑bɛ 'ɔmä nyüülü ‑gbala 'ümä 'üa ‑nyɛɛ mömö.
41006046	'Ü 'dɛrɩa' 'ɔɔn 'lɩ, 'ɔnya 'jra 'dʋgba 'wli 'ɔnya mi Nyɔsʋa bibie.
41006047	‑Gbia kakla 'klɩ ä jö, ‑gɔlʋ 'a 'niea ‑tɔrʋpɩɔ 'tɔ, ‑bɛ Jesua 'doo bä 'nie 'mäklɩ 'dʋgbalä 'wli.
41006048	‑Srɩkägbalawlaa, 'jöjrüükpü ‑ka pa; Jesu 'jäa' 'ɔa 'wʋnyɛrɛnyüü 'wʋ 'lee nɩ, 'üa 'dudukʋa ‑gʋ sɩa; ‑fʋflʋ 'jrara 'üün 'klɩ. Jesu nya 'nyɛrɛ 'nie 'klɩ, 'ɔnya mi 'üa 'pɛ 'lɩ, 'ɔmä ɩ 'üün ‑gbasi ‑o nɩ,
41006049	'ü 'jäa' 'ɔɔn ‑bɛ 'ɔ 'nyɛrɛa' 'nie 'klɩ nɩ, 'ünya 'kpö, 'üa plɛɛ papadɛɛ.
41006050	'Üa 'fɩɔ 'jäa' 'ɔɔn, 'üa 'fɩɔ tɩtrɛ ŋalɛa ‑gʋ. 'A ‑plɩɩ Jesu kʋ dotro, 'ɔnya ‑gbala 'üün: «'Ba 'pa plɛ 'mlɩ, ŋalɛ 'nyɩ 'bla 'amɩ, 'mɔɔ bäsaa.»
41006051	'Ɔnya 'jra 'üa ‑gɔlʋ 'lɩ, ‑fʋflʋ nya 'nyüglö. 'I kala 'üün plɛklɩ ‑gböösa,
41006052	‑bɛ 'ünyɩa' bobokʋ kä nɩ, 'flɔɔa ‑saragbili Jesu nʋa', 'ünyɩ 'ia ‑gbaa 'wli ‑a 'nu.
41006053	Jesu nyra 'ɔa 'wʋnyɛrɛnyüü 'pɩa' 'nie nɩ, Genesarɛtëa ‑tʋtʋ ‑gälɩ 'ü 'nyüglö.
41006054	'Ü 'ciea' ‑gɔlʋ 'lɩ nɩ, 'ia nyüü ‑tʋ Jesu 'nyügba,
41006055	'ü ‑gbaala 'ia ‑tʋtʋa 'fɩɔ ‑gälɩ 'kä, 'ü 'pepe ‑wusublanyüü ‑gbituu ‑gälɩ, ‑bɛ 'ü fafa 'ɔmɩ 'üün ‑pɩɔ o ‑pɩɔ 'ɔ bäa'.
41006056	‑Pɩɔ o ‑pɩɔ 'ɔ 'tɔɔa', ‑kä bätëa 'mlɩ, bätë kpaküa 'mlɩ, ‑kä 'kpafëa 'mlɩ, 'ü 'pepe ‑wusublanyüü ‑saplɛ 'lɩ, ‑bɛ 'ü bibie 'ɔɔn: «'Cɛrɛ 'üün ‑wälɩ ü ‑fɛ ‑na 'lɩpadɛɛa 'mäklɩ ‑gba.» Nyüülü kä 'fɩɔ ‑fɛɛɛa' 'ɔɔn ‑gba nɩ, 'ü 'pʋɔ.
41007001	Farisinyüü nyra ‑dɔkpɩanyüü 'doorodoo nya sɔ Jerusalɛɛmë 'ünya ji Jesu 'jä.
41007002	'Ü ‑tʋ Jesua 'wʋnyɛrɛnyüü ‑mülü 'nyügba ünyɩa' ‑gbafuto ‑bɛ 'ü jöa' dɛɛ. 'Ia ‑gbaa bä 'ünyɩ 'üa 'bisa wlu ‑a su. ‑Bɛ 'ü nɩnɩa ‑balʋ 'ü nö.
41007003	'Palɩ Farisinyüü ‑a ‑paalɩ Juifë ‑mülüa 'fɩɔ, 'ü ‑träärälɩ 'üa tʋɩɩa 'taɩn 'lɩa wii: üma 'nyɩ 'üa 'bisa wlu ‑gba ‑a ‑futo, 'ünyɩ jidɛɛ ‑a.
41007004	Üma sɔ 'makatɩ 'klɩ üma ji nɩ, 'ü ‑futogba 'fɩɔwʋ 'kä 'ü jödɛɛ. 'Üa 'brea ‑dɔ 'kɔkɔmlɛ ‑moloo ‑ka bälɩ; 'plëë kä 'üa në 'lɩkpëtäkʋ, 'lɩmlaradii kä 'ia në 'lɩkpëtäkʋ, 'plëtë kä 'üa nü 'lɩkpëtäkʋ.
41007005	'Ia ‑gʋ Farisinyüü nyra ‑dɔkpɩanyüü 'bete 'ɔɔn: «Wii 'plɛɛ kä ‑gʋ ‑na 'wʋnyɛrɛnyüü 'nyɩ ‑träärälɩ ana tʋɩɩa ‑dɔ le? Wii 'plɛɛ kä ‑gʋ 'üa wlu pa ‑fre ‑bɛ 'ü jödɛɛ le?»
41007006	'Iibäa' Jesu nɩ: «‑Glagälɩsrörönyüü! Wiili Esaii tɩ käa' ‑srɩ dɛrɩ 'ɔ 'paa 'ana ‑gʋ, 'ɔ kä kä ‑gä. 'Asɩ 'i ‑jɩjra: Mlɩa 'doo ‑glügbölä kʋa' ‑pɩ ‑träärälɩ 'mɩ; ‑maa 'üa polu tʋŋlɔ 'mɩ 'lɩdɛrɩ.
41007007	'Fʋflɛsa 'ü ‑pʋpʋa 'mɩ, 'üa 'brea ‑dɔ 'üa 'mlɔɔ 'paa' 'lɩ 'uu 'ü 'kpɩa nyüü.
41007008	'A ‑plɩɩ 'a tɩɛ Nyɔsʋaa ‑dɔ ‑bɛ 'a ‑träärälɩ nyüüa në 'brea ‑dɔ. 'Plëë nyra 'lɩmlaradii kä 'üa në 'lɩkpëtäkʋ, ‑bɛ 'a 'samaa bʋbɔgbi 'kɔkɔmlɛ 'a nö.»
41007009	'Ɔnya ‑gbala 'üün 'sɔɔwʋ: «'A ‑sɔɔrɔwʋ, Nyɔsʋaa ‑dɔ 'a 'baa ‑plɩɩ 'amä ‑gʋ 'lɩ 'ana 'brea ‑dɔ ‑träärä!
41007010	‑Bɛ ‑jää 'sɩ Moisë ‑gbaa' nɩ: ‹ ‑Träärälɩ ‑na tʋ nyra ‑na 'yio,› ‑bɛ 'sɔɔwʋ nɩ: ‹ Nyɔɔlɔ nëmäa' 'ɔa tʋ, 'aiɛ 'ɔa 'yio bʋbɔ 'mä dɛrɩ fa nɩ, 'ɔ bä jäjänyɔɔ.›
41007011	‑Maa 'a nɩnɩa: ‹Nyɔɔ ma ‑gbala 'ɔa tʋ 'aiɛ 'ɔa 'yio ‑maa: Dɛɛlɛ 'nëmä ɩa' ‑mɩ ‑nyɩ, kɔrëban bäsaa, 'i 'na. 'Ia ‑gbaa bä 'nyaa 'iin Nyɔsʋa ‑nyɩ.›
41007012	'Sɩrɩ 'a nöa' nyüüa 'klü 'a 'jrara, 'ü ‑ka ‑pɩ 'üa 'yio, 'aiɛ 'ɔa tʋ ‑gbaji.
41007013	Nyɔsʋawii 'a ‑pi 'lɩ; 'a ‑tʋʋä 'ana 'brea ‑dɔ. 'A 'samaa bʋbɔgbi 'kɔkɔmlɛ 'a nö.»
41007014	'I ‑sia' nɩ, Jesu nya we ‑jriaa 'fɩɔ, 'ɔnya ‑gbala 'üün: «'Ana 'fɩɔ 'ba po 'mɩ 'nyakli, 'ba 'nu 'mɩ 'wli!
41007015	Dɛɛlɛ möa' nyɔɔa mlɩ, ‑mää 'ɛɛ 'nyɩ pla 'ɔɔn ‑fre 'lɩ. ‑Maa ɛ jaa' 'ɔa mlɩ, 'ɛɛ pla 'ɔɔn ‑fre 'lɩ.
41007016	‑Moloo ma bä 'nununyɔɔ, 'ɔnya 'nua.»
41007017	Jesu sɔa' ‑jria 'lɩ ‑bɛ 'ɔ mia' ‑gbööli nɩ, 'ɔa 'wʋnyɛrɛnyüü nya 'bete 'ɔɔn: «Wiili ‑paaplaa' 'klɩ, 'ia ‑gba le?»
41007018	'Ɔnya ‑gbala 'üün: «'Ana 'mʋgbɛ ‑kaaŋlʋ 'saa 'lɩgla? 'Anyɩ 'saa ‑a jre 'sɩrɩ dɛɛlɛ sɔa' ‑fälɩ ɛ möa' nyɔɔa 'mlɩ, ‑mää 'ɛɛ 'nyɩ pla 'ɔɔn ‑fre?
41007019	Dɛɛlɛ nyɔɔ jöa', ‑mää 'ɔa plɛa 'mlɩ 'ɛnyɩ mi, 'ɔa 'mlɩ 'ɛ 'cere, 'kä 'ɔ mö 'ɛɛ 'klʋɛɛ tɩ.» ‑Gbala 'ɔ ‑gbala 'üün 'sɩrɩ jijria 'fɩɔ bäa' jijisa.
41007020	'Ɔ ‑nëma nɩ: «‑Mɩlɩ plaa' nyɔɔ ‑fre 'lɩ nɩ, 'a ‑mɩlɩ 'ciea' 'ɔa mlɩ.
41007021	Nyɔɔa plɛklɩ 'ii ‑balʋwiia bobokʋ sɔ: bätësa, ‑sagbili Nyɔsʋa 'nyɩ 'bataa', nyüübablakʋ,
41007022	'jejiekʋ, tɛkäkäkʋ, plɛbʋbɔkʋ, yrʋkäkäkʋ, mlüüjrarakʋ, dɛɛnyükäkäkʋ, 'nyrɩbʋblɔkʋ, ‑tɔklʋbɔtɔkʋ, nyɔkɔgbia nʋnʋkʋ.
41007023	'Ia bʋbɔgbilia 'fɩɔ plɛ 'klɩ 'i sɔ; 'a 'ii pla nyɔɔ ‑fre 'lɩ.»
41007024	'I ‑sia' nɩ, Tiirë nyra Sidɔɔn a ‑tʋtʋ ‑gälɩ Jesu mi. 'Ɔ mia', nyüköli 'ɔ kʋ, 'ɔnyɩ 'bata 'bata ‑a nyɔɔ 'mä 'ɔɔn 'jä. ‑Maa 'ü 'jä 'ɔɔn.
41007025	'Be 'ŋlʋʋ 'dooa 'ŋlëkayria ‑frepasusu bäa' 'lɩ nɩ, 'ɔ 'nua' 'ɔa 'nyrɩ 'wli nɩ, 'ɔnya ji 'ɔɔn bei 'wʋ blö.
41007026	'Ŋlʋʋlɔ bä grɛɛkëŋlʋʋ, Sirofenisia 'bre 'ɔ sɔ. ‑Bɛ 'ɔ bibie Jesu, 'ɔ prɛ domoolɔ bäa' 'ɔa 'jʋlɔ ‑gälɩ.
41007027	‑Jää 'sɩ 'ɔ ‑gbalaa' 'ɔɔn nɩ: «Sɔ ‑kätɩ 'jüjie ‑gba ü dö; nyɔɔ 'mä 'jüjiea jijrɛ 'wʋdɔrɔ, 'ɔmä 'ɛɛn ‑fäjie ‑nyɩ nɩ, 'inyɩ 'na ‑a 'na.»
41007028	'Iibäa' 'ŋlʋʋlɔ nɩ: «'Cɩcasa bäsaa 'Pläkänyɔɔ, ‑maa ‑fäjielë bäa' 'töwlö ‑wälɩ nɩ, 'taɩn 'lɩ 'jüjie jöa' dɛɛ, 'a ‑fäjielë 'üü jö ‑mɩlɩ böblöa'.»
41007029	‑Jää 'sɩ Jesu ‑gbala 'ɔɔn nɩ: «Mi! ‑Na 'papawiia ‑gʋ domoo 'a ‑na 'jʋ 'lɩ ‑gälɩ sɔ.»
41007030	'Ŋlʋʋlɔ mia', ‑bɛ 'ɔ paa' 'ɔa nyüköli nɩ, 'ɔ jrä 'ɔa 'jʋ ‑pɔkɩ ‑gälɩ. Domoo nya 'ɔɔn 'lɩ ‑gälɩ sɔ.
41007031	Jesu sɔa' Tiirë nyra Sidɔɔn a ‑tʋtʋ ‑gälɩ, ‑bɛ 'ɔ möa' 'nielɛ 'ü 'daraa' Galilee 'äa 'pɛlɩ nɩ, Dekapɔlë 'ɔ ‑gölɩ.
41007032	Nyüü nya ja 'ɔɔn 'susunyɔɔ 'doo ɔ kä wiipapakʋ klaa' 'lɩ, ‑bɛ 'ü bibie Jesu ɔ 'pie nyɔɔlɔ klʋgba ‑gälɩ.
41007033	'Ɔ 'kplaa' nyɔɔlɔ, 'ünya tʋŋlɔlɩ ‑jria dɛrɩ. 'Ɔ plaa' 'ɔa 'nyakli 'lɩ wlu nɩ, 'ɔnya 'ku nyɔɔlɔa mɛ ‑tatʋ.
41007034	'Ɔnya 'jrara cɛ 'nyükä, 'ɔ ‑gblɔɔa' ‑fʋflʋ kä, 'iibä: «Efata!» 'Ia ‑gba bä: «'Ba ‑jieroklɩ!»
41007035	'A ‑plɩɩ nyɔɔlɔ kʋ dotro 'ɔnya 'nu, 'ɔnya 'pawii 'cɩcasa.
41007036	Jesu nya ‑gbala 'üün: «'Anyɩ ‑gbala 'iin nyɔɔ.» ‑Plɩɩ 'lɩ ‑mɔmɔɔ 'ɔ ‑gbala 'üün 'ünyɩ ‑gbala 'iin nyɔɔ nɩ, 'a ‑plɩɩ 'ü 'saralɩ 'iin nyüü ‑gböösa.
41007037	Dɛɛlɛ 'lɩ 'i kala 'üün plɛ 'klɩ nɩ, 'a ‑plɩɩ 'ü kʋ ‑bɛ 'ü nö: «Diili kä 'fɩɔ 'ɔ nöa', 'i 'na. 'Ɔ 'pʋɔ 'susunyüü nyra nyüülü kä wiipapakʋ klaa' 'lɩ.»
41008001	'A 'ia 'taɩn 'lɩ nɩ, nyüüa ‑jria kpakö nya trara 'sɔɔwʋ. ‑Bɛ jijrɛ 'nyɩa' 'lɩbä nɩ, Jesu nya we 'ɔa 'wʋnyɛrɛnyüü 'ɔnya ‑gbala 'üün:
41008002	«Nyüülü kʋa' ‑pɩ kä 'mɩ nyatɛrɩ 'wʋ, 'nyraa 'üün kʋa' ‑wälɩ 'ia jrüü tää ‑bɛ 'ünyɩ jijrɛ ‑a 'klaa 'ümä dɛɛji.
41008003	Ama 'nyɩ 'üün jijrɛ ‑a ‑nyɩ ‑bɛ ama 'daa ü 'blöö 'üa ‑nyɛɛ dɛrɩ nɩ, ü ‑nëmä 'nyʋfɔ mlɩ ‑a bɩa, 'be 'kɔkɔmlɛ sɔ tʋŋlɔ ‑pɩɔ.»
41008004	'Iibäa' 'ɔa 'wʋnyɛrɛnyüü nɩ: «‑Taa ‑aagalä kä 'mlɩ a bäa' ‑plɩɩ, ‑a 'plɛɛ amä jijrɛ 'järä amä 'üa 'fɩɔ 'klɩfini le?»
41008005	Jesu 'bete 'üün: «'Flɔɔbü ‑srüplɛɛ 'a 'klaa le?» 'Iibä: «A 'klaa 'flɔɔbü ‑uunsɔɔ.»
41008006	'Ɔnya ‑gbala nyüülüa 'fɩɔ 'ü 'wawlakä. 'Ɔnya dɔrɔ 'flɔɔbü ‑uunsɔɔlʋ 'wʋ, 'ɔ bɩaa' Nyɔsʋa 'tɛtrɛɛkʋ 'ɔnya 'böblö 'uun ‑tɩa 'ɔnya ‑nyɩ 'uun 'ɔa 'wʋnyɛrɛnyüü 'ümä 'uun ‑jria 'lɩ ‑päälä. 'Ünya ‑päälä 'uun ‑jria 'lɩ.
41008007	'Ü 'klaa ɩ bɩa ‑srü jie kälɩ, 'ɔ 'trɛɛa' Nyɔsʋa, 'ɔnya ‑gbala 'ɔa 'wʋnyɛrɛnyüü: «'Ba ‑pä 'üün bɩa.»
41008008	'Ü jidɛɛ jiji 'ünya dö; jijrili tɩɔa' 'lɩ 'sie ‑kätë ‑uunsɔɔ.
41008009	Ü jia' jijrili 'ü 'mrɛɛ ü jrä nyüüa ‑diipʋ (4,000). 'I 'wlaraa' Jesu nya ‑gbala 'üün ü mömö 'üa ‑nyɛɛ.
41008010	Dotro, ‑gɔlʋ 'lɩ 'ɔ 'jra 'ɔɔ ‑bɛ 'ɔa 'wʋnyɛrɛnyüü nya mi Dalëmanutaa ‑tʋtʋ ‑gälɩ.
41008011	Farisinyüü jia' nɩ, 'üü ‑bɛ Jesu ‑tʋ 'lɩ wiia 'lɩkʋɛɛkrʋɛɛkʋ. 'Ümä ‑gʋ 'ɔɔn bɔʋdɛrɩ 'pa, 'iibä: «Nʋ ‑saragbia tie amä 'iin 'jä.»
41008012	Jesu nya ‑gblɔɔ ‑fʋflʋ 'kä, 'iibä: «Dɛplɛɛ kä ‑gʋ ‑taa nyüüglügbölä kʋa' ‑pɩ 'bata ‑saragbia tie le? 'Cɩcasa 'n ‑gbala 'amɩ ‑saragbi ‑nëmä ‑taa nyüüglügböläa 'klʋɩ ‑a nrörö.»
41008013	'A ‑plɩɩ 'ɔ ‑gba 'üün 'kä, 'ɔɔ ‑bɛ 'ɔa 'wʋnyɛrɛnyüü nya 'blöö ‑gɔlʋ 'lɩ dɛrɩ 'ünya mi 'niea 'pɛ ‑mɩdee ‑gälɩ.
41008014	'Ümäa' 'nie 'pɩ nɩ, Jesua 'wʋnyɛrɛnyüü ‑trɔ, 'ünyɩ jijri ‑a fa ima 'nyɩ 'flɔɔbö 'döö ‑a bä.
41008015	Jesu nya 'pa 'üün ‑tɔɔɔ 'lɩ: «'Ba ‑tre 'ana nyüfë Farisinyüü nyra Erɔɔdëa levurëa ‑gʋ.»
41008016	'Ɔa 'wʋnyɛrɛnyüüa 'kpɔ ‑toplo 'lɩ ‑bɛ 'ü nö: «Anyɩ 'flɔɔ ‑a 'klaa, 'a 'ia ‑gʋ 'ɔ ‑gba 'iin.»
41008017	Jesu nya ‑tʋ 'üün 'nyü ‑gba, 'iibä: «'Sɩrɩ 'anyɩa' 'flɔɔ 'klaa 'ii 'a ‑toplo le? 'A ‑kaaŋlʋ 'saa wiia ‑gbaa jre? 'A ‑kaaŋlʋ 'saa 'nu, 'aiɛ 'a ‑kaaŋlʋ boboplɛ ‑a kä?
41008018	'A kä 'nyü, ‑maa 'anyɩ 'jäkä ‑a? 'A kä 'nyakli, ‑maa 'anyɩ 'nu 'nu ‑a? 'Ba 'pa plɛ 'la!
41008019	'Taɩn 'lɩ 'n 'böblöa' 'flɔɔbü ‑gböölü ‑tɩa ‑bɛ 'n 'finia' nyüüa ‑diipʋ ‑diisɔɔ ‑glʋɩpʋ (5,000) 'klɩ nɩ, ‑kakë ‑srüplɛɛ 'si jijri 'klɩ 'a fa le?» 'Iibä: «A fa ‑kakë ‑pʋ ‑bɛ 'sɔɔ.»
41008020	'Ɔnya 'bete 'üü 'sɔɔwʋ: «‑Bɛ 'n 'böblöa' 'flɔɔbü ‑uunsɔɔ ‑tɩa ‑bɛ 'n 'finia' nyüüa ‑diipʋ (4,000) 'klɩ, ‑kakë ‑srüplɛɛ 'si jijri 'klɩ 'a fa le?» 'Iibä: «A fa ‑kakë ‑uunsɔɔ.»
41008021	'Iibäa' Jesu nɩ: «'A ‑kaaŋlʋ 'sa ‑a 'nu?»
41008022	'I ‑sia' nɩ, Jesu nyra 'ɔa 'wʋnyɛrɛnyüü nya mi bätälä 'ü 'daraa' Bɛtësaidaa. Nyüü nya ja 'nɔnɔnyɔɔ 'doo, ‑bɛ 'ü bibie Jesu 'ɔmä 'ɔɔn klʋgbë ‑gälɩ 'pie.
41008023	'Ɔnya 'kpla nyɔɔlɔa 'darʋ 'ɔ nyra 'ɔɔn nya 'cie bätä, 'ɔnya 'pa 'ɔa 'nyü 'klɩ ‑tatʋ, 'ɔ 'piea' nyɔɔlɔ klʋgbë ‑gälɩ, 'ɔnya 'bete 'ɔɔn: «‑Jäää dɛɛ 'wʋ.»
41008024	Nyɔɔlɔ ‑pʋpɔa' 'iibä: «'N 'jää nyüüa 'nyɛnyɛdɛɛ 'wʋ, ‑maa 'ü ‑beere tii.»
41008025	Jesu nya ‑tʋ 'sɔɔwʋ nyɔɔlɔa 'nyü 'klɩ wlu, 'ɔ ‑pʋpɔa' tee; 'ɔ 'jääkä 'cɩcasa.
41008026	Jesu nya ‑gbala 'ɔɔn ɔ 'blöö 'ɔa nyüköli dɛrɩ, ‑maa 'ɔnyɩ ‑gö bätä 'lɩ, 'ɔnyɩ ‑gbala 'iin nyɔɔ!
41008027	'I ‑sia' nɩ, Jesu nyra 'ɔa 'wʋnyɛrɛnyüü mö ɩ Filipëa ‑gbaa bätälä 'ü 'daraa' Sesaree, 'äa 'mlɩ. 'Ü 'nyɛɛa' ‑bɛ 'ü möa' 'lɩ nɩ, Jesu nya 'bete 'ɔa 'wʋnyɛrɛnyüü: «‑Asɩ nyüü ‑gbaaa 'na ‑gʋ le?»
41008028	'Iibäa' 'ɔa 'wʋnyɛrɛnyüü nɩ: «'Ü nɩnɩa ‑mɔ bä Jaan Batiisë, ‑mölöö nö Elii, ‑bɛ ‑më nö nyɔsʋaamlɩpalanyüüa ‑tɔrʋpɩɔa nyɔɔ ‑bä.»
41008029	Jesu nya 'bete 'üün bɩa: «‑Bɛ 'amɔ le? ‑Asɩ 'a ‑gbaaa 'na ‑gʋ le?» ‑Jäsɩ Piɛɛrë ‑gbaa' ‑bɛ 'ɔ 'saa' 'ɔɔn ‑gälɩ nɩ: «‑Mɔ bä Nyɔsʋaa 'Kriisë.»
41008030	Jesu nya ‑gbala 'üün 'ünyɩ ‑gbala 'iin nyɔɔ.
41008031	Jesu 'bala 'ɔa 'wʋnyɛrɛnyüüa 'kpɩkpɩakʋ 'sɩrɩ 'ɔɔ Nyɔɔa 'Jʋ käa' 'ɔmäa' ‑sʋɩ 'jä ‑gböösa, 'sɩrɩ juifëa tagbü, ‑gbɔsapɛrɩnyüü kpakü, nyra ‑dɔkpɩanyüü nya 'ɔɔn 'nyüamlɩjraraa; 'ünya 'ɔɔn 'blaa, 'kä 'ɔnya 'kuaabre sɔ jrüü tääa ‑srɩ 'lɩ.
41008032	'Ɔ nöa' ‑plɩɩ 'saa ‑bɛ 'ɔ 'saaa' 'lɩ nɩ, ‑mää wii 'ɔ ‑kanyɩ 'paplaklɩ. Piɛɛrë nya fa 'ɔɔn 'ünya bereklɩ ‑bɛ 'ɔ 'daa 'ɔɔn.
41008033	Jesu nya ‑siekälɩ 'ɔnya tɛ 'ɔa 'wʋnyɛrɛnyüü 'klɩ, 'ɔnya ‑gbala Piɛɛrë: «Tʋŋlɔ 'mɩ 'lɩdɛrɩ, Sataan! Wiili ‑klaaa' ‑plɩɩ, nyüüa ni ‑klaaa, ‑maa ‑mää Nyɔsʋaa ni ‑nyɩ 'klaa!»
41008034	'Ɔnya we 'ɔa 'wʋnyɛrɛnyüü nyra ‑jria 'ɔnya ‑gbala 'üün: «Nyɔɔ o nyɔɔ 'bataa' nyra 'ɔɔn 'mä 'wʋnyɛrɛ nɩ, ɔ ‑trɔ 'ɔa nyufaa ‑gä, ɔ 'pie 'ɔa krʋaa ‑plɩ ‑gälɩ 'kä 'ɔ jö ‑bɛ 'nyraa 'ɔɔn 'mä 'nyɛ.
41008035	‑A ‑gbala 'amɩ, nyɔɔ o nyɔɔ 'bataa' 'ɔa 'kläa ‑wälɩtʋtʋkʋ nɩ, 'ɔnya 'ään 'mɔlɔa. ‑Maa nyɔɔ o nyɔɔ 'mɔlɔa' 'ɔa 'klä 'na ‑gʋ nyra 'mʋfagogoa ‑gʋ nɩ, 'ɔnya 'ɔa 'klä ‑wälɩtʋa.
41008036	‑Bɛ 'sɔɔwʋ nɩ, nyɔɔ ma ji 'plä 'wʋa 'bɩɔa 'fɩɔ, ‑bɛ 'ɔa 'klä ma 'nyɩ 'lɩmlɩ ‑a 'wʋ, 'jrʋpa 'plɛɛ 'ɔa 'bɩɔ ‑ka kä le?
41008037	Nʋnʋdɛɛ 'plɛɛ ‑ka bä ‑plɩɩ 'lɩ ɛ 'ɔmä nʋ, ‑bɛ 'ɔmä 'lɩ 'ɔa 'klä mlɩ 'ba le?
41008038	'Ia ‑gʋ nyɔɔ o nyɔɔ 'mɔɔ ‑bɛ 'na mlɩa wii 'mäa' 'nyüsü 'wʋ kä, nyüüglügbölä kʋa' ‑pɩ, ä kä 'mlɩa nyüü 'sia' ‑balʋ 'klɩ, ä sɔa' Nyɔsʋa dɛrɩ nɩ, 'taɩn 'lɩ Nyɔɔa 'Jʋ 'mäa' 'ɔa tʋa 'wliklɩ 'bʋabʋakʋ ja 'ɔɔ ‑bɛ 'nyüna 'aanjëɩɩ 'mäa' ji nɩ, 'ɔnya ‑srɩ 'ɔa 'nyüsü käa bɩa.»
41009001	Jesu nya ‑gbala 'üün 'sɔɔwʋ: «'Cɩcasa 'n ‑gbala 'amɩ, ‑mölöö bä ‑pɩ 'ana ‑tɔrʋpɩɔ, 'ünya Nyɔsʋaa 'kamapläa 'klü 'jäa 'fɩɔwʋ 'kä 'ünya jä.»
41009002	Jrüü ‑uundoo 'mä ‑si nɩ, Jesu nya dɔrɔ Piɛɛrë, Jaakë nyra Jaan 'wʋ, 'ɔ nyra 'üün nya bereklɩ 'dʋgba kpakö 'döö 'wli. Jesu nya 'cicri 'üa 'klɩa 'mʋgbɛ.
41009003	'Ɔa 'lɩpadii plö 'inya 'pɔlɔ 'pʋɩɩ ‑beere sɩɔa ‑gbru. 'Pɔlɔnyülü 'i 'klaaa' nɩ, 'ia nyɔɔ 'nyɩ ‑tʋtʋ ‑gälɩ ‑a bä 'ɔmä dɛɛ pɔtɔ ‑bɛ 'ɛmä 'saa 'pɔlɔ.
41009004	'Ümä 'saa nʋkalɩ mi nɩ, Elii nyra Moisë 'ü 'jää, 'üü nyra Jesu dɛtɛ.
41009005	'Iibäa' Piɛɛrë nɩ: «Rabii, ‑tɛ a jia' 'i 'na; amä ‑tetu tää 'pa, ‑na nɛ 'dee, Moisëa nɛ 'dee, nyra Eliia nɛ.»
41009006	‑Bɛ ŋalɛ 'blaaa' 'üa täälä nɩ, wiili 'ɔmäa' 'pa 'ɔnyɩ jre ‑a jre.
41009007	‑Gbru nya ‑gblɔɔ 'üün ‑gälɩ 'kä; mlɩa wii nya ja cɛlɩ: «'Na plɛ ‑gälɩa 'Jʋ kʋ ‑pɩ: 'ba po 'ɔɔn 'nyakli!»
41009008	Jesua 'wʋnyɛrɛnyüü 'mä 'üa ‑gba 'kätɩtrɛkalɩ mi nɩ, 'ü ‑kanyɩ 'jä nyɔɔ ‑a, Jesua 'doo 'ü nyra 'ɔɔn kʋ ‑plɩɩ.
41009009	'Ü 'ciea' 'dʋgba nɩ, Jesu nya ‑gbala 'üün ‑maa: «wiili 'a 'jäa' 'anyɩ ‑gbala 'iin nyɔɔ, 'kä Nyɔɔa 'Jʋ sɔ 'kuaabre.»
41009010	'Ü ‑träärälɩ wiili 'ɔ 'saalɩ, ‑maa 'üa 'kpɔ ‑toplo 'lɩ: «Nyɔɔ 'mä jä, ‑bɛ 'ɔmä 'täpa 'ɔmä 'kuaabre sɔ; 'ia ‑gbaa le?»
41009011	'Ünya 'bete Jesu, 'ü ‑nëma: «‑Bɛ dɛplɛɛ kä ‑gʋ ‑dɔkpɩanyüü nö ‑maa Elii ‑kätɩ nëmä ji 'fɩɔwʋ le?»
41009012	'Iibäa' Jesu nɩ: « 'Asɩ 'i bä, Elii ‑kätɩ jö 'ɔmä diia 'fɩɔ 'ia kʋfa 'wʋ ‑tätä. ‑Bɛ dɛplɛɛ kä ‑gʋ ‑jɩjradii 'daa bɩa Nyɔɔa 'Jʋ nya ‑sʋɩ 'jäa ‑gböösa, kä 'ünya 'ɔɔn 'nyüamlɩjraraa le?
41009013	'Amɔ 'n ‑gbala, Elii 'a kä ji, 'sɩrɩ nyüüa plɛ ‑waa' 'ü 'a kä 'lɩ 'ɔɔn nʋ. 'Sɩrɩ 'i ‑jɩjraa' nyɔsʋapɔɔkʋ 'lɩ, 'asɩ 'ü nʋ 'ɔɔn.»
41009014	Jesu nyra ‑mülü jöa' 'ɔa 'wʋnyɛrɛnyüü ‑mülüa ‑nyɛɛ nɩ, nyüü 'kɔkɔmlɛ trara 'üün 'klɩ, ‑bɛ 'üü ‑bɛ ‑dɔkpɩanyüü ‑topo.
41009015	Nyüü 'jäa' Jesu nɩ, 'üa 'fɩɔa plɛ 'klɩ kala. 'Ünya fɔ 'ünya mi 'ɔɔn 'trɛɛ.
41009016	Jesu nya 'bete: «Wii 'plɛɛ 'a nyra 'üün ‑toplo 'lɩ le?»
41009017	'Iibäa' nyɔɔ 'doo nɩ: «'Kpɩkpɩanyɔɔ, 'na 'jʋ ‑balʋsusu bälɩ, 'uu ka 'ɔa 'mä, 'ɔɔ 'n ja ‑mɩ.
41009018	‑Pɩɔ ‑mɩ uma jrä 'ɔɔn, 'u 'kpaaa' 'ɔɔn 'kä, 'kä ‑tatrii 'cie 'ɔa mlɩ, ‑bɛ 'ɔ jö ‑gla 'kä 'ɔa 'fɩɔ tiolɩ. 'Nyaa bibie ‑na 'wʋnyɛrɛnyüü ü 'ba 'ɔmɩ 'uun ‑gälɩ, ‑maa 'ünyɩ 'lɩ ‑a bɩa.»
41009019	'Iibäa' Jesu nɩ: «'Amɔ nyüü ‑glügbölä kʋa' ‑pɩ, ünyɩ toroa' Nyɔsʋa plɛ. 'Taɩn 'plɛɛ 'a ‑ka 'batra 'saa 'mɩ 'ana ‑tɔrʋpɩɔ le? 'Taɩn 'plɛɛ 'a ‑ka 'bata 'saa ‑a ‑gbötö 'amɩ le? 'Ba ja 'mɩ 'jʋlɔ.»
41009020	'Ünya ja 'ɔmɩ 'ɔɔn. ‑Susulu 'jäa' Jesu dotro, 'u trara 'jʋlɔ, 'unya 'kpa 'ɔɔn 'kä, ‑bɛ 'ɔ 'kpakpakä, 'ɔa mlɩ 'cie ‑tatrii.
41009021	Jesu nya 'bete 'jʋlɔa tʋ: «I nöa' 'ɔɔn 'ia jrüü ‑si?» 'Iibäa' 'jʋa tʋ nɩ: «'Ɔ ‑ka bä nyʋklɔ 'unya 'bla 'ɔɔn,
41009022	‑srɩ ‑mɩdoo 'lɩ, uma blö 'ɔɔn ‑gälɩ: 'u be be 'ɔɔn kapu 'lɩ, 'u be be 'ɔɔn 'nie 'lɩ 'umä 'ɔɔn 'bla. ‑Ama 'mrɛɛ ‑mä dɛɛ nʋ nɩ, 'jä ana nyatɛrɩ ‑a ji amɩ ‑gba.»
41009023	'Iibäa' Jesu nɩ: «‑Ama 'mrɛɛ ‑mä Nyɔsʋa plɛtoro! Nyɔɔlɔ toroa' Nyɔsʋa plɛ, 'ɔ 'mrɛɛ ɔ nʋ diia 'fɩɔ.»
41009024	'A ‑plɩɩ 'jʋlɔa tʋ kʋ dotro 'ɔ ‑nëma: «'N toro Nyɔsʋa plɛ, ‑maa ji 'mɩ ‑gba, 'na nɩ plɛtorokʋ 'nyɩ 'klʋɛɛ 'lɩ ‑a tʋŋlɔ!»
41009025	Jesu 'jääa' nyüü, 'ü 'jajraa' ‑gälɩ 'ü jöa' nɩ, 'ɔnya nyrara ‑frepasusulu 'wli 'ɔ ‑nëma: «‑Susu, ‑mɔ 'nyɩ 'paa' wii ‑bɛ ‑nyɩ 'nua', ‑mɔ 'n ‑gbala, 'wʋ 'jʋlɔ 'lɩ, ‑ka 'nɩ blö 'ɔɔn ‑gälɩ dɛrɩ!»
41009026	'U nëmäa' 'cie, 'u 'pa 'popowle, 'unya trara 'jʋlɔ ‑gböösa. 'U 'ciea' 'ɔɔn 'lɩ, 'ɔ ‑beere jäjänyɔɔ, 'kɔkɔmlɛ nɩnɩa 'nɩmɩ: «'Ɔ 'a jä.»
41009027	‑Maa Jesu nya 'kpla 'ɔa 'darʋ 'ɔnya dɔrɔ 'ɔɔn 'wʋ; 'ɔnya sɔ 'wʋ 'ɔnya 'nyüglö.
41009028	Jesu paa' nyukua ‑wälɩ nɩ, 'ɔa 'wʋnyɛrɛnyüü nya 'bete 'ɔɔn 'üa 'kpɔa ‑tɔrʋpɩɔ: «Dɛplɛɛ kä ‑gʋ a prɛ ‑susulu ‑bɛ 'unyɩ mi le?»
41009029	'Ɔ ‑nëma nɩ: «Nyɔsʋabibiekʋa 'doo 'mrɛɛ 'samaa ‑susulua pɛprɛkʋ 'mlɩ.»
41009030	Jesu nyra 'ɔa 'wʋnyɛrɛnyüü sɔa' ‑plɩɩ nɩ, Galilee 'ü ‑gblaara ‑bɛ 'ü mö. 'Ɔ 'nɩ 'bata 'bata ‑a nyüü 'mä 'iin jre.
41009031	'Ɔa 'wʋnyɛrɛnyüü 'ɔ 'kpɩa ‑bɛ 'ɔ ‑gbala 'üün ‑maa: «'Ünya Nyɔɔa 'Jʋ nyüü kälɩ 'saraa, 'ünya 'ɔɔn 'blaa, 'kä 'ɔnya ‑fälɩ dɛrɩ 'blöö jrüü tääa ‑srɩ 'lɩ.»
41009032	‑Maa wiili 'ɔ 'paaa' nɩ, 'ɔa 'wʋnyɛrɛnyüü 'nyɩ 'ɔɔn 'wli ‑a 'nu, ‑bɛ ŋalɛ 'blaa 'üün 'ümä 'ɔɔn 'bete.
41009033	'Ünya 'tɔ Kapɛrënaumë. 'Ü paa' nyüköli nɩ, Jesu nya 'bete 'üün: «Wii 'plɛɛ 'a ‑toplo ɩ 'lɩ 'nyʋfɔ mlɩ le?»
41009034	'Ünyɩ 'ɔɔn mɛ dɛrɩ ‑a cɛrɛ. Wiili 'üa 'kpɔ ‑toplo ɩa' 'lɩ 'nyʋfɔ mlɩ nɩ, 'iibä: «‑Mɔ 'plɛɛ ‑si ‑mɔ 'wʋ ana 'fɩɔa ‑tɔrʋpɩɔ le?»
41009035	'Ɔnya kʋwälɩ 'ɔnya we nyüüpʋnyüüsɔɔlü, 'ɔnya ‑gbala 'üün: «Nyɔɔ ma 'bata 'ɔɔ 'mä ‑kätɩa nɔ bä nɩ, ɔ bä nyüüa 'fɩɔa 'täpaa nɔ; ɔ bä nyüüa 'fɩɔa 'jrʋpafɛnyɔɔ.»
41009036	Jesu nya ‑tʋ 'jʋjɔ 'doo 'üa ‑tɔrʋpɩɔ, 'ɔnya dɔrɔ 'ɔɔn 'wʋ, 'iibä:
41009037	«'Sɩrɩ 'jʋjɔlɔ kʋa' ‑pɩ bäa', nyɔɔ o nyɔɔ 'kʋɛɛa' 'lɩ 'jʋlɔ 'na 'nyrɩklɩa ‑gʋ nɩ, 'mɔɔ 'ɔ 'kʋɛɛlɩ bɩa. Nyɔɔ o nyɔɔ 'kʋɛɛa' 'lɩ 'mɩ nɩ, ‑mää 'na 'doo 'ɔnyɩ 'lɩkʋɛɛ, ‑maa nyɔɔlɔ blɔa' 'mɩ 'ɔɔ 'ɔ 'kʋɛɛlɩ.»
41009038	Jaan ‑gbala Jesu: «'Kpɩkpɩanyɔɔ, a 'jä nyɔɔ 'doo, ‑na 'nyrɩklɩ 'ɔ prɛrɛ domüü; ‑bɛ 'ɔnyɩa' ana ‑tɔrʋpɩɔa nyɔɔ bä nɩ, anya ‑gbala 'ɔɔn ɔ fio 'ia ‑gʋ.»
41009039	'Iibäa' Jesu nɩ: «'A 'nɩ 'nyüglö 'ɔɔn. Nyɔɔ nöa' ‑saragbi 'na 'nyrɩklɩ nɩ, 'ɔnyɩ 'lɩ ‑a bɩa ɔ ‑siekälɩ 'sɔɔwʋ ɔ 'pa 'na ‑gʋ bʋbɔwii.
41009040	Nyɔɔlɔ 'nyɩ jraraa' amɩ 'nyüa 'mlɩ nɩ, 'ɔɔ bä ana nyɔɔ.
41009041	Nyɔɔ o nyɔɔ nëmäa' 'amɩ 'mamlanɩa ‑glasɩ 'dee ‑nyɩ 'kä 'Kriisëa nyüü 'a bäa' 'ia ‑gʋ nɩ; 'cɩcasa 'n ‑gbala 'amɩ, 'ia nyɔɔlɔ nya 'pɛɛrɛa 'mʋfagbili 'ɔ nʋa' 'ia ‑gʋ.»
41009042	«‑Maa nyɔɔ ma 'tutro ‑taa 'jülü toroa' 'mɩ plɛ, 'üa ‑tɔrʋpɩɔa 'doo ‑balʋ 'lɩ nɩ, 'i ‑siwʋ ü 'pa 'ɔɔn diisrorotäkä ‑susugbee ‑plɩ 'lɩ 'kä 'ü bere 'ɔɔn 'taniea 'mlɩ.
41009043	‑Na 'darʋa ‑gʋ ‑ama nʋ ‑balʋ nɩ, 'bölɩ 'uun; fa 'darʋ 'doo ‑a mi Nyɔsʋa 'klɩ ‑siwʋ 'kä ‑mä 'dari 'sɔɔ kä ‑bɛ ‑mä kapulu 'nyɩ 'nyrɔlɔa' 'plɔʋa 'mlɩ mi,
41009044	u kä 'mlɩa tʋa 'nyɩ jäa', ünyɩ sɩaa' nyüüa jijikʋa ‑gʋ, i kä kapu 'nyɩ 'nyrɔlɔa' 'plɔʋ.
41009045	‑Na bɔʋa ‑gʋ ‑ama nʋ ‑balʋ nɩ, 'bölɩ 'uun; fa bɔʋ 'doo ‑a mi Nyɔsʋa 'klɩ ‑siwʋ 'kä ‑mä bei 'sɔɔ kä ‑bɛ 'ümä ‑mɩ kapulu 'nyɩ 'nyrɔlɔa' 'plɔʋa 'mlɩ be,
41009046	u kä 'mlɩa tʋa 'nyɩ jäa', ünyɩ sɩaa' nyüüa jijikʋa ‑gʋ, i kä kapu 'nyɩ 'nyrɔlɔa' 'plɔʋ.
41009047	‑Na 'nyiöa ‑gʋ ‑ama nʋ ‑balʋ nɩ, 'balɩ 'ään; fa 'nyiö 'döö ‑a mi Nyɔsʋaa 'kamaplä 'lɩ ‑siwʋ 'kä ‑mä 'nyü 'sɔɔ kä ‑bɛ ‑mä kapulu 'nyɩ 'nyrɔlɔa' 'plɔʋa 'mlɩ bere,
41009048	u kä 'mlɩa tʋa 'nyɩ jäa', ünyɩ sɩaa' nyüüa jijikʋa ‑gʋ, i kä kapu 'nyɩ 'nyrɔlɔa' 'plɔʋ.
41009049	Kapu nya nyüüa 'fɩɔ jräa, 'sɩrɩ 'ü ‑gbagbaa' 'mrɛɛ taŋlʋ ‑gälɩ 'ɛ ‑pɩa' ‑fɛ.
41009050	Taŋlʋ bä 'mʋfadɛɛ; ‑maa uma ‑kanyɩ 'na ‑a 'na, dɛplɛɛ a ‑ka 'mrɛɛ amä ‑plɩɩ nʋ ‑bɛ 'umä 'mɛnɛ le? Abɩa taŋlʋ bä 'amɩ 'lɩ; ‑bɛ 'ba 'nönröwli.»
41010001	Jesu nya sɔwʋ, 'ɔnya 'prɛrɛ 'nielɛ 'ü 'daraa' Jurëdɛɛn, 'ɛa 'pɛ ‑mɩdee ‑gälɩ, 'i 'ɔ ‑srörö 'ɔnya 'tɔrɔ Judeea ‑tʋtʋ ‑gälɩ. Nyüü nya 'patä 'ünya trara 'ɔɔn 'klɩ; 'kpɩkpɩakʋ bäa' 'ɔa ‑dɔ nɩ, 'ɔ ‑tʋ 'sɔɔwʋ 'lɩ 'üa 'kpɩkpɩakʋ.
41010002	Farisinyüü nya jijrö 'ɔɔn ‑gba, 'ümä 'ɔɔn bɔʋdɛrɩ 'pa. 'Ünya 'bete 'ɔɔn: «Nyɔɔ 'mrɛɛ ɔ prɛ 'ɔa 'ŋlʋʋ?»
41010003	'Iibäa' 'ɔɔn nɩ: «‑Asɩ Moisë ‑gbala 'amɩ le?»
41010004	'Iibäa' 'üün nɩ: «Moisë nɩnɩa, abɩa nyɔɔ ‑jɩjra ‑gbasɔsrɔpɔɔkʋ 'fɩɔwʋ, 'kä 'ɔ prɛ 'ɔa 'ŋlʋʋ.»
41010005	'Iibäa' Jesu nɩ: «'Ana 'nyakliwlisusukʋa ‑gʋ Moisë ‑jɩjra 'umɩ.
41010006	'Pläa 'käkolofa 'wʋ nɩ, Nyɔsʋa nʋ nyɩbɛrʋ nyra 'ŋlʋʋ;
41010007	'ia ‑gʋ nyɔɔ nya 'ɔa tʋ nyra 'ɔa 'yio ‑gbasɔa, 'kä 'ɔ nyra 'ɔa 'ŋlʋʋ nya ‑gba kpasraa,
41010008	'kä 'üa 'sɔɔ nya 'jajɛ 'dee bä. 'Ia 'taɩn 'lɩ nɩ, 'ü ‑kanyɩ 'sɔɔ ‑a bä ‑maa 'jajɛ 'dee 'ü bä.
41010009	'Ia ‑gʋ, dɛɛlɛ Nyɔsʋa nröröa' 'dee 'lɩ nɩ, nyɔɔ 'nyɩ 'sasra 'ɛɛn ‑gba.»
41010010	'Ü 'tɔa' nyüköli nɩ, 'ɔa 'wʋnyɛrɛnyüüa 'mʋgbɛ nya 'betre 'ɔɔn 'ia ‑gba 'lɩ.
41010011	'Ɔnya ‑gbala 'üün: «Nyɔɔ o nyɔɔ, prɛa' 'ɔa 'ŋlʋʋ, ‑bɛ ɔ 'paaa' 'tä ɔ käa' 'ŋlʋʋ ‑moloo nɩ, bätësa 'ɔ 'paa.
41010012	'Ŋlʋʋa 'mʋgbɛ ma sɔ 'ɔa dʋɔ ‑gba, ‑bɛ ɔma kä nyɔɔ ‑moloo nɩ, bätësa 'ɔ 'paa.»
41010013	Nyüü ja 'üa 'jü 'ɔa ‑nyɛɛ 'ɔmä 'üün klʋgba ‑gälɩ 'pie. ‑Maa 'ɔa 'wʋnyɛrɛnyüü nya 'daa 'üün.
41010014	Jesu 'jäa' 'iin nɩ, 'ɔnya ‑tʋ 'crɛ 'ɔ ‑nëma: «'Ba 'cɛrɛ 'jü ‑wälɩ ü jijrö 'mɩ ‑gba; 'a 'nɩ kaka 'üün 'klɩ, 'be nyüülü bäa' 'üa 'saa, 'a 'üü kä Nyɔsʋaa 'kamaplä.
41010015	'Cɩcasa 'n ‑gbala 'amɩ, nyɔɔ o nyɔɔ ‑nëmäa' 'jüjiea 'saa Nyɔsʋaa 'kamaplä ‑a 'kʋɛɛ nɩ, 'ɔ ‑nëmä ‑srɩɩ 'äa 'mlɩ ‑a 'jra.»
41010016	'I ‑sia' 'ɔnya ‑gbere 'jülü, 'ɔnya 'pepe 'üün klʋgbë ‑gälɩ 'ɔnya 'pa 'üün 'nɩ.
41010017	Jesu sɔwʋ 'ɔmä mi, ‑bɛ nyɔɔ 'doo ja fʋfɔlʋ 'ɔ 'jrara 'ɔɔn 'klɩ, 'ɔnya 'pa 'ɔa 'klɔɔtrʋ kotifli; 'iibä: «'Cɩca 'kpɩkpɩanyɔɔ, ‑asɩ 'nyaa nʋ ‑bɛ 'nyaa 'klälä 'nyɩa' blöröfa kä 'jä le?»
41010018	'Iibäa' Jesu nɩ: «Dɛplɛɛ kä ‑gʋ ‑daara 'mɩ 'Cɩcanyɔɔ le? Nyɔsʋaa 'doo, 'ɔɔ bä 'cɩcanyɔɔ.
41010019	‑Jre ‑dɔlʋ 'daaa': ‑Nyɩ 'pa bätësa; ‑nyɩ 'bla nyɔɔ; ‑nyɩ 'jie; ‑nyɩ ‑tʋ nyɔɔ ‑gbagblɛ ‑gälɩ; ‑nyɩ 'sa nyɔɔ yrʋ; ‑träärälɩ ‑na tʋ nyra ‑na 'yio.»
41010020	'Iibäa' 'ɔɔn nɩ: «'Kpɩkpɩanyɔɔ, i kä 'fɩɔ ‑daaa', 'n ‑träärälɩ 'iin kolo 'na nyɔkɔdɛɛ 'lɩ 'kä.»
41010021	Jesu tɛ 'ɔɔn 'klɩ tee, 'ɔnya ‑wa 'ɔɔn; 'iibä: «Dɛɛ 'dee ‑ka tɩɔ 'lɩ ‑mɩ; mi, 'pa diili kä 'fɩɔ ‑klaaa' 'peru, ‑nyɩ 'iin 'pʋablanyüü, ‑bɛ ‑mä 'bɩɔ cɛlɩ kälä, 'pie ‑na plɛ 'klɩa ni, 'pie ‑na krʋa ‑plɩ ‑gälɩ, 'kä ‑jö ‑bɛ 'nyraa ‑mɔ 'mä 'nyɛ.»
41010022	‑Maa nyɔɔlɔ 'nua' wiili Jesu 'paa' 'wli nɩ, 'inyɩ 'ɔa plɛ ‑a 'bla; 'ɔa 'koi 'jɔklɔ ‑bɛ 'ɔ mö; 'be 'ɔ kä dii 'kɔkɔmlɛ.
41010023	Jesu tɩtrɛa' 'ɔa ‑gba 'kä, 'ɔnya ‑gbala 'ɔa 'wʋnyɛrɛnyüü: «'Inya 'lɩklaa 'kä 'bɩɔjinyüü 'mä Nyɔsʋaa 'kamapläa 'mlɩ pa.»
41010024	Jesua wiipadɛɛ kala 'ɔa 'wʋnyɛrɛnyüü plɛ 'klɩ. 'Ɔnya 'patä 'ɔnya ‑gbala 'üün: «'Na 'jü 'amɩ, Nyɔsʋaa 'kamapläa 'mlɩa papakʋ nya 'lɩklaa, 'kä nyüülü kä plɛ bäa' diikäkäkʋ dɛrɩa ‑gʋ.
41010025	'I klalɩ 'kä Samoo 'mä 'kʋɛɛa ‑flääa 'mlɩ ‑srörö, ‑maa 'bɩɔjinyɔɔa ni nya 'wʋsia ɔma nëmä Nyɔsʋaa 'kamapläa 'mlɩ pa.»
41010026	'Ɔa 'wʋnyɛrɛnyüüa plɛklɩ nya 'patä 'inya kala, 'üa 'kpɔ 'betre 'lɩ: «‑Mɔ 'plɛɛ nya ɔ 'lɩmlɩwʋ le?»
41010027	Jesu nya tɛ 'üün 'klɩ, 'ɔ ‑nëma: «'Inyɩ nʋnʋsa ‑a bä nyɔɔa ‑nyɛɛ, ‑maa Nyɔsʋaa ‑nyɛɛ diia 'fɩɔ bä nʋnʋsa.»
41010028	'Iibäa' Piɛɛrë nɩ: «Tɛ 'lɩ, ‑na ‑gʋ a ‑gba ‑nyɛɛ ana dii 'kä, a nyra ‑mɔ 'mä 'nyɛ.»
41010029	Jesu nya ‑gbala 'ɔɔn: «'Cɩcasa 'n ‑gbala 'amɩ: nyɔɔ ma ‑gbaa ‑nyɛɛ 'ɔa nyuku 'kä, 'aiɛ, 'ɔa ‑wlajü, ‑wlayörü, tʋ, 'yio, 'ŋlʋʋ, 'ɔa 'jü, 'aiɛ 'ɔa papladii, 'kä 'na ‑gʋ nyra 'mʋfagogoa ‑gʋ nɩ,
41010030	'ɔnya 'iin 'wʋ ‑glʋɩgböö 'wʋ 'järäa 'taɩnlɩ a kʋa' ‑plɩɩ ‑gälɩ: 'ɔa nyëka, ‑wlajü, ‑wlayörü, 'yioɩɩ, tʋɩɩ, 'jü nyra papladiia ‑glʋɩgböö käa, 'taɩn 'lɩ a kʋa' ‑plɩɩ ‑gälɩ 'ia 'mlɩ; 'ɔnya bɩa ‑sʋɩ 'jäa, 'kä 'ɔnya 'klälä 'nyɩa' blöröfa kä 'jä ‑srɩɩ ‑mɩlɩ bäa' dɛrɩ 'ia 'mlɩ.
41010031	'Kɔkɔmlɛ bä 'wliklɩ, 'ünya dɛrɩtäpaa, 'kä 'kɔkɔmlɛlü 'paa' dɛrɩtä nya ‑srɩɩ 'wliklɩ bäa.»
41010032	'Ü mö ɩ Jerusalɛɛmë; Jesu ‑ta 'nyʋfɔ. 'I kala 'ɔa 'wʋnyɛrɛnyüü plɛklɩ; ŋalɛ 'bla 'üün ‑bɛ 'ü mö. Jesu nya 'patä 'ɔnya were 'ɔa 'wʋnyɛrɛnyüü nyüüpʋnyüüsɔɔ ‑gasë ‑gba, ‑bɛ 'ɔ ‑gbala 'üün wiili nëmäa' 'ɔɔn ‑gälɩjrä:
41010033	«‑Jää Jerusalɛɛmë a 'jraa, Nyɔɔa 'Jʋ nya ‑gbɔsapɛrɩnyüü kpakü nyra ‑dɔkpɩanyüü kälɩ 'saraa; 'ünya 'ɔɔn jäjä ‑jie 'lɩ 'paa, 'kä 'ünya 'ɔɔn nyüülü 'nyɩa' juifë bä kälɩ 'sara,
41010034	'kä 'ünya 'ɔɔn srörö, 'ünya 'ɔɔn ‑tatrii 'wʋ 'pa 'paa, 'ünya 'ɔɔn ‑gbalɛfi ‑gälɩgbaa, 'ünya 'ɔɔn 'blaa, ‑maa 'dugua jrüü tääa ‑srɩ 'lɩ 'ɔnya 'kuaabre sɔa.»
41010035	Sebedeea 'jü 'sɔɔlü 'ü 'daraa' Jaakë ‑bɛ Jaan, nya jijrö Jesu ‑gba, 'iibä nɩ: «'Kpɩkpɩanyɔɔ, a 'bata ‑a ‑nʋ wiili 'amäa' ‑mɩ 'lɩ 'betre ana ‑gʋ.»
41010036	'Iibäa' 'ɔɔn nɩ: «Wii 'plɛɛ 'a 'bata ‑a nʋ 'ana ‑gʋ le?»
41010037	'Iibäa' 'üün nɩ: «'Taɩn 'lɩ ‑mäa' ‑na 'bʋalakʋ 'lɩ kʋ nɩ, 'nyie abɩa 'doo kʋ ‑na 'dupa 'lɩ, 'kä 'doo kʋä ‑na kʋmla 'lɩ.»
41010038	Jesu nya ‑gbala 'üün: «Wiili 'a 'daaa' ‑a nʋa' 'anyɩ 'iin jre ‑a jre ‑bɛ 'a 'bete 'iin. ‑Sʋɩa ‑köwölä 'nëmäa' 'mla 'a bɩalɩ 'amä 'ään 'mla, 'aiɛ 'sɩrɩ 'mäa' 'nɩwlipala, 'kä 'anya 'saa 'nɩwlipaa?»
41010039	'Iibäa' 'üün nɩ: «A bɩalɩ.» 'Iibäa' Jesu nɩ: «'Kasa, ‑köwölä 'nëmäa' 'mla 'anya 'ään 'mlaa, 'sɩrɩ 'nëmäa' ‑sʋɩa 'nɩwlipala 'anya 'sa 'nɩwlipalaa;
41010040	‑maa wiili bäa' 'na 'dupa 'lɩ nyra 'na kʋmla 'lɩa kʋkʋkʋ nɩ, 'inyɩ 'mɩ ‑gba ‑a kälä. ‑Maa nyüülü kä ‑gʋ kʋfëlë kʋa' ‑plɩɩ 'üü kä 'üün.»
41010041	'Ɔa 'wʋnyɛrɛnyüü ‑pʋ ‑mülü kʋa' ‑plɩɩ 'nua' 'iin 'wli nɩ, 'ünya ‑träärä Jaakë nyra Jaan 'crɛ ‑gba.
41010042	Jesu nya we 'üa 'fɩɔ 'ɔnya ‑gbala 'üün: «'A jre 'iin, nyüülü 'nyɩa' juifë bä, nyüülü 'ü 'daraa' 'üa 'kamanyüü, 'üü ‑siie 'plä ‑sʋɩ. ‑Bɛ nyüü kpakü fala 'üa 'kamadɛɛ 'plä ‑gälɩ.
41010043	'Inyɩ bä 'ana ‑tɔrʋpɩɔ. ‑Maa nyɔɔlɔ 'bata 'ɔmäa' kpaköa nɔ bä 'ana ‑tɔrʋpɩɔ nɩ, ɔ bä 'ana 'jrʋpafɛnyɔɔ;
41010044	‑bɛ nyɔɔ o nyɔɔ bäa' 'ana ‑tɔrʋpɩɔ ɔ 'bataa' 'wliklɩa kʋkʋkʋ nɩ, ɔ bä 'ana 'fɩɔa ‑geei.
41010045	Nyɔɔa 'Jʋ 'nyɩ ji ‑a ji 'ɔmä 'jrʋpafɛnyüü kä, ‑maa 'ɔ ji 'ɔmä 'jrʋpafɛnyɔɔ bä, ‑bɛ 'ɔmä 'ɔa 'klä 'sa 'kɔkɔmlɛ 'mä 'lɩmlɩwʋ.»
41010046	'Ünya 'tɔ Jerikoo. Jesu nyra 'ɔa 'wʋnyɛrɛnyüü 'cie ɩ bätä, ‑bɛ nyüü 'kɔkɔmlɛ bä 'üün dɛrɩ. 'Nɔnɔnyɔɔ 'doo bälɩ 'ɔɔ 'ü 'dara Batimee, Timieea 'jʋ. 'Ɔ kʋ ‑plɩɩ 'nyʋfɔ ‑gba ‑bɛ 'ɔ ‑sɛɛɛ mölii.
41010047	'Ɔ 'nu 'sɩrɩ 'i bäa' Nasarɛɛtënyɔɔ Jesu; 'ɔnya we: «Daviidëa 'Jʋ, Jesu, 'jä 'na nyatɛrɩ!»
41010048	Nyüü 'kɔkɔmlɛ fa 'ɔɔn 'mä dɛrɩ ɔ 'kpla 'mä; ‑maa mlɩ 'ɔ ‑gbolo 'ɔnya we: «Daviidëa 'Jʋ, 'jä 'na nyatɛrɩ!»
41010049	Jesu 'nyüglö; 'ɔnya ‑gbala 'üün ü we 'ɔɔn. 'Ünya we 'nɔnɔnyɔɔlɔ: «'Pa ‑na nyufa 'klü 'lɩ, sɔ 'wʋ, ‑mɔ 'ɔ we.»
41010050	'Nɔnɔnyɔɔlɔ nya be ‑nyɛɛ 'kotulu 'ɔ 'pa ɩa' ‑gälɩ, ‑fua; 'ɔnya sɔ 'wʋ, 'ɔnya ji ‑tɛ Jesu bäa'.
41010051	'Iibäa' Jesu nɩ: «‑Asɩ ‑baata ‑a nʋ ‑mɩ le?» 'Iibäa' 'nɔnɔnyɔɔlɔ nɩ: «Rabii, ‑a 'jäkä.»
41010052	Jesu nya ‑gbala 'ɔɔn: «Mi; ‑na nyɔsʋaplɛtorokʋ 'a ‑mɩ 'pʋɔ.» 'A ‑plɩɩ 'ɔ kʋ 'ɔnya 'jäkä, ‑bɛ 'ɔ prɛ Jesu dɛrɩ.
41011001	'Ü möa' Jerusalɛɛmë 'tɔ nɩ, ‑bɛ 'ü jijröa' Bɛtëfajëbätä nyra Betaniibätä‑gba nɩ, ‑nyɛɛ Oliivëtiia 'dʋgbaa 'pɛlɩ nɩ, Jesu nya blɔ 'ɔa 'wʋnyɛrɛnyüüa ‑tɔrʋpɩɔa nyüü 'sɔɔ,
41011002	'ɔ ‑gbala 'üün: «'Ba mi bätälä 'a 'jääa' 'wʋ 'lee 'äa 'mlɩ. 'Ama 'jra 'lɩ dotro, ‑sʋbrejʋ kä ‑gälɩ nyɔɔ ‑kaapɩɔa' 'jra kpasra ‑plɩɩ, 'ba ‑jejie 'ɔɔn 'kä 'a ja 'ɔɔn.
41011003	Nyɔɔ ma 'bete 'amɩ: ‹Dɛplɛɛ kä ‑gʋ 'a nö 'saa le?› 'Ba ‑gbala 'ɔɔn: ‹'Pläkänyɔɔ 'bata 'ɛɛn.› 'Ɔnya ‑plɩɩ 'amɩ ‑wälɩcɛrɛa, 'kä 'anya 'ɛɛn ja.»
41011004	'Ü mia', 'ü jrä ‑plɩɩ ‑sʋbrejʋ ‑fälɩ, 'ɔ kpasra tatu 'mä 'klɩ 'nyʋfɔ ‑gba; 'ünya ‑jejie 'ɔɔn.
41011005	Nyüülü bä ɩa' ‑plɩɩ nya 'bete: «Dɛplɛɛ 'a nö le? Dɛplɛɛ kä ‑gʋ 'a ‑jejie ‑sʋbrejʋlɔ le?»
41011006	'Sɩrɩ Jesu ‑gbala ɩa' 'üün nɩ, 'ünya nʋ 'saa 'ünya ‑gbala nyüülü. 'Ünya 'cɛrɛ 'üün ‑wälɩ 'ünya mi.
41011007	'Ünya fa Jesu ‑sʋbrejʋ. 'Ünya 'pepe 'ɔa ‑gälɩ 'üa 'koti, Jesu nya 'jra 'lɩ ‑gälɩ.
41011008	Nyüü 'kɔkɔmlɛ 'pepe 'üa 'sosroodii 'nyʋfɔ 'wʋ, ‑bɛ ‑mölöö 'pepe 'lɩ 'wawë 'jɩjarɛlë 'ü 'bölöa' 'klʋɛɛ.
41011009	Nyüülü bäa' Jesua 'klɔɔtrʋ nyra ‑mülü bäa' 'ɔa dɛrɩ 'bʋala 'ɔɔn: «Osana! ‑Jɔrʋ pala nyɔɔlɔ jröröa' 'Pläkänyɔɔa 'nyrɩklɩ ‑gälɩ!
41011010	Abɩa Nyɔsʋa 'pa 'kɩɩa 'kamaplälä jöa' 'nɩ, ana tʋ Daviidëa 'kamaplä! Osana! A 'bʋala Nyɔsʋalɔ bäa' cɛlɩ!»
41011011	Jesu 'tɔa' Jerusalɛɛmë nɩ, 'ɔnya pa Nyɔsʋaanyuku ‑wälɩ. 'Ɔmä 'ua 'fɩɔa ‑wälɩ 'jäjräkʋ bɩa nɩ, ‑gbiajrʋ 'a mi, 'ɔɔ ‑bɛ 'ɔa nyüüpʋnyüüsɔɔ nya mi Betanii.
41011012	‑Srɩ ‑gbaa' 'kä, ‑bɛ 'ü 'ciea' Betanii nɩ, ‑gbëka nya 'bla Jesu.
41011013	'Ɔ tʋŋlɔlɩdɛrɩ 'ɔnya 'järä figietuua 'wli 'napɩ. 'Ɔa plɛ 'ɔnya 'lɩ 'bü ‑jie 'järäa, ‑maa 'ɔmä 'uun ‑gbajijrökalɩ mi nɩ, 'napɩa 'kpɔ bä 'ua 'wli. ‑Mää 'ua tʋtʋ 'taɩn ‑a.
41011014	'Iibäa' Jesu: «Nyɔɔ ‑ka ‑nëmä ‑na 'wlia 'bö ‑a ji!» 'Ɔa 'wʋnyɛrɛnyüü nya 'nu 'iin 'wli.
41011015	'Ü 'tɔa' Jerusalɛɛmë, Jesu nya pa Nyɔsʋaanyuku kpaku ‑wälɩ. 'Ɔnya prɛ nyüülü 'palaa' 'lɩ 'üa dii 'peru, nyra ü jöa' 'lɩ 'makatɩ 'pala. 'Ɔ 'kpakpa mölii 'cicinyüüa 'töwlü 'kä, nyra ‑mülü 'palaa' 'lɩ ‑sögü 'peru 'üa 'kpatë.
41011016	'Ɔ 'nɩ 'nyie 'nyie ‑a nyɔɔ 'mä dɛɛ 'klaa 'ɔmä Nyɔsʋaanyuku 'lɩgö.
41011017	'Pɩrɩgälɩ nɩ, 'kpɩa 'ɔ 'kpɩa 'üün; 'ɔ ‑nëma: «'I 'nɩ nyɔsʋapɔɔkʋ 'lɩ ‑a ‑jɩjra 'kä: ‹ 'Na nyukua 'nyrɩ bä ‑glügbüa 'fɩɔa nyɔsʋabibienyuku.› ‑Maa 'amɔlɔ nɩ, 'a nrörö 'uun 'jejienyüüa trarafa 'lɩ!»
41011018	‑Gbɔsapɛrɩnyüü kpakü nyra ‑dɔkpɩanyüü 'nua' 'iin 'wli nɩ, 'ümä 'ɔɔn 'bla 'ia bei 'ü 'srikä, ‑maa 'ɔa 'kpɩkpɩakʋ pa nyüüa plɛ ‑gba, 'ia ‑gʋ 'ɔa ŋalɛ 'bla 'üün.
41011019	‑Gbiajrʋ mia' nɩ, Jesu nya 'cie bätä.
41011020	‑Srɩ ‑gbaa' 'kä ‑bɛ 'ü ‑sööa' 'ü möa' nɩ, 'ɔa 'wʋnyɛrɛnyüü nya 'jä figietuulu; 'u 'fu, 'ua tigbliia 'fɩɔ 'fu.
41011021	Piɛɛrë 'paa' plɛ nɩ, 'ɔ ‑nëma: «Rabii, tɛ ‑nyɛɛ figietuulu ‑busua', 'u 'a 'fu!»
41011022	Jesu nya ‑gbala 'üün: «'Ba toro Nyɔsʋa plɛ!
41011023	'Cɩcasa 'n ‑gbala 'amɩ, nyɔɔ ma ‑gbala 'dʋgbalä kʋa' ‑pɩ: ‹Sɔ ‑plɩɩlɩ kʋa', mi ‑a blö 'tanie 'lɩ›, 'ɔa plɛ ma ‑si, ɔma jresaa wiili 'ɔ 'saalɩ nya nröröa nɩ, 'ɔa 'klɩ 'kä 'inya nrörö.
41011024	'A 'ia ‑gʋ 'n ‑gbala 'amɩ: Dɛɛ 'a nëmäa' Nyɔsʋa 'lɩ 'betre, abɩa 'ana plɛ jresaa 'anya 'ɛɛn 'jä, 'ia 'taɩn 'lɩ 'ɔnya 'amɩ ‑nyɩa.
41011025	'Asɩ 'a nëmäa' 'nyüglö 'amä Nyɔsʋa bibie nɩ, nyɔɔa wii ma bä 'ana 'mlɩ nɩ, 'ba cere 'ɔmɩ 'iin, ‑bɛ 'ana Tʋlɔ bäa' cɛa 'mlɩ 'mä bɩa 'ana ‑balʋ cere.
41011026	‑Maa 'ama 'nyɩ cere 'ana ‑mëa ‑balʋ ‑a, 'ana Tʋlɔ bäa' cɛlɩ ‑nëmä bɩa 'amɩ 'ana ‑balʋ ‑a cere.»
41011027	'Ünya 'blöö 'sɔɔwʋ Jerusalɛɛmë dɛrɩ, Jesu ‑piie ɩ Nyɔsʋaanyukua ‑glɔ 'lɩ, ‑bɛ ‑gbɔsapɛrɩnyüü kpakü, ‑dɔkpɩanyüü, nyra tagbü 'tɔ 'ɔɔn ‑gba,
41011028	'ünya 'bete 'ɔɔn: «‑Na 'ciö 'plɛɛ ‑bɛ ‑nö 'saa le? Nyɔɔ 'plɛɛ ‑gbala 'saa ‑mɩ le?»
41011029	'Iibäa' Jesu nɩ: «'Na 'mʋgbɛ wii 'doo 'nëmä 'amɩ 'lɩbetre, 'ba 'sa 'mɩ ‑gälɩ ‑bɛ nyɔɔlɔ ‑gbalaa' 'saa 'mɩ 'mä 'amɩ 'ɔa 'nyrɩ ‑nyɩ.
41011030	‑A 'plɛɛ Jaan a nyüüa 'nɩwlipajrʋpa sɔrɔ le? Cɛlɩ ‑maa nyüü kälɩ? 'Ba 'sa 'mɩ ‑gälɩ.»
41011031	'Üa 'kpɔa ‑tɔrʋpɩɔ 'ü 'pawii ɔ: «Ama 'daa: ‹Nyɔsʋa blɔ kä 'ɔɔn›, 'ɔnya 'daa: ‹‑Bɛ dɛplɛɛ kä ‑gʋ 'anyɩ wiili Jaan 'saalɩ wiidara le?›
41011032	‑Maa ama 'daa: ‹Nyüü blɔ kä 'ɔɔn.› » Nyüülü kä 'fɩɔ kʋa' ‑plɩ 'üa ŋalɛ 'blaa 'üün; nyüülüa 'fɩɔ jre 'iin 'sɩrɩ Jaan bäa' 'tasɩrɩ nyɔsʋaamlɩpalanyɔɔ.
41011033	'Iibäa' 'üün nɩ: «Anyɩ 'iin jre ‑a jre.» 'Ɔnya ‑gbala 'üün: «'Na 'mʋgbɛ, nyɔɔlɔ blɔa' 'mɩ 'nëmä 'amɩ 'ɔa 'nyrɩ ‑a ‑nyɩ.»
41012001	'I ‑sia' nɩ, Jesu 'pala 'üün tapönänë 'klɩ ɔ: «Nyɔɔ 'doo pla kä viinyëputu, 'ɔ klu 'uun 'klɩ, 'ɔnya ma 'wlitʋŋlɔ 'kpa kpakë 'ɔmä putu ‑gälɩ ‑glaara, 'ɔnya ‑goolo 'lɩ 'bütügbalä kä 'mlɩ 'ümäa' rɛsɛɛn pɔtrɔ, 'ɔnya tɩ 'ua 'mlɩ 'jrʋpafɛnyüü 'ɔnya mi nyɔtugbabre.
41012002	Rɛsɛɛn a 'sasataɩn jräa' 'lɩ nɩ, 'ɔnya blɔ 'ɔa 'jrʋpafɛnyɔɔ 'doo nyüülü ‑fɛɛɛrɛa' putulua 'mlɩ 'jrʋpa, ü ‑nyɩ 'ɔɔn 'ɔa nɛ rɛsɛɛn, ɔ ja 'ɔmɩ 'ɛɛn.
41012003	'Ü 'kplaa' nyɔɔlɔ nɩ, bɔtɔ 'ü bɔtɔ 'ɔɔn, 'ünyɩ 'ɔɔn dɛɛ ‑a ‑nyɩ 'ünya prɛ 'ɔɔn.
41012004	'Ɔnya 'patä 'ɔnya blɔ 'lɩ 'jrʋpafɛnyɔɔ ‑moloo; 'ünya be be 'ɔɔn 'täkë, 'ünya bɔtrɔ 'ɔɔn 'wli bɔtrɔ, 'ünya ‑jejre 'ɔɔn.
41012005	'Ɔnya blɔ 'sɔɔwʋ ‑moloo, 'ünya 'bla 'ɔɔn; ‑mölöö nya 'trorolɩ; bɔtɔ 'üün bɔtɔ, ‑a 'blaa ‑mölöö.
41012006	'Ɔa ‑wawajʋa 'doo tɩɔ 'lɩ. 'Ɔa plɛ 'klɩ 'ɔ ‑nëma: ‹Ama blɔ 'na 'jʋ, 'ünya 'ɔɔn nyɔɔwʋbaa.› 'Ɔnya 'pala 'jʋlɔ ‑gälɩ 'tä, 'ɔnya blɔ 'ɔɔn nyüülüa ‑nyɛɛ.
41012007	‑Maa 'jrʋpafɛnyüülüa plɛ 'klɩ 'ü ‑nëma nɩ: ‹‑Jää 'jʋlɔ nëmäa' ‑jaaa ji; 'ba ji a 'bla 'ɔɔn, ‑bɛ amä ‑jaalä ji!›
41012008	'Ünya 'kpla 'ɔɔn, 'ünya 'cie 'ɔɔn viinyëputu 'lɩ, 'ünya 'bla 'ɔɔn.
41012009	«‑Asɩ putukänyɔɔlɔ nya ‑plɩɩ nʋ ɔ le? 'Ɔnya jia, 'kä 'ɔnya 'jrʋpafɛnyüülü 'bla; 'kä 'ɔnya 'lɩ 'jrʋpafɛnyüü ‑mölöö ‑tʋ.
41012010	'Amä 'daa 'a ‑kaapɩɔ ‑taa waklüülü ‑jɩjraa' nyɔsʋapɔɔkʋ 'lɩ ‑täsä? 'Täkälä nyëkapanyüü be käa' 'klʋɛɛ nɩ, 'ää nʋ 'tasɩrɩ nyukua ‑gɔmʋʋ.
41012011	'A ‑pɩ 'Pläkänyɔɔ ‑tʋ 'iin; 'ia 'mʋfadɛɛ 'nyɩ bä ‑a bä ana ‑gʋ!»
41012012	'Ü jre 'iin 'sɩrɩ tapönänälä Jesu 'paa' käläa' 'üün ‑gba. 'Ia ‑gʋ 'ü 'bata 'ümä 'ɔɔn 'kpla, ‑maa nyüülü ‑gblɔɔa' ‑plɩɩ 'kä 'üa ŋalɛ 'blaa 'üün. 'Ünya 'cɛrɛ 'ɔɔn ‑wälɩ 'ünya mi.
41012013	'Ünya blɔ 'ɔɔn Farisinyüü 'doorodoo nyra Erɔɔdëa nyüü 'doorodoo dɛrɩ 'ümä 'ɔa 'papawii kälɩ ‑srörö 'ümä 'ɔɔn 'kpla.
41012014	'Ünya ji Jesu 'bete: «'Kpɩkpɩanyɔɔ, a jre 'sɩrɩ ‑saaa' 'lɩ 'cɩcasa, ‑bɛ ‑kpɩaa' 'cɩcasa Nyɔsʋaa 'nyʋfɔ. Nyɔɔ 'nyɩ ‑mɩ ŋalɛ 'wʋ ‑a kä, ‑nyɩ ‑gbasa nyüü 'lɩ ‑a. A kä amä Sesaa dapoo kälɩ 'pɛɛrɛ? ‑Yɛɛ ‑ale 'Woo?»
41012015	Jesu jrea' ‑gʋ 'iin 'sɩrɩ 'ü bäa' ‑glagälɩsrörönyüü nɩ, 'ɔnya ‑gbala 'üün: «Dɛplɛɛ kä ‑gʋ 'a ji 'mɩ 'lɩtɛ le? 'Ba ja 'mɩ denie 'dee 'mä 'ɛɛn 'jä.»
41012016	'Ünya ja 'ɔmɩ 'iin; Jesu nya 'bete 'üün: «Nyɔɔ 'plɛɛ kä 'pike nyra ‑jɩjradii bä 'lɩ ‑gälɩ le?» 'Ü ‑nëma: «Sesaalɔ.»
41012017	'Ia ‑gʋ 'ɔnya ‑gbala 'üün: «Dɛɛlɛ bäa' Sesaa dɛɛ, 'ba ‑nyɩ 'ɛɛn Sesaa, ‑bɛ dɛɛ bäa' Nyɔsʋaa dɛɛ 'ba ‑nyɩ 'ɛɛn Nyɔsʋa.» 'Ɔnya kala 'üün plɛ 'klɩ.
41012018	Sadusinyüülü 'daaa' ‑maa nyɔɔ ma jä 'ɔ ‑kanyɩ sɔ 'kuaabre ‑a nɩ, 'ünya jijrö Jesu ‑gba, 'ünya 'bete 'ɔɔn:
41012019	«'Kpɩkpɩanyɔɔ, ‑jää 'sɩ Moisëa ‑dɔ ‑gbalaa' amɩ nɩ: ‹ Nyɔɔa ‑wlajʋ nyra 'ɔa 'ŋlʋʋ ma 'nyɩ 'jʋ ‑a ‑gu ‑bɛ ɔma jä nɩ, 'ɔa ‑wlajʋ kä 'kusroŋlʋʋlɔ 'ɔ nyra 'ɔɔn 'mä 'ɔa ‑wlajʋa 'jü ‑gu.›
41012020	‑Jää ‑wlajü ‑uunsɔɔ. Kpaköa nɔ ‑kätɩ 'ti, 'ɔnyɩ 'jʋ ‑a ‑gu 'ɔnya jä.
41012021	'Ɔa ‑wlajʋ nya dɔrɔ 'kusroŋlʋʋlɔ 'wʋ 'ɔnya kä 'ɔɔn. 'Ɔnyɩ 'jʋ ‑a ‑gu 'ɔnya jä bɩa. Tääa nɔa 'mʋgbɛ, 'a dɛɛ 'dee.
41012022	'Üa ‑uunsɔɔlü 'nyɩ 'jü ‑a ‑gu 'ünya jä. 'Üa 'fɩɔ nya bɩa, 'ŋlʋʋlɔ nya jä bɩa.
41012023	'Üa 'fɩɔ ma sɔ ‑srɩɩ 'kuaabre, ‑mɔ 'plɛɛ nya 'ŋlʋʋlɔ kä ɔ le? 'Be 'ɔ kä 'üa ‑uunsɔɔa 'fɩɔ ‑o?»
41012024	'Iibäa' Jesu nɩ: «‑Mää dɛɛlɛ kä ‑gʋ 'anyɩ 'nua' nyɔsʋapɔɔkʋ 'wli, ‑bɛ 'anyɩa' Nyɔsʋaa 'klü jre nɩ, ‑mää 'ia ‑gʋ 'anyɩ ‑trɔɔrɔ ‑plɩɩ 'ana nyüfë?
41012025	'Taɩn 'lɩ jäjänyüü 'mäa' ‑srɩɩ 'kuaabre sɔ nɩ, 'titikʋ ‑ka ‑nëmä 'lɩ ‑a bä; ‑maa 'ünya ‑beere 'aanjëlü bäa' cɛlɩ.
41012026	Wiili bäa' jäjänyüüa 'kuaabrea sɔsɔkʋ nɩ, 'amä 'daa 'a ‑kaapɩɔ 'iin Moisëa ‑pɔɔkʋ 'lɩ ‑täsrä? 'Pɛlɛ 'paaa' tiijiea fifikʋa ‑gä, 'ɛa 'mlɩ Nyɔsʋa ‑gbala Moisë: ‹ 'Mɔɔ bä Abraamëa Nyɔsʋa, Isaakëa Nyɔsʋa 'nyaa bä Jakɔɔbëa Nyɔsʋa?›
41012027	Nyɔsʋa 'nyɩ jäjänyüüa Nyɔsʋa ‑a bä, ‑maa 'lɩbänyüüa Nyɔsʋa 'ɔ bä. 'A ‑trɔɔrɔ 'ana nyüfë ‑gböösa.»
41012028	'Ü ‑topoa', ‑dɔkpɩanyɔɔ 'doo po 'üün 'nyakli. Jesu 'saa' Sadusinyüü ‑gälɩ 'cɩcasa nɩ, ‑dɔkpɩanyɔɔlɔ nya jijrö Jesu ‑gba 'ɔnya 'bete 'ɔɔn: «‑Dɔa 'fɩɔa ‑tɔrʋpɩɔ, ‑mʋ 'plɛɛ ‑siwʋ le?»
41012029	'Iibäa' Jesu nɩ: «‑Jää ‑dɔlʋ ‑sia' 'wʋ: ‹ Israɛɛlë, 'ba ponyakli. Ana 'Pläkänyɔɔ Nyɔsʋa, 'ɔa 'doo bä 'Pläkänyɔɔ
41012030	'kä ‑nya ‑na plɛa 'fɩɔ nʋ, ‑na ‑susu, ‑na bobowli nyra ‑na 'klüa 'fɩɔ, 'kä ‑nya ‑na 'Pläkänyɔɔ Nyɔsʋa ‑wa.›
41012031	‑Jää 'ua 'sɔɔa nu: ‹ 'Sɩrɩ ‑waa' ‑na nyufa, ‑wa 'saa ‑na ‑moloo.› ‑Dɔ ‑moloo ‑kanyɩ 'lɩ ‑a bä 'unyɩ 'ia 'sɔɔlʋ 'wʋ ‑a ‑si.»
41012032	'Iibäa' ‑dɔkpɩanyɔɔlɔ nɩ: «'Kpɩkpɩanyɔɔ, 'cɩcasa ‑saalɩ Nyɔsʋa bä 'doo; ‑moloo ‑kanyɩ 'lɩ ‑a bä,
41012033	nʋ ‑na plɛa 'fɩɔ, ‑na bobowlia 'fɩɔ, ‑na ‑susu nyra ‑na 'klüa 'fɩɔ ‑a ‑wa 'ɔɔn; 'sɩrɩ ‑waa' ‑na nyufa, ‑wa 'saa ‑na ‑moloo. 'I ‑si Nyɔsʋaa 'nyrɩklɩa mlaa 'pütökʋ 'wʋ, 'inya ‑si ‑gbɔa 'fɩɔwʋ.»
41012034	Jesu 'jäa' nyɔɔlɔa 'lɩgaglakʋ 'ɔa 'lɩsasawiia 'mlɩ nɩ, 'ɔnya ‑gbala 'ɔɔn: «‑Nyɩ 'lɩ Nyɔsʋaa 'kamaplä dɛrɩ ‑a tʋŋlɔ.» 'Bala 'lɩ ‑gälɩ, nyɔɔ ‑kanyɩ 'ɔɔn 'bete ‑a 'bete.
41012035	Jesu 'kpɩaraa' Nyɔsʋaanyuku ‑wälɩ nɩ 'ɔnya 'bete: «'A jre ‑gbaalä kä ‑gʋ ‑dɔkpɩanyüü 'daaa' ‑maa 'Kriisë bä Daviidëa 'jʋ?
41012036	'Nyüna ‑Susu 'cerea' Daviidë ‑gälɩ 'ɔa 'mʋgbɛ nɩnɩa: 'Pläkänyɔɔ ‑gbala 'na 'Pläkänyɔɔ: 'A ‑pɩ 'na 'dupa 'lɩ ‑a kʋ kʋ, 'kä 'n 'pie ‑na 'nyüamlɩjraranyüü ‑na bökli ‑wälɩ ‑beere bökligälɩtʋkpö.
41012037	Daviidëa 'mʋgbɛ 'dara 'ɔɔn 'Pläkänyɔɔ; ‑bɛ ‑asɩ 'ɔ nʋ ‑bɛ 'ɔ bä bɩa 'ɔa 'jʋ le?» ‑Jria kpakö po 'ɔɔn 'nyakli dɔrʋsa.
41012038	'Ɔ 'kpɩaa' 'üün nɩ, 'ɔ ‑gbala 'üün: «'Ba ‑tre 'ana nyüfë ‑dɔkpɩanyüüa ‑gʋ. ‑Panë 'ü 'palɩ ‑bɛ 'ü ‑piie, ‑bɛ ü ‑waa' ‑saplɛ 'klɩa 'trɔrʋ,
41012039	nyra 'sraaplanyuku ‑wälɩa 'klɔɔtrʋa 'kpatëa ‑gälɩa kʋkʋkʋ. ‑Glɩsɩglɩsɩ ma jrälɩ nɩ, tuponyüüa 'kpatë ‑gälɩ 'ü kɔ kɔ.
41012040	'Ü bɩa 'kusroŋlëgë diia 'fɩɔ kälɩ, ‑bɛ üma bibie Nyɔsʋa 'ü ‑wlɛlɩ ‑beere 'cɩcanyüü, nyüü 'mä ‑gʋ 'üün 'jäjrä. 'Üa ‑gäa ‑tʋtʋkʋ nya 'lɩklaa ‑gböösa.»
41012041	Jesu 'prɛrɛa' ‑plɩɩ nyüü 'pɛɛrɛa' nyɔsʋamöliia ‑gba nɩ, 'ii 'ɔ kʋ ‑bɛ 'ɔ tɛ 'üün 'klɩ 'ü 'pa 'pa 'lɩ mölii. 'Bɩɔjinyüü 'kɔkɔmlɛ 'saa mölii 'kɔkɔmlɛ.
41012042	'Pʋablakusroŋlʋʋ 'doo nya ji 'ɔnya 'palɩ möliieju 'sɔɔ 'nyɩa' ‑tɔɔɔ kä.
41012043	Jesu nya we 'ɔa 'wʋnyɛrɛnyüü, 'iibä: «'Cɩcasa 'n ‑gbala 'amɩ, 'pʋablakusroŋlʋʋlɔ kʋa' ‑pɩ, 'ɔɔ 'sa mölii 'ɔnya ‑si nyüülü kä 'fɩɔ 'paa' ‑tɛ mölii 'wʋ,
41012044	ü kä 'fɩɔ 'paa' ‑tɛ mölii nɩ, 'inyɩ 'üa 'nyü ‑gälɩ dɛɛ ‑a bä, ‑maa 'ɔɔlɔ nɩ, dɛɛlɛ tɩɔa' 'lɩ 'ɔɔn 'ɔmäa' dɛɛji, 'ɛɛ 'ɔ 'sa.»
41013001	Jesu 'ciea' Nyɔsʋaanyuku kpaku ‑wälɩ nɩ, 'ɔa 'wʋnyɛrɛnyɔɔ 'doo nya ‑gbala 'ɔɔn: «'Kpɩkpɩanyɔɔ, tɛ 'lɩ! Abɩa nyukupatäkë 'na; 'tasɩrɩa 'mʋfa nyuku!»
41013002	Jesu nya 'sa 'ɔɔn ‑gälɩ: «‑Jäää nyëka kpakülü kɔkɔa' ‑pɩ 'wʋ? Nyukupatäkä 'döö ‑nëmä 'döö ‑gälɩ ‑a tɩɔ; 'üa 'fɩɔ nya ‑gbloooa.»
41013003	'Ɔnya 'prɛrɛ Oliivëa 'dʋgba 'wli 'ii 'ɔ kʋ ‑bɛ 'ɔ 'jä Nyɔsʋaanyuku 'wʋ. Piɛɛrë, Jaakë, Jaan ‑bɛ Andree tɩɔa' 'ɔɔn ‑gba nɩ, 'ünya 'bete 'ɔɔn:
41013004	«‑Gbala amɩ, 'taɩn 'plɛɛ 'lɩ 'imä 'lɩjrä le? ‑Asɩ anya 'iin jre 'sɩrɩ 'ia 'fɩɔ 'mäa' nrörö le?»
41013005	Jesu nya ‑gbala 'üün ɔ: «'Ba ‑tre 'ana nyüfë! Nyɔɔ 'nyɩ 'pa 'amɩ mlüülɩ.
41013006	'Be 'kɔkɔmlɛ nya 'na 'nyrɩ jaa 'kä 'ünya ji, 'ünya 'daa: ‹'Mɔɔ bä 'ɔɔn,› 'kä 'ünya nyüü 'kɔkɔmlɛ mlüülɩpa.
41013007	‑Srɩ 'lɩ 'amäa' toua 'nyrɩ 'wli 'nu, nyra 'sɩrɩ 'u ‑flooroa' 'plä ‑gälɩ nɩ, 'ana plɛ 'nyɩ ‑gbakä; 'i kä 'imä 'lɩjrä. ‑Maa ‑mää 'pläa bɩarataɩn ‑kaaŋlʋ 'saabä.
41013008	‑Glügbö ‑bɛ ‑glügbö nya 'wlitotroa, 'kɩɩɩ ‑bɛ 'kɩɩɩ nya 'wlitotroa; ‑tʋtʋ nya ‑pɩɔ 'kɔkɔmlɛ tɩtrɛa, ‑gbëka nyra ‑sʋɩ nya paa. 'A 'ŋlʋʋ ‑gälɩsɔsrɔkʋa 'klɩsa mɩmɩakʋ.
41013009	«'Amɔlɔ nɩ, 'ba kä 'ia plɛ. 'Ünya 'amɩ tropina 'lɩ faa, 'ünya 'amɩ ‑gbalɛfi ‑gälɩ ‑gbagbaa juifëa 'sraaplanyuku ‑wälɩ. 'Na ‑gʋ, 'ünya 'amɩ 'cifu nyra 'kɩɩɩ 'klɩ faa, wiili 'a jrea' 'amä 'iin 'lɩsa.
41013010	‑Maa abɩa 'mʋfagogo 'sara ‑kätɩ ‑tʋtʋ ‑gälɩa ‑glügbüa 'fɩɔa 'mlɩ.
41013011	'Taɩn 'lɩ 'ümäa' 'amɩ 'sakalɩ fa nɩ, 'ana plɛ 'nyɩ ‑taaralɩ wiili 'a nëmäa' 'pa, 'ia ‑gʋ; ‑maa 'ia ‑srɩ 'lɩ nɩ, 'ba 'salɩ wiili nëmäa' 'ana 'wlia 'mlɩ ji. ‑Mää 'ana 'mʋgbɛ ‑nëmä 'iin 'pa, ‑maa 'Nyüna ‑Susu nëmä 'iin 'pa.
41013012	‑Wlajʋ nya ‑wlajʋ ‑moloo jäjä mlɩ 'saraa, tʋ nya 'ɔa 'jʋ 'saa; 'jü nyra 'üa tʋɩɩ nya 'wlitotroa, 'kä 'ünya 'üün 'bla.
41013013	Nyüüa 'fɩɔ nëmä 'amɩ 'nyüamlɩjraa 'na 'nyrɩa ‑gʋ; ‑maa nyɔɔlɔ ‑nëmäa' 'iin 'klɩfɔlɔ, ɔmäa' 'ia bɩarafa 'wʋ 'tɔ nɩ, 'ɔnya 'lɩmlɩwʋa.»
41013014	«‑Srɩ 'lɩ 'a 'jäa' Nyɔsʋa jraradɛɛ, dɛɛlɛ kä ‑gä Nyɔsʋaa 'wʋdɛtrɛnyɔɔ Daniɛɛlë 'pa käa', ɛma pa ‑plɩɩ 'ɛ ‑nëmäa' kʋ nɩ, abɩa nyɔɔlɔ ‑täsäa' 'nu! ‑Mülü 'mäa' Judee bä 'ia ‑srɩ 'lɩ nɩ, ü fɔlɔ 'dʋgbë 'lɩ.
41013015	‑Mɔlɔ nëmäa' nyuku ‑gälɩ bä, 'ɔnyɩ 'cie, 'ɔnyɩ mi dɛɛa 'klɛɛ nyüköli.
41013016	‑Mɔlɔ nëmäa' 'klʋɛɛ bä, 'ɔnyɩ 'blöö 'ɔnyɩ ji 'kotua 'klɛɛ.
41013017	'Ia ‑srɩ 'lɩ ‑nëmä nʋgblaŋlëgë nyra ü 'nyaaa' 'jü kälɩ ‑a 'nara.
41013018	'Ba bibie Nyɔsʋa 'i ‑pɩ 'lɩjrä sɩɔpataɩn 'lɩ.
41013019	'Ia jrüülüa 'mlɩ, ‑sʋɩlɩ nëmäa' 'lɩjrä, 'bala 'pläa 'käkolofa 'wʋ, 'taɩn 'lɩ kä 'mlɩ Nyɔsʋa nʋa' 'plä, 'ia 'samaa ‑sʋɩ ‑kaapɩɔ 'lɩjrä, 'ɛ ‑ka ‑nëmä bɩa 'lɩ ‑a jrä 'plɔʋ.
41013020	'Pläkänyɔɔ ma 'nyɩ ɩ 'ia jrüülü 'klɩ ‑a 'bö, nyɔɔ 'doo ‑nëmä 'lɩmlɩ ‑a 'wʋ; ‑maa 'ɔa nyüülü 'ɔ 'baa' 'lɩ, 'üa ‑gʋ 'ɔ 'bö jrüü 'klɩ.
41013021	Nyɔɔ ma ‑gbala 'amɩ: ‹‑Tɛ 'Kriisë bä› 'aiɛ: ‹‑Pɩ 'ɔ bä› 'anyɩ 'dara 'iin wii.
41013022	'N 'paa' 'iin nɩ, ‑gbagblɛ 'kriisë nyra ‑gbagblɛ nyɔsʋaamlɩpalanyüü nya ‑srɩɩ 'lɩbäa; 'ünya ‑saragbi nyra plɛklɩkalawii nʋa, 'ünya 'nɩmɩ nyüülü Nyɔsʋa 'baa' 'lɩ mlüü 'lɩpaa ima bä 'ia 'sa.
41013023	'Amɔlɔ nɩ, 'ba ‑tre 'ana nyüfë: 'n tɩ ‑srɩ dɛrɩ 'nyaa ‑gbala 'amɩ 'ia 'fɩɔ.
41013024	‑Maa ‑sʋɩlɩ ma bɩa ‑taa jrüülüa 'mlɩ nɩ, 'jöjrüükpü nya 'jrʋa 'klɩ 'prɛrɛa, ‑seple ‑ka ‑nëmä 'ɛa plöplönyü ‑a 'klaa,
41013025	‑särë nya cɛlɩ sɔsɔa 'kä 'ünya böblö; 'klülü kä 'fɩɔ bäa' cɛa 'mlɩ nya tɩtrɛa.
41013026	'Ia 'taɩn 'lɩ, 'ünya Nyɔɔa 'Jʋ ‑gbru ‑gälɩ 'järäa ‑bɛ 'ɔnya ji, 'ɔ ‑bɛ 'ɔa 'klü nyra 'wliklɩa 'bʋabʋakʋ.
41013027	'Kä 'ɔnya 'ɔa 'aanjëɩɩ jaa 'ümä 'ɔa nyüülü 'ɔ 'baa' 'lɩ, ü bäa' ‑tʋtʋa kotü mlɔɔ 'lɩ ‑gbapapla, sɔ ‑tʋtʋa 'käkolofa 'wʋ ‑a mi ‑a ‑tɔɔ cɛa blöröfa 'wʋ.»
41013028	«'Ba 'nu ‑tɔɔɔlʋ figietuu 'paaa' 'wli. 'Ua dawii ma bä 'jɩjarɛ, ‑bɛ 'napɩ 'jɩjarɛ ma ‑ga nɩ, 'a jre 'iin 'sɩrɩ 'ua tʋtʋ 'taɩn nyaa' 'lɩjrä.
41013029	'Asɩ 'ama 'jä 'ia wiili, ima jrälɩ nɩ, 'ba jresaa wiili nëmäa' 'tɔ ‑kanyɩ 'lɩdɛrɩ ‑a tʋŋlɔ, 'i bä nyukumla 'klɩ.
41013030	'Cɩcasa 'n ‑gbala 'amɩ, ‑taa nyüüglügbölä kʋa' ‑pɩa 'fɩɔ ‑nëmä bɩa ‑a bɩa 'kä 'ia 'fɩɔ nya 'lɩjrä.
41013031	Cɛ nyra ‑tʋtʋ nya ‑sia, ‑maa 'na mlɩa wii ‑nëmä ‑si ‑a ‑si 'plɔʋ.
41013032	«Dɛɛlɛ bäa' 'ia jrüü 'aiɛ 'ia 'taɩn nɩ, nyɔɔ 'nyɩ 'iin jre ‑a jre; 'aanjëlü bäa' cɛlɩ 'nyɩ 'iin jre ‑a jre, 'inya 'nyɩ bɩa 'Jʋ bä. Tʋa 'doo 'ɔɔ jre 'iin.
41013033	'Anyɩ 'mʋmɔ, 'ba bibie Nyɔsʋa, 'be 'taɩn 'lɩ kä 'mlɩ 'imäa' 'lɩjrä 'anyɩ 'iin jre ‑a jre.
41013034	'Inya ‑beere 'sɩrɩ nyɔɔ möa' nyɔtugbabre, ‑bɛ 'ɔ tɩɛa' 'ɔa nyuku nyüülü ‑fɛɛɛrɛa' 'ua ‑wälɩ 'jrʋpa ‑gba; ‑bɛ 'ɔ sraraa' ‑mɔ 'ɔa 'jrʋpa, ‑bɛ 'ɔ ‑gbalaa' nyɔɔlɔ ‑glaaraa' ‑gböööa tatu ‑gba; 'ɔ 'nɩ 'mʋmɔ.
41013035	'A 'ia ‑gʋ 'anyɩ 'mʋmɔ, 'be 'taɩnlɩ kä 'mlɩ ‑gböööa tʋ 'mäa' ji 'anyɩ 'iin jre ‑a jre; ‑bɛ ‑gbiajrʋ 'lɩ 'ɔmä ji, ‑maa ‑srɩlɩtʋŋlʋwlaa, ‑ale 'taɩn 'lɩ sapë 'mäa' ‑gbe, ‑maa ‑suwla, 'anyɩ 'iin jre ‑a jre;
41013036	Abɩa ŋalɛ 'bla 'amɩ 'ɔ ‑pɩ 'amɩ ‑wälɩfu ‑bɛ 'ɔ ‑pɩ 'amɩ 'mʋmɔ 'lɩjrä.
41013037	Wiili 'n ‑gbalaa' 'amɩ, 'ana 'fɩɔ kä 'iin. 'A 'nɩ 'mʋmɔ.»
41014001	Jrüü 'sɔɔa 'mlɩ 'ünya 'Paakë nyra 'flɔɔlʋ kä 'mlɩ 'ünyɩ 'paa' levurëa ‑glɩsɩglɩsɩ 'jäa. ‑Gbɔsapɛrɩnyüü kpakü nyra ‑dɔkpɩanyüü 'bata 'sɩrɩ 'ümä Jesu 'kpla yrʋsa 'ümä 'ɔɔn 'bla.
41014002	'Üa 'kpɔa ‑tɔrʋpɩɔ 'ü 'paa wii ɔ: «'I 'nɩ bä ‑glɩsɩglɩsɩa ‑srɩ 'lɩ, nyüü ‑pɩ 'crɛ ‑tʋ.»
41014003	Jesu bä ɩ Betanii 'jrʋklanyɔɔ Simɔɔa nyuku ‑wälɩ. Jesu jö ɩ dɛɛ, 'ŋlʋʋ 'doo nya pa, 'ɔa kälɩa alebatrëa 'kpala jɔ, 'äa 'mlɩa 'tasɩrɩa 'naarëa ‑daŋlʋɩnɩlɩ kä 'peru 'bʋaa'. 'Ɔ waa' 'kpalaläa 'mä 'klɩ nɩ, 'ɔnya ‑gbäträ 'iin Jesua 'wli 'kä.
41014004	'I käa' ‑gʋ ‑mülü bä ɩa' ‑plɩɩ 'crɛ 'wʋ nɩ; ‑wälɩ 'ü ‑ŋuŋlo: «Dɛplɛɛ kä ‑plɩɩ ‑daŋlʋɩnɩlɩa bʋblɔkʋ le?
41014005	A 'mrɛɛ amä 'iin 'peru 'pa deniea ‑glʋɩtää, 'kä anya 'iin 'pʋablanyüü ‑nyɩ.» 'Ünya 'daa 'ŋlʋʋlɔ.
41014006	'Iibäa' Jesu nɩ: «'Ba sɔ 'ɔɔn ‑gba. Dɛplɛɛ kä ‑gʋ 'a ‑taara 'ɔɔn plɛ 'lɩ le? 'Mʋfagbi 'ɔ nʋ 'mɩ ‑gba.
41014007	'Pʋablanyüü bä 'ana ‑tɔrʋpɩɔ 'plɔʋplɔʋ, 'taɩnlɩ kä 'mlɩ 'a ‑waa' 'anya 'üün ‑gbajia. ‑Maa 'mɔɔlɔ nɩ, 'nyɩ 'ana ‑tɔrʋpɩɔ ‑a bä 'plɔʋplɔʋa ‑gʋ.
41014008	Dɛɛlɛ 'ɔ 'mrɛɛa' mlɩ 'ɛɛ 'ɔ nʋ; ‑srɩ 'ɔ tɩ dɛrɩ 'ɔnya 'pa 'mɩ ‑daŋlʋɩnɩ 'na tʋtʋtaɩnlɩa ‑gʋ.
41014009	'Cɩcasa 'n ‑gbala 'amɩ, ‑pɩɔ o ‑pɩɔ ‑taa 'mʋfagogolä 'mäa' 'sara 'pläa 'fɩɔa 'mlɩ nɩ, wiili 'ŋlʋʋlɔ nʋa', nyüü nya 'ia ‑gä 'paa ‑bɛ 'ünya 'ɔa ‑gä plɛ 'pa.»
41014010	Judaa Isëkario, Jesua nyüüpʋnyüüsɔɔa ‑tɔrʋpɩɔa nyɔɔ 'doo, nya ‑sɔ 'wʋ, 'ɔnya mi ‑gbɔsapɛrɩnyüü kpakü 'jä 'ɔmä Jesu 'sa.
41014011	Wiili 'ɔ jaa', 'i kä 'ümɩ dɔrɔ 'wʋ, 'ü ‑nëma 'ünya 'ɔɔn mölii ‑nyɩa. 'Bala 'lɩ ‑gälɩ 'sɩrɩ Judaa 'mäa' nʋ ‑bɛ 'ɔmäa' Jesu 'sa, 'ia 'nyʋfɔ 'ɔ 'bata.
41014012	'Flɔɔlʋ kä 'mlɩ 'nyɩa' levurë bä, 'ua ‑glɩsɩglɩsɩa 'klɩsa jrüü 'lɩ nɩ, ibäa' 'Paakëa ‑bablëëjüa 'bablasrɩ nɩ, Jesua 'wʋnyɛrɛnyüü nya 'bete 'ɔɔn: «‑Pëplɛɛ ‑baata amä 'Paakëa jijri 'klɩkäsesre ‑bɛ ‑mä dɛɛji le?»
41014013	'Ɔnya blɔ 'ɔa 'wʋnyɛrɛnyüüa ‑tɔrʋpɩɔa nyüü 'sɔɔ, 'ɔnya ‑gbala 'üün: «'Ba mi bätä, nyɔɔ 'doo nya 'nɩ 'wlitroa; 'a nyra 'ɔɔn nya 'klɩtraraa. 'Ba ‑mɛ 'ɔɔn ‑gälɩ.
41014014	‑Plɩɩlɩ 'ɔ nëmäa' pa, 'ba ‑gbala nyukukänyɔɔ ‑maa: ‹'Kpɩkpɩanyɔɔ 'bete: ‑Pëplɛɛ 'mɔɔ ‑bɛ 'na 'wʋnyɛrɛnyüü 'mäa' 'Paakë 'wʋ jrörö le?›
41014015	'Ɔnya 'amɩ nyëka klöö kpakö sraraa ‑nyɛɛ nyuku ‑gälɩ, 'äa ‑wälɩ diia 'fɩɔ 'sesre 'klɩ 'kä. 'A ‑nyɛɛ 'amä 'känyɩgla.»
41014016	'Ɔa 'wʋnyɛrɛnyüü nya mi bätäläa 'mlɩ, 'sɩrɩ 'ɔ ‑gbalaa' 'üün ‑tɛɛ, 'asɩ 'i nrörö. 'Ünya 'sesre 'Paakëa jijri 'kä.
41014017	‑Gbiajrʋ mia' 'ɔɔ ‑bɛ nyüüpʋnyüüsɔɔ nya ji.
41014018	'Ü jö ɩ dɛɛ, Jesu ‑nëma: «'Cɩcasa 'n ‑gbala 'amɩ, 'ana ‑tɔrʋpɩɔa nyɔɔ 'doo, 'nyraa 'ɔɔn tara 'wʋ, 'ɔnya 'mɩ 'saa.»
41014019	'Üa 'fɩɔ 'kpɔɔ ɔ, ‑moloo ma bälɩ: «'Mɔɔ ‑ale?»
41014020	'Ɔnya ‑gbala 'üün: «'Ana nyüüpʋnyüüsɔɔa ‑tɔrʋpɩɔa nyɔɔ 'doo bäsaa, nyɔɔlɔ 'nyraa 'ɔɔn paplaa' 'darʋ 'lɩtarapö 'lɩ.
41014021	Mö Nyɔɔa 'Jʋ mö, 'sɩrɩ 'i ‑jɩjraa' nyɔsʋapɔɔkʋ 'lɩ. ‑Maa nyɔɔlɔ 'saa' 'ɔɔn, 'inya bʋbɔa 'ɔa ‑gʋ; 'i ‑si 'nanakʋ 'kä 'ünyɩ ‑gu ɩ 'ɔmɩ!»
41014022	'Ü ‑ka jö ɩ dɛɛ Jesu nya dɔrɔ 'flɔɔ 'wʋ; 'ɔ bɩaa' Nyɔsʋa 'tɛtrɛɛkʋ, 'ɔnya 'böblö 'uun ‑tɩa 'ɔnya ‑nyɩ 'ümɩ 'uun; 'ɔ ‑nëma: «'Ba dɔrɔ 'uun 'wʋ, 'ba ji 'uun, 'na fugba bäsaa.»
41014023	'Ɔnya dɔrɔ ‑köwö 'wʋ, 'ɔ bɩaa' Nyɔsʋa 'tɛtrɛɛkʋ, 'ɔnya ‑nyɩ 'ümɩ 'uun, 'üa 'fɩɔ nya 'mla 'uun.
41014024	'Ɔnya ‑gbala 'üün: «'Na ‑toru bäsaa, kuö dëdräa ‑toru, 'uu ‑gblɔɔkä nyüü 'kɔkɔmlɛa ‑gʋ.
41014025	'Cɩcasa 'n ‑gbala 'amɩ, 'n ‑ka ‑nëmä viinyënʋ ‑a 'mla 'plɔʋ; ima 'nyɩ Nyɔsʋaa 'kamapläa 'mlɩ ‑a bä; 'a ‑nyɛɛ 'nya 'sɔɔwʋ 'uun 'mlala.»
41014026	'Ü bɩaa' 'Lɩbrɛrɛpɔɔkʋa 'dʋ 'bɩbrɩkʋ nɩ, 'ünya mi Oliivëa 'dʋgba 'wli.
41014027	Jesu nya ‑gbala 'üün: «'Ana 'fɩɔ nya 'mɩ ‑gba 'kägbaa, 'i ‑jɩjra: ‹ 'Nyaa ‑bablëëgbanyɛrɛnyɔɔ 'blaa, 'kä ‑bablëë nya 'kägba ‑gba.›
41014028	‑Maa ama sɔ 'kuaabre nɩ, 'nyaa 'amɩ 'nyʋfɔ 'klɔɔtrʋ ‑taa Galileea ‑tʋtʋ ‑gälɩ.»
41014029	'Iibäa' Piɛɛrë nɩ: «‑Bakää 'üa 'fɩɔ 'nyɩ ‑gba ‑mɩ ‑gbakä, ‑mää 'mɔɔ ‑a.»
41014030	Jesu nya ‑gbala 'ɔɔn: «'Cɩcasa 'n ‑gbala ‑mɩ, ‑mɔlɔ nɩ, 'saarɩa ‑gbialä kʋa' ‑pɩ, sapɛ ‑nëmä ‑gbegbekʋa ‑gʋ 'sɔɔ ‑a ka, 'kä ‑nya 'mɩ 'klɩfɔlɔkʋa ‑gʋ tää ka.»
41014031	Piɛɛrë nya 'patä 'ɔ ‑nëmä: «‑Bakää 'ünya 'daa 'nyraa ‑mɔ 'sɔ 'ümä 'bla, 'nëmä ‑srɩɩ 'daa 'nyɩ ‑mɩ ‑a jre.» 'Üa 'fɩɔ nya 'pa watu 'doo.
41014032	'Ünya mi ‑pɩɔ 'doo, 'ii 'ü 'dara Jesëmanee. 'Ɔnya ‑gbala 'ɔa 'wʋnyɛrɛnyüü: «'Ba kʋ ‑pɩ, 'mä mi, 'mä Nyɔsʋa bibie.»
41014033	'Ɔ nëmäa' mi 'ɔ fa Piɛɛrë, Jaakë nyra Jaan. 'Ɔa plɛ ‑taaralɩ dotro ‑bɛ 'ɔa 'koia 'fɩɔ 'jɔklɔ.
41014034	'Ɔnya ‑gbala 'üün: «'Na ‑susua 'kpɔkpɔɔkʋ nëmä 'mɩ 'bla; 'ba kʋ ‑pɩ, 'anyɩ 'mʋmɔ.»
41014035	'Ɔ mia' 'klɔɔtrʋ jie nɩ, 'ɔnya be 'ɔa nyufa ‑tʋtʋ 'wʋ, ‑bɛ 'ɔ bibie Nyɔsʋa ima 'wʋ 'iin 'klɩ, abɩa ‑taa 'taɩnlɩ tʋŋlɔlɩ 'ɔɔn dɛrɩ.
41014036	'Ɔ nɩnɩa: «Aba, 'na Tʋ, ‑bɩa wiia 'fɩɔ mlɩ, tʋŋlɔ 'mɩ 'lɩ ‑taa ‑sʋɩa ‑köwölä dɛrɩ! 'Ia 'fɩɔlʋ nɩ, 'na ni 'nyɩ tɩɔ 'lɩ, abɩa ‑na ni tɩɔ 'lɩ.»
41014037	'Ɔnya 'blöö 'wʋnyɛrɛnyüüa ‑nyɛɛ dɛrɩ, 'ɔnya jrä 'üün 'mʋmʋ 'lɩ, 'ɔnya ‑gbala Piɛɛrë: «Simɔɔ, 'mʋmɔ 'mʋmɔ? ‑Nyɩ ‑kätɩ 'kä ‑a tɛ jie!
41014038	'Anyɩ 'mʋmɔ, 'ba bibie Nyɔsʋa 'a ‑pɩ ‑balʋ 'lɩ blö. Nyɔɔ 'klaa 'mʋfa bobowli, ‑maa 'ɔa fugba 'nyɩ 'klü ‑a kä.»
41014039	'Ɔnya 'patä 'ɔnya tʋŋlɔ 'lɩ 'üün dɛrɩ, 'ɔnya 'pa 'sɔɔwʋ watu 'doo, 'ɔnya bibie Nyɔsʋa.
41014040	'Ɔ mia' ji, 'ɔ jrä 'sɔɔwʋ 'üün 'mʋmɔ 'lɩ; 'üa 'nyü bäkälɩ. Wiili 'ü ‑ka 'mäa' 'ɔɔn ‑gbala 'ünyɩ 'iin jre ‑a jre.
41014041	Tääa ‑pɩɔ 'ɔ jia' 'ɔnya ‑gbala 'üün: «'A ‑ka 'mʋmɔ, ‑bɛ 'a ‑ka 'paa 'saa ‑fʋflʋ! 'Taɩn 'a 'lɩjrä, ‑jää, Nyɔɔa 'Jʋ, 'ɔ 'a ‑balʋnyüü kälɩ 'sara.
41014042	'Ba sɔ 'wʋ, amä mi! ‑Jää, nyɔɔlɔ 'saa' 'mɩ 'ɔa 'tɔtɔkʋ bɩa.»
41014043	'Ɔ ‑ka 'paa wii dotro ‑bɛ Judaa 'tɔ, nyüüpʋnyüüsɔɔa ‑tɔrʋpɩɔa nyɔɔ 'doo, 'ɔɔ ‑bɛ nyüü 'kɔkɔmlɛ, 'üa kälɩa ‑järë nyra tii. ‑Gbɔsapɛrɩnyüü kpakü nyra ‑dɔkpɩanyüü ‑bɛ juifënyüüa tagbü blɔ 'üün.
41014044	Nyɔɔlɔ 'saa' 'ɔɔn, ‑jäsɩ 'ɔ ‑gbala käa' 'üün nɩ: «Nyɔɔlɔ 'nëmäa' ka ‑gbere nɩ, 'a 'ɔɔ bäsaa. 'Ba 'kpla 'ɔɔn, 'ba fa 'ɔɔn, ‑maa 'ba ‑gäälä 'ɔɔn 'nyiöli.»
41014045	Judaalɔ 'tɔa' dotro nɩ ‑gba 'ɔ jijrö 'ɔɔn, 'ɔ ‑nëma: «Rabii!» 'Ɔnya ‑gbere 'ɔɔn.
41014046	Nyüülü nya jijrö Jesu ‑gba, 'ünya 'kpla 'ɔɔn.
41014047	Ü kʋ ɩa' ‑plɩɩ, 'doo 'baa' 'lɩ 'ɔa ‑jɛrɛ, 'ɔnya 'kala ‑gbɔsapɛrɩnyɔɔ kpaköa bʋblɔnyɔɔ dɛɛ, 'ɔnya 'bölɩ 'ɔa 'nyaklu.
41014048	Jesu dɔrɔa' wii 'wʋ, 'ɔnya ‑gbala 'üün: «Dɛplɛɛ kä ‑gʋ 'a ji 'mɩ 'kpla, ‑bɛ 'a ja ‑järë nyra tii, ‑beere nyüü ji 'jejienyɔɔ 'kpla le?
41014049	'Maa bä 'ana ‑tɔrʋpɩɔ ‑srɩ o ‑srɩ; 'n 'kpɩara Nyɔsʋaanyuku kpaku ‑wälɩ, 'anyɩ 'mɩ ‑a 'kpla. ‑Maa nyɔsʋaawiili ‑jɩjraa' 'mä nrörö, 'ia ‑gʋ 'i bäsaa.»
41014050	'Ɔa 'wʋnyɛrɛnyüüa 'fɩɔ nya ‑gba 'ɔɔn ‑gbakä, 'ünya fɔfɔ.
41014051	‑Sëgbanyʋklɔ 'doo prɛ ɩ 'ɔɔn dɛrɩ, 'ɔa ‑gälɩa 'papadɔʋ. 'Ünya 'kpla 'ɔɔn,
41014052	‑maa 'ɔnya ‑gba 'üün 'papadɔʋ kälɩ 'kä 'ɔa 'kpɔ nya fɔ.
41014053	'Ünya fa Jesu ‑gbɔsapɛrɩnyɔɔ kpaköa ‑nyɛɛ; 'ii ‑gbɔsapɛrɩnyüüa 'fɩɔ, tagbü, nyra ‑dɔkpɩanyüüa 'fɩɔ trara.
41014054	Piɛɛrë tʋŋlɔlɩdɛrɩ ‑bɛ 'ɔ ‑mɛ 'ɔɔn ‑gälɩ, 'ɔnya pa ‑gbɔsapɛrɩnyɔɔ kpaköa ‑gböölia ‑glɔ 'lɩ. 'Ɔnya 'prɛrɛ nyüülü ‑fɛɛɛrɛa' 'lɩ 'jrʋpaa ‑tɔrʋpɩɔ 'ɔnya kʋwälɩ, ‑bɛ 'ɔ 'mlɔɔ kapu.
41014055	‑Gbɔsapɛrɩnyüü kpakü nyra juifëa tropinanyüüa 'fɩɔ 'bata nyüülü nëmäa' Jesu wii ‑gälɩ ‑tʋ ‑bɛ 'ümäa' 'ɔɔn 'bla, ‑maa 'ünyɩ 'jä 'ia wii ‑a.
41014056	'Kɔkɔmlɛ ‑tätä 'ɔɔn ‑gbagblɛ ‑gälɩ, ‑maa 'üa 'papawii 'nyɩ bä dɛɛ 'dee ‑a.
41014057	'Doorodoo nya ‑tʋ 'ɔɔn ‑gbagblɛ ‑gälɩ; 'ü ‑nëma:
41014058	«A 'nu, i ja 'ɔa mlɩ ‑maa: ‹'Nyaa Nyɔsʋaanyukulu kʋa' ‑pɩ u nyɔɔ 'paa' ‑gbloooa, 'kä 'nyaa ‑moloo 'pa jrüü tääa 'mlɩ, u nyɔɔ ‑nëmäa' 'pa.› »
41014059	'Ünyɩ 'sɔɔwʋ 'ia nä waklööläa ‑gälɩ 'wli ‑a 'nönrö.
41014060	'Ia ‑gʋ ‑gbɔsapɛrɩnyɔɔ kpakö nya 'nyüglö ‑jria 'lɩ 'ɔnya 'bete Jesu: «‑Nëmä mɛ ‑a cɛ? ‑Asɩ ‑gba wiili 'ü 'saa' 'lɩa ‑gʋ le?»
41014061	Jesu 'nyɩ mɛ ‑a cɛ. ‑Gbɔsapɛrɩnyɔɔ kpakö nya 'patä 'ɔnya 'bete 'ɔɔn: «‑Mɔ bä 'Kriisë, Nyɔsʋalɔ 'palaa' 'nɩ, 'ɔa 'jʋ?»
41014062	'Iibäa' Jesu nɩ: « ‑Yɛɛ, 'ɔɔ 'n bä. 'Anya Nyɔɔa 'Jʋ 'Klükä Nyɔsʋa 'dupa 'lɩ 'järäa, 'ɔnya cɛlɩa ‑gbru ‑gälɩ jaraa ‑bɛ 'ɔnya ji.»
41014063	'Ia ‑gʋ ‑gbɔsapɛrɩnyɔɔ kpakö 'ŋlara 'ɔa 'mʋgbɛa 'koti, 'ɔ ‑nëma: «Wii 'plɛɛ a ‑ka 'bata le?
41014064	Bʋbɔwiili 'ɔ 'paa' Nyɔsʋaa ‑gʋ, 'a 'nu 'iin 'wli? ‑Asɩ 'a 'jää 'iin 'wʋ le?» 'Üa 'fɩɔ nɩnɩa 'ɔ bä jäjänyɔɔ; 'ɔ kä 'ɔmä jä.
41014065	‑Mölöö ‑gbagba 'ɔa 'klʋɩ ‑tatrii, ‑mölöö ‑gbreee 'ɔa 'wli dɔʋ 'kä, 'ü 'kakla 'ɔɔn ‑kɔtrë, 'kä 'ü 'bete 'ɔɔn: «Nyɔɔlɔ 'kalaa' ‑mɩ dɛɛ, ‑ga 'ɔɔn 'nyrʋ!» 'Jrʋpafɛnyüü nya dɔrʋ 'ɔɔn 'wʋ 'ünya 'papa 'ɔa 'nyakli 'lɩ 'kpë.
41014066	Piɛɛrë bä ɩ ‑gböööa bei ‑wälɩ, ‑bɛ ‑gbɔsapɛrɩnyɔɔ kpaköa 'jrʋpafɛŋlʋʋ 'doo ji.
41014067	'Ɔ 'jäa' Piɛɛrë ‑bɛ 'ɔ 'mlɔɔa' nɩ, 'ɔnya be 'ɔɔn ‑fälɩ: «‑Na 'mʋgbɛ nyra Nasarɛɛtënyɔɔ Jesu ma 'nyɛɛ.»
41014068	'Ɔnya babla, 'ɔ ‑nëma: «'Nyɩ 'nu wiili ‑saaalɩ 'wli ‑a, 'nyɩ 'iin jre ‑a jre.» 'Ɔnya 'cie 'ɔnya mi ‑glɔa 'palafa 'wʋ. Sapɛ nya ‑gbe.
41014069	'Ŋlʋʋlɔ 'jäa' 'ɔɔn 'ɔnya 'patä 'ɔnya ‑gbala nyüülü bäa' ‑plɩɩ: «Nyɔɔlɔ kʋa' ‑plɩɩ bä 'lɩ 'mlɩ.»
41014070	'Ɔnya babla 'sɔɔwʋ. Fɩɩɩn, nyüülü bä ɩa' ‑plɩɩ nya ‑gbala 'sɔɔwʋ Piɛɛrë ‑maa: «‑Nya 'kasa 'lɩ 'mlɩ bäa, Galileenyɔɔ bä. ‑Na 'papawii ‑beere Galileenyɔɔ.»
41014071	'Ɔ ‑nyɩ 'iin Nyɔsʋa, 'ɔnya 'sɔrɩ: «Nyɔɔlɔ kä ‑gä 'a 'paaa' 'nyɩ 'ɔɔn jre ‑a jre.»
41014072	‑Bɛ dotro sapɛ ka ‑gbegbekʋa ‑gʋ 'sɔɔ. Piɛɛrë nya 'pa wiili Jesu ‑gbala käa' 'ɔɔn plɛ: «Sapɛ 'mä 'daa 'ɛmä 'sɔɔ ka 'ɛmä ‑gbe nɩ, ‑mɔlɔ ‑nya tää kaa 'kä ‑nya nyüü ‑gbala 'sɩrɩ ‑nyɩa' 'mɩ jre.» 'Ɔ boboa' 'iin, 'ɔa 'dugu.
41015001	‑Srɩkägbalawlaa, ‑gbɔsapɛrɩnyüü kpakü, tagbü ‑dɔkpɩanyüü nyra juifëa tropina 'lɩa nyüüa 'fɩɔ nya 'plasraa. 'Ü kpasaa' Jesu nɩ, 'ünya fa 'ɔɔn 'ünya ‑nyɩ 'ɔɔn Pilatëa kälɩ.
41015002	Pilatë nya 'bete 'ɔɔn: «Juifëa 'kɩɩ bä?» Jesu ‑nëma: «‑Na mlɩ 'i ja.»
41015003	‑Gbɔsapɛrɩnyüü kpakü ‑tʋ 'ɔɔn wii 'kɔkɔmlɛ ‑gälɩ.
41015004	Pilatë nya 'patä 'ɔnya 'bete 'ɔɔn: «'Ɛɛ ‑nyɩ cɛ mɛ le? Wii 'kɔkɔmlɛlɛ 'ü ‑tʋa' ‑mɩ ‑gälɩ, ‑nyɩ 'nu 'iin 'wli ‑a?»
41015005	‑Maa Jesu ‑kanyɩ mɛ ‑a cɛ, 'i kala Pilatë plɛklɩ.
41015006	'Asɩ ‑glɩsɩglɩsɩlɛ 'ü 'daraa' 'Paakë jräa' 'lɩ nɩ, 'asɩ 'ɔ 'cɛrɛ ‑jienyɔɔ 'doo ‑wälɩ, ɔ nyüüa 'fɩɔ ‑gaaa' 'nyrʋ.
41015007	Nyɔɔ 'doo bä ɩ ‑jie 'lɩ 'ɔɔ 'ü 'dara Barabasë, 'ɔɔ ‑bɛ 'ɔa ‑mölöö. 'Ü 'bla nyɔɔ 'taɩn 'lɩ 'ü jaa' ‑gʋmlanyüü tou.
41015008	Nyüü nya ‑gbolomlɩ, 'ünya ‑gbala Pilatë ɔ nʋ 'sɩrɩ 'ɔ nöa' ‑glɩsɩglɩsɩ 'lɩa 'doo.
41015009	'Iibäa' Pilatë nɩ: «'A 'bata ‑a 'cɛrɛ juifëa 'kɩɩ ‑wälɩ?»
41015010	Pilatë jre 'iin 'sɩrɩ ‑gbɔsapɛrɩnyüü kpakü 'saa' 'ɔɔn wasäsa.
41015011	‑Maa ‑gbɔsapɛrɩnyüü kpakü nya 'tutro nyüü 'wli 'ɔmä Barabasë ‑wälɩ 'cɛrɛ.
41015012	Pilatë nya 'patä 'ɔnya ‑gbala 'üün: «‑Asɩ 'a 'bata ‑a nʋ ‑mɔlɔ 'a 'daraa' juifëa 'kɩɩ le?»
41015013	'Ünya 'klerewʋ 'sɔɔwʋ: «Kolo 'ɔɔn krʋa ‑gälɩ!»
41015014	Pilatë nya 'bete 'üün: «Bʋbɔgbi 'plɛɛ 'ɔ nʋ le?» 'Ünya 'klere 'sɔɔwʋ 'wʋ, 'ünya ‑gbolomlɩ ‑gböösa: «Kolo 'ɔɔn krʋa ‑gälɩ!»
41015015	Pilatëlɔ nɩ, nyüülü 'mä ‑gʋ 'ɔɔn ‑wa nɩ, 'ɔnya 'cɛrɛ Barabasë ‑wälɩ. Pilatëa nyüü bɩaa' Jesu ‑gbalɛfi ‑gälɩgbagbakʋ nɩ, 'ɔnya 'sa 'ɔɔn 'ümä 'ɔɔn krʋa ‑gälɩ kolo.
41015016	'Sʋgɩa nya fa Jesu 'ünya pa ‑gofɩanëmaa ‑gbööli, 'ünya we 'üa ‑mölööa 'fɩɔ.
41015017	'Ünya 'pa 'ɔɔn ‑fɔflɔɔ 'kotu kpaku ‑gälɩ, 'ünya 'sroo 'ɔɔn. 'Ünya ‑tʋ 'ɔa 'wli nänä 'wlugbölä 'ü daa',
41015018	‑bɛ 'ü 'trɛɛ 'ɔɔn: «Juifënyüüa 'kɩɩ, ‑ayoo!»
41015019	'Kä 'ü ‑gbaaa' 'ɔa 'wli sɩsɛ ‑gälɩ, 'ü ‑gbaaa 'ɔɔn ‑tatʋ 'wʋ, 'kä 'ü 'paa 'ɔa 'klɔɔtrʋ kotifli, 'kä 'ü 'cie 'üa nyüfë 'wʋ 'ɔa 'klɩ ‑beere 'üa 'kɩɩ.
41015020	'Ü bɩaa' 'ɔɔn srörökʋ nɩ, 'ünya 'ba 'ɔɔn ‑fɔflɔɔ dɔʋlʋ ‑gälɩ, 'ünya 'sroo 'ɔɔn 'ɔa 'mʋgbɛa 'sosroodii, 'ü nyra 'ɔɔn nya 'cere ‑fälɩ 'ümä 'ɔɔn krʋa ‑gälɩ kolo.
41015021	Nyɔɔ 'doo sɔ ɩ 'klʋɛɛ, 'ɔɔ 'ü 'dara Simɔɔ Sirɛɛnëbätäa nyɔɔ, 'ɔɔ ‑gu Alesandrë nyra Rufusë. 'Ɔ jia' ‑sikalɩ nɩ, 'sʋgɩa nya 'kpla 'ɔa 'klüa nɔ, ɔ ‑gbötö Jesua krʋa.
41015022	'Ünya fa Jesu ‑pɩɔ 'doo i 'ü 'daraa' Gɔlëgotaa; 'ia ‑gbaa bä «'wukapɛa ‑gba».
41015023	'Ünya ‑nyɩ 'ɔɔn ‑duvɛɛnlɛ 'ü 'caklaa' ‑wöserili 'ü 'daraa' 'miirë 'ɔmä 'mla, ‑maa 'ɔnyɩ 'iin 'mla ‑a 'mla.
41015024	'Ü bɩaa' 'ɔɔn krʋa ‑gälɩ kolokʋ, ‑bɛ 'ümäa' 'ɔa 'koti 'lɩpäälä nɩ, ‑tɔɔo 'ü 'pala 'iin ‑gälɩ.
41015025	'Ü ko 'ɔɔn ‑suwlaa 'jrʋpʋwlaa.
41015026	‑Gbaalä kä ‑gʋ 'ü 'blaa' Jesu nɩ, 'ü ‑jɩjra 'iin tuu 'pɛ ‑gälɩ; 'iibä: «Juifënyüüa 'Kɩɩ».
41015027	'Ɔɔ ‑bɛ 'jejienyüü 'sɔɔ 'ü kolo ‑pɩɔ 'doo 'wʋ krʋë ‑gälɩ; 'doo bä 'ɔa 'dupa 'lɩ, 'doo nya bä 'ɔa kʋmla 'lɩ.
41015028	'Asɩ wiili ‑jɩjra käa' nyɔsʋapɔɔkʋ 'lɩ ‑gba: « ‑Balʋnyüüa ‑tɔrʋpɩɔa nyɔɔ 'ü 'dara 'ɔɔn.»
41015029	‑Sisinyüü ‑gbata 'wli ‑bɛ 'ü ‑jejre 'ɔɔn ‑bɛ 'ü nö: «‑A si ‑a 'jä! ‑Mɔ ‑gbloooa' Nyɔsʋaanyuku kpaku ‑bɛ ɔ 'paa' 'uun jrüü tääa 'mlɩ nɩ,
41015030	'balɩ ‑na nyufa mlɩ 'kä ‑ciie krʋa ‑gälɩ 'la!»
41015031	'Asɩ ‑gbɔsapɛrɩnyüü kpakü nyra ‑dɔkpɩanyüü nö bɩa ‑bɛ 'ü srörö 'ɔɔn: «'Ɔ 'pʋɔ nyüü ‑mölöö, ‑maa 'ɔa nyufa 'ɔnyɩ 'lɩbɩa ɔ 'pʋɔ!
41015032	A 'Kriisëlɔ bäa' Israɛɛlëa 'kɩɩ sɔ ɔ krʋa ‑gälɩ, 'kä a 'jää 'ɔɔn ɔ, ‑bɛ ana plɛ 'mä ‑si!» Nyüülü 'ü nyra 'ɔɔn 'sɔɔ koloa' ‑pɩɔ 'doo 'wʋ ‑jejre 'ɔɔn bɩa.
41015033	‑Sopuwlaa nɩ, 'jöjrüükpü nya pala 'ia 'blɩlɩa 'fɩɔ ‑gälɩ pala pala ‑gbiajrʋa ‑gliiibei tää.
41015034	‑Gbiajrʋa ‑gliiibei tää jräa' 'lɩ, Jesu nya 'kpö, 'ɔ ‑nëma: « Eloii, Eloii, lama sabakëtani?» 'Ia ‑gbaa bä: « 'Na Nyɔsʋa, 'na Nyɔsʋa, dɛplɛɛ kä ‑gʋ ‑sɔ 'mɩ dɛrɩ le?»
41015035	‑Mülü bä ɩa' ‑plɩɩ 'nua' wiili 'ɔ 'paa' 'wli ‑nëma: «'Ba ponyakli, Elii 'ɔ we!»
41015036	Nyɔɔ 'doo nya fɔ, 'ɔnya 'ŋʋa dapɛ viinɛgrë dɛrɩ, 'ɔnya kpasra 'ɛɛn tuu 'klɩ. 'Ɔmä 'ɛɛn Jesua 'mä 'klɩ ‑tʋ 'ɔmä 'nyɔnyɔ, ‑bɛ 'ɔ nö: «'Ba 'nyüglö amä 'iin 'jä, Elii ma nya 'ɔɔ cɛlɩ 'bakalɩ ji.»
41015037	‑Maa Jesu 'mäa' 'lɩ ‑fʋflʋ 'ba 'ɔnya 'kpö ‑gböösa.
41015038	Dɔʋlʋ pösö ɩa' Nyɔsʋaanyuku kpaku ‑wälɩ, 'unya ‑gaalalɩ ‑plou! Kolo 'ua 'wlugba 'kä ‑a ‑tɔɔ 'lɩ ‑wälɩ.
41015039	'Sʋgɩakamanyɔɔlɔ bä ɩa' ‑plɩɩ 'jäa' 'sɩrɩ Jesu 'kpöa' ‑bɛ 'sɩrɩ 'ɔ nʋa' ‑fʋflʋa 'lɩbadɛɛ nɩ, 'ɔ ‑nëma: «Nyɔɔlɔ kʋa' ‑pɩ bä ɩ 'kasa Nyɔsʋaa 'jʋ!»
41015040	'Ŋlëgë tʋŋlɔlɩdɛrɩ ‑bɛ 'ü ‑pʋpɔ bɩa. 'Üa ‑tɔrʋpɩɔ bä ɩ Magëdalayria Marii, Salomee nyra Mariilɔ ‑gua' Jaakë jɔ ‑bɛ Josɛɛsë.
41015041	'Üü nyra Jesu ma 'nyɛrɛ 'wʋ, 'üü ma kälä 'ɔa wii ‑gba 'taɩn 'lɩ 'ɔ ma bä käa' Galilee. 'Ŋlëgë 'kɔkɔmlɛ ‑mölöö nyra 'ɔɔn nya 'jra Jerusalɛɛmë.
41015042	‑Gbiajrʋ möa', ‑bɛ 'i bäa' ‑ëlerekʋ, ‑fʋflʋpasrɩa ‑gʋ nɩ,
41015043	Arimatëbätäa nyɔɔ 'doo 'ü 'daraa' Josɛɛfë; 'ɔ bä juifëa tropina 'lɩa nyɔɔ kpakö; 'ɔa 'mʋgbɛlɔ, Nyɔsʋaa 'kamaplä 'ɔ ‑glaaa; 'ɔɔ 'jä 'klü 'ɔnya mi Pilatë 'klɩ 'nyüglö, 'ɔmä 'ɔɔn Jesua jäjäa nɔ ‑nyɩ.
41015044	Pilatëa plɛklɩkala 'kä Jesu 'mä jä 'köklesa; ‑jää 'ii we 'sʋgɩakamanyɔɔ, 'ɔnya 'bete 'ɔɔn ima 'daa Jesu jäa' 'i 'a 'lɩwlɛ.
41015045	'Sʋgɩakamanyɔɔlɔ, 'saa' 'ɔɔn ‑gälɩ nɩ, 'ɔnya ‑nyɩ Jesua jäjäa nɔ Josɛɛfë.
41015046	'Ɔ ‑sua' 'cɩcrɛɛ, 'ɔ 'ciea' 'ɔɔn 'ɔnya ‑fifra 'ɔmɩ 'ɛɛn, 'ɔnya fa 'ɔɔn 'täkä kpakölä 'ü 'kɔtɔa' 'lɩ 'piekalɩ; 'ɔnya nʋ 'täkä kpakö 'ɔnya kpa 'uun 'klɩ.
41015047	Magëdalayria Marii ‑bɛ Josɛɛsëa 'yio Marii 'jä ‑tɛ 'lɩ 'ɔ ‑tʋa' Jesu.
41016001	‑Fʋflʋpasrɩ ‑sia' nɩ, Magëdalayria Marii nyra Jaakëa 'yio Marii ‑bɛ Salomee, nya ‑su 'nɔnʋpakpɩ, 'ümä Jesu ‑gba 'papa.
41016002	'Sɔrɛa ‑suwla ‑ŋʋɩsɩɩa 'jrʋfla ‑gölöfa 'wʋ dotro, ‑jää 'üü mi 'kuyu 'lɩ.
41016003	'Ü mö ‑bɛ 'ü 'betre 'üa nyüfë: «Nyɔɔ 'plɛɛ nya ‑plɩɩ 'lɩ 'täkälä ‑gbugble 'ɔnya amɩ ‑nyɩ le?»
41016004	'Ümä 'klʋɩ 'wʋdɔrɔkalɩ mi, 'täkä kpakölä 'a 'lɩ 'mä 'klɩ 'wʋ, ‑bɛ 'ä 'bʋa ‑gböösa.
41016005	'Ümä 'kuyu 'lɩ pakalɩ mi nɩ, 'ü 'järä 'lɩ ŋɔtugbö, 'ɔ kʋ 'dupa 'pɛ 'lɩ; 'ɔ pa 'pɔlɔ ‑pana 'lɩ. 'I prɛ 'üa ‑gälɩa 'ku.
41016006	'Ɔnya ‑gbala 'üün: «'Ana ‑gälɩa 'ku 'nyɩ fɔ, Nasarɛɛtënyɔɔ Jesulɔ 'ü koloa' krʋa ‑gälɩ ɔ 'a 'bataa', 'ɔ 'a 'kuaabre sɔ, 'ɔnyɩ ‑tɛ ‑a bä, ‑jää ‑pɩ 'ü 'pie ɩ 'ɔɔn.
41016007	'Ba mi 'ba ‑gbala 'ɔa 'wʋnyɛrɛnyüü nyra Piɛɛrë 'sɔ 'sɩrɩ 'ɔ ‑taa 'amɩ 'nyʋfɔ 'klɔɔtrʋ Galilee. 'A ‑nyɛɛ 'amä 'ɔɔn 'järä, 'sɩrɩ 'ɔ ‑gbala käa' 'amɩ.»
41016008	'Ü 'ciea' 'kuyu 'lɩ, fʋfɔlʋ 'ü fa 'ünya mi. 'Üa ‑gälɩa 'ku fɔ ‑bɛ 'ü tɩtrɛ. Ŋalɛa ‑gʋ 'ü ‑kanyɩ nyɔɔ 'doo ‑a ‑gbala.
41016009	Jesu sɔa' 'kuaabre 'Sɔrɛa 'klɩsa jrüü 'lɩ nɩ, Magëdalayria Mariilɔ 'ɔ 'ba käa' domüü ‑uunsɔɔ ‑gälɩ, 'ɔɔ ‑kätɩ 'ɔ 'tɔrɔklɩ.
41016010	'Ɔɔ fa nyüülü nyra 'ɔɔ ma 'nyɛɛa' ü bäa' 'dugu 'lɩ ‑gogo.
41016011	'Ü 'nua' 'sɩrɩ 'ɔ bäa' 'lɩ, ‑bɛ 'ɔ 'jäa' 'ɔɔn nɩ, 'ünyɩ 'iin wiia 'dara.
41016012	'I ‑sia' nɩ, 'üa ‑tɔrʋpɩɔa nyüü 'sɔɔ mö ɩ 'klʋɛɛ, 'ɔnya 'tɔrɔ 'üa ‑tɔrʋpɩɔ ‑beere ‑pasanyɔɔ.
41016013	'Ünya 'blöö 'ünya mi 'iin ‑mülü ‑gbala, ‑maa 'ünyɩ bɩa 'üa mlɩa wii wii ‑a 'dara.
41016014	'I mia' blökalɩ nɩ, 'üa nyüüpʋnyɔɔdoo jö ɩ dɛɛ, 'ɔnya 'tɔrɔ 'üa ‑tɔrʋpɩɔ; 'ü 'jäa' 'ɔa 'kuaabresɔdɛɛ ‑bɛ 'ünyɩa' 'iin wii 'dara, 'ia ‑gʋ 'ɔ 'daa 'üün 'sɩrɩ 'ü 'sua' 'nyakliwli ‑bɛ 'ünyɩ toroa' 'ɔɔn plɛ.
41016015	'Ɔnya ‑gbala 'üün: «'Ba mi 'pläa 'fɩɔ ‑gälɩ, 'ba 'saralɩ nyüüa 'fɩɔ 'mʋfagogo.
41016016	Ɔ nëmäa' 'ään wii 'dara, ‑bɛ 'ümäa' 'nɩ 'wli 'pa, 'ɔnya 'lɩmlɩwʋa. ‑Maa ‑mɔlɔ ‑nëmäa' 'ään wii 'dara, Nyɔsʋa nya 'ɔɔn 'pɔnɩa.
41016017	‑Jää ‑saragbia tielë nyüülü nëmäa' 'ään wii 'dara 'mäa' nʋ: 'Na 'nyrɩklɩ 'ünya domüü prɛa; 'ünya nyüü ‑mölööa mlɩa wii 'paa;
41016018	'ünya trii 'kplakplaa; üma 'pa 'üa dii dɛrɩ 'bablawöseri, 'i ‑nëmä 'üün dɛɛ ‑gba ‑a nʋ; 'ünya ‑wusublanyüü klʋgbë ‑gälɩ 'piea, 'kä 'ünya 'pʋ.»
41016019	'Pläkänyɔɔ bɩaa' 'üün wii ‑gba 'palakʋ, 'ɔnya sakla cɛlɩ, 'ɔnya kʋ Nyɔsʋaa 'dupa 'pɛ 'lɩ.
41016020	'Ünya mi ‑pɩɔa 'fɩɔ nyɔsʋaawii 'pala. 'Pläkänyɔɔ nyra 'üü ‑fɛɛɛrɛ 'jrʋpa 'wʋ, ‑saragbia tielë 'ü nöa', 'ii 'paa 'üa wii 'ku ‑gälɩ. 'Asɩ i bä!
42001001	Nyüü 'kɔkɔmlɛ ‑floro 'ünya ‑jɩjra wiili ‑sröröa' ana ‑nyɛɛ.
42001002	Wiili 'ü 'saalɩ nɩ, 'a wiili nyüülüa 'mʋgbɛ 'jäa', ü bäa' 'saarɩ nyɔsʋaawiia 'jrʋpa 'lɩ, 'saraa' 'lɩ amɩ nɩ, 'ii bäsaa.
42001003	'Ii känyrɩ, 'cɩcanyɔɔ Teofiilë, 'na 'mʋgbɛ nya 'betre dɛrɩ plɛblösa 'nyaa mi 'ia 'fɩɔa 'käkolofa 'wʋ 'nyaa 'jä 'ia 'cɩcasa; 'ia ‑gʋ 'n ‑jɩjra ‑mɩ 'wʋ 'sɩrɩ 'i nʋa' ‑bɛ 'i 'totroa' 'klɩ,
42001004	‑mä 'iin jre 'sɩrɩ wiili 'ü 'kpɩaa' ‑mɩ bäa' 'cɩcasa.
42001005	'Taɩn 'lɩ nyɔɔlɔ 'ü 'daraa' Erɔɔdë bä käa' Judeea 'kɩɩ nɩ, ‑gbɔsapɛrɩnyɔɔ 'doo bä kä, nyɔɔlɔ 'ü 'daraa' Abia, 'ɔa ‑gbɔsapɛrɩnyüüa ‑tɔrʋpɩɔ, 'ɔɔ 'ü 'dara Sakarii. 'Ɔa 'ŋlʋʋa 'nyrɩ bä kä Elisabɛɛtë. ‑Gbɔsapɛrɩnyɔɔ kpakölɔ 'ü 'daraa' Arɔɔn 'ɔa ‑glügböyria.
42001006	Sakarii ‑bɛ 'ɔa 'ŋlʋʋ ‑gäklɩ Nyɔsʋa 'klɩ ‑gälɩ; 'ü ‑träärälɩ 'ɔa ‑dɔa 'fɩɔ, wiili 'Pläkänyɔɔ 'daaa' 'ii 'ü nö, 'ünyɩ wala dɛɛ ‑a.
42001007	‑Maa 'ünyɩ 'jʋ ‑a kä. Elisabɛɛtëlɔ ‑gbɔ, 'üa 'sɔɔ nya bɩaklɩ.
42001008	'Taɩn 'doo 'lɩ nɩ, ‑gbɔsapɛrɩnyüülü kä ‑tɔrʋpɩɔ Sakarii bäa' nɩ, 'iibä 'üa në 'taɩn 'ümä 'pɛrɩjrʋpa Nyɔsʋaanyuku kpaku ‑wälɩ ‑fɛɛɛrɛ.
42001009	'Ü mia' ‑gälɩ ‑sie, 'sɩrɩ 'pɛrɩdɛɛa ‑dɔ ‑gbaa' nɩ, Sakarii 'i blö 'wli. 'Ɔɔ nëmä Nyɔsʋaanyuku ‑wälɩ 'kɩna 'pütrö.
42001010	'Ɔ 'pütö 'kɩna ‑bɛ nyüü 'kɔkɔmlɛ bä ‑fälɩ 'ü bibie Nyɔsʋa.
42001011	'A 'ia 'taɩn 'lɩ 'Pläkänyɔɔa 'aanjë 'tɔrɔ 'ɔɔn 'klɩ. 'Ɔnya 'nyüglö 'töwlölä kä ‑gälɩ 'ü 'pütröa' 'kɩna, 'äa 'dupa 'pɛlɩ.
42001012	Sakarii 'jäa' 'ɔmɩ nɩ, 'ɔa plɛ ‑gbakä, ŋalɛ nya 'bla 'ɔmɩ.
42001013	‑Maa 'aanjëlɔ nya ‑gbala 'ɔmɩ: «Ŋalɛ 'nyɩ 'bla ‑mɩ Sakarii! Wiili ‑beetrea' Nyɔsʋa 'lɩ, 'ɔ 'a 'nyie. ‑Na 'ŋlʋʋ Elisabɛɛtë nya ‑mɩ nyɩbɛjʋ ‑nyɩa. 'Dara 'ɔɔn Jaan.
42001014	'Ɔɔ nëmä ‑na dɔrʋ bä, 'ɔa ‑guguuö nya nyüü 'kɔkɔmlɛ dɔrʋ 'wʋ käa,
42001015	'be 'ɔnya nyɔɔ kpakö bäa 'Pläkänyɔɔa 'klɩ ‑gälɩ. 'Ɔ ‑nëmä ‑duvɛɛn ‑a 'mla, 'ɔ ‑nëmä kaklanʋ ‑a 'mla. Kolo 'ɔa 'yioa 'mlɩ 'kä, ‑a ji 'ɔa ‑glooro 'taɩn 'lɩ nɩ, 'Nyüna ‑Susu nya 'ɔɔn 'lɩ 'sia.
42001016	'Ɔnya Israɛɛlëa 'jü 'kɔkɔmlɛ 'üa 'Pläkänyɔɔlɔ bäa' Nyɔsʋa, 'ɔa 'pɛlɩ dɛrɩblöa.
42001017	'Ɔɔ nëmä 'nyʋfɔ ‑ta, ‑susu nyra 'klülü bä käa' Elii 'lɩ nya 'ɔɔn 'lɩbäa, 'ɔmä tʋɩɩa polu 'jüa 'pɛlɩ kälɩ ‑sie, ‑bɛ nyüülü 'nyɩ ‑trääräa' 'lɩ Nyɔsʋa nɩ, 'ɔmä 'üün bobowlili ‑gäa' 'klɩ ‑nyɩ. 'Ɔmä 'Pläkänyɔɔa ‑glügbö 'käsri.»
42001018	Sakarii nya 'bete 'aanjë: «‑Asɩ 'mä 'saa jre 'sɩrɩ 'i bäa' 'cɩcasa le? 'Be 'nyaa 'klɩbɩa, ‑bɛ 'na 'ŋlʋʋa 'mʋgbɛ 'a 'klɩbɩa ‑o!»
42001019	'Iibäa' 'aanjë nɩ: «'Mɔɔ bä Gabriɛɛlë, 'mɔɔ 'ma Nyɔsʋaa ‑gba 'kä. 'Ɔɔ blɔ 'mɩ ‑a ji ‑a ‑gbala ‑mɩ ‑taa 'mʋfawiili.
42001020	Wiili 'n ‑gbalaa' ‑mɩ nɩ, 'inya 'lɩ jräa' 'ia 'taɩn 'lɩ. ‑Bɛ ‑nyɩa' 'iin wii 'dara nɩ, 'ia ‑gʋ ‑ka ‑nëmä wii ‑a 'pa. ‑Nëmä wii ‑a 'pa 'pa 'kä wiili nya nrörö.»
42001021	‑Bɛ 'ia 'taɩn 'lɩ nɩ, nyüü ‑glaara Sakarii 'klɩ. 'Sɩrɩ 'i nʋa' ‑bɛ 'ɔ ‑wlɛa' Nyɔsʋaanyuku kpaku ‑wälɩ, 'i kala 'üün plɛklɩ.
42001022	‑Maa 'ɔ 'ciea', 'ɔnyɩ 'lɩ ‑a bɩa ɔ 'pawii. 'Ünya jresaa Nyɔsʋaa ‑plɩɩlɩ paa' 'i 'ɔ mia' nɩ, Nyɔsʋa ja 'ɔɔn sanyü ‑gälɩ. 'Ɔnyɩ 'paa' wii nɩ, 'ia ‑gʋ 'ɔ nö 'dari ‑bɛ 'ɔ dɛtɛ.
42001023	'Ɔa 'pɛrɩjrʋpaa jrüü blöa' nɩ, 'ɔnya mi 'ɔa ‑nyɛɛ.
42001024	'Ia 'fɩɔ ‑sia' nɩ, 'ɔa 'ŋlʋʋ Elisabɛɛtë nya bä nʋgbla 'lɩ. 'Ɔnyɩ ‑fälɩ ‑a 'cere ‑söplü ‑gböö. 'Ɔa plɛklɩ 'ɔ 'pala wii:
42001025	«‑Jäsɩ Nyɔsʋa nʋa' 'mɩ: wiili ma bäa' 'na 'nyüsü nyüüa 'klɩ, 'ɔ 'a 'mɩ 'iin ‑gälɩ 'ba.»
42001026	Elisabɛɛtëa ‑gua ‑söplü ‑uundoo, Nyɔsʋa nya blɔ 'aanjë Gabriɛɛlë Galileea bätälä 'ü 'daraa' Nasarɛɛtë 'äa 'mlɩ.
42001027	'Ɔ mi 'ŋlëkaplö 'dooa ‑nyɛɛ, 'ɔa 'nyrɩ bä Marii. 'Ɔa dʋɔlɔ 'ɔmäa' kä 'ɔa 'nyrɩ bä Josɛɛfë, Daviidëa ‑glügbönyɔɔ.
42001028	'Aanjë nya jijrö 'ɔɔn ‑gba, 'ɔnya ‑gbala 'ɔɔn: «‑Ayoo, ‑mɔ Nyɔsʋaa ‑gbinanakʋ jräa', 'Pläkänyɔɔ bä ‑mɩ dɛrɩ. ‑Mɔ 'papanɩ jrä 'ŋlëgëa ‑tɔrʋpɩɔ.»
42001029	'Ɔ 'nua' wiili 'ɔ 'paa' 'wli nɩ, 'ɔa plɛ 'caklalɩ ‑gböösa, ‑bɛ 'ɔ 'bete 'ɔa nyufa 'trɔrʋlʋa ‑gbaa 'lɩ.
42001030	'Aanjë nya ‑gbala 'ɔɔn: «Marii o, ŋalɛ 'nyɩ 'bla ‑mɩ, 'be Nyɔsʋaa ‑gbinanakʋ jrä ‑mɩ.
42001031	‑Nya nʋgbla 'lɩ bäa, 'kä ‑nya nyɩbɛjʋ ‑gu, 'kä ‑nya 'ɔɔn Jesu 'nyrɩ ‑nyɩ.
42001032	'Ɔnya nyɔɔ bäa, 'kä 'ünya 'ɔɔn Nyɔsʋalɔ ‑sia' 'wʋa 'Jʋ 'dara, 'kä 'Wʋsi Nyɔsʋalɔ nya 'ɔɔn 'kɩɩ 'lɩnrörö, ‑beere 'ɔa tʋ Daviidë;
42001033	'kä 'ɔnya Jakɔɔbëa 'jüa 'kɩɩ bä 'plɔʋplɔʋ. 'Ɔa 'kamaplä ‑nëmä bɩa ‑a bɩa 'plɔʋ.»
42001034	Marii nya ‑gbala 'aanjëlɔ: «‑Asɩ 'imä nrörö le? 'Be 'nyraa nyɩbɛrʋ ‑kaapɩɔ 'pi ‑o!»
42001035	'Aanjë nya ‑gbala 'ɔɔn: «'Nyüna ‑Susu nya ‑mɩ ‑gälɩ 'cerea, 'kä 'Wʋsi Nyɔsʋaa 'klü nya ‑mɩ 'klɩtrara ‑beere ‑gbru. 'A 'ia ‑gʋ 'jʋlɔ ‑nëmäa' ‑gu nɩ, ‑balʋ nëmä 'ɔɔn 'lɩ ‑a bä, 'kä 'ünya 'ɔɔn Nyɔsʋaa 'Jʋ 'dara.
42001036	‑Jää ‑na ‑wladia Elisabɛɛtë, 'ɔ bɩaklɩ ‑maa 'ɔ bä nʋgbla 'lɩ. Ɔ 'ü 'daraa' ‑gbɔgbɔŋlʋʋ, 'ɔnya nyɩbɛjʋ ‑gua. 'Ɔa ‑uundooa nɛ ‑seple 'lɩ 'ɔ bä.
42001037	Nyɔsʋa 'mrɛɛ wiia 'fɩɔ.»
42001038	Marii ‑nëma: «'Pläkänyɔɔa 'jrʋpafɛŋlʋʋ 'n bä. Wiili ‑saa' 'lɩ i jrä 'mɩ ‑gälɩ!» 'Aanjë nya mi.
42001039	'Ia 'taɩn 'doolʋa 'mlɩ, 'a ‑plɩɩ Marii kʋ dotro, 'ɔnya fa ‑jiji 'ɔnya mi Judeea 'dʋgbëa bätä 'dööa 'mlɩ.
42001040	'Ɔ paa' Sakariia nyuku ‑wälɩ nɩ, 'ɔnya 'trɛɛ Elisabɛɛtë.
42001041	Elisabɛɛtë 'nua' Mariia wii 'wli dotro 'ɔa 'jʋ nya sɔkou 'ɔa 'mlɩ. 'Nyüna ‑Susu nya 'si Elisabɛɛtë 'klɩ,
42001042	‑bɛ 'ɔ 'paa wii ‑gböösa: «'Ŋlëgëa 'fɩɔa ‑tɔrʋpɩɔ ‑mɔ Nyɔsʋa 'pa 'nɩ ‑gböösa, 'ɔnya 'pa bɩa 'jʋlɔ ‑nëmäa' ‑gu 'nɩ.»
42001043	Nyɔɔ 'plɛɛ 'n bä ‑bɛ ‑taa wiili jrä 'mɩ ‑gälɩ le: 'kä 'na 'Pläkänyɔɔa 'yio 'mä 'mɩ 'jäkalɩ ji le?
42001044	'Be 'n 'nua' ‑na 'tɛɛtrɛɛwii 'wli dotro, 'jʋlɔ bäa' 'na 'mlɩ sɔsɔkou dɔrʋsa.
42001045	'Ŋlʋʋ, abɩa dɔrʋ 'blaa ‑mɩ: 'be wiili 'Pläkänyɔɔ ‑gbalaa' ‑mɩ nɩ, ‑daara 'iin wii 'sɩrɩ 'imäa' nrörö.
42001046	Marii ‑nëma: «'Na ‑susu 'bʋala 'Pläkänyɔɔ,
42001047	'na plɛ nö 'na 'Pläkänyɔɔ Nyɔsʋaa dɔrʋ,
42001048	'be 'ɔ 'a 'na ‑gä plɛpa, 'mɔɔ bäa' 'ɔa 'jrʋpafɛŋlʋʋ ɔnyɩa' ‑gbaa kä. 'A 'ia ‑gʋ, 'bala 'saarɩ ‑gälɩ ‑a mi 'taɩn a 'fɩɔ 'lɩ, 'jüa 'jü nya 'mɩ dɔrʋŋlʋʋ 'daraa,
42001049	'be 'Klükä Nyɔsʋa nʋ 'mɩ 'mʋfagbi ‑gba; 'ɔa 'nyrɩa 'nyüna.
42001050	'Ɔa ‑gbinanakʋ bä nyüülü ‑trääräa' 'lɩ 'ɔmɩa 'jüa 'jü ‑gälɩ 'taɩn a 'fɩɔ 'lɩ.
42001051	'Ɔ srara 'ɔa 'klü: 'ɔa 'darʋ 'ɔ nʋ 'ɔnya ‑gbagba ‑tɔklʋbɔtɔnyüü 'kä.
42001052	'Ɔ 'baba 'kɩɩɩ 'üa kpü ‑gälɩ, 'ɔnya 'jrara ü 'ciea' 'üa nyüfë 'wʋ.
42001053	Nyüülü ‑gbëka 'blaaa', 'ɔ ‑nyɩ 'üün diili kä 'fɩɔ 'ü 'bataa'. Nyüülü jia' 'bɩɔ, 'ɔnya 'ba 'ümɩ 'uun kälɩ, 'ɔnya prɛ 'üün.
42001054	'Ɔa nyatɛplɛa ‑gʋ 'ɔnya ji 'ɔa 'jrʋpafɛnyɔɔ Israɛɛlë ‑gba.
42001055	'Asɩ 'ɔ ‑gbala kä ana tʋɩɩ Abraamë ‑bɛ 'ɔa 'jüa ‑gʋ 'kä 'plɔʋplɔʋa ‑gʋ.»
42001056	Marii ‑si Elisabɛɛtëa ‑nyɛɛ ‑söplü tää, 'ɔnya 'mä 'ɔa ‑nyɛɛ dɛrɩ 'blöö.
42001057	Elisabɛɛtëa ‑gugutaɩn jräa' 'lɩ nɩ, nyɩbɛjʋ 'ɔ ‑gu.
42001058	'Taɩn 'lɩ bätäa nyüü nyra 'ɔa 'wʋwʋnyüü 'nua' ‑maa 'Pläkänyɔɔ ‑nyɩ 'ɔɔn ‑jɔrʋ kpakulu nɩ, 'ü nyra 'ɔɔn nya nʋ 'ia dɔrʋ.
42001059	'I käa' jrüü ‑uuntää nɩ, 'ünya ji 'jʋlɔ 'bökalɩ. 'Ü 'bata ɩ 'ümä 'ɔɔn 'ɔa tʋa 'nyrɩlɩ bäa' Sakarii ‑nyɩ.
42001060	‑Maa 'ɔa 'yio nya dɔrɔ wii 'wʋ 'ɔ ‑nëma: «'Woo, 'ɔa 'nyrɩ bä Jaan.»
42001061	'Ünya ‑gbala 'ɔɔn: «Nyɔɔ 'nyɩ ‑na ‑gbööli 'samaa 'nyrɩ ‑a 'klaa 'la!»
42001062	'Ünya nʋ 'dari 'ünya 'bete tʋ 'nyrɩlɩ 'ɔmäa' 'ɔa 'jʋ ‑nyɩ.
42001063	Sakarii nya ‑sɛ tuu 'pɛ 'ɔmä 'lɩ ‑jɩjra; 'ɔnya ‑jɩjra: «'Ɔa 'nyrɩ bä Jaan.» 'I kala nyüüa 'fɩɔ plɛklɩ.
42001064	'A ‑plɩɩ 'ɔ kʋ dotro 'ɔnya 'pawii, ‑bɛ 'ɔ 'bʋala Nyɔsʋaa 'nyrɩ.
42001065	Nyüülü kä 'fɩɔ kʋa' 'üa ‑gba, nyra Judeea bätëlë kä 'fɩɔ bäa' 'dʋgbë 'lɩ nɩ, ŋalɛ 'bla 'üün. 'Ia 'dooa ‑gä nyüü 'paa.
42001066	Nyüülü kä 'fɩɔ 'nua' 'iin 'wli nɩ, 'ü 'bete 'üa nyüfë: «‑Asɩ ‑taa nɔ 'jʋlɔ nya ‑srɩɩ bä le?» 'Be Nyɔsʋaa 'darʋ bä 'ɔɔn ‑gälɩ.
42001067	'Nyüna ‑Susu nya 'cere 'jʋlɔa tʋ Sakarii ‑gälɩ, 'ɔnya 'pala Nyɔsʋaa 'nyrɩklɩ wii:
42001068	«A 'bʋala 'Pläkänyɔɔa 'nyrɩ, Israɛɛlëa Nyɔsʋa, 'sɩrɩ 'ɔ nʋa' ‑bɛ 'ɔ jia' 'ɔa ‑glügbö 'jä, ‑bɛ 'ɔ 'paatä 'ɔ 'baa' 'lɩ 'üün mlɩ.
42001069	'Ɔ ja amɩ 'lɩmlɩbanyɔɔlɔ ‑sɔɔrɔa' 'wʋ. 'Ɔa 'jrʋpafɛnyɔɔ 'kɩɩ Daviidëa ‑glügbö kälɩ 'ɔ srörö 'ɔɔn;
42001070	‑kätɩsa 'ɔa 'nyüna mlɩpalanyüü 'ɔ ma ‑srörö kälɩ 'kä 'ɔ ma ‑gbala amɩ:
42001071	'Lɩmlɩbanyɔɔ nya amɩ ana 'nyüamlɩjraranyüü kälɩ 'baa, 'ɔnya amɩ nyüülü kä 'fɩɔ 'nyɩ 'bataa' amɩ kälɩ 'baa.
42001072	'Asɩ 'ɔ nʋ kä 'ɔnya srara 'ɔa nyatɛplɛ ana tʋɩɩ, 'ɔnya 'pa 'ɔa 'nyüna kuölä 'ɔ nyra 'üün 'pa käa' 'äa ‑gä plɛ.
42001073	'A kuöläa 'mlɩ 'ɔ 'sɔrɩ kä 'ɔnya ‑gbala ana tʋ Abraamë
42001074	'sɩrɩ 'ɔmäa' amɩ ana nyüamlɩjraranyüü ‑gälɩ 'ba, amä ana plɛa 'fɩɔ nʋ amä 'ɔɔn bibie,
42001075	‑bɛ amä 'ɔa nyüülü ‑balʋ 'nyɩa' 'lɩbä bä, amä 'klɩgänyüü bä bä ana ‑srɩa 'fɩɔa 'mlɩ.
42001076	'Na 'jʋ, ‑mɔlɔ nɩ, ‑na 'nyrɩ bä 'Wʋsi Nyɔsʋaa mlɩpalanyɔɔ; ‑mɔ nëmä 'nyʋfɔ ‑ta ‑mä 'Pläkänyɔɔa 'nyifi 'känyɩgla,
42001077	‑mä 'ɔa ‑glügbö ‑gbala: Nyɔsʋa ma cere 'üa ‑balʋ nɩ, 'a ‑plɩɩ 'ɔ 'baalɩ 'üün mlɩ.
42001078	Ana Nyɔsʋaa nyatɛplɛa ‑gʋ, 'napɛlɛ sɔa' cɛlɩ ŋʋala amɩ ‑gälɩ ‑beere 'jrʋa 'wʋsɔdɛɛ,
42001079	'ɛmä ü kä 'fɩɔ kʋa' 'jöjrüükpü nyra jäjäa pɩpɛ 'lɩ ‑gälɩ ŋʋala, 'ɛmä ana 'nyɛnyɛbei 'wlinönrö 'nyʋfɔ 'wʋ fala.»
42001080	'Jʋlɔ nɩ, 'bʋaa 'doo 'ɔ 'bʋa, ‑bɛ 'ɔa bobowli ‑jrɛ. ‑Aaga 'lɩ 'ɔ kʋ. 'Taɩn jräa' 'lɩ 'ɔnya srara 'ɔa nyufa Israɛɛlë 'klɩ.
42002001	'A 'ia 'taɩn 'lɩa mlɩ 'kɩɩ kpakölɔ 'ü 'daraa' Sesaa Ogusë ‑jɩjra ‑pɔɔkʋ ü ‑jɩjra nyüülü kä 'fɩɔ bäa' Rɔmëa ‑tʋtʋ ‑gälɩa 'nyrɩ.
42002002	'Iibä nyüüa ‑täsäkʋa 'klɩsadɛɛ. ‑Bɛ 'ia 'taɩn 'lɩ nɩ, nyɔɔlɔ 'ü 'daraa' Kiriniisë 'ɔɔ bä Siriia 'pläa 'wliklɩanyɔɔ.
42002003	'Üa 'fɩɔ, ‑moloo ma bälɩ 'ɔa bätä 'ɔ mö 'ɔa 'nyrɩ ‑jɩjrakalɩ.
42002004	Josɛɛfëa 'mʋgbɛ nya sɔ Nasarɛɛtë, Galileea ‑tʋtʋ ‑gälɩ. 'Ɔnya mi Judeea ‑tʋtʋ ‑gälɩ Daviidëa bätälä 'ü 'daraa' Bɛtëlɛɛmë, 'äa 'mlɩ, 'be Daviidëa ‑glügbö 'klɩa nyɔɔ 'ɔ bä.
42002005	'Ii 'ɔ mi 'ɔa 'nyrɩ ‑jɩjra, 'ɔɔ ‑bɛ Mariilɔ 'ɔ nëmäa' kä. 'Ɔ bä nʋgbla 'lɩ.
42002006	'A 'i 'ü ‑ka bä Mariia ‑gugutaɩn nya jrälɩ,
42002007	'ɔnya ‑gu nyɩbɛjʋ, 'ɔa ‑kätɩjʋ. 'Ɔnya ‑fifra 'ɔɔn dɔʋ, 'ɔnya 'pie 'ɔɔn mlaa 'lɩtaradɛɛa 'mlɩ, 'be 'ünyɩ nyuku ‑wälɩ 'crʋgba ‑a 'järä.
42002008	‑Bablëëgbanyɛrɛnyüü bä ɩ bätäläa ‑gba; 'üa mlaa 'ü ‑glaara ‑gba ‑gbiara.
42002009	'Pläkänyɔɔa 'aanjë nya 'tɔrɔ 'üün 'klɩ; 'Pläkänyɔɔa 'napɛ nya ŋʋala 'üün ‑gälɩ. Ŋalɛ nya 'bla 'üün ‑gböösa.
42002010	'Ɔnya ‑gbala 'üün: «Ŋalɛ 'nyɩ 'bla 'amɩ, 'mʋfagogolä 'n jaa' nɩ, 'änya nyüüa 'fɩɔa dɔrʋ kpaku nʋa.
42002011	‑Plɩɩlɩ a 'palaa' wii nɩ, Daviidëa bätä 'lee, 'Lɩmlɩbanyɔɔ 'doo 'a ‑glooro 'ana ‑gʋ. 'Ɔɔ bä 'Kriisë, 'Pläkänyɔɔ.
42002012	‑Jäsɩ 'amäa' 'ɔɔn jre: 'ama mi nɩ, 'anya 'jʋ mlaa 'lɩtaradɛɛa 'mlɩ jräa; 'ü ‑fifra 'ɔɔn dɔʋ.»
42002013	‑Bɛ fɩɩɩn, cɛlɩa 'sʋgɩa 'kɔkɔmlɛ nya ji; 'ünya blö 'aanjë ‑mɔlɔ ‑gälɩ, ‑bɛ 'üa 'fɩɔ 'bʋala Nyɔsʋaa 'nyrɩ 'dʋa 'mlɩ; ‑bɛ 'ü nö:
42002014	«Abɩa Nyɔsʋa 'bʋawliklɩ cɛɩɩa 'mlɩ, abɩa 'ɔa plɛgälɩflɛrɛkʋ nyra 'ɔa ‑gbinanakʋ ‑nyrɛrɛ nyüülü bäa' ‑tʋtʋ ‑gälɩ.»
42002015	'Taɩn 'lɩ 'aanjë sɔa' 'üün ‑gba ‑bɛ 'ü 'blööa' cɛlɩ dɛrɩ nɩ, ‑bablëëgbanyɛrɛnyüülü 'pala 'üa ‑tɔrʋpɩɔ wii ɔ: «A mi amä Bɛtëlɛɛmë 'tɔ. Wiili jräa' 'lɩ amä 'iin 'jä, i 'Pläkänyɔɔ sraraa' amɩ.»
42002016	'Ünya fa ‑jiji 'ünya mi Marii nyra Josɛɛfëa ‑nyɛɛ, ‑bɛ 'jʋjɔlɔ 'pi mlaa 'lɩtaradɛɛa 'mlɩ.
42002017	'Ü 'jäa' 'ɔɔn nɩ, 'ünya 'salɩ wiili 'ü ‑gbalaa' 'üün 'jʋjɔlɔa ‑gʋ.
42002018	Nyüülü kä 'fɩɔ 'nua' wiili ‑bablëëgbanyɛrɛnyüü 'saalɩ 'wli nɩ, 'üa plɛklɩkala.
42002019	Mariilɔ nɩ, 'ɔ ‑tʋ 'ia 'fɩɔ plɛklɩ, ‑bɛ 'ɔ bobo 'imɩ.
42002020	‑Bablëëgbanyɛrɛnyüülü nya 'blöödɛrɩ; 'ü 'bʋala Nyɔsʋaa 'nyrɩ ‑bɛ 'ü brɛrɛ 'ɔɔn 'lɩ, wiili kä 'fɩɔ 'ü 'nua' 'wli nyra wiili 'ü 'jäa' 'ia 'fɩɔa ‑gʋ. 'Ii ‑bɛ wiili kä 'fɩɔ 'ü ‑gbalaa' 'üün bä dɛɛ 'dee.
42002021	‑Srɩlɩ bäa' 'jʋlɔa jrüü ‑uuntääa ‑srɩ, i kä 'mlɩ 'ümäa' 'ɔɔn 'bö nɩ, 'a ‑plɩɩ 'ü ‑nyɩ 'ɔɔn Jesu 'nyrɩ. 'A 'nyrɩlɩ 'aanjë ‑nyɩ käa' 'ɔɔn 'fɩɔwʋ ‑bɛ 'ɔa 'yio 'mäa' 'ɔa nʋgbla 'lɩ bä.
42002022	‑Bɛ 'taɩn 'lɩ Moisëa ‑dɔ ‑tʋa' 'lɩ ‑gbafutokʋa ‑gʋ jräa' 'lɩ nɩ, Josɛɛfë nyra Marii nya fa 'ɔɔn Jerusalɛɛmë 'ümä 'ɔɔn Nyɔsʋa 'klɩsrara.
42002023	'Be 'i ‑jɩjra nyɔsʋapɔɔkʋ 'lɩ 'kä: « Nyɔɔa ‑kätɩjʋ ma bä nyɩbɛjʋ nɩ, 'ɔ kä 'ɔmä 'ɔɔn Nyɔsʋa ‑nyɩ»
42002024	'kä 'ünya « 'klʋɛɛa ‑sögü 'sɔɔ 'aiɛ bätäa nü 'sɔɔ» nʋ 'ümä ‑gbɔ 'sa. 'Asɩ 'i ‑jɩjra Nyɔsʋaa ‑dɔa 'mlɩ.
42002025	Nyɔɔ 'doo bä kä Jerusalɛɛmë 'ɔɔ 'ü 'dara Simeɔɔn. Nyɔɔlɔ ‑gäklɩ, 'ɔ ‑träärälɩ Nyɔsʋa. Israɛɛlëa 'klülɩpapakʋ 'ɔ ma ‑glaaa'. 'Nyüna ‑Susu bä kä 'ɔɔn 'lɩ,
42002026	'unya ‑gbala kä 'ɔmɩ, 'sɩrɩ 'ɔmäa' 'Pläkänyɔɔa 'Kriisë 'jä 'fɩɔwʋ ‑bɛ 'ɔmäa' jä.
42002027	'Unya 'tuto 'ɔɔn, ‑bɛ 'ɔ jö ɩ Nyɔsʋaanyuku kpaku ‑wälɩ. ‑Bɛ Jesua tʋɩɩ jia' 'lɩ wiili ‑dɔ 'daaa' 'ü nʋa' 'ɔa ‑gʋ nʋkalɩ nɩ,
42002028	'ɔnya dɔrɔ 'ɔɔn 'wʋ, ‑bɛ 'ɔ 'bʋala Nyɔsʋaa 'nyrɩ. 'Ɔ nɩnɩa:
42002029	«'Kamanyɔɔ, ‑mrɛɛ ɔ ‑a 'cɛrɛ ‑na 'jrʋpafɛnyɔɔ ‑wälɩ, 'ɔmä ɔ mi ‑pio 'sɩrɩ ‑gbaa'.
42002030	'Na 'nyü 'a 'lɩmlɩbanyɔɔlɔ ‑jaa' 'jä,
42002031	ɔ ‑ëlerea' ‑glügbüa 'fɩɔa 'klɩ.
42002032	'Napɛ 'ɔ bä 'ɔmä ‑na ‑glügbüa 'fɩɔ ‑gälɩ ŋʋala, ‑na ‑glügbö Israɛɛlëa 'wliklɩbʋabʋakʋ 'ɔ bä.»
42002033	Wiili kä 'fɩɔ nyɔɔlɔ 'paaa' Jesua ‑gʋ nɩ, 'i kala 'ɔa tʋ nyra 'ɔa 'yio plɛklɩ.
42002034	Simeɔɔn nya 'pa 'üün 'nɩ, 'ɔnya ‑gbala Marii ‑maa: «‑Na 'jʋ nya Israɛɛlëa ‑tʋtʋ ‑gälɩ nyüü 'kɔkɔmlɛ bea, 'ɔnya 'kɔkɔmlɛ 'jraraa; 'kä 'ɔnya Nyɔsʋaa totolä nyüü ‑nëmäa' 'klɩnyiere bä,
42002035	'kä wiili polu 'kɔkɔmlɛ boboa' nya ‑fälɩ blö. Marii, ‑na 'mʋgbɛ, ‑jɛrɛ nya ‑na ‑susu 'lɩgöa.»
42002036	Nyɔsʋaamlɩpalaŋlʋʋlɔ ü 'daraa' Aanë bä kä ‑plɩɩ bɩa. 'Ɔa tʋ 'ü 'dara Fanuɛɛlë, Asɛɛrëa ‑glügbö 'klɩa nyɔɔ. Aanëa 'mʋgbɛ bɩaklɩ. 'Ɔɔ ‑bɛ 'ɔa dʋɔ kʋwälɩ ‑sɩ ‑uunsɔɔ, dʋɔ nya jä.
42002037	'Ɔnya tɩɔrɔ 'kusro 'lɩ. 'Ɔa ‑sɩa ‑glʋɩmlɔɔ ‑sɩ mlɔɔ (84). 'Ɔnyɩ sɔ Nyɔsʋaanyuku kpaku ‑wälɩ ‑a. Nyɔsʋa 'jrʋpa 'ɔ ma ‑fɛɛɛ ‑srɩ ‑bɛ ‑gbia; 'ɔ ma pa su ‑bɛ 'ɔ ma bibie Nyɔsʋa.
42002038	'A 'ia 'taɩn 'doolʋa 'mlɩ 'ɔa 'mʋgbɛ ji. 'Ɔnya 'bʋala Nyɔsʋaa 'nyrɩ, ‑bɛ 'ɔ 'paa Jesua ‑gä, 'ɔ ‑gbala nyüülü kä 'fɩɔ ‑glaaa' Jerusalɛɛmëa 'lɩmlɩbanyɔɔ.
42002039	'Ü 'wlaraa' wiili kä 'fɩɔ 'Pläkänyɔɔa ‑dɔ 'daaa' 'ü nʋa' nɩ, Josɛɛfë nyra Marii nya 'blöö 'üa bätä Nasarɛɛtë dɛrɩ, Galileea ‑tʋtʋ ‑gälɩ.
42002040	'Jʋlɔ nɩ, 'asɩ ‑srɩ ‑sööö ‑bɛ 'ɔ 'bʋa, ‑bɛ 'ɔa bobowli ‑jrɛ; wiijejrekʋ 'sie 'ɔɔn 'lɩ, ‑bɛ Nyɔsʋaa ‑gbinanakʋ bä 'ɔɔn 'lɩ.
42002041	'Asɩ ‑sʋ jräa' 'lɩ nɩ, 'ɔa tʋɩɩ mö Jerusalɛɛmë 'Paakëa ‑glɩsɩglɩsɩ 'lɩ.
42002042	'Ɔ käa' ‑sɩ ‑pʋ ‑sɩ 'sɔɔ nɩ, 'ünya mi Jerusalɛɛmë ‑glɩsɩglɩsɩ 'järä 'sɩrɩ 'üa ‑glɩsɩglɩsɩa ‑dɔ ‑gbaa'.
42002043	‑Glɩsɩglɩsɩa jrüü blöa', ‑bɛ 'ü 'blööa' dɛrɩ nɩ, Jesu tɩɔ Jerusalɛɛmë. 'Ɔa tʋ nyra 'ɔa 'yio 'nyɩ 'iin 'nyügba ‑a tʋ.
42002044	'Üa plɛɛ 'ɔ bä 'wʋmlörönyüüa ‑tɔrʋpɩɔ. 'Ünya nʋ 'nyʋfɔ 'wʋ jrüü 'doo 'fɩɔ 'ünya 'mä 'ɔɔn 'üa nyüü nyra 'üa ‑mölöa ‑tɔrʋpɩɔ 'batra.
42002045	‑Maa 'ü 'nɩ 'jäa' 'ɔmɩ nɩ, 'ünya 'blöö Jerusalɛɛmë dɛrɩ, 'ünya mi 'ɔɔn 'bata.
42002046	Jrüü tääa ‑srɩ 'lɩ nɩ, Nyɔsʋaanyuku ‑wälɩ 'ü jrä 'ɔɔn ‑dɔkpɩanyüüa ‑tɔrʋpɩɔ. 'Ɔ po 'üün 'nyakli ‑bɛ 'ɔ 'bete.
42002047	'Ɔa wiijejrekʋ nyra 'ɔa wiigälɩsasakʋ pa nyüülü kä 'fɩɔ poa' 'nyakli ‑gba.
42002048	'Ɔa tʋɩɩ 'jäa' 'ɔmɩ nɩ, 'üa plɛklɩkala. 'Ɔa 'yio nya 'bete 'ɔɔn: «'Na 'jʋ, dɛplɛɛ kä ‑gʋ ‑nʋ 'saa amɩ le? 'Mɔɔ ‑bɛ ‑na tʋ kɔsɔ ‑mɔ a ‑piie a 'bata.»
42002049	'Ɔnya ‑gbala 'üün: «‑Bɛ dɛplɛɛ kä ‑gʋ 'a 'bata ɩ 'mɩ le? 'Anyɩ ɩ 'iin jre ‑a jre 'sɩrɩ 'n käa' 'mäa' 'na Tʋa 'jrʋpa 'klɩtɛ?»
42002050	‑Maa wiili 'ɔ 'paa' 'ünyɩ 'ia 'mlɩ 'wli ‑a 'nu.
42002051	'Ɔ nyra 'üün kɔsɔ nya mi Nasarɛɛtë. 'Ɔ ‑träärälɩ 'ümɩ. 'Ɔa 'yio ‑tʋʋä 'ia 'fɩɔ plɛklɩ.
42002052	Jesu 'bʋa, 'ɔa wiijejrekʋ 'paplagälɩ, ‑bɛ Nyɔsʋa nyra nyüü ‑waaa 'ɔɔn a 'doo.
42003001	Nyɔɔlɔ 'ü 'daraa' Tibɛrë Sesaa 'ɔa 'kama ‑sɩ ‑pʋ ‑sɩ ‑gbööa ‑sʋa 'mlɩ nɩ, Pɔɔsë Pilatë bä kä Judeea ‑gʋmla, Erɔɔdë 'kama Galilee, 'ɔa ‑wlajʋ Filipë 'kama Ituree nyra Trakoni, Lisania 'kama Abilɛɛnë.
42003002	Aanë nyra Kaiifë bä kä ‑gbɔsapɛrɩnyüü kpakü. 'A 'ia 'taɩnlɩa 'mlɩ, Nyɔsʋa ‑tʋ Sakariia 'jʋ Jaan wii mlɩ, ‑aaga 'lɩ.
42003003	‑Bɛ 'ɔ ma ‑piie Jurëdɛɛn a ‑tʋtʋa 'fɩɔ ‑gälɩ. ‑Bɛ 'ɔ ‑gbala nyüü ü toro 'lɩ ‑balʋ ‑gälɩ 'ümä 'nɩwlipa Nyɔsʋa 'mä 'üa ‑balʋ cere,
42003004	'sɩrɩ 'i ‑jɩjra käa' nyɔsʋaamlɩpalanyɔɔ Esaiia ‑pɔɔkʋ 'lɩ: Nyɔɔa wewewii ja ‑aaga 'lɩ: 'Ba ‑nyɩgla 'Pläkänyɔɔa 'trii 'kä; 'ba ‑gägä 'ɔa 'nyifi 'klɩ!
42003005	'Bütügbëa 'fɩɔ nya kalaa, 'dʋgbëa 'fɩɔ nya 'wʋciea, dɛɛlɛ 'kpɩaa' 'ɛnya 'klɩgääläa, bʋbɔnyifi nya 'känyɩglaa.
42003006	'Kä nyüüa 'fɩɔ nya Nyɔsʋaa 'lɩmlɩbanyɔɔlɔ Nyɔsʋa jaa' 'jä.
42003007	'Ia ‑gʋ nyüü 'kɔkɔmlɛ ma jö Jaan a ‑nyɛɛ 'ɔmä 'üün 'nɩwlipa. 'Ɔnya ‑gbala 'üün: «'Mëmlɛtapaa 'jü 'amɩ, nyɔɔ 'plɛɛ srara 'amɩ Nyɔsʋaa 'crɛlɛ jöa', 'ɛa 'klɩfɔlɔkʋ le?
42003008	'Ba srara nʋnʋgbili ‑gbalaa' nyüü 'sɩrɩ 'anya 'a ‑balʋ 'pie. 'Anyɩ 'daa 'ana plɛklɩ ‑maa: ‹Abraamë bä ana tʋ!› 'Amɔ 'n ‑gbala, Nyɔsʋa 'mrɛɛ ɔ nrörö ‑taa 'täkëlë kʋa' ‑pɩ Abraamëa 'jü 'lɩ.
42003009	‑Bɛ ‑tɛ 'a 'nɩmɩ tiia tigblii 'lɩ 'pala: tuulu 'nyɩ tʋa' 'cɩca 'bü nɩ, 'unya 'kalaa 'kä 'unya kapu 'lɩ bere.»
42003010	'Ünya 'bete 'ɔɔn: «‑Bɛ ‑asɩ amä nʋ le?»
42003011	'Ɔnya ‑gbala 'üün: «‑Moloo ma 'klaa 'koti 'sɔɔ, 'ɔ ‑nyɩ ‑mɔlɔ 'nyɩa' dɛɛ 'klaa, kä ‑mɔlɔ 'klaaa' jijri nö bɩa dɛɛ 'dee.»
42003012	Dapookälɩpɛrɛnyüü nya ji bɩa, Jaan 'mä 'üün 'nɩwlipa. 'Ünya 'bete 'ɔɔn: «'Kpɩkpɩanyɔɔ, ‑asɩ anya nʋ le?»
42003013	'Ɔnya ‑gbala 'üün: «'Anyɩ 'papla dɛɛlɛ 'ü 'daaa' 'ba 'kplaa' ‑gälɩ.»
42003014	'Sʋgɩaa 'mʋgbɛ nya 'bete 'ɔɔn: «‑Bɛ amɔ le, ‑asɩ amä nʋ le?» 'Ɔnya ‑gbala 'üün: «'Anyɩ 'ba nyɔɔ mölii kälɩ, 'klüsa 'aiɛ yrʋsa. Möliili 'ü 'pɛɛa' 'amɩ 'ia 'doo 'ba fa.»
42003015	'Be 'Kriisë Israɛɛlë ‑glaaa ɩ, 'a 'ia ‑gʋ 'ü 'bete 'üa nyüfë Jaan ma 'nyɩ 'ɔɔn bä ‑a bä.
42003016	'Ɔnya ‑gbala 'üa 'fɩɔ: «'Mɔɔlɔ nɩ, 'nɩ 'n 'paa 'amɩ 'wli; ‑maa nyɔɔlɔ ‑sɔɔrɔa' 'wʋ ɔ ‑sia' 'mɩ 'wʋ nya jia, 'nyɩ 'lɩ ‑a bɩa 'mä 'ɔa 'siia pɩa ‑jie. 'Ɔnya 'amɩ 'Nyüna ‑Susu nyra kapu 'wlipaa.
42003017	'Ɔ 'klaa 'ɔa papɛɛ kälɩ; 'ɔmä ‑bleeejaju nyra 'ɛa frɩ ‑gbasasra, 'ɔmä 'ɛɛn nyiklili 'jrara, ‑maa 'ɔnya 'ɛa frɩ kapulu 'nyɩ bɩaraa' a mlɩ 'pütröa.»
42003018	Jaan ma 'paa' nyüü ‑tɔɔ 'kɔkɔmlɛ ‑moloo 'lɩ, 'asɩ 'ɔ ma 'saaralɩ 'üün 'Mʋfagogo.
42003019	'Ɔnya 'daa kä Erɔɔdë, 'ɔa ‑wlajʋa 'ŋlʋʋlɔ Erɔdiadëlɔ 'ɔ jre käa', nyra bʋbɔgbili kä 'fɩɔ 'ɔ nʋa' bɩa 'ia ‑gʋ.
42003020	'Ɔ 'paa' 'sɔɔwʋ Jaan ‑jie 'lɩ nɩ, 'a bʋbɔgbili 'ɔ 'papla ‑gälɩ.
42003021	Jaan bɩaa' nyüüa 'fɩɔ 'nɩwlipapakʋ nɩ, 'ɔnya 'pa bɩa Jesu 'nɩwli. Jesu bibie Nyɔsʋa, cɛ nya ‑jieroklɩ,
42003022	'Nyüna ‑Susu nya 'cere 'ɔɔn ‑gälɩ ‑beere ‑sögö. Mlɩa wii nya ja cɛa mlɩ: «‑Mɔ bä 'na plɛ ‑gälɩa 'Jʋ, ‑mɔ bä 'na dɔrʋ ‑gböösa.»
42003023	Jesu kä ‑sɩ ‑glʋ ‑sɩ ‑pʋ 'fɩɔwʋ 'ɔnya 'mä 'ɔa 'jrʋpa 'kä ko. Wiili nyüü jrea' nɩ, Josɛɛfëa 'jʋ 'ɔ bä, Eliia Josɛɛfë,
42003024	Matatëa Elii, Leviia Matatë, Mɛlëkia Levii, Janaa Mɛlëki, Josɛɛfëa Jana,
42003025	Matatiasëa Josɛɛfë, Amɔɔsëa Matatiasë, Nauumëa Amɔɔsë, Eselia Nauumë, Nagaia Eseli,
42003026	Maatëa Nagai, Matatiasëa Maatë, Semeia Matatiasë, Josɛɛfëa Semei, Judaa Josɛɛfë,
42003027	Joanaa Judaa, Lesaa Joana, Sorobabɛlëa Lesa, Salatɩɛlëa Sorobabɛlë, Nelia Salatɩɛlë,
42003028	Mɛlëkia Neli, Adia Mɛlëki, Kosamëa Adi, Ɛlëmodamëa Kosamë, Elëa Ɛlëmodamë,
42003029	Josea Elë, Eliesɛɛa Jose, Jorimëa Eliesɛɛ, Matatëa Jorimë, Leviia Matatë,
42003030	Simeɔɔa Levii, Judaa Simeɔɔn, Josɛɛfëa Judaa, Jonaa Josɛɛfë, Eliakimëa Jona,
42003031	Melea Eliakimë, Menamëa Mele, Matataa Menamë, Nataan a Matata, Daviidëa Nataan,
42003032	Jɛseea Daviidë, Obɛɛdëa Jɛsee, Boasëa Obɛɛdë, Samɔɔa Boasë, Nasɔɔn a Samɔɔ,
42003033	Aminadabëa Nasɔɔn, Aramëa Aminadabë, Ɛsorɔɔmëa Aramë, Farɛsëa Ɛsërɔɔmë, Judaa Pɛrɛsë,
42003034	Jakɔɔbëa Judaa, Isaakëa Jakɔɔbë, Abraamëa Isaakë, Taraa Abraamë, Nakɔɔrëa Tara,
42003035	Salukëa Nakɔɔrë, Lagoa Salukë, Falɛɛkëa Lago, Ebɛɛrëa Falɛɛkë, Salaa Ebɛɛrë,
42003036	Kainaan a Sala, Afakadëa Kainaan, Sɛmëa Afakadë, Noea Sɛmë, Lamɛɛkëa Noe,
42003037	Matusalaa Lamɛɛkë, Enɔkëa Matusala, Jarɛɛdëa Enɔkë, Malalelëa Jarɛɛdë, Kaɛɛn a Malalelë,
42003038	Enosëa Kaɛɛn, Sɛɛtëa Enosë, Adaan a Sɛɛtë, Nyɔsʋaa Adaan.
42004001	Jesu sɔa' Jurëdɛɛn 'lɩ nɩ, 'Nyüna ‑Susu 'si 'ɔɔn 'klɩ, 'unya 'tiere 'ɔɔn ‑aaga 'lɩ.
42004002	'Ii Sataan 'traɩn 'ɔɔn jrüüa ‑glʋɩsɔɔ. 'Ɔnyɩ dɛɛ ‑a ji 'ia jrüülüa 'fɩɔ. Jrüülü blöa' 'fɩɔwʋ, ‑gbëka nya 'bla 'ɔɔn ‑gböösa.
42004003	Sataan nya ‑gbala 'ɔɔn: «‑Ama bä Nyɔsʋaa 'Jʋ nɩ, 'pala 'täkälä kʋa' ‑pɩ wii ‑gba 'ämä 'flɔɔ 'lɩ 'cicri.»
42004004	Jesu nya ‑gbala 'ɔɔn ‑maa: «Nyɔsʋapɔɔkʋ nɩnɩa: ‹‑Mää jijrɛa 'doo 'nyɩ ‑nyɩ nyɔɔa 'klä,‑maa 'papawiili kä 'fɩɔ jaa' Nyɔsʋaa mlɩ.› »
42004005	Sataan nya fa 'ɔɔn 'dʋgba kpakö 'wli, 'a ‑plɩɩ 'ɔ kʋ dotro 'ɔnya srara 'ɔɔn ‑tʋtʋ ‑gälɩa ‑glügbüa 'fɩɔ.
42004006	'Ɔnya ‑gbala 'ɔɔn: «‑Mɔ 'nëmä 'üa 'kamakʋ nyra 'üa 'bɩɔa 'fɩɔ kälɩ ‑nyɩ, 'be 'mɔɔ kä 'ümɩ. Nyɔɔlɔ 'n ‑waa' 'ɔɔ 'n ‑nyɛɛ 'üün.
42004007	'Ii känyrɩ ‑ama ‑pʋpʋa 'mɩ nɩ, ‑nya 'ia 'fɩɔ faa.»
42004008	Jesu nya ‑gbala 'ɔɔn: «Mumlö 'mɩ 'lɩ dɛrɩ, Sataan! 'I ‑jɩjra nyɔsʋapɔɔkʋa 'mlɩ ‑maa: ‹'Pläkänyɔɔ, ‑na Nyɔsʋa, 'ɔa 'dooa 'klʋɩ ‑nëmä kotifli 'pala, 'ɔa 'doo ‑nëmä ‑pʋpʋa.› »
42004009	'I ‑sia' nɩ, Sataan nya 'tiere 'ɔɔn Jerusalɛɛmë. 'Ɔnya 'jrara 'ɔɔn Nyɔsʋaanyuku kpakua 'ukpɛ 'wʋ. 'Ɔnya ‑gbala 'ɔɔn ‑maa: «‑Ama bä Nyɔsʋaa 'Jʋ nɩ, sɔ ‑tɛ cɛlɩ ‑a be ‑na nyufa ‑tʋtʋ 'wʋ;
42004010	'be 'i ‑jɩjra nyɔsʋapɔɔkʋ 'lɩ ‑maa: ‹ Nyɔsʋa nya 'ɔa 'aanjë ‑gbalaa, 'ümä ‑mɩ 'nyiöligäälä.›
42004011	'I ‑jɩjra 'sɔɔwʋ: ‹ 'Ünya ‑mɩ ‑gbötöa, ‑na bɔʋ ‑pɩ 'täkä 'klɩ 'kala.› »
42004012	Jesu nya 'sa 'ɔɔn ‑gälɩ, 'ɔ ‑nëma: «Nyɔsʋapɔɔkʋ nɩnɩa: ‹‑Nyɩ 'traɩn ‑na 'Pläkänyɔɔ Nyɔsʋa.› »
42004013	Sataan bɩaa' 'lɩ wiili kä 'fɩɔ 'ɔmäa' nʋ ‑bɛ 'ɔmäa' 'ɔɔn bɔʋdɛrɩ 'pa nɩ, 'ɔnya tʋŋlɔlɩ 'ɔmɩ dɛrɩ, ‑bɛ 'ɔ ‑glaaa 'taɩn ‑mɩdoo.
42004014	Nyɔsʋa ‑Susua 'klü 'si Jesu 'lɩ, 'ɔnya 'blöö Galilee dɛrɩ. 'Ɔa 'nyrɩ ‑gbaala Galileea ‑tʋtʋa 'fɩɔ ‑gälɩ 'kä.
42004015	'Ɔ 'kpɩara juifëa 'sraaplanyuku ‑wälɩ, ‑bɛ 'üa 'fɩɔ 'paa 'ɔa 'cɩcanyrɩ.
42004016	Jesu nya mi Nasarɛɛtë, i 'ɔ 'bʋalaa'. ‑Bɛ, 'i bäa' ‑fʋflʋpasrɩ nɩ, 'ɔnya mi juifëa 'sraaplanyuku ‑wälɩ 'sɩrɩ 'ɔ nöa' a 'doo. 'Ɔnya sɔwʋ 'ɔmä nyɔsʋapɔɔkʋ 'lɩ ‑täsä.
42004017	'Ünya ‑nyɩ 'ɔɔn ‑pɔɔkʋlʋ nyɔsʋaamlɩpalanyɔɔ Esaii ‑jɩjraa'. 'Ɔnya ‑jie 'uun 'klɩ, 'ɔnya ‑täsä ‑plɩɩlɩ 'daaa' ‑maa:
42004018	'Pläkänyɔɔa ‑Susu bä 'mɩ ‑gälɩ, 'ɔnya 'balɩ 'mɩ 'mä 'pʋablanyüü 'Mʋfagogo 'sa. 'Ɔ blɔ 'mɩ 'mä nyüülü ‑kanyɩa' plɛtorofa kä plɛlɩpa; 'mä ‑jienyüü ‑gbala 'sɩrɩ 'ü ‑kanyɩa' ‑jienyüü bä, ‑bɛ 'mä 'nɔnɔnyüü ‑gbala, 'ü 'mrɛɛ 'ü 'jäkä, 'mä nyüülü 'jääa' ‑sʋɩ, ‑sʋɩ 'lɩ 'ba.
42004019	'Ɔ blɔ 'mɩ ‑a ‑gbala nyüü: 'a ‑sʋlʋ kä 'mlɩ 'Pläkänyɔɔ 'mäa' 'ɔa ‑gbinanakʋ sraraa.
42004020	'Ɔ kpaa' ‑pɔɔkʋlʋ 'klɩ nɩ, 'ɔnya ‑nyɩ 'uun nyɔɔlɔ kʋa' 'ɔa ‑gba, 'ɔnya kʋwälɩ. 'Ɔɔ nyüülü kä 'fɩɔ bä ɩa' 'sraaplanyukulua ‑wälɩ tɛklɩ.
42004021	'Ɔnya ‑gbala 'üün: «Nyɔsʋawiili ‑jɩjraa' 'ii 'a poa' 'saarɩ ‑plɩɩ 'nyakli nɩ, 'i 'a nrörö 'saarɩ.»
42004022	'Üa 'fɩɔ 'paa 'ɔa 'cɩcanyrɩ, 'mʋfagogolä jaa' 'ɔa mlɩ kala 'üa 'fɩɔ plɛklɩ. 'Ü ‑nëma: «‑Mää Josɛɛfëa 'jʋ 'nyɩ ‑pɩ kʋ?»
42004023	Jesu nya ‑gbala 'üün: «‑Beeredɛ 'anya 'mɩ ‑taa tapönänälä kʋa' ‑pɩ 'klɩ 'palaa: ‹‑Wusufutonyɔɔ, ‑futo ‑na nyufa!› 'Kä 'anya bɩa 'daa: ‹A 'nu wiili ‑nröröa' Kapɛrënaumë 'wli; 'ii känyrɩ, nrörö bɩa 'iin ‑na 'bre!› »
42004024	'Ɔ ‑nëma 'sɔɔwʋ: «'Cɩcasa 'n ‑gbala 'amɩ, nyɔsʋaamlɩpalanyɔɔ 'nyɩ kälä 'ɔa 'bre 'cɩcanyrɩ ‑a.
42004025	'Tasɩrɩa 'cɩcasa 'n ‑gbala 'amɩ, nyɔsʋaamlɩpalanyɔɔ Eliia 'taɩn 'lɩ nɩ, 'nʋŋlʋ 'nyɩ da ‑a da ‑sɩ tää ‑söplü ‑uundoo; ‑gbëka pala kä ‑tʋtʋa 'fɩɔ ‑gälɩ. ‑Bɛ 'ia 'taɩn 'lɩa 'mlɩ nɩ, 'kusroŋlëgë 'kɔkɔmlɛ bä kä Israɛɛlë,
42004026	‑maa ‑mää 'üa ‑nyɛɛ Nyɔsʋa 'nyɩ Elii blɔ. ‑Maa 'kusroŋlʋʋ 'doo bä kä Sidɔɔn a ‑tʋtʋ ‑gälɩa bätälä 'ü 'daraa' Sarɛtë, 'ii 'ɔ blɔ 'ɔɔn.
42004027	'Asɩ 'jrʋklanyüü ‑sümlö kä bɩa Israɛɛlë, nyɔsʋaamlɩpalanyɔɔ Eliseea 'taɩn 'lɩ. ‑Maa 'jrʋklanyɔɔ 'doo 'nyɩ kä 'pʋ ‑a 'pʋ 'ima 'nyɩ Siriia 'blɩ ‑gälɩa nyɔɔlɔ 'ü 'daraa' Naama ‑a bä.»
42004028	Nyüülü kä 'fɩɔ bä ɩa' 'sraaplanyukulua ‑wälɩ 'nua' 'iin 'wli nɩ, 'crɛ nya 'si 'üün 'klɩ.
42004029	'Ünya sɔwʋ, 'ünya fa 'ɔɔn bätäa 'mäklɩ. ‑Bɛ 'üa bätä kʋa' 'dʋgba 'klɩ nɩ, 'ünya fa 'ɔɔn 'dʋgbaa 'wli 'klɩ 'ümä 'ɔɔn 'lɩ ‑wälɩ 'tutro.
42004030	‑Maa 'ɔnya ‑srörö 'üa ‑tɔrʋpɩɔ 'ɔnya mi.
42004031	'Ɔnya mi Kapɛrënaumë, Galileea ‑tʋtʋ ‑gälɩa bätä; ‑bɛ 'ɔ 'kpɩa juifëa ‑fʋflʋpasrɩ 'lɩ.
42004032	'Ɔa 'kpɩkpɩakʋ pa 'üün ‑gba, 'be 'kamasa 'ɔ 'kpɩa.
42004033	Jrüü 'doo 'lɩ nɩ, nyɔɔ 'doo bä ɩ 'sraaplanyukulua ‑wälɩ, ‑frepadomoo bä 'ɔmɩ 'lɩ; 'ɔnya 'kpölɩkä:
42004034	«‑Yii! Wii 'plɛɛ bä a nyra ‑mɔ kɔsɔa ‑tɔrʋpɩɔ le, Nasarɛɛtënyɔɔ Jesu? Amɔ ‑ji bʋblɔ? 'N jre nyɔɔlɔ bäa': Nyɔsʋaa 'Nyünanyɔɔ, 'ɔɔ ‑bä!»
42004035	Jesu nya nyrara 'ɔɔn 'wli: «'Kpla ‑na 'mä, 'kä ‑ciie nyɔɔlɔ 'lɩ!» Domoolɔ nya 'kpa nyɔɔlɔ 'kä nyüüa ‑tɔrʋpɩɔ, 'ɔnya 'cie 'ɔɔn 'lɩ; 'ɔnyɩ 'ɔɔn mɩmɩa ‑a mɩmɩa.
42004036	'I prɛ 'üa 'fɩɔa ‑gälɩa ‑susu, ‑bɛ 'ü 'betre 'lɩ 'üa 'kpɔa ‑tɔrʋpɩɔ: «'Papawii ‑mɩ 'plɛɛ kʋ 'sɔɔwʋ ‑pɩ le? 'Wʋsɔɔrɔkʋ nyra 'kamakʋ 'ɔ nö ‑bɛ 'ɔ ‑gbala ‑frepasisi i 'cie, 'kä 'i 'cie.»
42004037	Jesua 'nyrɩ nya ‑gbaala 'pläa 'fɩɔ ‑gälɩ 'kä.
42004038	Jesu sɔa' 'sraaplanyukulua ‑wälɩ nɩ, Simɔɔa nyuku ‑wälɩ 'ɔ mi. ‑Bɛ Simɔɔa ŋʋtayio 'nyɩ ‑ya ‑a ‑ya, 'ɔa fugba 'plöö. 'Ünya ‑gbala 'iin Jesu.
42004039	Jesu nya 'nyüglö 'ŋlʋʋlɔa 'wli 'lɩ 'ɔnya prɛ ‑wusulu, 'unya sɔ 'ɔɔn 'lɩ. 'Ɔ sɔa' 'wʋ dotro 'üa ‑gä 'ɔ 'pa.
42004040	‑Gbiajrʋ möa' nɩ, nyüüa 'fɩɔ nya ja 'üa ‑wusublanyüülü ‑wusua 'kaɩn 'kaɩn 'blaaa' Jesu. 'Ɔnya 'pepe 'üün klʋgbë ‑gälɩ 'doorodoo, 'ünya 'pʋ.
42004041	Domüü 'cecie bɩa nyüü 'kɔkɔmlɛ 'lɩ; 'üü 'kpöö ‑gböösa ‑bɛ 'ü nö: «‑Mɔ bä 'Kriisë, Nyɔsʋaa 'Jʋ.» ‑Maa Jesu 'daa 'üün, ‑bɛ 'ɔ kakla 'üün ‑fʋflʋ 'klɩ 'ü ‑pɩ wii 'pa, 'be 'ü jre 'ɔɔn 'sɩrɩ 'ɔɔ bäa' 'Kriisë.
42004042	‑Srɩ paa' nɩ, Jesu nya 'cie bätä, 'ɔnya bereklɩ ‑aaga 'lɩ. Nyüü 'kɔkɔmlɛ 'bata 'ɔɔn, 'ünya mi ‑tɛ 'lɩ 'ɔ bäa'. 'Ü 'bata 'ümä 'ɔɔn 'klɩ ka 'ɔ ‑pɩ mi.
42004043	‑Maa 'ɔnya ‑gbala 'üün: «'N kä 'mä Nyɔsʋaa 'kamapläa 'mʋfagogo bätä ‑mölööa 'mlɩ 'sara bɩa; 'ia ‑gʋ Nyɔsʋa blɔ 'mɩ.»
42004044	‑Bɛ 'ɔ 'pala nyɔsʋaawii Galilee 'sraaplanyëka ‑wälɩ.
42005001	'Taɩn 'doo 'lɩ nɩ, Jesu 'nyüglö Genesarɛtëa 'niea 'mäklɩ; nyüü 'kɔkɔmlɛ 'kakla 'ɔɔn 'klɩ, 'ümä nyɔsʋaawii 'nyaklipo.
42005002	'Ɔnya 'järä ‑plɩɩ ‑goli 'sɔɔ; fɩafɩanyüülü käa' 'iin nɩ, 'ü 'cie 'ümä 'üa ‑tatë kpëtä.
42005003	Simɔɔ kälä ‑goli 'sɔɔlʋa ‑tɔrʋpɩɔ 'doo. Jesu nya 'jra ‑gɔlʋlʋa 'mlɩ, 'ɔnya ‑gbala Simɔɔ ɔ 'tutro 'uun 'niea 'mlɩ jie. Jesu nya kʋwälɩ, 'a ‑gɔlʋa mlɩ 'ɔ kʋ ‑bɛ 'ɔ 'kpɩa nyüülü.
42005004	'Ɔ bɩaa' 'kpɩkpɩakʋ nɩ, 'ɔnya ‑gbala Simɔɔ: «Fa ‑gɔlʋlʋ 'niea ‑plɩɩlɩ tʋŋlɔa' 'lɩ, 'kä 'a be 'ana ‑tatë 'nie 'klɩ.»
42005005	'Iibäa' Simɔɔ nɩ: «'Kamanyɔɔ, anyɩ 'mʋmɔ ‑a 'mʋmɔ ‑gbiara, a fɩafɩa anya sɩa, anyɩ dɛɛ ‑a 'jä. ‑Maa ‑gbaa' 'iin nɩ, 'nyaa ‑tata bea.»
42005006	'Ü nʋa' 'imɩ nɩ, 'ü 'kpla ‑srü 'kɔkɔmlɛ, ‑bɛ 'üa ‑tata köklö.
42005007	'Ünya we 'üa ‑mülü bä ɩa' ‑gɔlʋ ‑mʋlʋa 'mlɩ, 'ümä 'üün ‑gbaji. 'Ünya ji, 'ünya 'sie ‑goli 'sɔɔlʋ, diijie tɩɔ 'lɩ 'imä ‑fli pa.
42005008	Simɔɔ Piɛɛrë 'jäa' 'imɩ nɩ, Jesua bei 'wʋ 'ɔ blö, 'ɔ ‑nëma: «'Pläkänyɔɔ, 'n bibie ‑mɩ, tʋŋlɔ 'mɩ 'lɩdɛrɩ! ‑Balʋnyɔɔ 'n bä!»
42005009	‑Srü 'kɔkɔmlɛlë 'ɔɔ ‑bɛ ‑mülü fɩaa' nɩ, 'i kala 'üün plɛklɩ, 'ia ‑gʋ 'ɔ ‑gba 'iin.
42005010	'Asɩ 'i kala bɩa Sebedeea 'jü Jaakë nyra Jaan plɛklɩ. 'Üü ‑bɛ Simɔɔ 'nyɛrɛ 'wʋ. Jesu nya ‑gbala Simɔɔ: «Ŋalɛ 'nyɩ 'bla ‑mɩ. 'Bala 'saarɩ ‑gälɩ nɩ, nyüü ‑nëmä fɩa.»
42005011	'Ü jaa' ‑goli 'nie 'mäklɩ nɩ, 'a ‑plɩɩ 'ü tɩ 'üa diia 'fɩɔ 'ünya ‑mɛ 'ɔɔn ‑gälɩ.
42005012	'Taɩn 'doo 'lɩ nɩ, Jesu bä ɩ bätëlëa ‑tɔrʋpɩɔa bätä 'dööa 'mlɩ, ‑bɛ nyɔɔ 'doo ji, 'ɔa fugba 'si 'jrʋa 'kpafë 'klɩ. Nyɔɔlɔ 'jäa' Jesu nɩ, 'ɔnya 'pa 'ɔa 'klɩ kotifli, ‑bɛ 'ɔ bibie 'ɔmɩ: «'Pläkänyɔɔ, ‑ama 'bata 'na 'pʋpʋɔkʋ, ‑mrɛɛ ‑a ‑futo 'mɩ.»
42005013	Jesu nya to 'darʋ, 'ɔnya ‑fɛ 'ɔɔn ‑gba, 'ɔnya ‑gbala 'ɔɔn: «'N 'bata ‑na 'pʋpʋɔkʋ; 'pʋ!» 'A ‑plɩɩ 'jrʋ kʋ dotro, 'unya 'wʋ 'ɔɔn 'lɩ.
42005014	Jesu nya ‑gbala 'ɔɔn: «‑Nyɩ ‑gbala nyɔɔ, ‑maa ‑ama mi nɩ, mi ‑a ‑srara ‑na nyufa ‑gbɔsapɛrɩnyɔɔ 'klɩ, 'kä ‑saaa ‑gbɔlʋ Moisë 'daaa' 'ba 'saa'; 'uu nëmä 'nyrɩkä, 'kä nyüüa 'fɩɔ nya 'iin jre 'sɩrɩ 'jrʋ ‑kanyɩa' ‑mɩ kla.»
42005015	‑Maa Jesua 'nyrɩ mö ‑a 'doo. Nyüü 'kɔkɔmlɛ jö 'ɔɔn 'nyaklipo; ‑mölöö jö 'ɔmä 'üün 'pʋɔ.
42005016	‑Maa Jesulɔ nɩ, ‑aaga 'lɩa 'doo 'ɔ bereklɩ, 'ii 'ɔ bibrie Nyɔsʋa.
42005017	'Taɩn 'doo 'lɩ, ‑bɛ Jesu 'kpɩa' nɩ, Farisinyüü nyra ‑dɔkpɩanyüü bä ‑plɩɩ. 'Ü sɔ Galilee nyra Judeea bätëa 'fɩɔ ‑gälɩ. ‑Mölöö sɔ bɩa Jerusalɛɛmë. ‑Bɛ 'Pläkänyɔɔ Nyɔsʋaa 'klülü bäa' 'ɔɔn ‑gälɩ ‑futo ‑wusublanyüü.
42005018	Nyüü 'doo nya ji, 'ü ‑gbötö nyɔɔ 'doo ‑gbitɛɛ ‑gälɩ; 'ɔa ‑gbaa dii jä. 'Ü 'bata 'ümä 'ɔɔn pla 'ümä 'ɔɔn Jesu 'klɩ 'pie.
42005019	‑Maa 'ünyɩ 'jäa' ‑sröröfa nyüüa ‑sümlökʋa ‑gʋ nɩ, nyuku ‑gälɩ 'ü nyra 'ɔɔn 'jra, 'ünya 'balɩ tuilë 'ünya ‑srörö 'lɩ nyɔɔlɔ; 'ünya 'pie 'ɔɔn Jesua 'klɩ.
42005020	Jesu 'jäa' 'üa nyɔsʋaplɛ nɩ, 'ɔnya ‑gbala nyɔɔlɔ: «'Na ‑bei, ‑na ‑balʋ 'a ‑mɩ cere.»
42005021	'Ia ‑gʋ ‑dɔkpɩanyüü nyra Farisinyüü 'pala ‑plɛlɩ wii ‑bɛ 'ü nö: «Nyɔɔglügbö 'plɛɛ kʋ ‑pɩ le? Nyɔsʋa 'ɔ nɔpɔ! Ima 'nyɩ Nyɔsʋa 'doo ‑a bä, nyɔɔ 'plɛɛ 'mrɛɛ ɔ cere nyɔɔa ‑balʋ le?»
42005022	‑Maa Jesu jrea' 'üa bobowli nɩ, 'ɔnya 'bete 'üün: «Dɛplɛɛ kä ‑gʋ 'a 'pala 'samaa wii 'ana plɛ 'klɩ le?
42005023	‑Gbala nyɔɔ ‑maa: ‹‑Na ‑balʋ 'a ‑mɩ cere›, ‑bɛ ‑a ‑gbala 'ɔɔn: ‹Sɔwʋ ‑a ‑nyɛɛ!› ‑Mɩ 'plɛɛ klalɩ le?
42005024	‑Maa 'amä 'saa jre 'sɩrɩ Nyɔɔa 'Jʋ käläa' ‑tʋtʋ ‑gälɩ 'kamakʋ. 'Ɔ 'mrɛɛ 'ɔ cere ‑balʋ. 'Ia ‑gʋ 'ɔ ‑gbala nyɔɔlɔ: ‹Sɔwʋ! Dɔrɔ ‑na 'wʋpidɛɛ 'wʋ, 'kä mö ‑gbööli!› »
42005025	'A ‑plɩɩ nyɔɔlɔ kʋ dotro nyüüa 'fɩɔa 'klɩ, 'ɔnya sɔwʋ; 'ɔnya dɔrɔ 'ɔa 'wʋpidɛɛ 'wʋ 'ɔnya mi. 'Ɔ 'bʋala Nyɔsʋaa 'nyrɩ ‑bɛ 'ɔ mö ‑gbööli.
42005026	'I kala nyüüa 'fɩɔa plɛ 'klɩ ‑bɛ 'ü 'bʋala Nyɔsʋa; ŋalɛ nya 'bla 'üün, ‑bɛ 'ü nö: «'Nn! A 'jä 'saarɩ ‑saragbi!»
42005027	'I ‑sia' nɩ, Jesu nya 'cie 'ɔnya 'jä dapookälɩpɛrɛnyɔɔ 'doo, 'ɔ kʋ ‑plɩɩ 'lɩ 'ü 'pɛɛrɛa' dapoo. 'Ɔɔ 'ü 'daraa' Levii. Jesu nya we 'ɔɔn: «Ji 'nyraa ‑mɔ 'mä 'nyɛ!»
42005028	'Ɔnya 'cɛrɛ 'ia 'fɩɔ ‑wälɩ, 'ɔnya ‑mɛ Jesu ‑gälɩ.
42005029	Levii nya nrörö 'ɔa ‑gbööli ‑glɩsɩglɩsɩ kpaki Jesua 'nyrɩklɩ. Dapookälɩpɛrɛnyüü 'kɔkɔmlɛ ‑mölöö nyra nyüü ‑mölöö bä ɩ ‑plɩɩ. 'Ɔ nyra 'üün nya tara 'wʋ.
42005030	Farisinyüü nyra ‑dɔkpɩanyüü 'pala ‑plɛlɩ wii. 'Ünya 'bete 'ɔa 'wʋnyɛrɛnyüü: «Dɛplɛɛ kä ‑gʋ 'a nyra dapookälɩpɛrɛnyüü nyra ‑balʋnyüü ‑mölöö tara 'wʋ ‑bɛ 'a 'mlara 'wʋ le?»
42005031	Jesu nya ‑gbala 'üün, ‑maa: «Nyüülü ‑wusu 'blaaa', 'üü mö ‑dɔta 'lɩ, ‑maa ‑mää ‑mülü ka fugbë 'naa' ‑a.
42005032	'Nyɩ nyüülü ‑gäa' 'klɩ wekalɩ ‑a ji, ‑maa ‑balʋkänyüü 'n ji we 'ümä ‑balʋ 'pie.»
42005033	'Ünya 'bete 'ɔɔn: «Dɛplɛɛ kä ‑gʋ Jaan a 'wʋnyɛrɛnyüü nyra Farisinyüü pa su ‑bɛ 'ü trarawlia 'doo, ‑bɛ ‑na nyüü jödɛɛ ‑a 'doo ‑bɛ 'ü 'mlaa le?»
42005034	Jesu nya ‑gbala 'üün: «'Taɩn 'lɩ nyɔɔlɔ 'tiea' ‑bɛ 'ɔa ‑mülü jia' 'ɔa 'titiö 'lɩ ‑bɛ 'ü nyra 'ɔɔn ‑ka kʋa' ‑wälɩ nɩ, 'kä 'anya 'üün ‑gbala 'kpɔɔ 'ü pa su?
42005035	‑Maa jrüülü kä 'mlɩ 'ümäa' 'ɔɔn 'üa ‑tɔrʋpɩɔ 'ba nɩ, 'bala 'ia 'taɩn 'lɩ nɩ, 'ünya su paa.»
42005036	'Ɔnya 'pala 'üün tapönänä ‑mölö 'klɩ: «Nyɔɔ 'nyɩ nʋ dapɛ dëdrä 'ɔnyɩ 'pa dafʋ 'pakɩ ‑a. Ɔma nʋ 'imɩ nɩ, dëdräa nu nya sʋa nu 'ŋlaraa; 'kotu dëdräa 'pɛ nyra 'klɩbɩa nu 'nyɩ dɛɛ 'dee ‑a bä.
42005037	'Asɩ nyɔɔ 'nyɩ pɔtrɔ ‑duvɛɛn 'jɩjarɛ 'klɩbɩa mlafikpalë 'lɩ ‑a. Ɔma nʋ 'iin nɩ, ‑duvɛɛn 'jɩjarɛ nya 'kpalëlë wa wa, 'kä ‑duvɛɛnlɛ nya 'kägblɔɔ, 'kä 'kpalëlë nya bʋblɔ.
42005038	Mlafikpalë dëdrëa 'mlɩ 'ü 'paa ‑duvɛɛn 'jɩjarɛ, 'ia 'taɩn 'lɩ 'ia 'sɔɔ 'nyɩ bʋblɔ bʋblɔ ‑a.
42005039	‑Maa nyɔɔ ma 'mla ‑duvɛɛnlɛ ‑wlɛa' 'lɩ nɩ, 'ɔ ‑nëmä 'nyie ‑a 'nyie 'ɔmä ‑duvɛɛn dëdrä 'mla. 'Ɔnya 'daa: ‹‑Duvɛɛnlɛ ‑wlɛa' 'lɩ 'ɛɛ 'na.› »
42006001	Jrüü 'doo 'lɩ nɩ, 'i bä kä 'klɩsa ‑seplea 'mlɩa juifëa ‑fʋflʋpasrɩa 'sɔɔ jrüü. 'A 'ia 'taɩn 'lɩ Jesu ‑srörö ‑bleeeputu 'lɩ. ‑Bɛ 'ɔa 'wʋnyɛrɛnyüü 'saa ‑bleee, 'ü kɔsrɔ 'ɛɛn kälɩ ‑bɛ 'ü ta.
42006002	Farisinyüü 'doorodoo nya 'bete 'üün: «Dɛplɛɛ kä ‑gʋ 'a nö wiili 'nyɩ nröröa' ‑fʋflʋpasrɩ 'lɩ le?»
42006003	'Iibäa' Jesu nɩ: «‑Gbëka 'bla käa' Daviidë nyra 'ɔa 'wʋnyɛrɛnyüü nɩ, wiili 'ü nʋa' 'anyɩ 'iin ‑täsä ‑a ‑täsä?
42006004	'Ɔ paa' Nyɔsʋaanyuku ‑wälɩ, ‑bɛ 'ɔ 'baalɩ 'flɔɔlʋ 'ü 'saraa' Nyɔsʋaa 'nyrɩklɩ, u nyɔɔ ‑molo 'nyɩ jia' ima 'nyɩ ‑gbɔsapɛrɩnyüüa 'doo ‑a bä, 'ɔ ji 'uun. 'Ɔnya ‑nyɩ 'nɩmɩ 'ɔa 'wʋnyɛrɛnyüü.»
42006005	Jesu nya ‑gbala 'üün: «Nyɔɔa 'Jʋ ‑si 'nɩmɩ ‑fʋflʋpasrɩ 'wʋ.»
42006006	‑Fʋflʋpasrɩ ‑mɩdoo jräa' 'lɩ nɩ, Jesu nya pa juifëa 'sraaplanyuku ‑wälɩ 'ɔnya 'kpɩa 'üün. Nyɔɔ 'doo bä ɩ nyukulua ‑wälɩ 'ɔa 'dupa klʋgba jä.
42006007	‑Dɔkpɩanyüü nyra Farisinyüü prɛrɛ Jesu 'nyü dɛrɩ, ɔma nya nyɔɔ 'pʋɔ ‑fʋflʋpasrɩ 'lɩ. 'Sɩrɩ 'ümäa' nʋ ‑bɛ 'ümäa' 'ɔɔn wii 'kplara, 'ii 'ü 'bata.
42006008	‑Maa Jesu jrea' ‑gʋ 'üa bobowli nɩ, 'ɔnya ‑gbala nyɔɔlɔ kä klʋgba jäa': «Sɔwʋ 'kä ‑prɛɛrɛ nyüüa ‑tɔrʋpɩɔ!» Nyɔɔlɔ nya sɔwʋ 'ɔnya 'nyüglö.
42006009	Jesu nya ‑gbala 'üün: «Wii 'doo 'mä 'amɩ 'lɩ 'betre: 'Cɩcagbi nyra bʋbɔgbi 'sɔ, ‑mɩplɛɛ nyɔɔ 'mrɛɛ ɔ nʋ ‑fʋflʋpasrɩ 'lɩ le? Nyɔɔ 'mrɛɛ ɔ 'pʋɔ nyɔɔ, ‑maa ɔ 'cɛrɛ 'ɔɔn ‑wälɩ ɔ jä?»
42006010	'Ɔ tɛa' nyüülü kä 'fɩɔ traraa' 'ɔɔn 'klɩ 'klɩ nɩ, 'ɔnya ‑gbala nyɔɔlɔ: «To ‑na klʋgba!» 'Ɔnya to 'ään, 'ɔa klʋgba nya 'pʋ.
42006011	‑Maa 'crɛ 'blaa 'üün; 'ünya dɛtrɛ 'üa 'kpɔa ‑tɔrʋpɩɔ 'sɩrɩ 'ümäa' Jesu nʋ.
42006012	'A 'ia 'taɩn 'lɩ Jesu 'jra 'dʋgba 'wli 'ɔmä Nyɔsʋa bibie. ‑Gbialä kä 'fɩɔ kaa' Nyɔsʋa 'ɔ bibie.
42006013	‑Srɩ paa' nɩ, 'ɔnya we 'ɔa 'wʋnyɛrɛnyüü, 'ɔnya tɛ 'üa ‑tɔrʋpɩɔ 'ɔnya 'balɩ nyüüpʋnyüüsɔɔ. 'Ɔnya 'dara 'üün Apotrë:
42006014	Simɔɔlɔ 'ɔ 'daraa' bɩa Piɛɛrë nyra 'ɔa ‑wlajʋ Andree, Jaakë nyra Jaan, Filipë, Batëlemii,
42006015	Matiö, Tomaa, Alëfeea 'jʋ Jaakë, Simɔɔ 'ɔɔ 'ü 'daraa' Selɔtë,
42006016	Jaakëa 'jʋ Judaa, nyra Judaa Isëkario, 'ɔ ‑tutroa' Jesua ‑gbaa ‑gälɩ 'ɔmäa' 'ɔɔn 'sa.
42006017	Jesu nyra 'üün 'sɔ nya 'cie 'dʋgba 'wli, 'ünya ji ‑plɩɩ blaa' 'kä i 'ɔa 'wʋnyɛrɛnyüü 'kɔkɔmlɛ ‑mölöö bäa'. Nyüülü jia' ‑mää 'üa ‑srɩ 'nyɩ ‑pɛ. 'Ü sɔ Jerusalɛɛmë nyra Judeea ‑tʋtʋ ‑gälɩ. ‑Mölöö nya sɔ bɩa Tiirë nyra Sidɔɔn, 'taniea ‑gba. 'Ü jö 'ɔɔn 'nyaklipo, ‑bɛ ‑mölöö ji bɩa 'üa ‑wusua ‑futokʋa ‑gʋ.
42006018	‑Mülü ‑frepasisi ‑siea' ‑sʋɩ, 'ü 'pʋ bɩa.
42006019	Nyüüa 'fɩɔ 'bata 'ümä 'ɔɔn ‑gbafɛ, 'be 'klü 'cie 'ɔɔn 'lɩ 'kä 'ɔ 'pʋɔ 'üa 'fɩɔ.
42006020	Jesu tɛa' 'ɔa 'wʋnyɛrɛnyüü 'klɩ 'ɔ ‑nëma: «Abɩa dɔrʋ 'bla 'amɩ, 'amɔ 'pʋa 'blaaa', 'amɔ kä Nyɔsʋaa 'kamaplä!
42006021	Abɩa dɔrʋ 'bla 'amɩ, 'amɔ ‑gbëka 'blaaa' 'köklesaplɩɩ, 'anya ‑srɩɩ döa! Abɩa dɔrʋ 'bla 'amɩ, 'amɔ 'wuöa' 'köklesaplɩɩ, 'anya ‑srɩɩ ‑sia!
42006022	«Abɩa dɔrʋ 'bla 'amɩ nyüü ma jrara 'amɩ 'nyüa 'mlɩ, üma 'pala 'amɩ ‑wälɩ, üma ‑jejre 'amɩ, üma bʋblɔ 'ana 'nyrɩ Nyɔɔa 'Jʋa ‑gʋ.
42006023	'Ia ‑srɩlɩa 'mlɩ nɩ, abɩa dɔrʋ 'bla 'amɩ, 'kä 'a yɛ, 'be 'ana 'pɛɛ nya 'bʋaa cɛlɩ! 'Asɩ 'üa tʋɩɩ ma nö nyɔsʋaamlɩpalanyüü.
42006024	‑Maa busukʋ jrä 'amɩ ‑gälɩ, 'amɔ 'bɩɔjinyüü 'amɩ, 'anya 'a kä 'ana nu ‑jɔrʋ 'jä!
42006025	Busukʋ jrä 'amɩ ‑gälɩ, 'amɔ döa' 'köklesa ‑plɩ, ‑gbëka nya ‑srɩɩ 'amɩ 'blaa! Busukʋ jrä 'amɩ ‑gälɩ, 'amɔ 'siea' 'köklesaplɩɩ, 'anya ‑srɩɩ 'kpɔa, 'kä 'anya 'wu!
42006026	«Busukʋ jrä 'amɩ ‑gälɩ, nyüüa 'fɩɔ ma 'pa 'ana 'cɩca 'nyrɩ. 'Asɩ 'üa tʋɩɩ ma nö ‑gbagblɛ nyɔsʋaamlɩpalanyüü!»
42006027	«‑Maa 'amɔ poa' 'mɩ 'nyakli, 'ba ‑wa nyüülü bäa' 'ana 'kpɛɛ 'lɩ, ‑bɛ 'ba nʋ 'ana 'nyüamlɩjraranyüü 'cɩcagbi ‑gba.
42006028	'Ba 'pa nyüülü busua' 'amɩ 'nɩ, 'kä 'a bibie nyüülü nöa' 'amɩ ‑gbi ‑gba, 'üa 'wli 'lɩ.
42006029	Nyɔɔ ma 'pa ‑na ‑glagbʋ ‑gba 'kpa nɩ, to 'ɔɔn 'sɔɔa nu 'klɩ bɩa. Nyɔɔ ma 'ba ‑mɩ ‑na ‑gälɩpakotu kälɩ nɩ, ‑nyɩ 'blara 'ɔɔn ‑na 'lɩpakotu 'klɩ bɩa.
42006030	Nyɔɔ o nyɔɔ ‑sɛɛa' ‑mɩ, ‑nyɩ 'ɔɔn; ‑bɛ nyɔɔlɔ 'baa' ‑mɩ ‑na dɛɛ kälɩ nɩ, ‑nyɩ 'daa 'kpɔɔ ɔ ‑nyɩ ‑mɩ 'ɛɛn 'klüsa.
42006031	Wiili 'a 'bataa' nyüü 'mäa' 'amɩ ‑gba nʋ nɩ, 'ba nʋ bɩa 'saa 'üün.»
42006032	«'Ama ‑wa nyüülü ‑waa' 'amɩ nɩ, 'kä Nyɔsʋa nya 'amɩ 'kɔlɔ? ‑Balʋnyüüa 'mʋgbɛ ‑waaa nyüülü ‑waa' 'üün!
42006033	'Ama nʋ 'cɩcagbi nyüülü nöa' 'amɩ 'cɩcagbi ‑gba nɩ, 'kä Nyɔsʋa nya 'amɩ 'kɔlɔ? ‑Balʋnyüü nö 'iin bɩa o!
42006034	'Ama ‑nyɩ 'kpa nyüülü 'mrɛɛa' 'ümäa' 'amɩ dɛɛ ‑nyɩ nɩ, 'kä Nyɔsʋa nya 'amɩ 'kɔlɔ? ‑Balʋnyüüa 'mʋgbɛ ‑nyɛɛɛ ‑balʋnyüü 'kpa; 'ü jresaa 'ünya dɛɛ 'jäa!
42006035	‑Maa 'amɔlɔ nɩ, 'ba ‑wa nyüülü bäa' 'ana 'kpɛɛ 'lɩ, 'kä 'a nö 'üün 'cɩcagbi ‑gba. 'Ba ‑nyɩ 'üün, 'kä 'anyɩ bobo 'ümä 'amɩ dɛɛ ‑nyɩ. 'Ama nʋ 'saa nɩ, 'anya 'pɛɛ kpaki 'jäa, 'kä 'anya 'Wʋsi Nyɔsʋaa 'jü bä. 'Be 'ɔɔlɔ nɩ, nyüülü 'nyɩ jrea' nyüüa 'cɩcagbi, nyra plɛbʋbɔnyüü, 'ɔ nö 'cɩcagbi ‑gba.
42006036	Abɩa ‑gbinanakʋ 'si 'amɩ 'lɩ, 'sɩrɩ 'ana Tʋa ‑gbinanakʋ bäa' 'wʋ.»
42006037	«'Anyɩ 'bölö 'ana ‑mölöö ‑gä ‑gälɩ, ‑gä ‑pɩ 'amɩ ‑gälɩ 'bölö. 'Anyɩ kala 'ana ‑mölöö dɛrɩ 'plɔʋ, 'a ‑pɩ 'plɔʋ dɛrɩkala; 'ba cere ‑mëa ‑balʋ Nyɔsʋa 'mä 'ana ‑balʋ cere.
42006038	'Ba ‑nyɩ ‑mölöö, ‑bɛ Nyɔsʋa 'mä 'amɩ ‑nyɩ; 'ɔnya 'ana dɔʋa 'mlɩ dii 'siea. 'Ɔnya 'iin koa, 'kä 'inya 'kä ‑gbäträ. Dɛɛlɛ 'a nöa' ‑bɛ 'a nyakaa' 'ana ‑mölöö, 'ɛɛ Nyɔsʋa 'mä nʋ 'ɔmä bɩa 'amɩ nyaka.»
42006039	Jesu nya 'paplawiiklɩ 'ɔ ‑gbala 'üün ‑maa: «'Nɔnɔnyɔɔ 'mrɛɛ 'ɔ 'tiere 'nɔnɔnyɔɔ? 'Üa 'sɔɔ nya 'bütügba 'lɩ blöa.
42006040	‑Sukujʋ 'nyɩ 'kpɩkpɩanyɔɔ 'wʋ ‑a ‑si; ‑maa ‑sukujʋlɔ 'kpɩaa' 'cɩcasa nɩ, 'ɔnya ‑beere 'ɔa 'kpɩkpɩanyɔɔ.
42006041	Dɛplɛɛ kä ‑gʋ ‑jäää ‑napusragbʋlʋ bäa' ‑na ‑wlajʋa 'nyüa 'mlɩ, ‑bɛ ‑nyɩ ‑tʋ tuu klöö kpakölä bäa' ‑na 'mʋgbɛa 'nyiöa 'mlɩ 'nyügba le?
42006042	'Aiɛ, dɛplɛɛ kä ‑gʋ ‑nö ‑maa: ‹'Na ‑wlajʋ, ji ‑a 'balɩ ‑napusragbʋlʋ bäa' ‑na 'nyiöa 'mlɩ› le? ‑Mɔ 'nɩ 'jäa' ‑na näa 'mlɩa tuu klöö kpakö 'wʋ! ‑Glagälɩsrörönyɔɔ! 'Balɩ tuu klöö kpakölä bäa' ‑kätɩ ‑na 'nyiöa 'mlɩ 'fɩɔwʋ, ‑bɛ ‑mä 'käjä ‑mä 'lɩ ‑napusragbʋlʋ bäa' ‑na ‑wlajʋa 'nyiöa 'mlɩ 'ba.»
42006043	«'Cɩca tuu 'nyɩ tʋ bʋbɔ 'bü ‑a, 'aiɛ 'sɔɔwʋ, ‑mää tuulu bʋbɔa', ‑mää 'uu 'nyɩ tʋ 'cɩca 'bü.
42006044	'Be tuua 'bü 'ü nö ‑bɛ 'ü jre 'umɩ. ‑Mää tiili käa' 'bütü, ‑mää 'ia 'wli 'ü 'nɩ 'sara figiebö. ‑Bɛ nyɔɔ 'nɩ 'sara 'sɔɔwʋ rɛsɛɛn 'bü bütütii sʋsʋ 'wli ‑a.
42006045	'Cɩcanyɔɔlɔ nɩ, 'ɔa plɛ 'si 'cɩcadii 'klɩ; 'ii 'ɔ tɛ ‑bɛ 'ɔ 'paa 'cɩcawii. Plɛbʋbɔnyɔɔlɔ nɩ, 'ɔa plɛlɛ 'sia' bʋbɔgbi 'klɩ nɩ, 'ii 'ɔ tɛ ‑bɛ 'ɔ 'paa plɛbʋbɔwii. 'Be wiili 'sia' plɛklɩ nɩ, 'ii ja mlɩ.»
42006046	«Dɛplɛɛ kä ‑gʋ 'a nö ‑maa: 'Pläkänyɔɔ, 'Pläkänyɔɔ, ‑bɛ 'anyɩ nʋ wiili 'n ‑gbalaa' 'amɩ le?
42006047	Nyɔɔ o nyɔɔ prɛa' 'mɩ dɛrɩ, ɔma po 'na 'papawii 'nyakli ‑bɛ ɔ ‑träärälɩ 'imɩ nɩ, 'sɩrɩ 'ɔ bäa' 'ii nëmä 'amɩ srara.
42006048	'Ɔ ‑beere 'sɩrɩ nyɔɔ 'paaa' nyuku ‑bɛ 'ɔ ‑goooa' ‑gböösa, ‑bɛ 'ɔ 'sreea' 'ua ‑toko 'täkä ‑gälɩ 'kä. 'Nʋŋlʋ kpaku da da, 'nʋŋlʋpati kpakü jrä 'uun, ‑maa 'inyɩ 'uun 'kä ‑a 'kpa, 'be 'täkä ‑gälɩ 'u 'pala.
42006049	‑Maa ‑mɔlɔ 'nööa' 'na 'papawii 'wli, ‑bɛ 'ɔnyɩ ‑träärä 'lɩ 'imɩ nɩ, 'ɔ ‑beere 'sɩrɩ nyɔɔ 'paa' nyuku, u kä ‑toko 'nyɩa' 'käsri. 'Nie ‑sia', 'ɛ jräa' 'uun ‑gälɩ nɩ, blö 'u blö dotro. ‑Srɩ 'nyɩ pa ‑a pa 'ua 'fɩɔ nya ‑gblooo 'unya bʋblɔ ‑gböösa.»
42007001	Jesu bɩaa' nyüülü poa' 'ɔɔn 'nyakli wii ‑gbapalakʋ nɩ, 'ɔnya 'blöö Kapɛrënaumëbätä dɛrɩ.
42007002	Rɔmëyüüa 'sʋgɩanyɔɔ kpakö kä kä 'ɔa ‑geei 'doo 'ɔ ‑waa' ‑gböösa. 'Ɔɔ ‑wusu 'bla, diijie tɩɔ 'lɩ 'ɔmä jä.
42007003	'Sʋgɩanyɔɔlɔ 'nua' Jesua 'nyrɩ 'wli nɩ, 'ɔnya blɔ juifënyüüa ‑tɔrʋpɩɔa tagbü ‑mölöö Jesu dɛrɩ, 'ümä 'ɔɔn bibie, 'ɔmä 'ɔa ‑geei 'pʋɔkalɩ ji.
42007004	'Ü 'tɔa' Jesua ‑gba nɩ, 'ünya bibie 'ɔɔn bibie, 'ü ‑nëma: «Nyɔɔlɔ bä ‑gbajisa ‑bakää ‑a 'nyie.
42007005	'Ɔ ‑wa ana 'bre, 'ɔɔ 'pa ana 'sraaplanyuku».
42007006	Jesu nyra 'üün mö ɩ 'ɔ 'a nyuku ‑gba 'tɔ, ‑bɛ 'sʋgɩanyɔɔlɔ blɔ 'ɔa ‑mölöö, ü ji ü ‑gbala Jesu: «'Pläkänyɔɔ, ‑nyɩ sɩa, 'nyɩ 'na ‑a 'na ‑mä 'na nyukua ‑wälɩ pa.
42007007	'A 'ia ‑gʋ, 'na 'mʋgbɛ 'nyɩ bɩa ‑mɩ 'jäkalɩ ji. ‑Maa 'pa waklüü 'döö, ‑bɛ 'na 'jrʋpafɛnyɔɔ 'mä 'pʋ.
42007008	'Be 'na 'mʋgbɛ, 'n kä 'kamanyüü ‑bɛ 'n kä 'sʋgɩa, ü 'n 'kamaa'. Ama ‑gbala 'doo: ‹Mi ‑tɛ›, 'ii 'ɔ mö; ama ‑gbala ‑moloo: ‹Ji›, jö 'ɔ jö. ‑Bɛ ama ‑gbala 'na 'jrʋpafɛnyɔɔ: ‹Nʋ 'saa›, 'ii 'ɔ nö.»
42007009	Jesu 'nua' wiili nyɔɔlɔ 'paa 'wli nɩ, 'i kala 'ɔɔn plɛklɩ. 'Ɔnya ‑sie nyüülü prɛa' 'ɔɔn dɛrɩ, 'üa 'pɛlɩ kälɩ, 'ɔnya ‑gbala 'üün: «'Amɔ 'n ‑gbala, 'nyɩ 'samaa plɛtoronyɔɔ Israɛɛlënyüüa 'mʋgbɛa ‑tɔrʋpɩɔ ‑a 'järä.»
42007010	'Taɩn 'lɩ nyüülü 'sʋgɩanyɔɔlɔ blɔa' 'blööa' ‑gbööli dɛrɩ nɩ, 'ü jrä ‑plɩɩ ‑geeilɛ ‑wusu 'blaa ɩa', 'ɔ 'a 'pʋpʋa nɔ.
42007011	‑Srɩ ‑gbaa' 'kä nɩ, Jesu nya mi bätälä 'ü 'daraa' Naɛɛ. 'Ɔa 'wʋnyɛrɛnyüü nyra nyüü 'kɔkɔmlɛ nyra 'ɔɔn mi.
42007012	'Ɔ 'tɔ bätäa palafa 'wʋ, ‑bɛ nyüü fa ‑sëgbanyʋklɔ 'dooa ‑gbagbɛ 'dasi 'lɩ. 'Jʋlɔ nɩ, 'ɔa 'doo bä 'ɔa 'kusroŋlʋʋa 'jʋ. Bätäa nyüü 'kɔkɔmlɛ bä kä 'ŋlʋʋlɔa ‑gba.
42007013	'Pläkänyɔɔ 'jäa' 'ŋlʋʋlɔ nɩ, 'ɔa nyatɛrɩ nya 'bla 'ɔɔn; 'ɔnya ‑gbala 'ɔɔn: «‑Nyɩ 'wu!»
42007014	'Ɔnya jijrö 'lɩ ‑gba, 'ɔnya ‑fɛ ‑gbagbɛlɛ ‑gba. Nyüülü ‑gbötöa' 'ɛɛn nya 'nyüglö. 'Ɔ ‑nëma: «‑Sëgbanyʋklɔ, ‑mɔ 'n ‑gbala: tɛkä!»
42007015	Jäjänyɔɔlɔ nya sɔwʋ, 'ɔnya kʋwälɩ, 'ɔnya 'pawii. Jesu nya ‑nyɩ 'ɔɔn 'ɔa 'yio.
42007016	'I prɛ 'üa ‑gälɩa 'ku, 'ia ‑gʋ 'ü 'bʋala Nyɔsʋaa 'nyrɩ ‑bɛ 'ü nö: «Nyɔsʋaamlɩpalanyɔɔ kpakö 'a ana ‑tɔrʋpɩɔ 'tɔrɔ! Nyɔsʋa nya ji 'ɔa ‑glügbö ‑gbaji!»
42007017	Wiili Jesu nʋa' nɩ, 'ɔa 'nyrɩ mi Judeea ‑tʋtʋ ‑gälɩa 'fɩɔ nyra bätë ‑mülü kä 'fɩɔ bäa' 'lɩ ‑gbaa 'mlɩ.
42007018	Jaan a 'wʋnyɛrɛnyüü nya 'saralɩ 'ɔɔn 'ia 'fɩɔ.
42007019	'Ɔnya 'ba 'üa ‑tɔrʋpɩɔ nyüü 'sɔɔ 'ɔnya blɔ 'üün Jesu dɛrɩ ü 'bete 'ɔɔn ɔma bä nyɔɔlɔ nëmä ɩa' ji, ‑ale 'ia nɔ ma ‑ka bä dɛrɩ.
42007020	'Ü 'tɔa' 'ɔɔn ‑gba nɩ, 'ü ‑nëma: «Jaan Batiisë blɔ amɩ a 'bete ‑mɩ: ima 'daa: ‹‑Mɔ bä nyɔɔlɔ nëmäa' ji, ‑ale 'ia nɔ ma ‑ka bä dɛrɩ?› »
42007021	'A 'ia 'taɩn 'doo 'lɩa mlɩ, Jesu ‑futo ‑wusublanyüü 'kɔkɔmlɛ nyra nyüü ‑mülü bäa' ‑sʋɩ 'lɩ. 'Ɔnya prɛ ‑balʋsisili bä ɩa' nyüü ‑mölöö 'lɩ. 'Ɔnya ‑jie 'nɔnɔnyüü 'kɔkɔmlɛa 'nyü 'ünya 'jäkä.
42007022	'Ɔnya 'sa 'üün ‑gälɩ, 'ɔ ‑nëma: «'Ama mi nɩ, 'ba ‑gbala Jaan wiili 'a 'jäa' ‑bɛ 'a 'nua' 'wli: ‹'Nɔnɔnyüü 'jääkä, kpakpanyüü 'nyɛɛ, 'jrʋklanyüü 'pʋɔ, 'susunyüü 'nöö, jäjänyüü tɛtɛkä, ‑bɛ 'ü 'sara 'lɩ 'pʋablanyüü 'Mʋfagogo.
42007023	Abɩa dɔrʋ 'bla nyɔɔlɔ 'nyɩ blöa' ‑balʋ 'lɩ 'na 'nyrɩa ‑gʋ!› »
42007024	Nyüülü Jaan blɔa' mia' nɩ, Jesu nya ‑gbala nyüülü bäa' ‑plɩɩ Jaan a ‑gä: «Dɛplɛɛ 'a mi ‑aaga 'lɩ 'järä le, 'kugbasugö ‑fʋflʋ 'dögöa' 'kä?
42007025	‑Bɛ dɛplɛɛ 'a mi 'jä le? Nyɔɔ 'sroo 'mʋfakoti, 'ɔɔ 'a mi 'jä? ‑Bɛ nyüülü 'srooa' 'kotili kä 'peru 'bʋaa' nɩ, ‑bɛ 'ü käa' dii nɩ, ‑mää 'kɩɩɩa nyüköli 'ünyɩ kɔkɔ?
42007026	Nyɔɔ 'plɛɛ ‑gbaa 'iin 'a mi 'jä le? Nyɔsʋaamlɩpalanyɔɔ? ‑Yɛɛ, 'amɔ 'n ‑gbala, 'ɔ ‑si 'nɩmɩ nyɔsʋaamlɩpalanyɔɔ 'wʋ.
42007027	'A 'ɔɔlɔ kä ‑gä ‑jɩjraa' nyɔsʋapɔɔkʋ 'lɩ: ‑Jää 'n ‑taara 'na bɔblɔnyɔɔ 'nyʋfɔ 'ɔmä ‑mɩ 'nyʋfɔ 'klɔɔtrʋ ‑ta, 'ɔmä ‑na 'nyʋfɔ 'känyɩgla.
42007028	'Amɔ 'n ‑gbala, nyüülü kä 'fɩɔ 'ŋlëgë ‑gua' nɩ, nyɔɔ 'nyɩ Jaan Batiisë 'wʋ ‑a ‑si. ‑Maa Nyɔsʋaa 'kamapläa 'mlɩa blaaadɩɔ 'bʋa 'ɔnya ‑si 'ɔɔn 'wʋ.»
42007029	Nyüülü kä 'fɩɔ poa' 'iin 'nyakli, ‑kä dapookälɩpɛrɛnyüü, 'üa 'fɩɔ jresaa Nyɔsʋa 'saalɩ 'cɩcasa, 'be 'ü 'nyie Jaan 'mä 'üün 'nɩwlipa.
42007030	‑Maa Farisinyüü nyra ‑dɔkpɩanyüü 'nyɩ wiili Nyɔsʋa 'bataa' 'üa ‑gʋ 'klɩ ‑a 'nyiere, 'ia ‑gʋ 'ünyɩ 'nyie 'ɔmä 'üün 'nɩwlipa.
42007031	'A 'ia ‑gʋ 'Pläkänyɔɔ ‑gbala 'üün: «Nyɔɔ 'plɛɛ 'nëmä ‑taa nyüüglügbölä kʋa' ‑pɩ 'klɩpapla le? Nyɔɔ 'plɛɛ 'ü ja le?
42007032	'Ü ‑beere 'sɩrɩ 'jü kʋa' ‑saplɛ 'klɩ ‑bɛ ‑mölöö ‑gbala ‑mölöö ‑maa: ‹'Ana ‑gʋ a bö ‑gbaprʋkɔ, 'anyɩ yɛ ‑a yɛ! Anya brɩ 'dügbödʋ, 'anyɩ 'wu ‑a 'wu!›
42007033	'N ‑gbala 'amɩ, Jaan Batiisë jia', 'ɔnyɩ ji kä dɛɛ ‑a, 'ɔ ma 'nyɩ 'mla 'nʋ ‑a, 'a nɩnɩa: ‹Domoo bä 'ɔɔn 'lɩ.›
42007034	Nyɔɔa 'Jʋ nya ji, 'ɔ jödɛɛ, 'ɔ 'mlaa 'nʋ, 'kä 'a nö: ‹‑Jää nyɔɔ jöa' jijri, 'nʋmlanyɔɔ ‑susugbee, dapookälɩpɛrɛnyüü nyra ‑balʋnyüüa ‑bei!›
42007035	'Lɩgaglakʋa 'jü 'üü srara 'sɩrɩ 'lɩgaglakʋ ‑gäa' 'klɩ.»
42007036	Farisinyɔɔ 'doo nya were Jesu 'ɔa ‑gbööli dɛɛjikalɩ. 'Ɔnya pa nyɔɔlɔa nyuku ‑wälɩ 'ɔmä dɛɛji.
42007037	'Tutuŋlʋʋ 'doo bä kä bätäläa 'mlɩ. 'Ɔ 'nua' ‑maa Jesu bä Farisinyɔɔlɔa nyuku ‑wälɩ dɛɛ 'ɔ jö nɩ, 'ɔnya ja alebatrëa 'kpala jɔ 'sia' ‑daŋlʋɩnɩ 'klɩ.
42007038	'Ŋlʋʋlɔ nya 'prɛrɛ 'ɔa dɛrɩ, 'ɔa beia 'pɛlɩ, 'ɔnya 'wu ‑bɛ 'ɔa 'mɩɔ totro Jesua bei 'wʋ. 'Ɔnya nʋ 'ɔa 'ŋuei 'ɔnya wɔpɔ 'uun, 'ɔnya 'kplara 'ɔa bei ‑tɔklʋ 'klɩ, 'ɔnya ‑gblɔɔ 'iin ‑daŋlʋɩnɩ 'wʋ 'kä.
42007039	Farisinyɔɔlɔ wea' Jesu 'jäa' 'iin nɩ, 'ɔa plɛklɩ 'ɔ ‑nëma: «Nyɔɔlɔ kʋa' ‑pɩ ma bä ɩ nyɔsʋaamlɩpalanyɔɔ nɩ, 'ɔnya ɩ 'iin jrea 'sɩrɩ 'ŋlʋʋlɔ ‑fɛɛɛa' 'ɔɔn ‑gba bäbläa' 'lɩ, 'sɩrɩ 'ɔ bäa' ‑balʋŋlʋʋ.»
42007040	Jesu nya ‑gbala Farisinyɔɔlɔ ‑maa: «Simɔɔ, 'n 'bata 'mä ‑mɩ wiijie ‑gbala.» 'Iibäa' Simɔɔ nɩ: «'Pawii, 'Kpɩkpɩanyɔɔ.»
42007041	Jesu ‑nëma: «Nyüü 'sɔɔ bä kä 'lɩ, 'ü 'klaa 'kpanyɩnyɔɔ 'dooa 'kpa. 'Doo 'klaa kä deniea ‑glʋɩgböö; ‑moloo nya 'klaa kä ‑glʋɩsɔɔ ‑bɛ ‑pʋ.
42007042	‑Maa 'ünyɩa' dɛɛ kä 'ümäa' 'üa 'kpa 'sa nɩ, 'ɔnya cere 'ümɩ 'ään. ‑Gbala 'mɩ; 'üa ‑tɔrʋpɩɔ nyɔɔ 'plɛɛ nëmä 'ɔɔn ‑wa ‑gböösa le?»
42007043	Simɔɔ nya ‑gbala 'ɔɔn: «'N jresaa ‑mɔlɔ 'ɔ cerea' 'ɔa 'kpa kpakö.» 'Ɔnya ‑gbala 'ɔɔn: «'Asɩ 'i bäa', 'asɩ ‑paa 'iin.»
42007044	'Ɔnya ‑sie 'ŋlʋʋlɔa ‑nyɛɛa 'pɛlɩ kälɩ 'ɔnya ‑gbala Simɔɔ: «‑Jää 'ŋlʋʋlɔ kʋa' ‑pɩ 'wʋ? 'N paa' ‑na nyukua ‑wälɩ nɩ, ‑nyɩ 'mɩ 'nɩ ‑a ‑nyɩ 'mä 'na bei ‑gba su. ‑Maa 'ɔɔlɔ nɩ, 'ɔa 'mɩɔ 'ɔ nʋ 'ɔnya papla 'na bei 'nɩ, 'ɔnya nʋ 'ɔa 'wlia 'ŋuei 'ɔnya wɔpɔ 'uun.
42007045	‑Nyɩ 'mɩ ‑a ‑gbere. ‑Maa 'ɔɔlɔ nɩ, 'mä ɩa' ‑na nyuku ‑wälɩ pa nɩ, 'na bei 'ɔ ‑ka ‑gbere ‑mla.
42007046	‑Nyɩ 'na 'wli 'kpɩ ‑a 'cere. ‑Maa 'ɔɔlɔ nɩ, 'ɔ ‑gblɔɔ 'na bei ‑daŋlʋɩnɩ 'wʋ 'kä.
42007047	'A 'ia ‑gʋ 'n ‑gbala ‑mɩ ‑maa 'ɔa ‑balʋ 'kɔkɔmlɛ 'a 'ɔmɩ cere. 'A 'ia ‑gʋ 'ɔ ‑wa 'mɩ ‑gböösa. ‑Maa nyɔɔlɔ 'ü cerea' ‑balʋ jie nɩ, 'ɔɔ ‑waaa jie.»
42007048	'Ɔnya ‑gbala 'ŋlʋʋlɔ ‑maa: «‑Na ‑balʋ 'a ‑mɩ cere.»
42007049	Nyüülü nyra 'ɔɔn kɔsɔ ta ɩa' ‑nëma 'üa 'mlɩ 'leee: «Nyɔɔ 'plɛɛ kʋ ‑pɩ, ɔ cere bɩaa' ‑balʋ le?»
42007050	'Ɔnya ‑gbala 'ŋlʋʋlɔ: «‑Na nyɔsʋaplɛ 'a ‑mɩ 'lɩmlɩba; mi, abɩa ‑na fugbaa 'mlɩ flɛrɛ.»
42008001	'I ‑sia' nɩ, Jesu mö bätë jie nyra bätë kpaküa 'mlɩ, ‑bɛ 'ɔ 'saa 'Mʋfagogolä 'paaa' Nyɔsʋaa 'kamapläa ‑gä. 'Ɔa 'wʋnyɛrɛnyüü ‑pʋ ‑bɛ 'sɔɔ bälɩ,
42008002	nyra 'ŋlëgë 'doorodoolü ‑balʋsisi sɔa' ‑gälɩ nyra ‑mülü ‑wusu ‑kanyɩ 'blaa': Mariilɔ 'ü 'daraa' Magëdalayria ɔ domüü ‑uunsɔɔ 'ciea' 'lɩ bälɩ bɩa.
42008003	Susaalɔ ‑gääläa' Erɔɔdëa diia 'fɩɔ 'nyiöli, 'ɔa 'ŋlʋʋ Jaanë bälɩ, nyra nyüü 'kɔkɔmlɛ ‑mölöö nöa' 'üa käkädii ‑bɛ 'ü jöa' 'ɔɔn ‑gba.
42008004	Nyüü 'kɔkɔmlɛ nya sɔ bätëa 'fɩɔ ‑gälɩ, 'ünya ji Jesu 'klɩtrara. 'Ɔnya 'pala 'üün tapönänä 'klɩ, 'ɔ ‑nëma:
42008005	«Paplanyɔɔ 'doo mi kä 'ɔa putu 'lɩ papladii ‑gbagba. 'Asɩ 'ɔ ‑gbaaa' 'ɔ mö nɩ, ‑bɛ ‑moloo böblö 'nyʋfɔ 'mlɩ. Nyüü wawla 'iin 'kä ‑bɛ nyisie jö 'ia 'fɩɔ.
42008006	'Jaju ‑moloo nya böblö 'täkë ‑tʋtʋ 'lɩ; 'u mia' ‑ga, 'u 'fu, 'be 'ia ‑tʋtʋ 'nyɩ 'nɩ ‑a kä.
42008007	'Jaju ‑moloo böblö nänë 'lɩ; 'u ‑bɛ nänë ‑gaala ‑pɩɔ 'doo 'wʋ, nänë nya kakla 'uun ‑fʋflʋ 'klɩ.
42008008	'Jaju ‑moloo nya blö 'mʋfa ‑tʋtʋ 'lɩ; 'u 'bʋaa' nɩ, 'unya tʋ, 'u tʋ 'jajua ‑glʋɩgböö (100).» 'Ɔ bɩaa' wii 'papakʋ nɩ, 'ɔnya ‑gbolomlɩ 'ɔ ‑nëma: «Nyɔɔlɔ käa' 'nununyakli, ɔ 'nu!»
42008009	'Ɔa 'wʋnyɛrɛnyüü nya 'bete 'ɔɔn: «Tapönänälä ‑paa', 'ia ‑gbaa le?»
42008010	'Ɔ ‑nëma: «Nyɔsʋa ‑nyɩ 'amɩ 'klü 'amä Nyɔsʋaa 'kamapläa 'mlɩa wii jre; ‑maa ‑mülü nɩ, tapönänë 'n 'pala 'üün 'klɩ, 'kä: Üma ‑pʋpɔ, 'ü ‑pɩ dɛɛ 'wʋjä 'plɔʋ, 'aiɛ üma ponyakli 'ü ‑pɩ 'nu 'plɔʋ.
42008011	«‑Jää tapönänäläa ‑gbaa: ‑Gbagbajajulu nɩ, 'a Nyɔsʋaa mlɩa wii.
42008012	'Nyʋfɔlʋ kä mlɩ 'u böblöa' nɩ, 'a nyüülü poa' 'nyakli ‑bɛ Sataan jöa' 'ɔ 'baaa' 'üa plɛ 'klɩ nyɔsʋaawii 'ü ‑pɩ 'nu, ‑bɛ 'ü ‑pɩ 'lɩmlɩwʋ.
42008013	'Täkëtʋtʋlʋ kä ‑gälɩ 'u böblöa' nɩ, 'a nyüülü üma 'nua' Nyɔsʋawii 'wli ü 'kplaaa' 'iin dɔrʋsa, ‑maa 'ünyɩ tigblii ‑a kä. 'Üa nyɔsʋaplɛ 'nyɩ tʋŋlʋlɩ ‑a, üma tɛlɩ 'üün dotro, 'ü 'cɛrɛ 'ia 'fɩɔ ‑wälɩ.
42008014	Nänëa mlɩa nulu nɩ, 'a ‑mülü üma 'nua' nyɔsʋaawii 'wli, ‑bɛ ü kä nyɔsʋaawii 'nyɩ mia' 'klɔɔtrʋ. Bobokʋ, 'bɩɔ nyra diili kä 'fɩɔ bäa' ‑pɩ ‑tʋtʋ ‑gälɩ fa 'üa plɛ. 'Ia ‑gʋ 'üa tʋtʋdii 'nyɩ ‑jrɛjrɛ ‑a.
42008015	'Mʋfatʋtʋlʋ kä ‑gälɩ 'jaju böblöa' nɩ, 'a ‑mülü nʋa' 'üa plɛ ü 'kplaa' nyɔsʋaawii 'cɩcasa, 'ünyɩ ‑trɔa' 'iin, ‑bɛ 'ü tʋäa' ‑bakää ‑sʋɩ bälɩ.
42008016	«Nyɔɔ 'nɩ ‑gölö 'napɛ ‑a ‑bɛ 'ɔmä 'ɛɛn ‑soru ‑gälɩ 'kägbri, 'aiɛ 'ɔmä 'ɛɛn ‑pɔkɩ ‑wälɩ pla. ‑Maa 'napua tii 'wli 'ü 'sree 'ɛɛn 'kä nyɔɔ o nyɔɔ paa' nyukua ‑wälɩ 'mä 'käjä 'cɩcasa.
42008017	Diili kä 'fɩɔ ‑sisiea' nya 'wʋcrɛrɛa. Nyüü ‑nëmä 'klɩberewii ‑a dɛtɛ 'kä 'i ‑nëmä jrere, 'kä 'imä ‑fälɩ 'tɔrɔ.
42008018	'Ii känyrɩ 'ba ‑tre 'sɩrɩ 'a poa' nyɔsʋaawii 'nyakli; 'be nyɔɔlɔ 'klaaa' diijie, Nyɔsʋa nya 'iin 'wlibɩaa. ‑Maa nyɔɔlɔ 'nyɩa' dɛɛ 'klaa nɩ, 'ɔnya 'ɔɔn 'nɩmɩ wiili 'ɔ boboa' 'ɔ 'klaaa' kälɩ 'baa.»
42008019	Jesua 'yio nyra 'ɔa ‑wlajü nya ji, ‑maa nyüüa ‑sümlökʋa ‑gʋ, 'ünyɩ 'lɩ ‑a bɩa ü jijrö 'ɔɔn ‑gba.
42008020	Nyüü nya ‑gbala 'ɔɔn: «‑Na 'yio nyra ‑na ‑wlajü bä ‑fälɩ; 'ü 'bata 'ümä ‑mɩ 'jä.»
42008021	‑Maa 'ɔnya ‑gbala 'üün: «Nyüülü poa' nyɔsʋaawii 'nyakli ‑bɛ ü ‑trääräa' 'lɩ 'iin nɩ, 'üü bä 'na 'yio nyra 'na ‑wlajü.»
42008022	'Taɩn 'doo 'lɩ, Jesu nyra 'ɔa 'wʋnyɛrɛnyüü 'jraa' ‑gɔlʋ 'lɩ, 'ɔnya ‑gbala 'üün: «A ‑srörö 'niea 'pɛ ‑mɩdee ‑gälɩ.» 'Ünya mi.
42008023	'A 'nie 'ü 'pɩɛ ɩ, Jesu nya 'mʋmɔ. ‑Püpö kpakö nya jrä 'lɩ 'üün; ‑bɛ ‑gɔlʋ 'sie 'nɩ 'klɩ, 'i 'pa 'üün järäfa 'wʋ.
42008024	'Ünya jijrö 'ɔɔn ‑gba 'ünya tɛrɛ 'ɔɔn 'kä: «'Kpɩkpɩanyɔɔ, 'Kpɩkpɩanyɔɔ, jä a nëmä jä 'la!» 'Ɔ tɛa' 'kä, 'ɔnya ‑sɔɔrɔ wii 'wʋ 'ɔnya 'pala ‑püpö nyra 'nɩa dakë kpakü wii ‑gba, 'ia 'fɩɔ nya bä ‑pio.
42008025	'Ɔnya ‑gbala 'üün: «‑A 'jää 'ana nyɔsʋaplɛ le?» Ŋalɛ 'blaaa' 'üün, ‑bɛ 'üa plɛklɩ kalaa' nɩ, 'üa ‑tɔrʋpɩɔ 'ü 'pala wii: «Nyɔɔ ‑glügbö 'plɛɛ kʋ ‑pɩ, ɔ 'pala ‑püpö nyra 'nie wii ‑gba, ‑bɛ 'ü 'baa 'ɔa wii wii 'wʋ le?»
42008026	'Unya 'tɔ kä Gadaranyüüa ‑tʋtʋ ‑gälɩ, 'ää ‑bɛ Galilee 'jäjräwʋ.
42008027	Jesu 'ciea' ‑gɔlʋ 'lɩ nɩ, bätäläa 'mlɩa nyɔɔ 'doo nya 'jrara 'ɔɔn 'klɩ, domüü bä 'ɔɔn 'lɩ. 'Ɔ ‑ka 'nɩ paa' 'kotu 'lɩ 'i 'a ‑sɩ ‑si. 'Ɔ 'nɩ 'prere nyukua ‑wälɩ ‑a, 'dasi 'lɩ 'ɔ 'prere.
42008028	'Ɔ 'jäa' Jesu nɩ, 'ɔnya blö 'ɔɔn bei 'wʋ; 'ɔnya 'kpölɩkä: «Wii 'plɛɛ bä 'nyraa ‑mɔ 'sɔa ‑tɔrʋpɩɔ le, 'Wʋsi Nyɔsʋaa 'Jʋ Jesu? 'N bibie ‑mɩ, ‑nyɩ nʋ 'mɩ ‑gbi ‑gba!»
42008029	'Be Jesu ‑gbala ‑frepasusulu nyaa' nyɔɔlɔ 'lɩ ‑wlɛ u 'cie 'ɔɔn 'lɩ. 'Unya 'ɔɔn 'lɩwlɛ. 'Cɩ 'ü ma 'paa 'ɔa 'dari 'lɩ, 'kä 'ü 'paa 'ɔa bei 'lɩ detu. ‑Maa 'ɔ ma 'köklö 'ia 'fɩɔ 'kä domoo 'tutro 'ɔɔn ‑aaga 'lɩ.
42008030	Jesu nya 'bete 'ɔɔn: «‑Na 'nyrɩ le?» Domoo ‑nëma: «'Na 'nyrɩ bä 'Kɔkɔmlɛ.» 'Be domüülü bäa' 'ɔɔn 'lɩ 'ü ‑sümlö.
42008031	‑Bɛ 'ü kʋ Jesu 'klɩ 'ü bibie 'ɔɔn 'ɔ 'nɩ be 'üün 'bütügbalä tʋŋlɔa' 'lɩa mlɩ.
42008032	'Bösaru 'kɔkɔmlɛ bä ɩ ‑plɩɩa dii 'lɩ, 'u jö ɩ dɛɛ 'dʋgba ‑gälɩ. ‑Balʋsisi nya bibie Jesu 'ɔ ‑nyɩ 'üün 'nyʋfɔ 'ümä 'bösaru 'lɩ 'cere. 'Ɔnya 'nyie.
42008033	Domüülü nya 'cie nyɔɔlɔ 'lɩ, 'ünya pa pa 'bösarulu 'lɩ. 'Bösarulu nya fa fʋfɔlʋ 'unya ‑sɔ 'dʋgba 'wli 'unya ‑fu 'nie ‑wälɩ 'unya böblö 'lɩ, 'unya jä jä.
42008034	'Bösarulua ‑gbaglaaranyüülü 'jäa' wiili kä 'fɩɔ ‑sia' nɩ, 'ünya fa fʋfɔlʋ 'ünya mi 'iin nyüü ‑gbala. 'Inya ‑gbaala bätë nyra 'kpafë 'wʋ 'kä.
42008035	Nyüü nya mi wiili bäa' 'lɩ 'jä. 'Ü tɛa' Jesua ‑gba nɩ, 'ü järä 'lɩ nyɔɔlɔ domüü sɔa' 'lɩ. 'Ɔ pa dɛɛ 'lɩ, 'ɔa diia 'mlɩ 'a 'na. Ŋalɛ nya 'bla 'üün.
42008036	Nyüülü 'jäa' 'sɩrɩ Jesu nʋa' nyɔɔlɔ domüü ma bäa' 'lɩ, 'ɔa ‑futodɛɛ nɩ, 'üü ‑gbala ‑mülü.
42008037	Ŋalɛlɛ 'blaa' Gadaranyüü 'ɛ 'bʋa. 'Ünya bibie 'ɔɔn ɔ sɔ 'lɩ. Jesu nya 'jra ‑gɔlʋ 'lɩ 'ɔnya 'blöödɛrɩ.
42008038	Nyɔɔlɔ domüü sɔa' ‑gälɩ 'bete Jesu ma 'mrɛɛ 'ɔ nyra 'ɔɔn 'mä 'nyɛ. ‑Maa Jesu nya ‑gbala 'ɔɔn:
42008039	«'Blöö ‑na ‑nyɛɛ dɛrɩ, 'kä ‑saalɩ wiili kä 'fɩɔ Nyɔsʋa nʋa' ‑mɩ ‑gba.» 'Ɔnya mi 'ɔnya 'salɩ wiili Jesu nʋa' 'ɔɔn ‑gba bätäa 'fɩɔa 'mlɩ.
42008040	Jesu 'blööa' dɛrɩ nɩ, nyüüa 'fɩɔ 'jrara 'ɔɔn 'klɩ, 'be 'ɔɔ 'ü ‑glaaa ɩ.
42008041	Nyɔɔ 'doo nya ji, 'ɔɔ 'ü 'dara Jairusë. 'Ɔ bä juifëa 'sraaplanyukua 'wliklɩanyɔɔ. 'Ɔnya blö Jesu bei 'wʋ, ‑bɛ 'ɔ bibie 'ɔɔn ɔ pa 'ɔa nyuku ‑wälɩ.
42008042	'Ɔa 'ŋlëkayria 'doo 'doo 'ɔ käa', 'ɔɔ nëmä jä, 'ɔ 'mrɛɛ ɔ kä ‑sɩ ‑pʋ. Jesu mö ɩ 'lɩ ‑bɛ nyüü 'kakla 'ɔɔn 'klɩ 'üa ‑sümlökʋa ‑gʋ.
42008043	‑Bɛ 'ŋlʋʋ 'doo bä ɩ ‑jria 'lɩ, ‑toru 'cie 'ɔɔn 'lɩ 'ia ‑sɩ ‑pʋ ‑sɩ 'sɔɔ. 'Ɔnya 'sa 'ɔa diia 'fɩɔ, 'ɔmä ‑wusu ‑futo ‑dɔtë ‑gba. ‑Maa nyɔɔ 'nyɩ 'lɩ ‑a bɩa ɔ ‑futo 'ɔɔn.
42008044	'Ɔnya ja Jesua dɛrɩ 'ɔnya ‑fɛ 'ɔa 'lɩpadɛɛa 'mäklɩ ‑gba. 'A ‑plɩɩ ‑torulu kʋ dotro, 'unya 'nyüglö.
42008045	Jesu ‑nëma: «Nyɔɔ 'plɛɛ ‑fɛ 'mɩ ‑gba le?» ‑Moloo ma bälɩ: «‑Mää 'mɔɔ ‑a.» Piɛɛrë nyra nyüü ‑mölöö ‑nëma nɩ: «'Kamanyɔɔ, ‑jää nyüü 'ü trara ‑mɩ 'klɩ, ü 'kakla ‑mɩ 'klɩ ‑bɛ ‑beete ‑nö: Nyɔɔ 'plɛɛ ‑fɛ 'mɩ ‑gba le?»
42008046	‑Maa Jesu ‑nëma: «Nyɔɔ ‑fɛ 'mɩ ‑gba, 'be 'klü 'cie 'mɩ 'lɩ.»
42008047	'Ŋlʋʋlɔ jrea' 'saa 'ünya 'a 'ɔɔn dɛrɩ 'järä nɩ, 'ɔa 'fɩɔ tɩtrɛ 'ɔnya ji Jesua bei 'wʋ blö. Nyüüa 'fɩɔa 'klɩ 'ɔnya 'salɩ wiili kä ‑gʋ 'ɔ nʋa' 'imɩ, ‑bɛ 'sɩrɩ 'ɔ 'pʋa'.
42008048	Jesu nya ‑gbala 'ɔɔn: «'Na 'ŋlëkayria, 'palɩ 'klü o, ‑na nyɔsʋaplɛ 'a ‑mɩ 'pʋɔ. Mi ‑pio, abɩa ‑na fugbaa 'mlɩ flɛrɛ!»
42008049	'Ɔ ‑ka 'paa ɩ wii ‑bɛ nyɔɔ 'doo sɔ 'sraaplanyukua 'wliklɩanyɔɔlɔa ‑nyɛɛ 'ɔnya ji. 'Ɔnya ‑gbala 'ɔɔn: «‑Na 'ŋlëkayria 'a jä; ‑kanyɩ 'yagba 'Kpɩkpɩanyɔɔ.»
42008050	‑Maa Jesu 'nua' 'iin 'wli nɩ, 'ɔnya ‑gbala 'sraaplanyukua 'wliklɩanyɔɔlɔ: «‑Na plɛɛ 'nyɩ ‑taaralɩ, abɩa ‑na nyɔsʋaplɛ ‑sɔɔrɔwʋ; ‑na 'jʋ nya 'lɩmlɩwʋa.»
42008051	'Ɔ 'tɔa' ‑gbööli nɩ, 'ɔnyɩ 'nyie ‑a 'nyie nyɔɔ 'mä 'ɔɔn dɛrɩ pala, 'ima 'nyɩ Piɛɛrë, Jaan nyra Jaakëa 'doo ‑a bä, nyra 'jʋlɔa tʋ nyra 'ɔa 'yio.
42008052	Nyüü 'wuö, 'ü ‑sɩsra 'ɔa ‑gʋ. Jesu nya ‑gbala 'üün: «'Dugu 'a 'na! 'Ɔnyɩ jä ‑a jä, ‑maa 'mʋmɔ 'ɔ 'mʋmɔ.»
42008053	‑Bɛ 'ü jrea' 'saa 'ɔ 'a jä nɩ, srörö 'ü srörö 'ɔmɩ.
42008054	‑Maa 'ɔnya 'kpla 'ɔa 'darʋ 'ɔnya ‑gbolomlɩ 'ɔ ‑nëma: «'Jʋ, 'sɔwʋ!»
42008055	'Ɔa ‑susu nya sɔ 'kuaabre, 'ɔnya sɔwʋ dotro. Jesu nya ‑gbala 'üün ü ‑nyɩ 'jʋlɔ jijrɛ.
42008056	'I kala 'ŋlëkayrialɔa tʋɩɩ plɛklɩ. 'Ɔnya ‑gbala 'üün ünyɩ ‑gbala 'iin nyɔɔ.
42009001	Jesu nya we 'ɔa nyüüpʋnyüüsɔɔlü, 'ɔnya ‑nyɛnyɛ 'üün 'klü nyra ‑gälɩkamladɛɛ 'ümä domüüa 'fɩɔ prɛ, ‑bɛ 'ümä ‑wusu ‑futo.
42009002	'Ɔnya blɔ 'üün, ü mi ü 'pa Nyɔsʋaa 'kamaplä ‑gä, 'kä 'ü ‑futo ‑wusublanyüü.
42009003	'Ɔnya ‑gbala 'üün: «Ama mi nɩ, 'anyɩ fa sɩsɛ, 'anyɩ fa sakɔsʋ, 'anyɩ fa jijrɛ nyra mölii; 'anyɩ fa bɩa 'koti 'sɔɔ.
42009004	‑Plɩɩlɩ 'a nëmäa' kʋ nɩ, 'a 'nɩ ‑jra 'lɩ; 'ii 'ba kʋ kʋ 'kä 'a 'cie bätäläa 'mlɩ.
42009005	‑Bɛ nyüü ma 'nyɩ 'amɩ 'lɩ ‑a 'kʋɛɛ nɩ, 'ba sɔ 'ia bätäläa 'mlɩ, 'kä 'a ‑gbɔplɔ 'lɩ 'ana bökli ‑wälɩa ‑tʋtʋ: 'ii 'mä 'üün ‑gbala 'sɩrɩ 'üa nʋnʋgbi 'nyɩa' 'na.»
42009006	Nyüüpʋnyüüsɔɔlü nya mi. 'Ü sɔ bätä ‑mölööa 'mlɩ, 'ü mö ‑mölööa 'mlɩ. 'Ü ‑gbala nyüü Nyɔsʋaa 'Mʋfagogo, ‑bɛ 'ü ‑futo ‑wusublanyüü ‑pɩɔa 'fɩɔ.
42009007	'Kɩɩlɔ 'ü 'daraa' Erɔɔdë, 'ɔ 'nua' wiili kä 'fɩɔ Jesu nöa' 'wli nɩ, 'i 'cakla 'ɔɔn 'lɩ, 'be ‑mölöö nɩnɩa: «Jaan Batiisë bäsaa, 'kuaabre 'ɔ sɔ.»
42009008	‑Mölöö nö: «Elii bäsaa, 'ɔɔ 'blöö ɔ ji»; ‑bɛ ‑mölöö nö: «Nyɔsʋaamlɩpalanyüülü ‑kätɩ jä käa', 'a 'üa ‑tɔrʋpɩɔa 'doo 'sɔ 'kuaabre 'ɔɔ ji.»
42009009	Erɔɔdëa plɛklɩ 'ɔ ‑nëmä: «'N 'bölɩ Jaan a 'wli; nyɔɔ ‑mɔ 'plɛɛ kä ‑gä 'n 'nöö 'sɔɔwʋ 'wli le?» 'Ia ‑gʋ 'ɔ 'bata Jesua 'jäjäkʋ.
42009010	Apotrëlü jia' nɩ, 'ünya 'saralɩ Jesu wiili kä 'fɩɔ 'ü nʋa'. 'Ɔnya dɔrʋ 'üün 'wʋ 'ɔ nyra 'üün nya bereklɩ, 'ünya mi bätälä 'ü 'daraa' Bɛtësaidaa 'äa 'pɛlɩ.
42009011	‑Maa nyüü 'kɔkɔmlɛ 'nua' 'iin 'wli nɩ, 'ünya ‑mɛ 'ɔɔn ‑gälɩ. Jesu nya 'kʋɛɛ 'lɩ 'üün, ‑bɛ 'ɔ 'saralɩ 'üün Nyɔsʋaa 'kamapläa 'kpɩkpɩakʋ, 'ɔnya 'pʋɔ nyüülü ‑wusu 'blaaa'.
42009012	‑Bɛ ‑gbiajrʋ mia' nɩ, 'ɔa nyüüpʋnyüüsɔɔlü nya jijrö 'ɔɔn ‑gba, 'ünya ‑gbala 'ɔɔn: «‑Plɩɩlɩ a bäa', ‑aaga 'lɩ a bä. 'Cɛrɛ nyüülü ‑wälɩ 'ümä 'kpafë nyra bätëlë bäa' ‑pɩklɩa 'mlɩ mi, 'ümä 'pifa 'bata ‑bɛ 'ümä dɛɛji.»
42009013	'Ɔnya ‑gbala 'üün: «'Amɔ, 'ba ‑nyɩ 'üün jijri!» 'Ü ‑nëma: «'Flɔɔbü ‑gböö 'lee nyra ‑srü 'sɔɔ a 'klaa. ‑Ale jijri a nëmä ‑sukalɩ mi amä nyüülü kä 'fɩɔ kʋa' ‑nyɩ?»
42009014	Nyɩberi bä käa' ‑plɩɩ 'ü 'mrɛɛ ü jrä nyüüa ‑diipʋ ‑diisɔɔ ‑glʋɩpʋ (5,000). Jesu nya ‑gbala 'ɔa 'wʋnyɛrɛnyüü: «'Ba ‑gbala nyüülü ü kɔkɔwälɩ nyüüa ‑glʋɩsɔɔ ‑bɛ ‑pʋ 'üa ‑glügbü ‑glügbü.»
42009015	'Ünya nʋ wiili 'ɔ 'daaa', 'ünya ‑gbala nyüüa 'fɩɔ ü kɔkɔwälɩ.
42009016	Jesu nya dɔrɔ 'flɔɔbü ‑gböö nyra ‑srü 'sɔɔlü 'wʋ, 'ɔnya 'jrara cɛ 'nyü 'kä, 'ɔnya 'trɛɛ Nyɔsʋa. 'Ɔ bɩaa' Nyɔsʋaa 'tɛtrɛɛkʋ nɩ, 'ɔnya 'böblö 'flɔɔ nyra ‑srülü ‑tɩa, 'ɔnya ‑nyɩ 'iin 'ɔa 'wʋnyɛrɛnyüü 'ümä 'iin nyüülü 'lɩ ‑päälä.
42009017	'Üa 'fɩɔ nya jidɛɛ 'ünya dö. 'Ü ‑nyɩglaa' jijrili tɩɔa' 'lɩ 'kä nɩ, 'i 'sie dɔgbɩ ‑pʋ ‑bɛ 'sɔɔ.
42009018	Jrüü 'doo 'lɩ nɩ, Jesu bere ɩ 'klɩ ‑bɛ 'ɔ bibie Nyɔsʋa; 'ɔa 'wʋnyɛrɛnyüü bä ‑plɩɩ. 'Ɔnya 'bete 'üün: «‑Asɩ nyüü ‑gbaaa 'na ‑gʋ le?»
42009019	'Iibäa' 'ɔa 'wʋnyɛrɛnyüü nɩ: «'Ü nɩnɩa ‑mɔ bä Jaan Batiisë; ‑mölöö nɩnɩa Elii ‑bä, ‑bɛ ‑më nö nyɔsʋaamlɩpalanyüülü ‑kätɩ jia' ‑bɛ ü jäa' nɩ, 'üa nyɔɔ 'doo ‑bä.»
42009020	'Ɔnya 'bete 'üün: «‑Bɛ 'amɔ le? ‑Asɩ 'a ‑gbaaa 'na ‑gʋ le?» Piɛɛrë ‑nëma nɩ: «‑Mɔ bä Nyɔsʋaa 'Kriisë.»
42009021	Jesu nya ‑flɔɔrɔ 'nyüa 'mlɩ 'ɔnya ‑gbala 'üün 'ünyɩ ‑gbala 'iin nyɔɔ.
42009022	'Ɔnya ‑gbala 'üün ‑maa: «Nyɔɔa 'Jʋ kä 'ɔmä ‑sʋɩ 'jä ‑gböösa; juifëa tagbü, ‑gbɔsapɛrɩnyüü kpakü, nyra ‑dɔkpɩanyüü nya 'ɔɔn 'nyüamlɩjraraa. 'Ünya 'ɔɔn 'blaa, jrüü tääa ‑srɩ 'lɩ nɩ, 'kä 'ɔnya 'kuaabre sɔ.»
42009023	'Ɔnya ‑gbala nyüüa 'fɩɔ: «Nyɔɔ o nyɔɔ 'bataa' 'nyraa 'ɔɔn 'mä 'wʋnyɛrɛ nɩ, ɔ ‑trɔ 'ɔa nyufaa ‑gä, ɔ 'pie 'ɔa krʋa ‑plɩ ‑gälɩ ‑srɩ ‑o ‑srɩ 'kä 'ɔ jö ‑bɛ 'nyraa 'ɔɔn 'mä 'nyɛ.
42009024	‑A ‑gbala 'amɩ, nyɔɔ o nyɔɔ 'bataa' 'ɔa 'kläa ‑wälɩtʋtʋkʋ nɩ, 'ɔnya 'ään 'mɔlɔa. ‑Maa nyɔɔ o nyɔɔ 'mɔlɔa' 'ɔa 'klä 'na ‑gʋ nɩ, 'ia nyɔɔlɔa 'klä nya ‑wälɩträäräa.
42009025	Nyɔɔ ma ji 'plä 'wʋa 'bɩɔa 'fɩɔ, ‑bɛ 'ɔa 'klä ma 'wʋ 'ɔɔn kälɩ nɩ, ‑gbaa 'plɛɛ 'u ‑ka kä le?
42009026	'Ia ‑gʋ nyɔɔ o nyɔɔ 'mɔɔ ‑bɛ 'na mlɩa wii 'mäa' 'nyüsü 'wʋ kä nɩ, 'taɩn 'lɩ Nyɔɔa 'Jʋ 'mäa' ‑srɩ 'ɔa tʋa 'wliklɩ 'bʋabʋakʋ nyra 'nyüna 'aanjëa 'wliklɩ 'bʋabʋakʋ ja ‑bɛ 'ɔmä ji, 'ɔnya 'ɔa 'nyüsü käa bɩa.
42009027	'Cɩcasa 'n ‑gbala 'amɩ, ‑mölöö bä ‑pɩ 'ana ‑tɔrʋpɩɔ, 'ünya Nyɔsʋaa 'kamaplä 'jäa 'fɩɔwʋ 'kä 'ünya jä.»
42009028	Jesu nʋa' 'saa 'ɔ bɩaa' wii 'papakʋ nɩ, jrüü ‑uundoo 'mä ‑si nɩ, 'ɔnya dɔrɔ Piɛɛrë, Jaan nyra Jaakë 'wʋ, 'ɔ nyra 'üün nya mi 'dʋgba 'döö 'wli 'ümä Nyɔsʋa bibie.
42009029	'A Nyɔsʋa 'ɔ bibie, 'ɔa 'klʋɩ nya 'cici, 'ɔa 'koti nya 'pɔlɔ; 'ia 'pɔlɔkʋa ‑gʋ ‑nya 'daa ‑mamɛɛa 'bɩbɩ.
42009030	‑Bɛ nyüü 'sɔɔ nyra 'ɔɔn dɛtɛ: Moisë nyra Elii.
42009031	Nyɔsʋaa 'wliklɩbʋabʋakʋ nya trara 'üün 'klɩ, ‑bɛ 'ü nyra 'ɔɔn 'paa 'sɩrɩ 'ɔmäa' Jerusalɛɛmë järä 'ia ‑gä.
42009032	'Mʋmʋ ‑sie Piɛɛrë nyra 'ɔa ‑më 'sɔɔlü 'wli. ‑Maa 'mʋmʋ bɩaa' 'üa 'nyü ‑gälɩ nɩ, 'ü 'jä Jesua 'wliklɩbʋabʋakʋ nyra nyüü 'sɔɔlü nyra 'ɔɔn 'sɔ 'nyüglöa'.
42009033	'Taɩn 'lɩ nyüü 'sɔɔlü nëmäa' mi nɩ, Piɛɛrë nya ‑gbala Jesu: «'Kamanyɔɔ, ‑tɛ a jia' 'i 'na; amä ‑tetu tää 'pa, ‑na nɛ 'dee, Moisëa nɛ 'dee, nyra Eliia nɛ.» Wiili 'ɔ 'paaa' 'ɔnyɩ jre ‑a jre.
42009034	'Ɔ ‑ka 'paa wii ‑bɛ ‑gbru ji 'u ‑gblɔɔ 'üün ‑gälɩ 'kä. 'Ü 'jäa' ‑gbru ‑bɛ 'u ‑gblɔɔa' 'üün ‑gälɩ 'kä nɩ, ŋalɛ 'bla 'üün.
42009035	Mlɩa wii nya ja cɛlɩ, 'i ‑nëma: «'Na plɛ ‑gälɩa 'Jʋ kʋ ‑pɩ: 'ba po 'ɔɔn 'nyakli!»
42009036	Wiili 'bölöa' nɩ, 'ɔa 'wʋnyɛrɛnyüü tʋ 'iin 'nyü ‑gba 'sɩrɩ Jesu bäa' 'doo. 'Ia 'taɩn 'lɩ nɩ, wiili 'ü 'jäa' 'ünyɩ 'iin nyɔɔ 'doo ‑a ‑gbala.
42009037	'Ia ‑srɩ ‑gbaa' 'kä, ‑bɛ 'ü 'ciea' 'dʋgba 'wli nɩ, nyüü 'kɔkɔmlɛ ji Jesu 'klɩ 'jrara.
42009038	Nyɔɔ 'doo bä ɩ nyüülüa ‑tɔrʋpɩɔ 'ɔnya 'kpölɩkä: «'Kpɩkpɩanyɔɔ, ji ‑a ‑jää 'na 'jʋ. 'Ɔa 'doo bä 'na 'jʋ 'doo 'doo!
42009039	‑Susu 'doo nya 'cere 'ɔɔn ‑gälɩ, 'a ‑plɩɩ 'ɔ kʋ dotro 'unya 'kpölö 'ɔɔn, ‑bɛ 'ɔ tɩtrɛ ‑gböösa, ‑bɛ ‑tatrii 'cie 'ɔa mlɩ. 'U nö 'ɔɔn ‑gbi ‑gba. 'U ma nëmäa' 'ɔɔn ‑gälɩ sɔ 'i klalɩ.
42009040	'Nyaa bibie ‑na 'wʋnyɛrɛnyüü ü 'ba 'ɔmɩ 'uun ‑gälɩ, ‑maa 'ünyɩ 'lɩ ‑a bɩa.»
42009041	'Iibäa' Jesu nɩ: «'Amɔ nyüü ‑glügbölä kʋa' ‑pɩ, ünyɩ toroa' Nyɔsʋa plɛ, ü nöa' ‑balʋ! 'Taɩn 'plɛɛ 'a ‑ka 'batra 'saa 'mɩ 'ana ‑tɔrʋpɩɔ le? 'Taɩn 'plɛɛ 'a ‑ka 'bata 'saa ‑a ‑gbötö 'amɩ le? Ja 'mɩ ‑na 'jʋ.»
42009042	'Jʋlɔ ‑ka jijrö 'lɩ dotro domoo nya 'kpa 'ɔɔn 'kä 'unya trara 'ɔɔn. ‑Maa Jesu nyrara ‑frepasusulu 'wli 'ɔnya 'pʋɔ 'jʋlɔ, 'ɔnya ‑nyɩ 'ɔɔn 'ɔa tʋ.
42009043	'I kala 'üa 'fɩɔ plɛklɩ, 'ünya 'jä 'sɩrɩ Nyɔsʋa 'klü ‑sɔɔrɔa' 'wʋ. Wiili kä 'fɩɔ 'ɔ nöa' kala nyüüa 'fɩɔ plɛklɩ, ‑bɛ 'ɔ ‑gbala 'ɔa 'wʋnyɛrɛnyüü:
42009044	«'Ba po wiili 'nëmäa' 'amɩ ‑gbala 'nyakli 'cɩcasa: 'Ünya Nyɔɔa 'Jʋ nyüü kälɩ 'saraa.»
42009045	‑Maa wiili 'ɔ 'paaa' nɩ, 'ünyɩ 'ɔɔn 'wli ‑a 'nu. 'Be Nyɔsʋa ‑sisriö 'ümɩ 'ia ‑gba 'ü ‑pɩ 'iin jre ‑bɛ ŋalɛ 'blaa 'üün 'ümä 'ɔɔn 'bete.
42009046	‑Topokʋ nya blö 'üa ‑tɔrʋpɩɔ: ‑mɔlɔ bäa' 'üa ‑tɔrʋpɩɔa 'wliklɩa nɔ.
42009047	Jesu, 'jäa' wiili bäa' 'üa plɛklɩ nɩ, 'ɔnya dɔrɔ 'jʋjɔ 'wʋ, 'ɔnya ‑tʋ 'ɔɔn 'ɔa ‑gba.
42009048	'Ɔnya ‑gbala 'üün: «Nyɔɔ ‑o nyɔɔ 'kʋɛɛa' 'lɩ 'samaa 'jʋjɔlɔ kʋa' ‑pɩ, 'na 'nyrɩklɩa ‑gʋ nɩ, 'mɔɔ 'ɔ 'kʋɛɛlɩ bɩa. Nyɔɔ o nyɔɔ 'kʋɛɛa' 'lɩ 'mɩ nɩ, nyɔɔlɔ blɔa' 'mɩ 'ɔɔ 'ɔ 'kʋɛɛ 'lɩ. ‑Mɔlɔ bäa' 'ana 'fɩɔa dɛrɩ 'täpaa nɔ, 'ɔɔ nëmä 'wliklɩa nɔ bä.»
42009049	Jaan nya ‑gbala Jesu, ‑maa: «'Kpɩkpɩanyɔɔ, a 'jä nyɔɔ 'doo, ‑na 'nyrɩklɩ 'ɔ prɛrɛ domüü; ‑bɛ 'ɔnyɩa' ana ‑tɔrʋpɩɔa nyɔɔ bä nɩ, anya ‑gbala 'ɔɔn ɔ fio 'ia ‑gʋ.»
42009050	Jesu nya ‑gbala 'ɔɔn: «'A 'nɩ 'nyüglö 'ɔɔn. Nyɔɔlɔ 'nyɩ jraraa' amɩ 'nyüa 'mlɩ nɩ, 'ɔɔ bä ana nyɔɔ.»
42009051	'Taɩn 'lɩ Jesua ‑tʋtʋgälɩbataɩn 'cicrea' ‑wälɩ nɩ, 'ɔnya ‑sɔɔrɔ plɛ 'wʋ 'ɔmä Jerusalɛɛmë mi.
42009052	'Ɔnya blɔ nyüü ü ‑ta 'nyʋfɔ ü mi bätälä 'ü 'daraa' Samarii, 'ümä 'ɔa kʋfa 'känyɩgla.
42009053	‑Maa bätäa nyüü 'nyɩ 'ɔɔn 'lɩ ‑a 'kʋɛɛ, 'be Jerusalɛɛmë 'ɔ mö.
42009054	'Ɔa 'wʋnyɛrɛnyüü Jaakë nyra Jaan 'jäa' 'iin nɩ, 'ü ‑nëma: «'Pläkänyɔɔ, ‑ama ‑wa amä kapu we, 'umä cɛlɩ sɔ ‑bɛ 'umä 'üün 'pütö.»
42009055	Jesu nya ‑sie 'üa 'pɛlɩ kälɩ 'ɔnya ‑flɔɔɔrɔnyüamlɩ 'ɔnya ‑gbala 'üün: «‑Susulu 'tutoa' 'amɩ 'anyɩ 'uun jre ‑a jre.
42009056	Nyɔɔa 'Jʋ 'nyɩ nyüü bʋblɔkalɩ ‑a ji, ‑maa 'ɔmä 'üün 'lɩmlɩba.» 'Ünya mi bätë ‑mölööa 'mlɩ.
42009057	'Nyʋfɔ 'ü 'nyɛɛ ɩ, nyɔɔ 'doo nya ‑gbala Jesu: «'Pläkänyɔɔ, ‑plɩɩ 'lɩ kä 'fɩɔ ‑nëmäa' mi 'nyraa ‑mɔ 'sɔɔ mö.»
42009058	'Ɔnya ‑gbala 'ɔɔn: «'Klʋɛɛa ‑fä kä 'pifa, 'nyisie kä 'dëdrëë, ‑maa Nyɔɔa 'Jʋ 'nyɩ 'wlipiefa ‑a kä.»
42009059	'Ɔnya ‑gbala nyɔɔ ‑moloo: «‑Mɛ 'mɩ ‑gälɩ!» ‑Maa nyɔɔlɔ ‑nëma: «'Pläkänyɔɔ, 'mɔɔ jö, ‑a mi ‑a ‑tʋ ‑kätɩ 'na tʋ.»
42009060	Jesu nya ‑gbala 'ɔɔn: «'Cɛrɛ jäjänyüü ‑wälɩ 'ümä 'üa jäjänyüü ‑tʋ. ‑Mɔlɔ nɩ, mi ‑a ‑paa' Nyɔsʋaa 'kamaplä ‑gä.»
42009061	Nyɔɔ ‑moloo nya ‑gbala 'ɔɔn: «'Pläkänyɔɔ, 'nyaa ‑mɩ dɛrɩprɛa, ‑maa 'mɔɔ jö, ‑a mi ‑a cɛrɛ ‑kätɩ 'na ‑gböölia nyüü.»
42009062	'Iibäa' Jesu nɩ: «Nyɔɔ ma 'tiere masiilɛ ‑gogloa' ‑tʋtʋ 'lɩ 'kä, ‑bɛ 'ɔma tɛ dɛrɩ nɩ, 'ɔnyɩ nʋnʋdɛɛ Nyɔsʋaa 'kamaplä 'lɩ ‑a kälä.»
42010001	'Ia 'fɩɔ ‑sia' nɩ, 'Pläkänyɔɔ nya blɔ bɩa nyüüa ‑glʋɩtää nyüü ‑pʋ ‑mölöö, 'ɔnya blɔ 'üün 'sɔɔrɔ 'sɔɔ, ü ‑ta 'ɔɔn 'nyʋfɔ 'klɔɔtrʋ, ü mi bätä nyra ‑plɩɩlɩ kä 'fɩɔ 'ɔmäa' ‑srörö.
42010002	'Ɔnya ‑gbala 'üün: «Putulu nëmäa' 'bölö 'bʋa, ‑maa 'ua 'böbönyüü 'nyɩ ‑sümlö ‑a ‑sümlö. 'Ii känyrɩ, 'ba bibie Nyɔsʋa ɔ bäa' putukänyɔɔ, 'ɔmä 'jrʋpafɛnyüü ‑mölöö ja, 'ümä ji 'ümä 'uun 'bö.
42010003	'Ba mi! Blɔ 'n blɔ 'amɩ ‑beere nyɔɔ blɔ ‑bablëëjü 'klʋɛɛa ‑fäa ‑tɔrʋpɩɔ.
42010004	'Anyɩ fa pɔtëmɔnɛɛ, 'anyɩ fa sakɔsʋ, 'anyɩ fa 'sii ‑mɩdoo, 'anyɩ 'nyüglö 'anyɩ 'trɛɛ nyüü 'nyʋfɔ mlɩ.
42010005	Nyuku o nyuku kä ‑wälɩ 'a nëmäa' pa nɩ, 'ba 'daa ‑kätɩ: ‹Abɩa plɛgälɩflɛrɛkʋ bä nyukulu kʋa' ‑pɩa ‑wälɩ!›
42010006	Nyɔɔ ma bälɩ ɔma 'bata plɛgälɩflɛrɛkʋ nɩ, 'ana plɛgälɩflɛrɛkʋ nya 'ɔɔn 'lɩbäa. ‑Maa ima 'nyɩ 'iin bä ‑a bä nɩ, 'ana mlɩa wii nya 'amɩ bei 'wʋ dɛrɩblöa.
42010007	‑Plɩɩlɩ 'ü tʋäa' 'amɩ nɩ, 'ii 'ba kʋ, 'ba ji dɛɛlɛ 'ü ‑nyɛɛa' 'amɩ, 'ba 'mla dɛɛlɛ 'ü ‑nyɛɛa' 'amɩ, 'be nyɔɔlɔ ‑fɛɛɛa' 'jrʋpa 'ɔ kä 'ɔmä 'pɛrɛ. 'A 'nɩ ‑pi nyëka ‑wälɩ.
42010008	Bätä o bätä 'a nëmäa' pala ‑bɛ 'ümäa' 'amɩ 'lɩkʋɛɛ nɩ, 'ba ji diili kä 'fɩɔ 'ümäa' 'amɩ ‑nyɩ.
42010009	'Ba ‑futo ‑wusublanyüülü bäa' 'lɩ, 'kä 'a ‑gbala 'üün: ‹Nyɔsʋaa 'kamaplä 'a 'amɩ ‑gbajijrö.›
42010010	‑Maa 'ama mi bätäa 'mlɩ, ‑bɛ üma 'nyɩ 'lɩ 'amɩ ‑a 'kʋɛɛ nɩ, 'ba mi 'äa 'nyifi mlɩ 'kä 'a nö:
42010011	‹'Ana bätäa ‑tʋtʋlʋ bäa' 'nɩmɩ ana bei ‑gba a ‑gbɔpɔ 'uun. ‑Maa 'ba jresaa: Nyɔsʋaa 'kamaplä 'a 'amɩ ‑gbajijrö.›
42010012	‑Bɛ 'n ‑gbala 'amɩ, ‑srɩlɩ kä 'mlɩ Nyɔsʋa 'mäa' ‑gä ‑tʋ nɩ, Sodɔɔmëa ni ‑nëmä dɛɛ ‑a bä 'kä 'ia në bätäläa ‑gʋ.
42010013	«Busukʋ jrä 'amɩ ‑gälɩ Korasɛɛnyüü 'amɩ! Busukʋ jrä 'amɩ ‑gälɩ Bɛtësaidaanyüü 'amɩ! ‑Saragbili nröröa' 'ana bätä, 'ima 'daa Tiirë nyra Sidɔɔn 'i nrörö kä nɩ, 'ia nyüü 'a 'kä ‑balʋ ‑wälɩ 'cɛrɛ; 'ü 'a 'kä ‑bɛjʋ 'sroo 'ümä 'dugu 'lɩ pa, 'kä 'ünya 'pʋpʋ 'lɩ 'käwawla.
42010014	'A 'ia ‑gʋ, jrüülü kä 'mlɩ Nyɔsʋa 'mäa' ‑gä ‑tʋ nɩ, Tiirë nyra Sidɔɔn a ‑gä ‑nëmä dɛɛ ‑a bä 'kä 'ana näa ‑gʋ,
42010015	nyra 'amɔ, Kapɛrënaumëa nyüü 'amɩ, ɔ 'jraraa' cɛlɩ, ‑nya 'wʋciecie 'kä ‑nya 'kuaabre 'tɔ!
42010016	«Nyɔɔ ma po 'amɩ 'nyakli nɩ, 'mɔɔ 'ɔ ponyakli. Nyɔɔ ma jrara 'amɩ 'nyüamlɩ nɩ, 'mɔɔ 'ɔ jraranyüamlɩ. ‑Bɛ nyɔɔlɔ jraraa' 'mɩ 'nyüamlɩ nɩ, nyɔɔlɔ blɔa' 'mɩ 'ɔ jraranyüamlɩ.»
42010017	'Taɩn 'lɩ 'üa nyüüa ‑glʋɩtää ‑bɛ ‑pʋlʋ 'blööa' ‑bɛ 'ü jia' nɩ, dɔrʋ 'blaa 'ümɩ. 'Ü ‑nëma: «'Pläkänyɔɔ, ama 'pala ‑na 'nyrɩklɩ wii nɩ, ‑kä domüü ‑träärälɩ wiili a 'daaa'!»
42010018	'Ɔnya ‑gbala 'üün: «'N 'jä Sataan ‑bɛ 'ɔ sɔ cɛlɩ 'ɔ blö ‑beere ‑mamɛɛ.
42010019	'Ba ponyakli 'cɩcasa: 'N ‑nyɩ 'amɩ 'klü 'amä 'trii nyra ‑gbätë ‑gälɩ 'nyɛ; 'nyaa ‑nyɩ 'amɩ 'klü 'amä ‑Gbakäklɛnyɔɔ du, 'kä dɛɛ 'dee ‑nëmä 'amɩ bʋblɔ.
42010020	‑Maa, dɔrʋ 'nyɩ 'bla 'amɩ dɛɛlɛ kä ‑gʋ ‑sisi nöa' wiili 'a 'daaa'; ‑maa 'ana 'nyrɩlɩ ‑jɩjraa' cɛlɩ nɩ, abɩa 'ia dɔrʋ 'blaa' 'amɩ.»
42010021	'A 'ia 'taɩn 'lɩ dotro dɔrʋ 'si Jesu 'klɩ 'Nyüna ‑Susu 'lɩ 'ɔ ‑nëma: «Tʋ, cɛ nyra ‑tʋtʋa 'Pläkänyɔɔ, 'n 'trɛɛ ‑mɩ 'sɩrɩ nʋa' ‑bɛ ‑sisrea' wiili 'lɩglanyüü nyra ‑pɔɔkɩjrenyüü ‑gba, ‑bɛ ‑sraraa' 'iin 'jütɛtɛɛ. ‑Yɛɛ, Tʋ, 'a wiili käa' ‑mɩ 'tʋ, 'ii nʋ!
42010022	'Na Tʋ ‑nyɩ 'mɩ diia 'fɩɔ kälɩ. Nyɔɔ 'nyɩ 'Jʋ ‑a jre, ima 'nyɩ Tʋ ‑a bä. Nyɔɔ 'nyɩ Tʋ ‑a jre, ima 'nyɩ 'Jʋ nyra nyɔɔlɔ 'Jʋ 'bataa' 'ia srarakʋ ‑a bä.»
42010023	'Ɔnya ‑sie 'ɔa 'wʋnyɛrɛnyüüa 'dooa 'pɛlɩ kälɩ, 'ɔnya ‑gbala 'üün: «Abɩa dɔrʋ 'bla nyüülü 'jääa' diili 'a 'jääa' 'wʋ!
42010024	'Amɔ 'n ‑gbala, nyɔsʋaamlɩpalanyüü 'kɔkɔmlɛ nyra 'kɩɩɩ 'bata kä i 'a 'jääa' a 'jäjäkʋ, ‑maa 'ünyɩ 'iin 'jä ‑a 'jä; 'ü 'bata wiili 'a 'nööa' 'wlia 'wlinunukʋ, ‑maa 'ünyɩ 'iin 'wli ‑a 'nu.»
42010025	‑Dɔkpɩanyɔɔ 'doo 'bataa' Jesua bɔʋdɛrɩpapakʋ nɩ, 'ɔnya sɔwʋ 'ɔ ‑nëma: «'Kpɩkpɩanyɔɔ, ‑asɩ 'nyaa nʋ ‑bɛ 'nyaa 'klälä 'nyɩa' blöröfa kä 'jä le?»
42010026	'Iibäa' Jesu nɩ: «Wii 'plɛɛ ‑jɩjra ‑Dɔa ‑pɔɔkʋa 'mlɩ le? ‑Ama ‑täsä 'uun wii 'plɛɛ ‑nööwli le?»
42010027	'Iibäa' nyɔɔlɔ: « ‑Kä ‑mä ‑na plɛa 'fɩɔ nʋ, ‑mä ‑na ‑susua 'fɩɔ nʋ, ‑mä ‑na 'klüa 'fɩɔ nyra ‑na bobowlia 'fɩɔ nʋ ‑mä ‑na 'Pläkänyɔɔ Nyɔsʋa ‑wa, ‑bɛ 'sɩrɩ ‑waa' ‑na nyufa, ‑wa 'saa ‑na ‑moloo.»
42010028	'Iibäa' Jesu nɩ: «'Asɩ 'i bä. ‑Ama nʋ 'imɩ ‑nya 'klälä 'nyɩa' blöröfa kä 'jäa.»
42010029	‑Bɛ 'ɔ 'bataa' 'ɔmäa' ‑gä kä nɩ, 'ɔnya 'bete Jesu: «‑Bɛ nyɔɔ 'plɛɛ bä 'na ‑moloo le?»
42010030	Jesu nya 'paplawiiklɩ 'ɔnya ‑gbala 'ɔɔn ‑maa: «Nyɔɔ 'doo sɔ kä Jerusalɛɛmë, ‑bɛ 'ɔ mö kä Jerikoo. 'Jejienyüü nya 'kpla 'ɔɔn, 'ünya 'ba 'ɔmɩ 'ɔa diia 'fɩɔ kälɩ, 'ünya bɔtɔ 'ɔmɩ. 'Ɔnya blö 'kumulɩ, 'ünya tɩ ‑plɩɩ 'ɔɔn, 'ünya fɔ.
42010031	'A 'nyʋfɔ 'doolʋ nɩ, 'uu ‑gbɔsapɛrɩnyɔɔ ja. 'Ɔmä 'saa nʋkalɩ mi nɩ, 'ɔ 'a nyɔɔlɔ 'jä. 'Ɔ ‑gölöa' 'lɩgälɩ 'ɔ ‑gaala, 'ɔnya ‑si.
42010032	'Asɩ Leviitënyɔɔ 'doo nʋ bɩa. 'Ɔ 'tɔa' nyɔɔlɔa ‑gba nɩ, 'lɩgälɩ 'ɔ ‑gaala.
42010033	‑Maa Samariinyɔɔ 'doo mö ɩa' nyɔtugbabre nɩ, 'ɔ 'tɔa' nyɔɔlɔa ‑gba nɩ, 'ɔa nyatɛrɩ 'bla 'ɔɔn ‑gböösa.
42010034	'Ɔnya jijrö 'ɔɔn ‑gba, 'ɔnya 'papa 'ɔa ‑fëa 'klɩ ‑duvɛɛn nyra 'kpɩ 'ɔnya ‑fifra 'üün dapɩa, 'ɔnya 'jrara 'ɔɔn 'ɔa 'mʋgbɛa ‑sʋbre ‑gälɩ. 'Ɔnya fa 'ɔɔn ‑sisinyüüa nyukua ‑wälɩ, 'ɔmä 'ɔɔn 'kʋɛrɛ.
42010035	'Ia ‑srɩ paa' ‑bɛ 'ɔmäa' ‑si nɩ, 'ɔnya 'balɩ denie 'sɔɔ 'ɔnya ‑gbala nyɔɔlɔ käläa' nyukulua wii ‑gba ‑maa: ‹‑Futo 'ɔmɩ; möliili ‑nëmäa' 'lɩgälɩ 'saara nɩ, ama 'blöö 'na 'mʋgbɛ nya 'iin mlɩsaa.›
42010036	«'Nɩnɩa nɩ, ‑na plɛklɩ nɩ, 'üa nyüü tääläa ‑tɔrʋpɩɔ; ‑mɔ 'plɛɛ 'kpla nyɔɔlɔ 'jejienyüü bɔtɔa' ‑beere 'ɔa ‑moloo le?»
42010037	'Iibäa' ‑dɔkpɩanyɔɔlɔ nɩ: «Nyɔɔlɔ 'jäa' 'ɔa nyatɛrɩ.» Jesu nya ‑gbala 'ɔɔn: «Mi! ‑Ama mi nɩ, nʋ bɩa 'ɔa 'sa.»
42010038	'A 'nyʋfɔ 'ü fa ‑bɛ 'ü mö ɩ, Jesu nya pala bätä 'dööa 'mlɩ. 'Ŋlʋʋ 'doo 'ü 'daraa' Marëtë nya fa 'ɔɔn 'ɔa ‑nyɛɛ.
42010039	Marëtë kä ‑wladia 'doo 'ɔɔ 'ü 'dara Marii. Marii 'prɛrɛa' Jesua ‑gba ‑wälɩ 'ɔ kʋ; wiili 'ɔ 'saalɩ, 'ii 'ɔ ponyakli.
42010040	‑Maa Marëtëlɔ 'nyɩ trarakä ‑a, nyɔtugbanyüüa ‑gä kla 'ɔɔn 'wʋ ‑gböösa. 'Ɔnya 'jrara Jesu 'klɩ 'ɔnya 'bete 'ɔɔn: «'Pläkänyɔɔ, 'inyɩ nʋ ‑mɩ dɛɛ ‑gba ‑a 'kä 'na ‑wladia 'mä 'na 'doo 'klɩtɛ 'mä 'jrʋpaa 'fɩɔ ‑fɛ; ‑gbala 'ɔɔn ɔ ji 'mɩ ‑gba.»
42010041	Jesu nya ‑gbala 'ɔɔn: «Marëtë, Marëtë, ‑na plɛ ‑taaralɩ, ‑bɛ ‑fɛɛɛ 'jrʋpa 'kɔkɔmlɛ dii 'kɔkɔmlɛa ‑gʋ.
42010042	‑Maa dɛɛ 'dee 'leee, 'ɛɛ bä 'mʋfadɛɛ, 'a 'mʋfadɛɛlɛ 'ɛɛ Marii 'balɩ; nyɔɔ 'nyɩ 'lɩ ‑a bɩa ɔ 'ba 'ɔmɩ 'ɛɛn kälɩ.»
42011001	'Taɩn 'doo 'lɩ nɩ, Jesu bereklɩ 'ɔnya mi Nyɔsʋa bibiekalɩ. 'Ɔ 'wlaraa' nɩ, 'ɔa 'wʋnyɛrɛnyüü ‑mölöö nya ‑gbala 'ɔɔn: «'Pläkänyɔɔ, 'kpɩa amɩ nyɔsʋaabibiekʋ, 'sɩrɩ Jaan 'kpɩaa' 'ɔa 'wʋnyɛrɛnyüü.»
42011002	'Ɔnya ‑gbala 'üün: «'Ama bibie Nyɔsʋa nɩ, 'ba 'daa: Ana Tʋ, ɔ bäa' cɛa 'mlɩ, abɩa ‑na 'nyünanyrɩ 'bʋala; abɩa ‑na 'kamadɛɛ 'tɔ ‑tʋtʋ ‑gälɩ. Wiili ‑baataa', i nrörö ‑tʋtʋ ‑gälɩ 'sɩrɩ 'i nröröa' cɛa 'mlɩ.
42011003	‑Nyɩ amɩ ana ‑srɩa jijrɛ.
42011004	Cere amɩ ana ‑balʋ, 'be ana 'mʋgbɛ, a cere nyüülü nöa' amɩ ‑balʋ ‑gba, 'üa ‑balʋ. 'Nyɩ tɛ bɩa amɩ 'klɩ anyɩ mi ‑balʋ 'lɩ, ‑maa 'ba amɩ Plɛbʋbɔsusu kälɩ.»
42011005	'Ɔnya ‑gbala 'üün 'sɔɔwʋ: «'Ana ‑tɔrʋpɩɔa nyɔɔ 'plɛɛ 'mä 'ɔa ‑beia ‑nyɛɛ mi ‑srɩlɩtʋŋlʋwlaa ‑bɛ 'ɔmä 'ɔɔn ‑gbala: ‹'Na ‑bei ‑nyɩ 'mɩ 'flɔɔbü tää.
42011006	'Na ‑moloo ji 'mɩ 'jä, ‑bɛ 'nyɩ jijrɛ ‑a 'klaa 'mä 'ɔɔn ‑nyɩ.›
42011007	'Kä ‑na ‑mɔlɔ nya nyuku ‑wälɩ 'lee kʋ 'ɔnya 'daa ‑maa: ‹‑Nɩ 'yagba 'mɩ! Tatu 'a blörö, 'nyraa 'na 'jü 'a 'pi; 'nyɩ 'lɩ ‑a bɩa 'mä 'wʋsɔ 'mä ‑mɩ dɛɛlɛ ‑baata ‑nyɩ.›
42011008	‑Maa 'amɔ 'n ‑gbala, ‑bakää 'ɔ ‑nëmä 'wʋsɔ 'ana ‑gbötüdɛɛa ‑gʋ nɩ, 'ɔnya 'wʋsɔa, 'be ‑nɩ 'nyüglö 'ɔa ‑sɛsɛkʋa ‑gʋ ‑a, 'kä 'ɔnya ‑mɩ diili kä 'fɩɔ ‑baataa' ‑nyɩ.
42011009	'A 'ia ‑gʋ 'n ‑gbala 'amɩ: 'Ba ‑sɛ, ‑bɛ Nyɔsʋa 'mä 'amɩ ‑nyɩ; 'ba 'bata 'anya 'ɛɛn 'jäa; 'ba bɔtɔ tatu, 'ɔnya 'amɩ tatu 'klɩ 'saa.
42011010	'Be nyɔɔ o nyɔɔ ‑sɛa', Nyɔsʋa ‑nyɛɛ 'ɔɔn; nyɔɔlɔ 'bataa', 'ɔ 'jää dɛɛlɛ 'ɔ 'bataa'; 'kä nyɔɔlɔ bɔtɔa' tatu, 'ɔ 'saa 'ɔɔn tatu 'klɩ.
42011011	Tʋ 'plɛɛ bä 'ana ‑tɔrʋpɩɔ, ɔ 'ɔa 'jʋ ma ‑sɛ 'flɔɔ, 'ɔmä 'ɔɔn 'täkä ‑nyɩ le? 'Aiɛ 'ɔma ‑sɛ 'ɔmɩ ‑sre, ‑bɛ 'ɔmä 'ɔɔn trɔɔ ‑nyɩ le?
42011012	'Aiɛ, ɔma ‑sɛ 'ɔɔn sapëgɩ nɩ, 'kä 'ɔnya 'ɔɔn ‑gbätä ‑nyɩ?
42011013	'Amɔ kä plɛ bʋbɔa', 'a jre 'ana 'jüa 'mʋfadiia ‑nyɩnyɩkʋ. ‑Maa 'ana Tʋlɔ bäa' cɛlɩ 'ɔɔ ‑nëmä 'Nyüna ‑Susu nyüülü ‑sɛɛɛa' 'ɔmɩ 'uun ‑nyɩ!»
42011014	Jrüü 'doo 'lɩ nɩ, Jesu prɛ ɩ domoo 'doo kaa' nyɔɔ 'dooa 'mä. 'U sɔa' nyɔɔlɔ ‑gälɩ nɩ, 'a ‑plɩɩ 'ɔ kʋ 'ɔnya 'pawii. 'Ii kala nyüüa 'fɩɔ plɛklɩ.
42011015	‑Maa 'üa ‑tɔrʋpɩɔa ‑mölöö ‑nëma: «'A domüülüa 'cifi Bɛlësebuulë 'ɔ ‑srörö kälɩ ‑bɛ 'ɔ prɛ domüü.»
42011016	Nyüü ‑mülü 'mäa' ‑gʋ 'ɔɔn 'traɩn nɩ, 'ünya ‑gbala 'ɔɔn ɔ nʋ ‑saragbia tielɛ sɔa' cɛlɩ.
42011017	‑Maa Jesu jre wiili 'ü boboa', 'ɔnya ‑gbala 'üün: «‑Glügbö 'dööa 'mlɩa nyüü ma kä toufujrʋpa nɩ, 'ia ‑glügbölä nya blöa. ‑Bɛ ‑gbööö 'dööa 'mlɩa nyüü ma 'bölötɩa nɩ, 'ia ‑gbööölä nya blöa.
42011018	Sataan nyra Sataan ma 'bölötɩa nɩ, ‑asɩ 'ɔa 'plä nya ‑wɩara le? 'Be 'a nɩnɩa ‑maa Bɛlësebuulë 'ɔ ‑nyɛɛ 'mɩ 'klü ‑bɛ 'n prɛ domüü o!
42011019	‑Bɛ 'mɔɔlɔ nɩ, ama nʋ Bɛlësebuulëa 'klü ‑bɛ ama prɛ domüü nɩ, ‑bɛ 'ana 'jü le, nyɔɔ 'plɛɛ ‑nyɛɛ 'üün 'klü ‑bɛ 'ü prɛ 'üün le? 'A 'ia ‑gʋ, 'ana 'jüa 'mʋgbɛ nëmä 'amɩ ‑gbala 'sɩrɩ 'a bäa' ‑gbagblɛ 'lɩ.
42011020	‑Maa ima 'daa Nyɔsʋaa 'klü 'n nö ‑bɛ 'n prɛ domüü nɩ, 'ba jresaa Nyɔsʋaa 'kamaplä 'a 'ana ‑nyɛɛ 'tɔ.
42011021	«'A 'taɩn 'lɩ 'wʋsɔɔrɔnyɔɔ 'klaa tafudii kpakü ‑bɛ 'ɔ ‑glaaraa' 'ɔa käkädii ‑gba nɩ, 'a ‑plɩɩ nyɔɔ ‑nëmä 'iin 'jie.
42011022	‑Maa nyɔɔ ‑moloo ma ‑sɔɔrɔwʋ, ɔma ‑si 'ɔɔn 'wʋ ma ji nɩ, 'ɔ bɔtɔ 'ɔɔn, 'kä 'ɔ 'ba 'ɔmɩ tafudiili kä 'fɩɔ 'ɔ toro ɩa' plɛ kälɩ, 'kä 'ɔ ‑päää 'iin.
42011023	Nyɔɔlɔ nyra 'mɔɔ 'nyɩa' po nɩ, 'na 'nyüamlɩjraranyɔɔ 'ɔ bä. ‑Bɛ nyɔɔlɔ 'nyɩ jia' 'mɩ ‑gba amäa' ‑gbapapla nɩ, 'pläkägbanyɔɔ 'ɔ bä.
42011024	«‑Frepasusu ma sɔ nyɔɔ 'lɩ nɩ, ‑aaga 'lɩ 'u mö kʋfa 'batra. Uma 'nyɩ kʋfa ‑a 'jä, 'kä 'u nö: ‹'Mä 'na nyukulu kä ‑wälɩ 'n sɔa' dɛrɩblöö.›
42011025	Uma 'blöödɛrɩ nɩ, nyukulua ‑wälɩ wɔplɔ, 'ua ‑wälɩ ‑nyɩglakä 'mʋfasa.
42011026	'Kä 'u mö 'u we ‑sisi ‑uunsɔɔ ‑mɩdoo, i bʋbɔa' i ‑sia' 'uun 'wʋ, 'kä 'i pa, 'kä 'i kʋä nyukulua ‑wälɩ. ‑Sʋɩlɩ 'ia nyɔɔlɔ 'mäa' 'jä nya ‑kätɩa ni ‑sʋɩ 'wʋsia.»
42011027	Jesu ‑ka 'paa ɩ wii ‑bɛ 'ŋlʋʋ 'doo dɔrɔ wii 'wʋ nyüüa ‑tɔrʋpɩɔ. 'Ɔ ‑nëma: «‑Jɔrʋ pala ‑gulu ‑gbötöa' ‑mɩ, nyra nyëtëlë 'nyaaa' ‑mɩ!»
42011028	‑Maa Jesu nya ‑gbala 'ɔɔn: «Nyüülü poa' nyɔsʋaawii 'nyakli, ‑bɛ ü ‑trääräa' 'lɩ 'imɩ nɩ, 'üü ‑jɔrʋ pala!»
42011029	Nyüü 'kɔkɔmlɛ trara Jesu ‑gba, 'ɔnya 'daa: «Nyüüglügbölä kʋa' ‑pɩa plɛ bʋbɔ. ‑Saragbia tie 'ü 'bata. ‑Maa ‑saragbi ‑mɩdoo ‑nëmä nrörö ‑a nrörö, ima 'nyɩ ‑saragbili jräa' Jonaasë ‑gälɩ ‑a bä.
42011030	'N ‑gbaa' 'iin nɩ, 'sɩrɩ Niniivëa nyüü 'jä käa' ‑saragbia tie jrä käa' Jonaasë ‑gälɩ nɩ, 'asɩ ‑taa nyüüglügbölä kʋa' ‑pɩ 'mä bɩa ‑saragbi Nyɔɔa 'Jʋ 'lɩ 'järä.
42011031	‑Srɩlɩ kä 'mlɩ Nyɔsʋa 'mäa' nyüüa ‑gä ‑tʋ nɩ, 'ŋlʋʋlɔ 'kamaa' Saba nya 'wʋsɔa, 'kä 'ɔnya ‑taa nyüüglügbölä kʋa' ‑pɩ srara 'sɩrɩ 'ünyɩa' ‑gä kä. 'Ɔɔlɔ nɩ, 'ɔ sɔ 'blɩa blöröfa 'wʋ 'ɔnya ji kä 'Kɩɩ Salomɔɔa 'lɩgaglakʋ 'nyaklipo; ‑bɛ nyɔɔ bä ‑pɩ 'ɔ ‑si Salomɔɔ 'wʋ!
42011032	‑Srɩlɩ kä 'mlɩ Nyɔsʋa 'mäa' nyüüa ‑gä ‑tʋ nɩ, Niniivëa bätäa nyüü nya 'wʋsɔa, 'kä 'ünya 'üün 'klɩ 'nyüglö 'ümä 'üün ‑gbala 'sɩrɩ 'ünyɩa' ‑gä kä. 'Be Niniivëa nyüülü, 'ü poa' Jonaasëa 'papawii 'nyakli, 'ü toro 'lɩ ‑balʋ ‑gälɩ; ‑bɛ nyɔɔ bä ‑pɩ 'ɔ ‑si Jonaasë 'wʋ!
42011033	«Nyɔɔ 'nɩ ‑gölö 'napɛ ‑a 'ɔmä 'ɛɛn ‑sisie, 'aiɛ 'ɔmä 'ɛɛn ‑soru ‑gälɩ 'kägbri. 'Napua tii ‑gälɩ 'ü 'sree 'ɛɛn 'kä nyɔɔ o nyɔɔ paa' nyukua ‑wälɩ 'mä 'käjä 'cɩcasa.
42011034	'Nyiö bä nyɔɔa fugbaa 'napɛ. ‑Na 'nyü ma 'na nɩ, ‑na fugbaa 'fɩɔ bä ‑srɩ 'klɩ. ‑Maa ‑na 'nyü ma 'nyɩ 'na ‑a 'na nɩ, ‑na fugbaa 'fɩɔ nya 'jöjrüükpü 'lɩbäa.
42011035	'Ii känyrɩ ‑tre ‑na nyufa 'napɛlɛ bäa' ‑mɩ 'lɩ ‑pɩ 'jöjrüükpü nʋ.
42011036	'Ima 'daa ‑na fugbaa 'fɩɔ bä ‑srɩ 'klɩ, 'äa 'pɛ 'dee ma 'nyɩ 'jöjrüükpü 'lɩ ‑a bä nɩ, ‑na fugbaa 'fɩɔ nya ‑srɩ 'klɩ 'sia, ‑beere 'sɩrɩ 'napɛ ŋʋalaa' 'amɩ ‑gälɩ.»
42011037	Jesu ‑ka 'paa ɩ wii, Farisinyɔɔ 'doo nya tupo 'ɔɔn 'ɔa ‑nyɛɛ 'ɔmä dɛɛji. Jesu nya pa 'ɔmä dɛɛji.
42011038	Farisinyɔɔlɔ 'jäa' 'ɔɔn 'ɔnyɩa' wlu su 'fɩɔwʋ ‑bɛ jijri 'mäa' ji nɩ, 'i kala 'ɔɔn plɛklɩ.
42011039	'Iibäa' 'Pläkänyɔɔ nɩ: «'Amɔ Farisinyüülü nɩ, ‑köwü nyra 'plëëa ‑gälɩlɩ nyüü 'jääa' 'wʋ nɩ, 'ii 'a kpëtä, ‑maa 'ana 'mlɩ 'si 'jejiekʋ nyra bʋbɔwii.
42011040	'A pa mlüü! ‑Mää Nyɔsʋalɔ nʋa' ‑fälɩ, ‑mää 'ɔɔn 'nyɩ 'mlɩ nʋ?
42011041	'Ba ‑nyɩ 'ana plɛ 'pʋablanyüü, ‑bɛ 'ia 'fɩɔ 'mä ‑fre 'lɩ 'wʋ 'ana ‑gʋ.
42011042	«Busukʋ bä 'amɩ ‑gälɩ Farisinyüü 'amɩ! 'Ana papladiia 'sipijiea ‑tɔrʋpɩɔ 'a 'baalɩ ‑pʋa në 'pɛ 'kä 'trɛɛ Nyɔsʋa: 'maatë, peganɔɔ, nyra 'napɩjielɩa 'fɩɔ 'paaa' 'nɔnʋ, 'asɩ 'a nö. ‑Maa 'a ‑fɛrɛ nyüüa nyɔɔwʋbabakʋ nyra Nyɔsʋaa ‑wawakʋ, 'a 'ii 'a kä 'amä nʋ, ‑maa 'anyɩ ‑trɔ bɩa ‑mɩlɩ.
42011043	«Busukʋ bä 'amɩ ‑gälɩ Farisinyüü 'amɩ. 'Sraaplanyuku ‑wälɩ 'a ‑wa 'klɔɔtrʋa 'wʋkʋdii, ‑bɛ 'a 'bata abɩa nyüü 'trɛɛ 'amɩ ‑saplɛ 'klɩ.
42011044	«Busukʋ bä 'amɩ ‑gälɩ ‑dɔkpɩanyüü nyra Farisinyüü, ‑glagälɩsrörönyüü! 'A ‑beere 'dasili 'nyɩa' tie kä ‑bɛ nyüü 'nyɩa' jre 'ü 'nyɛɛa' ‑gälɩ.»
42011045	‑Dɔkpɩanyɔɔ 'doo nya ‑gbala Jesu: «'Kpɩkpɩanyɔɔ, ‑ama nʋ 'saa ‑ama 'pawii nɩ, amɔ ‑jree bɩa!»
42011046	Jesu nya ‑gbala 'ɔɔn: «Busukʋ bä bɩa 'amɩ ‑gälɩ, ‑dɔkpɩanyüü 'amɩ, 'be ‑gblalë kä ‑gbötökʋ 'klaa' 'lɩ, 'üü 'a tro nyüü 'wli, 'ana wli 'dee 'nyɩ ‑fɛ 'nɩmɩ 'imɩ ‑gba ‑a!
42011047	Busukʋ bä 'amɩ ‑gälɩ, 'be 'a ma nyɔsʋaamlɩpalanyüüa 'dasi, ‑bɛ 'ana tʋɩɩ 'üü 'bla 'üün!
42011048	'A nöa' 'saa nɩ, 'jrʋpalä 'ana tʋɩɩ ‑fɛa', 'ä kä 'amɩ 'tʋ. 'Ü 'bla nyɔsʋaamlɩpalanyüü, ‑bɛ 'amɔ ma 'üa 'dasi!
42011049	'A 'ia ‑gʋ Nyɔsʋaa 'lɩgaglakʋ 'lɩ nɩ, ‑bɛ 'ɔ 'daa: ‹'Nyaa 'üün 'na nyɔsʋaamlɩpalanyüü nyra apotrëɩɩ jaa. 'Ünya 'üa ‑tɔrʋpɩɔ ‑mölöö 'blaraa, 'kä 'ünya ‑mölöö prɛ›
42011050	'kä nyɔsʋaamlɩpalanyüülü kä 'fɩɔa ‑toru ‑gblɔɔkäa' 'kä 'pläa 'käkolofa 'wʋ ‑a jrä 'saarɩ ‑gälɩ nɩ, Nyɔsʋa nëmä 'üa ‑toru 'lɩbetre.
42011051	'Bala Abɛɛlëa 'babla 'taɩn 'lɩ ‑a jrä Sakarii ‑gälɩ, ɔ 'ü 'blaraa' ‑gbɔsatöwlö nyra Nyɔsʋaanyuku kpakua ‑tɔrʋpɩɔ nɩ, 'amɔ 'n ‑gbala 'cɩcasa: 'a ‑taa nyüüglügbölä kʋa' ‑pɩ Nyɔsʋa 'mä 'üa ‑gälɩ 'betre.
42011052	Busukʋ bä 'amɩ ‑gälɩ ‑dɔkpɩanyüü 'amɩ! 'Amɔ fa 'sapɛlɛ 'saaa' Nyɔsʋaa jejrekʋa tatu. 'Ana 'mʋgbɛ 'nyɩ pa ‑a pa, ‑bɛ ‑mülü 'bata ɩa' papakʋ, 'anya ka 'üün 'nyʋfɔ.»
42011053	Wiili 'ɔ 'paaa', 'ia ‑gʋ nɩ, ‑dɔkpɩanyüü nyra Farisinyüü 'betre 'ɔɔn kɔsrɩ 'lɩ wii 'kɔkɔmlɛ ‑gälɩ.
42011054	'Ümä 'ɔɔn bɔʋdɛrɩ 'pa 'ia ‑gʋ 'ü nö 'saa. ‑Gbagblɛ ma bä 'ɔa 'papawiia 'mlɩ nɩ, 'ümä 'ɔɔn 'kpla.
42012001	‑Bɛ 'ia 'taɩn 'lɩ, nyüülü trara ‑mää 'üa ‑srɩ 'nyɩ ‑pɛ, 'ü wawla ‑mölöö 'kä. Jesu nya ‑gbala 'ɔa 'wʋnyɛrɛnyüü ‑kätɩ: «'Ba ‑tre 'ana nyüfë Farisinyüüa levurëa ‑gʋ. ‑Gbagblɛgbi bäsaa!
42012002	Diili kä 'fɩɔ ‑sisiea' nya 'wʋcrɛrɛa, ‑bɛ wiili 'nyɩa' 'lɩsara nya jrerea.
42012003	'A 'ia ‑gʋ wiili kä 'fɩɔ 'amäa' 'jöjrüükpü 'lɩ 'pala, nya ‑srɩ 'klɩ 'tɔrɔa; wiili 'amäa' nyɔɔ ‑ŋuŋlo 'crʋgbalä blöröa', 'äa 'mlɩ nɩ, 'inya ‑fälɩ ‑gbaalaa.»
42012004	'Na ‑gbötü 'amɩ, 'amɔ 'n ‑gbala: «'Anyɩ pɩ nyüülü 'blaaa' 'jajɛ ‑bɛ üma 'wlaraa' 'ü ‑kanyɩa' 'lɩbɩa 'ümäa' dɛɛ ‑mɩdee nʋ.
42012005	‑A ‑gbala 'amɩ nyɔɔlɔ 'a nëmäa' pɩ. 'Ba pɩ nyɔɔlɔ ɔma 'blaa' ‑bɛ 'ɔ 'mrɛɛa' 'ɔmäa' 'amɩ kapulu 'nyɩ 'nyrɔlɔa' 'plɔʋ, 'ua 'mlɩ be. 'Amɔ 'n ‑gbala: ‑Jää nyɔɔlɔ 'a nëmäa' pɩ!
42012006	Nyɔɔ 'nyɩ 'pa 'fɩfɩɛ ‑jie ‑gböö 'perua ‑flaaeji 'sɔɔa ‑gʋ ‑a? ‑Maa 'asɩɛ Nyɔsʋa 'nyɩ 'ia ‑tɔrʋpɩɔa 'doo ‑a ‑trɔ.
42012007	'Ŋueili bäa' 'nɩmɩ 'ana 'wli, ‑srülü 'i bäa' 'ɔ jre 'ia 'fɩɔ. 'Anyɩ pɩ ŋalɛ, 'a ‑si 'fɩfɩɛ ‑jie 'kɔkɔmlɛ 'wʋ.
42012008	'Amɔ 'n ‑gbala, nyɔɔlɔ 'mäa' 'mɩ ‑gbötö nyüüa 'klɩ nɩ, Nyɔɔa 'Jʋ nya bɩa 'ɔɔn ‑gbötöa Nyɔsʋaa 'aanjëa 'klɩ.
42012009	‑Maa nyɔɔlɔ 'mäa' 'daa 'ɔnyɩ 'mɩ ‑a jre nyüüa 'klɩ nɩ, Nyɔɔa 'Jʋ ‑nëmä bɩa 'ɔmɩ ‑a jre Nyɔsʋaa 'aanjëɩɩa 'klɩ.
42012010	Nyɔɔ o nyɔɔ 'mäa' Nyɔɔa 'Jʋa ‑gʋ bʋbɔwii 'pa nɩ, 'ɔa ‑balʋ bä ceresa. ‑Maa nyɔɔ o nyɔɔ nëmäa' 'Nyüna ‑Susu nɔpɔ nɩ, 'ia nu ‑balʋlʋ ‑nëmä 'ɔmɩ ‑a cere.
42012011	'Üma fa 'amɩ juifëa 'sraaplanyuku ‑wälɩ, 'aiɛ 'üma 'sara 'amɩ 'cifu nyra ‑gʋmlanyüü kälɩ nɩ, 'ana plɛ 'nyɩ ‑taaralɩ wiili 'a nëmäa' 'pa, 'ia ‑gʋ.
42012012	'Ia ‑srɩlɩa 'mlɩ nɩ, 'Nyüna ‑Susu nya 'amɩ wiili 'amäa' 'lɩsa ‑gbalaa.»
42012013	Nyɔɔ 'doo bä ɩ ‑jria 'lɩ, 'ɔnya 'bete Jesu: «'Kpɩkpɩanyɔɔ, ‑gbala 'na ‑wlajʋ, 'nyraa 'ɔɔn 'mä ‑jaaa ‑pä.»
42012014	Jesu nya ‑gbala 'ɔɔn: «'Na nyɔɔ, nyɔɔ 'plɛɛ ‑tʋ 'mɩ 'ana ‑tɔrʋpɩɔ 'mä 'ana ‑jaaa ‑gä ‑tʋ le?»
42012015	'Ɔnya ‑gbala 'üün: «'Ba ‑tre 'ana nyüfë! 'A 'nɩ kä dɛɛnyü! ‑Bakää nyɔɔ 'nyɩ ji 'bɩɔ, ‑mää 'ɔa käkädii 'nyɩ 'ɔa 'klä ‑gba kälä.»
42012016	'Ɔnya 'pala 'üün tapönänä 'klɩ: «'Bɩɔjinyɔɔ 'dooa kä kä putu 'doo, 'unya tʋ 'mʋfasa.
42012017	‑Bɛ 'ɔa plɛklɩ 'ɔ 'paa wii ɔ: ‹‑Asɩ 'nyaa nʋ le? ‑Plɩɩlɩ 'nëmäa' 'na putu 'lɩa papladiili 'nëmäa' 'sa ‑wälɩträärä, 'inyɩ 'lɩ ‑a bä.›
42012018	'Ɔ ‑nëmä: ‹‑Jäsɩ 'nëmäa' nʋ: 'na ‑tagbü 'mä ‑gblooo, ‑bɛ 'mä kpakü 'pa, ‑bɛ 'mä 'lɩ 'na papladiia nyra 'na käkädiia 'fɩɔ pla.›
42012019	'Kä 'nyaa 'na nyufa ‑gbala ɔ: ‹'Na nyɔɔ, ‑na käkädii ‑sümlö, 'i 'mrɛɛ i ‑si ‑sɩ 'kɔkɔmlɛ. 'Pa ‑fʋflʋ, jidɛɛ, 'mla, 'blajaapɛ!›
42012020	‑Maa 'kä Nyɔsʋa ‑gbala 'ɔɔn: ‹Mlüünyɔɔ! ‑Nya 'saarɩa ‑gbiara jäa, ‑bɛ diili kä 'fɩɔ ‑paaplaa' ‑gba ‑käa' nɩ, nyɔɔ 'plɛɛ 'mä 'iin fa le?› »
42012021	Jesu nya ‑gbala 'üün: «Nyɔɔlɔ kä 'mʋgbɛ 'paplaa' käkädii ‑gba ‑bɛ ɔnyɩa' Nyɔsʋaa ‑nyɛɛ dɛɛ kälä nɩ, ‑jää wiili jräa' 'ɔɔn ‑gälɩ.»
42012022	'Ɔnya ‑gbala 'ɔa 'wʋnyɛrɛnyüü: «'A 'ia ‑gʋ 'n ‑gbala 'amɩ, 'ana plɛ 'nyɩ ‑taaralɩ 'ana 'kläa ‑gʋ: 'kä dɛɛlɛ 'amäa' ji, 'ana fugba, nyra diili 'amäa' 'srooa ‑gʋ.
42012023	'Klä ‑si jijri 'wʋ; fugba nya ‑si 'sosroodii 'wʋ.
42012024	'Ba 'jä ‑kɔkëpanë: ‑mää pla 'ünyɩ pla, ‑mää 'üa papladii 'ünyɩ 'sa; ‑mää nyikli 'lɩ 'aiɛ ‑pɩɔ ‑mɩdoo 'ünyɩ ‑tʋ 'iin, ‑maa Nyɔsʋa 'fini 'üün 'klɩ! ‑Bɛ 'a ‑si nyisie 'wʋ ‑gböösa 'e!
42012025	Nyɔɔ 'plɛɛ bä ‑pɩ 'ana ‑tɔrʋpɩɔ ɔ 'mrɛɛ 'kä plɛlɩtaarakʋa ‑gʋ ɔ 'pa 'ɔa jrüüa ‑gälɩ ‑gliiibɔʋ le?
42012026	'Ama 'nyɩ 'lɩ ‑a bɩa 'amä 'ia dɩjɔ 'doo nʋ nɩ, dɛplɛɛ kä ‑gʋ 'ana plɛ ‑ka ‑taaralɩ ‑mɩlɩ kä 'fɩɔ tɩɔa' 'lɩa ‑gʋ le?
42012027	«'Ba ‑pʋpɔ 'sɩrɩ pöplösipi ‑gaaa': 'inyɩ ‑fɛ 'jrʋpa ‑a, ‑mää 'koti 'inyɩ 'kpla. ‑Maa 'amɔ 'n ‑gbala, 'kɩɩ Salomɔɔ kä 'mʋgbɛ jia' 'bɩɔ ‑gböösa, 'ɔ ‑kaapɩɔ 'mʋfadii 'sroo ‑beere pöplödiili kʋa' ‑pɩ.
42012028	‑Bɛ Nyɔsʋa ma nʋ 'saa ɔma 'sroo 'klʋɛɛa 'sipili nëmäa' ‑pɩ doro 'ümäa' 'pütö nɩ, ‑asɩ 'Ɔ ‑nëmä 'amɩ 'sroo le, 'amɔ kä nyɔsʋaplɛ 'nyɩa' 'bʋa?
42012029	'Ii känyrɩ 'anyɩ mala 'saa dɛɛlɛ 'amäa' ji, 'ɛa 'batakʋ 'wʋ, nyra dɛɛlɛ 'amäa' bɩa 'mla 'wʋ; 'ana plɛɛ 'nɩ ‑taaralɩ.
42012030	'Ia ‑taa diilia 'fɩɔlʋ nɩ, nyüülü 'nyɩa' Nyɔsʋa jre ‑bɛ 'ü bäa' 'plälä kʋa' ‑pɩa 'mlɩ, 'ü 'bata 'iin ‑gböösa. ‑Maa 'amɔlɔ nɩ, 'ana Tʋ jre diili 'makɩa' 'amɩ.
42012031	'Ba 'bata Nyɔsʋaa 'kamaplä, ‑bɛ ‑taa diilia 'fɩɔ 'a 'bataa', 'ɔmä 'amɩ 'iin 'wlibɩa.
42012032	«Ŋalɛ 'nyɩ 'bla 'amɩ, 'amɔ ‑beerea' ‑bablëëkpa jɔ, 'be 'tʋ 'i kä Tʋ, 'ɔnya ‑nyɩ 'amɩ 'kamaplälä.
42012033	'Ba 'pa 'ana käkädii 'peru, 'kä 'a ‑nyɛɛ 'pʋablanyüü. 'Ba nʋ pɔtëmɔnɛɛlɛ 'nyɩ bʋblɔa', ɛ kä mlɩa 'bɩɔ 'nɩ 'bölöa' 'klɩ. 'Ba ‑tʋ 'uun cɛlɩ 'jejienyüü ‑nëmä 'ɛɛn ‑gälɩ ‑a jrä, ‑bɛ 'nya 'nyɩ 'lɩ ‑a bä 'imä 'uun bʋblɔ.
42012034	'Be ‑plɩɩlɩ 'ana 'bɩɔ bäa', 'ii 'ana plɛ 'pi.
42012035	«'Ba ‑ëlere, 'kä 'ana 'napu ‑gölö bɩa!
42012036	'Kä 'a ‑beere 'sɩrɩ nyüü ‑glaaa 'üa 'kamanyɔɔ, ɔ mia' 'titiöa ‑glɩsɩglɩsɩ 'lɩ, 'kä 'ümäa' dotro 'ɔɔn tatu 'klɩsa 'ɔma bɔtɔ 'umɩ.
42012037	'Kamanyɔɔlɔ ma ji ‑bɛ üma 'nyɩ 'mʋmɔ ‑a 'mʋmɔ, ‑bɛ ɔma jrä ‑plɩɩ 'üün dɔrʋlʋ nëmäa' 'üün 'bla ‑mää 'ua ‑srɩ ‑nëmä ‑pɛ. 'Tasɩrɩa 'cɩcasa 'n ‑gbala 'amɩ: 'jrʋpafɛkoti 'ɔ nëmä 'lɩpa, 'kä 'ɔnya 'üün ‑wälɩkʋfa ‑nyɩ, 'kä 'ɔnya 'lɩ 'üün jijri ‑päälä.
42012038	‑Bɛ ɔma ji ‑gbiara, 'aiɛ ‑srɩlɩtʋŋlʋwlaa, ‑bɛ ɔma jrä ‑plɩɩ 'üün üma ‑kaaŋlʋ 'mʋmɔ nɩ, dɔrʋ nya 'üün 'blaa!
42012039	‑Maa 'ba jresaa: nyukukänyɔɔ ma jre 'taɩn 'lɩ kä 'mlɩ ‑jejienyɔɔ 'mäa' 'ɔɔn ‑gbapa nɩ, 'ɔ ‑nëmä 'mʋmɔ ‑a 'mʋmɔ 'jejienyɔɔ ‑pɩ 'ɔa nyuku ‑wälɩ pa.
42012040	'Ana 'mʋgbɛ 'ba ‑ëlere! Nyɔɔa 'Jʋ nya jia 'taɩnlɩ 'kä 'mlɩ 'anyɩa' 'ɔɔn boblo.»
42012041	Piɛɛrë nya 'bete 'ɔɔn: «'Pläkänyɔɔ, tapönänälä nɩ, ana 'kpɔ ‑gbala 'ään, ‑maa nyüüa 'fɩɔ?»
42012042	'Pläkänyɔɔ ‑nëma: «'Jrʋpafɛnyɔɔ 'plɛɛ ‑gäklɩ ‑bɛ ɔ ‑glalɩ, ɔ nyukukänyɔɔ 'mä 'ɔa 'jrʋpafɛnyüüa 'fɩɔ ‑gba tɩ, 'ɔnya 'üün jijri ‑nyɩ 'taɩn ma jräwli le?
42012043	Nyukukänyɔɔ ma ji ɔma jrä 'jrʋpafɛnyɔɔlɔ 'jrʋpalä 'ɔ tɩa' 'ɔɔn ‑gba ‑gälɩ nɩ, abɩa dɔrʋ 'bla 'ia 'jrʋpafɛnyɔɔlɔ.
42012044	'Cɩcasa 'n ‑gbala 'amɩ: nyukukänyɔɔ nya 'ɔɔn 'ɔa käkädiia 'fɩɔ ‑gba tɩa.
42012045	‑Maa 'jrʋpafɛnyɔɔlɔ ma 'daa 'ɔa 'kamanyɔɔ 'a 'lɩwlɛ, 'ia ‑gʋ 'ɔma bɔtɔ 'jrʋpafɛnyüü nyra 'jrʋpafɛŋlëgëlë bäa' 'lɩ, ‑bɛ 'ɔma ji jijrili nyra 'nʋlʋ bäa' 'lɩ ‑bɛ uma 'bla 'ɔɔn nɩ,
42012046	‑srɩlɩ kä 'mlɩ 'ia 'jrʋpafɛnyɔɔlɔ 'nyɩa' boblo, 'a 'ia 'mlɩ nyukukänyɔɔ 'mä jrörö, ‑gliiilɛ 'ɔa plɛ 'nyɩa' ‑gba bä, 'ɛa 'mlɩ. 'Kä 'ɔnya 'ɔmɩ 'pɔnɩ ‑gböösa, ‑bɛ wiili 'ü nöa' nyüülü 'nyɩa' nyɔsʋaplɛ kä ‑gba nɩ, 'kä 'ɔnya 'ɔmɩ 'iin ‑gba nʋ.
42012047	'Ia 'jrʋpafɛnyɔɔlɔ jrea' wiili nyukukänyɔɔ 'bataa' nɩ, ‑bɛ 'ɔnyɩa' ‑ëlere, 'ɔnyɩa' wiili nyukukänyɔɔ 'bataa' nʋ nɩ, 'ɔnya 'ɔɔn dii 'kaklaa ‑gböösa.
42012048	‑Maa 'jrʋpafɛnyɔɔlɔ 'nyɩa' wiili nyukukänyɔɔ 'bataa' jre nɩ, ‑bɛ 'ɔ nʋa' wiili bäa' 'pɔnɩsa nɩ, 'ɔ ‑nëmä 'saa 'ɔɔn dii ‑a 'kakla. 'Be nyɔɔ o nyɔɔ 'ɔ ‑nyɩa' 'kɔkɔmlɛ nɩ, 'ɔnya 'ɔɔn 'kɔkɔmlɛ 'lɩbetrea bɩa; ‑mɔlɔ 'ɔ tɩa' 'kɔkɔmlɛ ‑gba nɩ, 'ɔnya 'ɔɔn 'kɔkɔmlɛ 'lɩbetrea ‑gböösa.
42012049	«‑Tʋtʋ ‑gälɩ 'n ji kapu 'pa, ‑bɛ 'n 'bata u ‑gölö dotro!
42012050	'Nɩlɩ 'nëmäa' 'wlipa, 'na plɛ nya 'lɩtaarataraa 'kä 'nya 'iin 'wlipa!
42012051	'Ana plɛ nɩnɩa 'wlinönrökʋ 'n ja ‑tʋtʋ ‑gälɩ? ‑Mää 'imɩ ‑a! ‑Tɩaböblökʋ 'n ja.
42012052	'Bala 'saarɩ ‑gälɩ ‑gbööö 'döö 'lɩa nyüü ‑gböö nya ‑tɩabölöa: nyüü tää nya nyüü 'sɔɔ 'nyüamlɩjraraa, 'kä 'sɔɔ nya tää 'nyüamlɩjrara.
42012053	‑Gbööö ‑mölööa 'mlɩ, tʋ nyra 'ɔa nyɩbɛjʋ ‑nëmä 'wli ‑a 'nönrö, 'kä 'jʋ ‑bɛ tʋ ‑nëmä 'wlinönrö, 'yio nyra 'ɔa 'ŋlëkayria ‑nëmä 'wli ‑a 'nönrö, kä 'ŋlëkayria nyra 'yio ‑nëmä 'wlinönrö; Ŋʋtayio nyra 'ɔa 'jʋa 'ŋlʋʋ ‑nëmä 'wli ‑a 'nönrö, 'kä 'jʋa 'ŋlʋʋ nyra ŋʋtayio ‑nëmä 'wlinönrö.»
42012054	'Ɔnya ‑gbala 'sɔɔwʋ ‑jria: «'Ama 'jä ‑gbru uma 'kpörö ‑bɛ uma ja 'pɛlɛ kä ‑gälɩ 'jrʋ 'piea' nɩ, 'a ‑plɩɩ 'a kʋä dotro 'kä 'a nö 'nʋŋlʋ nëmä da, 'kä 'ii nrörö 'kasa.
42012055	'Ama 'jä ‑fʋflʋ uma ji ‑bɛ uma fumö nɩ, 'kä 'a nö: 'jrʋ nya 'pʋa, ‑bɛ 'ii nrörö 'kasa.
42012056	‑Glagälɩsrörönyüü! 'A tɛ cɛ nyra ‑tʋtʋ 'klɩ 'kä 'a jre wiili nëmäa' nrörö. ‑Bɛ ‑asɩ 'i nʋ ‑bɛ 'anyɩ 'mrɛɛ 'amä 'taɩnlɩ kä 'mlɩ 'a bäa' jre le?
42012057	Dɛplɛɛ kä ‑gʋ 'ana 'mʋgbɛ 'anyɩ 'mrɛɛ 'amä dɛɛlɛ 'naa' jre le?
42012058	Nyɔɔ ma fa ‑mɩ tropina 'lɩ nɩ, 'palɩklü 'sɩrɩ 'a ‑ka bäa' 'nyʋfɔ 'wʋ nɩ, nyra 'ɔɔn 'mä 'wlinönrö, 'a ‑pɩ ‑gätʋnyɔɔa 'klɩ 'tɔ. ‑Gätʋnyɔɔ ‑pɩ ‑mɩ 'sʋgɩa kälɩ ‑nyɩ, ‑bɛ 'sʋgɩa ‑pɩ ‑mɩ ‑jie 'lɩpa.
42012059	'Amɔ 'n ‑gbala: ‑ama 'nyɩ 'kpaa 'fɩɔ ‑a 'sa, ‑nëmä ‑srɩɩ 'lɩ ‑a 'cie.»
42013001	'A 'ia 'taɩnlɩa 'mlɩ, nyüü ji Jesu wiili Pilatëa nʋa' Galileenyüü ‑gba ‑gbalakalɩ, 'sɩrɩ 'ɔ 'caklaa' 'üa ‑gbɔsamlaa ‑toru nyüütoru.
42013002	Jesu nya ‑gbala 'üün: «'Ana plɛ nɩnɩa Galileenyüülü jäa' nɩ, 'ü kä ‑balʋ ‑gböösa 'ünya ‑si Galileenyüü ‑mülü 'wʋ; 'a 'iɛ 'ü 'jä ‑sʋɩ?
42013003	‑Gbagblɛ bäsaa! 'N ‑gbala 'amɩ: 'ama 'nyɩ 'lɩ 'ana ‑balʋ ‑gälɩ ‑a toro nɩ, 'asɩ 'ana 'fɩɔ 'mä bɩa jä jä.
42013004	'A 'iɛ 'ana plɛɛ nɩnɩa, nyüü ‑pʋ nyüü ‑uuntäälä kä ‑gälɩ 'wlitʋŋlɔnyuku kpaku blöa' Siloee ‑bɛ ü jäa' nɩ, 'ana plɛɛ 'üü kä ‑balʋ ü ‑si Jerusalɛɛmëa nyüü ‑mölööa 'fɩɔwʋ?
42013005	‑Gbagblɛ bäsaa! 'N ‑gbala 'amɩ: 'ama 'nyɩ 'lɩ 'ana ‑balʋ ‑gälɩ ‑a toro nɩ, 'asɩ 'ana 'fɩɔ 'mä bɩa jä jä.»
42013006	'Ɔnya 'pala 'üün tapönänälä kʋa' ‑pɩ 'klɩ 'ɔnya ‑gbala 'üün: «Nyɔɔ 'dooa putu 'lɩ bä kä figietuu. 'Ɔnya mi 'ua 'wlia 'jaju 'sakalɩ, ‑maa 'ɔnyɩ 'lɩ dɛɛ ‑a jrä.
42013007	'Ia ‑gʋ, 'ɔnya ‑gbala nyɔɔlɔ ‑fɛɛɛrɛa' putulua 'mlɩ 'jrʋpa: ‹Tɛlɩ, 'ia ‑sɩ tää 'saarɩ; 'asɩ 'n jöa' tuulu kʋa' ‑pɩa 'wli, ‑mää dɛɛ 'nyɩ jrälɩ ‑srɩɩ 'lɩ! 'Bö 'umɩ! 'Fʋflɛsa 'u dɔrɔ kʋfa 'wʋ!›
42013008	‑Maa nyɔɔlɔ ‑nëma: ‹'Kamanyɔɔ, 'cɛrɛ 'uun ‑wälɩ ‑taa ‑sʋ 'lɩ, ‑bɛ 'mä 'ua ‑gba ‑go 'mä 'lɩ mlaanyri 'papa.
42013009	Uma tʋ, 'i 'na, ‑maa uma 'nyɩ tʋ ‑a tʋ nɩ, ‑bɛ ‑mä 'uun 'ka.› »
42013010	‑Srɩlɩ bäa' ‑fʋflʋpasrɩ nɩ, Jesu nya mi juifëa 'sraaplanyüköli 'kpɩara.
42013011	‑Wusublaŋlʋʋ 'doo bä ɩ 'lɩ. ‑Wusu 'blaa' 'ɔɔn 'ia ‑sɩ ‑pʋ ‑sɩ ‑uunsɔɔ. ‑Balʋsusu 'kata 'ɔɔn 'ɔnyɩ 'nɩmɩ 'lɩ ‑a bɩa ɔ ‑gäklɩ.
42013012	Jesu 'jäa' 'ɔɔn nɩ, 'ɔnya we 'ɔɔn, 'ɔnya ‑gbala 'ɔɔn: «'Ŋlʋʋ, ‑wusulu 'blaaa' ‑mɩ 'u 'a ‑mɩ ‑gälɩ sɔ!»
42013013	'Ɔnya 'pie 'ɔɔn klʋgbë ‑gälɩ, 'a ‑plɩɩ 'ɔ kʋ 'ɔnya ‑gäklɩ, 'ɔnya 'bʋala Nyɔsʋaa 'nyrɩ.
42013014	‑Maa nyɔɔlɔ bäa' 'sraaplanyukua 'wliklɩ nya ‑träärä Jesu 'crɛ ‑gba dɛɛlɛ kä ‑gʋ 'ɔ 'pʋɔa' 'ŋlʋʋlɔ ‑fʋflʋpasrɩ 'lɩ. 'A 'ia ‑gʋ 'ɔnya ‑gbala nyüü ‑maa: «A kä jrüü ‑uundoo, 'üa 'mlɩ a kä amä 'jrʋpa ‑fɛɛɛrɛ. 'A 'ia jrüülüa 'mlɩ 'ba ji ‑wusu ‑futo, ‑maa 'a 'nɩ ji ‑fʋflʋpasrɩ 'lɩ!»
42013015	'Iibäa' 'Pläkänyɔɔ nɩ: «‑Glagälɩsrörönyɔɔ! ‑Mää ‑fʋflʋpasrɩ 'lɩ 'ana 'mʋgbɛ 'a 'nɩ ‑jeje 'ana 'bre, 'aiɛ 'ana ‑sʋbre, ‑bɛ 'ünyɩ mi dɛɛji, 'kä 'anyɩ fa 'üün 'mlakalɩ?
42013016	‑Maa 'ŋlʋʋlɔ kʋa' ‑pɩ, Abraamëa ‑glügböyrialɔ, ɔ Sataan kpasaa' ‑kpraalɩa ‑sɩ ‑pʋ ‑sɩ ‑uuntää nɩ, 'ɔɔ ‑nëmä ‑jejro ‑fʋflʋpasrɩ 'lɩ?»
42013017	Wiili 'ɔ nʋa' ‑plɩɩ 'saa 'ɔ 'paa' nɩ, 'i 'blara 'ɔa 'nyüamlɩjraranyüü 'nyüsü. ‑Maa nyüü ‑mülü kä 'fɩɔ kʋa' ‑pɩ nɩ, 'mʋfagbili 'ɔ nöa', 'ia ‑gʋ dɔrʋ 'blaa 'ümɩ.
42013018	Jesu ‑nëma 'sɔɔwʋ: «Dɛplɛɛ nyra Nyɔsʋaa 'kamaplä jajra le? Dɛplɛɛ a 'mrɛɛ amä 'ään 'klɩ 'papla le?
42013019	'Ä ‑beere 'sɩrɩ nyɔɔ dɔrɔa' mutarëdëa 'jaju 'wʋ ‑bɛ 'ɔ plaa' 'ɔa putu 'lɩ. 'Ɛnya nʋ tuu kpaku, nyisie nya 'pala 'ua katëa 'mlɩ 'dëdrëë.»
42013020	'Ɔ ‑nëma 'sɔɔwʋ: «Dɛplɛɛ ‑a 'papla ‑plɩɩ Nyɔsʋaa 'kamaplä 'klɩ le?
42013021	'Ä ‑beere 'sɩrɩ 'ŋlʋʋ 'paa' farinëa kiloo ‑glʋ ‑bɛ ‑gbööa dɛrɩ levurë ‑bɛ 'ia 'fɩɔ 'jraaa'.»
42013022	Jesu ‑srörö bätë kpakü nyra bätë jiea 'mlɩ, 'ɔ 'kpɩa nyüü ‑bɛ 'ɔ mö Jerusalɛɛmë.
42013023	Nyɔɔ 'doo nya 'bete 'ɔɔn: «'Pläkänyɔɔ, nyüülü nëmäa' 'lɩmlɩwʋ nɩ, nyüü jie 'lee nëmä 'lɩmlɩwʋ?» 'Ɔnya ‑gbala nyüülü:
42013024	«'Ba 'palɩ 'klü 'amä 'mëmla jɔa mlɩ ‑srörö. 'Cɩcasa 'n ‑gbala 'amɩ: nyüü 'kɔkɔmlɛ nya 'daa 'ümä 'lɩ ‑srörö, ‑maa 'ü ‑nëmä 'lɩ ‑a bɩa.
42013025	'Taɩn nya jia 'kä nyukukänyɔɔ nya 'wʋsɔ kä 'ɔnya tatu 'pa. 'Amɔlü nɩ, ‑fälɩ 'a nëmä bä. 'Anya tatu bɔtɔ ‑bɛ 'anya 'daa: ‹'Pläkänyɔɔ, 'Pläkänyɔɔ, 'sa amɩ tatu 'klɩ!› ‑Maa 'kä 'ɔnya 'amɩ ‑gbala: ‹'Nyɩ 'ana sɔfa ‑a jre!›
42013026	'A ‑plɩɩ 'anya 'bala ‑bɛ 'anya 'daa: ‹‑Mää amɔ nyra ‑mɔ ma 'nyɩ tara 'wʋ ‑bɛ ama 'nyɩ 'mlara ‑pɩɔ 'doo 'wʋ; ‑nya 'nyɩ ana ‑saplɛ 'lɩ 'kpɩara?›
42013027	'Kä 'ɔnya 'amɩ ‑gbala ‑maa: ‹'Nyɩ 'ana sɔfa ‑a jre. 'Amɔlü kä 'fɩɔ bäa' ‑balʋkänyüü, 'ba tʋŋlɔ 'mɩ 'lɩdɛrɩ!›
42013028	'Taɩnlɩ 'amäa' Abraamë 'jä, 'amäa' Isaakë 'jä, 'amäa' Jakɔɔbë nyra nyɔsʋaamlɩpalanyüüa 'fɩɔ Nyɔsʋaa 'kamaplä 'lɩ 'järä, ‑bɛ 'amäa' ‑fälɩ tɩɔ nɩ, 'a ‑plɩɩ 'amä 'wloro, 'a ‑plɩɩ 'amä ‑gla jrörö.
42013029	Nyüü nya ‑pɩɔa 'fɩɔ sɔa: 'bala 'jrʋa 'wʋsɔrɔfa 'wʋ, ‑a mi 'ua 'prerefa 'wʋ, ‑a sɔ 'jrʋa 'wʋsɔrɔfaa kʋmla 'pɛ nyra 'ua 'dupa 'pɛlɩ, nyüü nya 'lɩ sɔa 'kä 'ünya 'wʋtara Nyɔsʋaa 'kamapläa 'mlɩ.
42013030	'Asɩ ‑mölöö bä 'ü 'palaa' dɛrɩtäa ‑tɔrʋpɩɔ, 'ünya ‑srɩɩ 'wliklɩ bäa, ‑bɛ ‑mülü bäa' 'wliklɩ, 'kä 'ünya ‑srɩɩ dɛrɩtäpa.»
42013031	'Ia ‑srɩ 'lɩ nɩ, Farisinyüü ‑mölöö nya jijrö Jesu ‑gba; 'ünya ‑gbala 'ɔɔn ‑maa: «Mi, sɔ ‑tɛ, Erɔɔdë 'bata 'ɔmä ‑mɩ 'bla.»
42013032	'Ɔ ‑nëma nɩ: «'Ama mi nɩ, 'ba ‑gbala ‑taa yrʋkänyɔɔlɔ: ‹'Bala 'saarɩ ‑gälɩ ‑a mi ‑sraakäpɩ, 'a ‑plɩɩ 'mä domüüa pɛprɛkʋ bɩa, ‑bɛ 'mä nyüüa 'pɔpʋɔkʋ dɛrɩbɩa; jrüü tääa ‑srɩ 'lɩ 'kä 'nyaa 'na 'jrʋpa 'wlara.›
42013033	‑Maa 'n kä ‑a 'nyɛ 'nyʋfɔ 'saarɩ, ‑sraakäpɩ nyra 'ia ‑srɩmɩadɛrɩ, 'mä Jerusalɛɛmë 'tɔ; 'be 'inyɩ 'na ‑a 'na 'kä nyɔsʋaamlɩpalanyɔɔ 'mä ‑pasa ‑pɩɔ järä 'ima 'nyɩ Jerusalɛɛmë ‑a bä.
42013034	«‑Awɛɛ Jerusalɛɛmë, Jerusalɛɛmë, ‑mɔ 'blaaa' nyɔsʋaamlɩpalanyüü 'kä ‑kaakla nyüülü 'ü jaa' ‑mɩ 'täkë. 'Wʋ ‑srüplɛɛ 'wʋ 'n 'bata ‑na 'jüa ‑gbapaplakʋ ‑beere sapëgoolu papla 'ua 'jü 'ua ‑pëkateri le? ‑Maa 'anyɩ 'nyie ‑a 'nyie.
42013035	‑Jää, 'ana nyuku nya ‑plɩɩ tɩɔa. 'Cɩcasa 'n ‑gbala 'amɩ, 'a ‑ka ‑nëmä 'mɩ ‑a 'jä 'jä 'kä 'anya ‑srɩɩ 'daa: ‹ ‑Jɔrʋ pala nyɔɔlɔ jröröa' 'Pläkänyɔɔa 'nyrɩklɩ!› »
42014001	‑Srɩlɩ bäa' ‑fʋflʋpasrɩ nɩ, Jesu nya mi Farisinyɔɔa 'cifi 'dooa nyuku ‑wälɩ dɛɛjrörö. ‑Bɛ nyüü prɛrɛ 'ɔɔn 'nyü dɛrɩ.
42014002	Nyɔɔ 'doo nya 'nyüglö 'ɔɔn 'klɩ, 'ɔ 'jajra ‑fʋflʋlɩ.
42014003	Jesu nya dɔrɔ wii 'wʋ, 'ɔnya ‑gbala ‑dɔkpɩanyüü nyra Farisinyüü ‑maa: «‑Asɩ ‑dɔ ‑gba le? ‑Dɔ 'nyie nyɔɔ 'mä nyɔɔ 'pʋɔ ‑fʋflʋpasrɩ 'lɩ?»
42014004	'Ünyɩ mɛ ‑a cɛ. 'Ɔnya dɔrɔ nyɔɔlɔ 'wʋ, 'ɔnya 'pʋɔ 'ɔɔn, 'ɔnya ‑gbala 'ɔɔn ɔ mi.
42014005	'Ɔnya ‑gbala 'üün: «Nyɔɔ 'plɛɛ bä 'ana ‑tɔrʋpɩɔ ɔ ‑nëmä 'ɔa 'jʋ 'aiɛ 'ɔa breelɛ blöa' 'bütügba 'lɩ 'bakalɩ mi ‑fʋflʋpasrɩ 'lɩ le?»
42014006	'Ünyɩ 'ɔɔn ‑gälɩ ‑a 'sa.
42014007	Jesu 'jäa' 'sɩrɩ nyüülü 'ü tupoa' dɛɛjijikʋa ‑gʋ 'sosoa' 'wʋ nyüü kpaküa 'töwlö ‑gälɩa tarakʋa ‑gʋ nɩ, 'ɔnya 'pala 'üün tapönänälä kʋa' ‑pɩ 'klɩ:
42014008	«Nyɔɔ ma tuplo ‑mɩ 'titiöa ‑glɩsɩglɩsɩ 'lɩ nɩ, ‑nyɩ kʋ kpaküa nüa 'töwlö ‑gba. ‑Beere dɛɛ 'ɔ tupo nyɔɔ ‑moloo 'ɔ 'bʋa 'ɔnya ‑si ‑mɩ 'wʋ.
42014009	‑Ama nʋ 'saa nyɔɔlɔ tupoa' 'ana 'sɔɔ nya jia 'kä 'ɔnya 'daa: ‹Sɔwʋ nyɔɔlɔ kʋa' ‑pɩ 'mä ‑wälɩkʋ!› 'Inya ‑mɩ 'nyüsü 'wʋ käa ‑mä dɛrɩ kʋkalɩ mi.
42014010	‑Maa nyɔɔ ma tupo ‑mɩ dɛɛjijikʋa ‑gʋ nɩ, 'prɛrɛ dɛrɩ ‑a kʋwälɩ. 'Ia 'taɩn 'lɩ nɩ, nyɔɔlɔ tupoa' ‑mɩ nya jia 'kä 'ɔnya 'daa: ‹'Na ‑bei, ji ‑tɛ 'mʋfa ‑pɩɔ ‑mä ‑wälɩkʋ.› 'Ia 'taɩn 'lɩ nɩ, 'i 'bʋala ‑mɩ 'töwlö ‑gälɩa nyüüa 'fɩɔa 'klʋɩ.
42014011	'A 'ia ‑gʋ nyɔɔ o nyɔɔ 'jraraa' 'ɔa nyufa nɩ, 'ɔnya 'wʋcierea; ‑bɛ nyɔɔ o nyɔɔ 'ciea' 'ɔa nyufa 'wʋ nɩ, 'ɔnya 'jraraa.»
42014012	Jesu nya ‑gbala nyɔɔlɔ tupoa' 'ɔɔn dɛɛji ‑gʋ: «‑Ama pi nyüüa jijri ‑sopuwlaa, 'aiɛ ‑gbiajrʋ 'lɩ nɩ, ‑nyɩ we ‑na ‑gbötü, ‑na ‑wlajü, ‑na 'wʋwʋnyüü. ‑Nyɩ we diikänyüü. 'Ü ‑pɩ bɩa ‑mɩ we 'üa nia 'taɩn 'lɩ. ‑Ama nʋ 'saa nɩ, 'ünya ‑mɩ wea 'abɩa ‑na 'kpa 'ü 'saa.
42014013	‑Maa ‑ama pi ‑glɩsɩglɩsɩa jijri nɩ, tupo nyüülü 'nyɩa' dɛɛ kä, nyüülü 'nyɩ 'nyɛa', ü kpaa', nyra 'nɔnɔnyüü.
42014014	‑Ama nʋ 'saa, abɩa dɔrʋ 'blaa ‑mɩ, 'be 'ünyɩ dɛɛ ‑a kä 'ümä ‑na 'kpa 'sa. Nyɔsʋa nya ‑mɩ 'iin 'pɛɛa 'taɩn 'lɩ 'klɩgänyüüa 'fɩɔ 'mäa' 'kuaabre sɔ.»
42014015	Nyüülü nyra Jesu tara ɩa' 'wʋ 'nua' 'iin 'wli nɩ, 'üa ‑tɔrʋpɩɔa 'doo nya ‑gbala Jesu: «Dɔrʋ 'blaa ‑mɩ ‑mɔ nyɔɔlɔ nëmäa' Nyɔsʋaa 'kamaplä 'lɩ tara!»
42014016	Jesu nya ‑gbala 'ɔɔn: «Nyɔɔ 'doo pi kä jijri 'kɔkɔmlɛ, 'ɔnya we nyüü 'kɔkɔmlɛ.
42014017	Dɛɛjitaɩn jräa' 'wli nɩ, 'ɔnya blɔ 'ɔa 'jrʋpafɛnyɔɔ nyüülü 'ɔ tupo ɩa' dɛrɩ, ɔ ‑gbala 'üün: ‹'Ba ji! 'Ia 'fɩɔ 'a 'wlara.›
42014018	‑Maa 'üa 'fɩɔ nɩnɩa 'ü ‑jɛmɩ 'ü ‑nëmä ji ‑a ji. ‑Kätɩa nɔlɔ ‑gbala 'jrʋpafɛnyɔɔlɔ ‑maa: ‹'N ‑su putu; 'uu 'n mö 'jäkalɩ. 'N bibie ‑mɩ, cɛrɛ 'mɩ 'iin.›
42014019	‑Moloo ‑nëma: ‹'N ‑su bruu ‑pʋ 'umä 'na putu 'lɩgoglo; 'uu 'n mö 'jä uma 'mrɛɛ. 'N bibie 'ɔɔn, cɛrɛ 'mɩ 'iin.›
42014020	‑Moloo ‑nëmä: ‹'Abɩa 'mɔɔ ‑ka 'ti ɩa', 'ii känyrɩ 'nyɩ 'mrɛɛ ‑a 'mrɛɛ 'mä ji.›
42014021	'Jrʋpafɛnyɔɔlɔ nya 'blöö 'ɔnya 'sa 'ɔa 'kamanyɔɔ ‑gogo. 'Kamanyɔɔlɔ nya ‑tʋ 'crɛ 'ɔnya ‑gbala 'ɔa 'jrʋpafɛnyɔɔ: ‹Mi bätëa 'nyifikpakü mlɩ nyra bätëa 'nyifijie mlɩ; ‑gbala 'pʋablanyüü, 'tokonyüü, 'nɔnɔnyüü nyra kpakpanyüü ü ji.›
42014022	'Jrʋpafɛnyɔɔlɔ nya ‑gbala 'sɔɔwʋ 'ɔa 'kamanyɔɔ 'ɔ ‑nëma: ‹'Kamanyɔɔ, wiili 'daaa' 'i 'a nrörö, ‑maa kʋfa ‑ka bälɩ.›
42014023	'Kamanyɔɔlɔ nya ‑gbala 'ɔɔn: ‹Mi 'klʋɛɛa 'nyifia mlɩ nyra 'pütia 'mäklɩa 'mʋgbɛ, kʋ nyüü 'klɩ 'ümä ji 'na nyuku 'mä 'si.
42014024	'Amɔ 'n ‑gbala: Nyüülü 'n tupo ɩa' ‑bɛ ünyɩa' ji nɩ, 'üa nyɔɔ 'doo ‑nëmä ‑srɩɩ 'na jijrɛ ‑a ji!› »
42014025	Jesu mö ɩ ‑bɛ nyüü 'kɔkɔmlɛ fala 'ɔɔn. 'Ɔnya ‑sie 'üa 'pɛlɩ kälɩ 'ɔnya ‑gbala 'üün:
42014026	«Nyɔɔ ma 'daa nyra 'ɔɔn 'mä 'nyɛ, ‑bɛ ɔma 'nyɩ 'mɩ ‑a ‑wa ɔma 'nyɩ 'ɔa tʋ nyra 'ɔa 'yio 'wʋ ‑a ‑si, ɔma 'nyɩ 'ɔa 'ŋlʋʋ nyra 'ɔa 'jü 'wʋ ‑a ‑si, ɔma 'nyɩ 'ɔa ‑wlajü nyra 'ɔa ‑wlayörü 'wʋ ‑a ‑si, ‑bɛ ɔma 'nyɩ 'mɩ ‑a ‑wa, ɔma 'nyɩ 'ɔa 'mʋgbɛa 'klä 'wʋ ‑a ‑si nɩ, 'ɔnyɩ 'lɩ ‑a bɩa 'ɔmä 'na 'wʋnyɛrɛnyɔɔ bä.
42014027	Nyɔɔlɔ 'nyɩ ‑gbötöa' 'ɔa krʋa 'ɔmä 'mɩ dɛrɩprɛ nɩ, 'ɔnyɩ 'lɩ ‑a bɩa ɔ bä 'na 'wʋnyɛrɛnyɔɔ.
42014028	Nyɔɔ 'plɛɛ bä ‑pɩ 'ana ‑tɔrʋpɩɔ, ɔma nëmä nyuku kpaku 'pa, ɔnyɩ kʋwälɩ ɔnyɩ blɛ 'uun 'ɔmä 'iin 'jä ɔma 'mrɛɛ 'ɔmä 'uun 'wlara le?
42014029	Ɔma 'nyɩ 'saa ‑a nʋ, ‑bɛ ɔma 'sri 'ua ‑toko 'kä, ‑bɛ ɔma ‑kanyɩ 'lɩ ‑a bɩa 'ɔmä 'uun 'wlara nɩ, nyüülü kä 'fɩɔ nëmäa' 'ɔɔn 'jä nɩ, srörö 'ü nëmä 'ɔɔn srörö.
42014030	'Ünya 'daa: ‹Nyuku nyɔɔlɔ kʋa' ‑pɩ 'paa ɩ, ‑maa 'ɔ ‑kanyɩ 'ua 'wlarakʋ mlɩ ‑a bɩa!›
42014031	'Aiɛ, 'kɩɩ 'plɛɛ nyra 'kɩɩ ‑moloo ma nëmä tou ‑fu, ɔnyɩ kʋwälɩ ɔnyɩ bobo ‑kätɩ; nyüüa ‑diiglʋ ‑diigböö (10,000) ma 'mrɛɛ ü du ‑mɔlɔ nyra nyüüa ‑diia ‑glʋɩsɔɔ ‑diipʋ (20,000) 'sɔɔ jöa' le?
42014032	'Ɔma jresaa 'ɔnyɩ 'lɩ ‑a bɩa nɩ, 'ɔnya 'diprö blɔa' 'ɔɔ ‑bɛ 'kɩɩ ‑mɔlɔ 'mä 'wli 'nönrö, ‑bɛ 'wlinönrökʋ 'mä 'üa ‑tɔrʋpɩɔ bä.
42014033	'Asɩ nyɔɔ o nyɔɔ bäa' 'ana ‑tɔrʋpɩɔ ma 'nyɩ diili kä 'fɩɔ 'ɔ 'klaaa' dɛrɩ ‑a sɔ nɩ, 'ɔnyɩ 'lɩ ‑a bɩa ɔ bä 'na 'wʋnyɛrɛnyɔɔ.»
42014034	«Taŋlʋ bä 'mʋfadɛɛ; ‑maa taŋlʋ ma ‑kanyɩ 'ua mɛ ‑a kä, dɛplɛɛ a ‑ka 'mrɛɛ amä ‑plɩɩ nʋ ‑bɛ 'umä 'mɛnɛ le?
42014035	'Unyɩ 'na ‑a 'na ‑tʋtʋa ‑gʋ, 'u ‑nëmä 'nɩmɩ angrɛɛ ‑a bä; ‑fälɩ 'ü be 'uun. Nyɔɔlɔ käa' 'nununyakli ɔ 'nu.»
42015001	Dapookälɩpɛrɛnyüüa 'fɩɔ nyra ‑balʋnyüü ‑mülü jijrö ɩ Jesu ‑gba 'ümä 'ɔɔn 'nyaklipo.
42015002	‑Bɛ Farisinyüü nyra ‑dɔkpɩanyüü ‑ŋuŋlowälɩ 'ü nö: «‑Taa nyɔɔlɔ kʋa' ‑pɩ 'kʋɛɛlɩ ‑balʋnyüü ‑bɛ 'ɔ nyra 'üün tara 'wʋ!»
42015003	'Ia ‑gʋ, 'ɔnya 'pala 'üün tapönänä kʋa' ‑pɩ 'klɩ:
42015004	«'Ana ‑tɔrʋpɩɔa nyɔɔ ma kä ‑bablëëa ‑glʋɩgböö (100), ‑bɛ 'üa ‑tɔrʋpɩɔa 'dee ma 'mɔlɔ nɩ, ‑asɩ 'ɔmä nʋ le? ‑Mää ‑plɩɩ tarafa 'wʋ 'ɔ ‑nëmä ‑glʋɩmlɔɔ ‑bɛ ‑pʋ ‑bɛ ‑uunmlɔɔlë (99) tɩ, ‑bɛ 'ɔ ‑nëmä ɛ 'mɔlɔa' 'batakalɩ mi 'ɔmä 'ɛɛn 'jä? ‑Mää 'sɩ 'ɔ ‑nëmä nʋ?
42015005	'Ɔma 'jä 'ɛmɩ nɩ, dɔrʋ nya 'ɔɔn 'blaa 'kä 'ɔnya 'ɛɛn ‑plɩ ‑gälɩ 'pie.
42015006	'Ɔma 'tɔ ‑gbööli, 'kä 'ɔnya 'ɔa ‑mölöö nyra nyüülü 'ɔ nyra 'üün kɔklɔa' ‑gba we; 'kä 'ɔnya 'üün ‑gbala ‑maa: ‹'Ba ji 'nyraa 'amɩ 'mä dɔrʋ nʋ! 'Nyaa 'na ‑bablɛɛlɛ 'mɔlɔ ɩa' 'jä!›
42015007	'Amɔ 'n ‑gbala, 'asɩ dɔrʋ nëmä bɩa cɛa 'mlɩ 'si 'taɩn 'lɩ ‑balʋnyɔɔ 'doo 'doo 'mäa' 'ɔa ‑balʋ 'klɩ 'nyiere ‑bɛ 'ɔmäa' 'ua ‑gʋ fio. Dɔrʋlʋ nya 'bʋaa ‑gböösa 'kä 'unya 'klɩgänyüüa ‑glʋɩmlɔɔ ‑bɛ ‑pʋ ‑bɛ ‑uunmlɔɔlü (99) 'nyɩa' ‑balʋa 'lɩgälɩtorokʋa ‑gä 'lɩbä.
42015008	«'Aiɛ, 'ŋlʋʋ 'doo ma 'klaa mölii sʋsʋa ‑pʋ kälɩ, ‑bɛ 'dee ma 'mɔlɔ nɩ, ‑mää 'napɛ 'ɔ ‑nëmä ‑gölö ‑bɛ 'ɔ ‑nëmä nyuku ‑wälɩ wɔpɔ, ‑bɛ 'ɔ ‑nëmä plɛblö 'ɔmä 'ɛɛn 'bata 'bata ‑a ji 'ɔmä 'ɛɛn 'jä?
42015009	'Ɔma 'jä 'ɛmɩ nɩ, 'kä 'ɔnya 'ɔa ‑mölöö nyra nyüülü 'ɔ nyra 'üün kɔklɔa' ‑gba we; 'kä 'ɔnya 'üün ‑gbala ‑maa: ‹'Ba ji 'nyraa 'amɔ 'mä dɔrʋ nʋ! 'Nyaa 'na möliiejilɛ 'mɔlɔ ɩa' 'jä!›
42015010	'Amɔ 'n ‑gbala, 'asɩ dɔrʋ nëmä bɩa Nyɔsʋaa 'aanjë 'bla 'taɩn 'lɩ ‑balʋnyɔɔ 'doo 'doo 'mäa' ‑balʋa 'pie ‑bɛ 'ɔmäa' 'uun 'lɩgälɩtoro.»
42015011	'Ɔ ‑nëma 'sɔɔwʋ: «Nyɔɔ 'doo kä kä 'jü 'sɔɔ.
42015012	Blaaadɩɔ nya ‑gbala 'ɔa tʋ: ‹'Na tʋ, ‑nyɩ 'mɩ 'na nä ‑jaaa.› Tʋ nya ‑päälä 'üün 'ɔa käkädii 'lɩ.
42015013	Jrüü 'mä ‑sikalɩ mi nɩ, blaaadɩɔ nya dɔrɔ 'ɔa diia 'fɩɔwʋ, 'ɔnya mi kpaun 'blɩ ‑gälɩ. 'Ɔ mia' 'lɩ nɩ, 'ɔnyɩ 'cɩcagbi ‑a nʋ, 'ɔnya bʋblɔ 'ɔa möliia 'fɩɔ.
42015014	'Ɔ bʋblɔa' 'ia 'fɩɔ nɩ, ‑gbëkananie nya pa 'blɩlɩ kä ‑gälɩ 'ɔ mia', ‑maa 'ɔ ‑kanyɩ dɛɛa 'klaa.
42015015	‑Jää 'ɔɔ mi nyɔɔ 'dooa ‑nyɛɛ. Nyɔɔlɔ nya fa 'ɔɔn 'ɔmä 'ɔa 'bösaru ‑gälɩglaara.
42015016	Tuulu 'ü 'daraa' karubie u kä 'bü mlaa jöa' nɩ, 'üa jijitʋ nya 'bla 'ɔɔn, ‑maa nyɔɔ 'nyɩ 'ɔmɩ 'üün ‑a ‑nyɩ.
42015017	'Ɔnya bobo 'ɔa ‑gbaaa ‑gä, 'ɔ ‑nëma: ‹'Na tʋa 'jrʋpafɛnyüü 'jää jijri 'ü jö 'iin, 'kä 'i ‑jɔjrɔkä, ‑bɛ 'mɔɔlɔ nɩ, ‑gbëka 'blaa 'mɩ!
42015018	'Na tʋa ‑nyɛɛ 'nëmä dɛrɩ 'blöö 'mä 'ɔɔn ‑gbala: 'Na Tʋ, 'n nʋ Nyɔsʋa ‑balʋ ‑gba, 'nyaa nʋ bɩa ‑mɩ ‑balʋ ‑gba.
42015019	'N ‑kanyɩ ‑na 'jʋ 'klɩ ‑a 'wʋ. Dɔrɔ 'mɩ 'wʋ ‑beere ‑na 'jrʋpafɛnyɔɔ.›
42015020	'Ɔnya sɔwʋ, 'ɔnya 'blöö 'ɔa tʋa ‑nyɛɛ dɛrɩ. 'Ɔ ‑ka tʋŋlɔlɩ nyuku dɛrɩ, 'ɔa tʋ nya 'jä 'ɔɔn ‑bɛ 'ɔ jö 'lee; 'ɔa nyatɛrɩ nya ‑si 'ɔɔn 'klɩ, 'ɔnya fɔ, 'ɔnya mi 'ɔɔn ‑gbere dɔrʋsa.
42015021	'Jʋlɔ nya ‑gbala 'ɔɔn: ‹'Na Tʋ, 'n nʋ Nyɔsʋa ‑balʋ ‑gba, 'nyaa nʋ ‑mɩ ‑balʋ ‑gba. 'Nyaa ‑kanyɩ ‑na 'jʋ 'klɩ 'wʋ.›
42015022	‑Maa 'ɔa tʋ nya ‑gbala 'ɔa 'jrʋpafɛnyüü: ‹'Ba 'sosowʋ 'ba ja 'kotulu 'naa' u ‑sia' 'ia 'fɩɔwʋ, 'kä 'a 'sroo 'ɔmɩ 'uun. 'Ba 'pa 'ɔa wli 'lɩ ‑kpatrawee, 'kä 'a pla 'ɔa bökli 'lɩ 'sii!
42015023	'Kä 'a 'kplaa bruujʋlɔ nɔa', 'kä 'a 'böö 'ɔɔn ‑plɛlɩ amä dɛɛji, amä 'bri!
42015024	'Na 'jʋlɔ kʋa' ‑pɩ jä ɩ, ‑maa 'ɔ 'a 'wʋsɔ; 'nyaa 'na 'jʋlɔ 'mɔlɔ ɩa' 'jä!› 'Ünya cɛtɛ ‑glɩsɩglɩsɩ.
42015025	«Kpaköa nɔ bä ɩ 'klʋɛɛ ‑bɛ 'i nrörö. 'Ɔ jijröa' ‑gbööö ‑gba nɩ, 'ɔ 'nöö bibridii nyra yɛyɛnyüüa wii 'wli.
42015026	'Ɔnya we 'jrʋpafɛnyɔɔ 'doo, 'ɔnya 'bete 'ɔɔn wiili bäa' ‑gbööli.
42015027	'Ɔnya ‑gbala 'ɔɔn: ‹‑Na ‑wlajʋ ji, ‑na tʋ nya 'bla nɔnɔbruujʋ, 'be 'ɔ 'a 'ɔa 'jʋ 'jä, 'ɔa fugba 'na.›
42015028	'Jʋlɔ nya ‑tʋ 'crɛ, 'ɔ nɩnɩa 'ɔ ‑nëmä nyukua ‑wälɩ ‑a pa. 'Ia ‑gʋ 'ɔa tʋ nya 'cie ‑bɛ 'ɔ bibie 'ɔɔn.
42015029	'Ɔnya ‑gbala 'ɔa tʋ ‑maa: ‹'N ‑fɛa' ‑na 'jrʋpa 'ia ‑sɩ ‑srüplɛɛ le, ‑kaapɩɔ 'mɩ wii ‑a ‑gbala ‑bɛ 'mä 'daa 'n blara. ‑Kaapɩɔ 'mɩ wluua jɔ ‑a ‑nyɩ 'nyraa 'na ‑mölöö 'mä ‑glɩsɩglɩsɩ 'jä.
42015030	‑Maa ‑na 'jʋlɔ kʋa' ‑pɩ, ɔ bʋblɔa' ‑na 'bɩɔa 'fɩɔ 'tutuŋlëgë ‑gälɩ nɩ, 'ɔ jia' nɩ, 'ɔa ‑gʋ ‑blaaa' nɔnɔbree!›
42015031	'Ɔa tʋ nya ‑gbala 'ɔɔn: ‹'Na 'jʋ, ‑mɔlɔ nɩ, 'nyraa ‑mɩ bä ‑plɩɩa 'doo, ‑bɛ diili kä 'fɩɔ 'n käa' nɩ, ‑mɔ kä 'imɩ.
42015032	‑Maa a kä amä ‑glɩsɩglɩsɩ nʋ, amä 'bri; ‑na ‑wlajʋ 'a ɩ jä, ‑maa 'ɔ 'a 'wʋsɔ. 'Ɔ 'mɔlɔ ɩ, ‑maa 'ɔ 'a 'järä.› »
42016001	Jesu nya ‑gbala 'sɔɔwʋ 'ɔa 'wʋnyɛrɛnyüü ‑maa: «Nyɔɔ 'doo ji kä 'bɩɔ. 'Ɔ kä kä nyɔɔ 'doo 'ɔɔ kälä 'ɔa möliia wii ‑gba. 'Ünya ‑gbala 'ɔɔn ‑maa 'ɔa 'bɩɔ 'ɔa 'jrʋpafɛnyɔɔ bʋblɔ.
42016002	'Ɔnya we 'ɔɔn 'ɔnya ‑gbala 'ɔɔn: ‹Wii 'plɛɛ ‑nö i 'n 'nööwli le? Ja ‑na möliia ‑pɔɔkɩ, 'be ‑mää ‑mɔ ‑ka ‑nëmä 'ia wiigba kälä.›
42016003	Nyɔɔlɔ nya bobo bobo 'ɔ ‑nëma: ‹'Na 'kamanyɔɔ 'baa 'mɩ diia 'fɩɔ kälɩ. ‑Asɩ 'nyaa nʋ le? 'Nyɩ 'klü ‑a kä 'mä pla, 'i kä bɩa 'mɩ 'nyüsü 'wʋ 'mä ‑sɛ.
42016004	'Na 'kamanyɔɔ ma prɛ 'mɩ, 'n jre 'sɩrɩ 'nëmäa' nʋ ‑bɛ nyüü ‑mölöö 'mäa' 'mɩ 'wʋdɔrɔ.›
42016005	'Ɔnya we nyüülü kä 'fɩɔ 'klaaa' 'ɔa 'kamanyɔɔa 'kpa. 'Ɔnya 'bete ‑kätɩa nɔ: ‹'Na 'kamanyɔɔa 'kpalä ‑klaaa' ‑srüplɛɛ 'ä bä le?›
42016006	'Ɔ ‑nëma: ‹'Kpɩa ‑puukpalëa ‑glʋɩgböö (100).› 'Ɔnya ‑gbala nyɔɔlɔ 'klaaa' 'ɔa 'kpa ‑maa: ‹'Kʋwälɩ, dɔrʋ ‑pɔɔkʋ 'wʋ ‑jɩjra ‑glʋɩsɔɔ ‑bɛ ‑pʋ (50).›
42016007	'Ɔnya 'bete ‑moloo: ‹'Ɔa ‑srüplɛɛ 'klaaa le?› 'Ɔ ‑nëma: ‹‑Bleeea 'tenua ‑glʋɩgböö (100).› 'Ɔnya ‑gbala ‑mɔlɔ: ‹Dɔrɔ ‑na nu ‑pɔɔkʋ 'wʋ, ‑jɩjra ‑glʋɩmlɔɔ (80).›
42016008	'Bɩɔjinyɔɔlɔ nya 'kɔlɔ bʋbɔ 'jrʋpafɛnyɔɔlɔ 'ɔa 'lɩgaglakʋa ‑gʋ. Nyüülü bäa' 'plälä kʋa' ‑pɩa nyüü nɩ, 'ü ‑glalɩ 'üa ‑tɔrʋpɩɔ, 'ünya ‑si 'napɛa nyüü 'wʋ.
42016009	‑Bɛ 'mɔɔlɔ nɩ, 'n ‑gbala 'amɩ: 'ba nʋ 'ana ‑tʋtʋ ‑gälɩa 'bɩɔ 'amä ‑gbötüdɛɛ nʋ. 'Ama nʋ 'saa nɩ, 'taɩn 'lɩ 'bɩɔ ‑ka ‑nëmäa' 'lɩbä nɩ, 'ünya 'amɩ 'lɩkʋɛɛa nyëkalë bäa' cɛ 'lɩa 'mlɩ.
42016010	«Nyɔɔlɔ ‑trääräa' 'lɩ diijie nɩ, 'ɔnya bɩa 'lɩ dii kpakü ‑trääräa. ‑Bɛ nyɔɔlɔ 'nyɩa' 'klɩgä diijiea 'mlɩ nɩ, 'ɔ ‑nëmä 'klɩ ‑a ‑gä dii kpaküa 'mli.
42016011	‑Bɛ 'ama 'nyɩ ‑träärälɩ 'bɩɔlʋ bäa' ‑pɩ ‑tʋtʋ ‑gälɩ ‑a nɩ, nyɔɔ 'plɛɛ 'mä 'amɩ 'mʋfa 'bɩɔ ‑nyɩ le?
42016012	‑Bɛ 'ama 'nyɩ ‑träärälɩ nyɔɔ ‑molooa dɛɛ ‑a nɩ, nyɔɔ 'plɛɛ 'mä 'amɩ dɛɛlɛ bäa' 'ana nɛ ‑nyɩ le?
42016013	‑Geei 'nyɩ 'lɩ ‑a bä 'ɔmä 'kamanyüü 'sɔɔa 'jrʋpa 'wʋfɛrɛ. 'Ɔnya 'doo 'nyüamlɩjraraa 'kä 'ɔnya ‑mɔlɔ ‑wa. 'Aiɛ 'ɔnya 'lɩ 'doo ‑trääräa ‑gböösa, 'kä 'ɔnya ‑mɔlɔ sawʋ 'pa. 'Anyɩ 'lɩ ‑a bɩa 'amä Nyɔsʋaa 'jrʋpa nyra möliia 'jrʋpa 'wʋ ‑fɛrɛ.»
42016014	‑Bɛ Farisinyüü po wiili kä 'fɩɔ Jesu 'paaa' 'nyakli, ‑bɛ 'ü srörö 'ɔɔn, 'be 'ü ‑wa mölii.
42016015	'Ɔnya ‑gbala 'üün: «'A nö dii ‑beere 'sɩrɩ 'a bäa' 'cɩcanyüü, ‑maa Nyɔsʋa jre 'ana polu. Dɛɛlɛ nyüü 'daraa' dɛɛ nɩ, 'ɛ bä cacɩ Nyɔsʋaa 'klʋɩ ‑gälɩ.
42016016	Sɔrɔ ‑Dɔ nyra nyɔsʋaamlɩpalanyüüa 'taɩn 'lɩ, ‑a ‑tɔɔ Jaan Batiisëa 'taɩn 'lɩ nɩ, 'Mʋfagogolä 'paaa' Nyɔsʋaa 'kamapläa ‑gä ‑ka 'sara. ‑Moloo ma bälɩ nɩ, 'klü 'ɔ 'paalɩ 'ɔmä 'lɩ pa.
42016017	Cɛ nyra ‑tʋtʋa sakakʋ ‑nëmä 'lɩ ‑a kla 'i ‑nëmä ‑dɔpɔɔkʋa 'mlɩa 'jrii jɔa sakakʋ 'wʋ ‑a ‑si.
42016018	Nyɔɔ o nyɔɔ prɛa' 'ɔa 'ŋlʋʋ ‑bɛ ɔ 'paaa' 'tä ɔ käa' 'ŋlʋʋ ‑moloo nɩ, bätësa 'ɔ 'paa. ‑Mɔlɔ käa' bɩa 'ŋlʋʋlɔ 'ɔa dʋɔ prɛa' nɩ, bätësa 'ɔ 'paa bɩa.»
42016019	«Nyɔɔ 'doo bä kä 'lɩ, 'ɔ ji 'bɩɔ. 'Kotili kä 'peru 'bʋaa' 'ii 'ɔ 'sroo, ‑bɛ 'ɔ kʋ 'bɩɔ 'lɩ ‑srɩ o ‑srɩ.
42016020	'Ɔa ‑gböööa palafawʋa 'pʋablanyɔɔ 'doo ma 'pie, 'ɔɔ 'ü 'dara Lasaa. 'Ɔa fugba 'fɩɔ 'si ‑fë 'klɩ.
42016021	'Bɩɔjinyɔɔ ma jidɛɛ, jijri jie 'doorodoolü böblöa' nɩ, 'ii 'ɔ 'bata 'ɔmä dɛɛji, ‑bɛ ‑fä bɛ 'ɔa ‑gbaa ‑fë.
42016022	'Taɩn 'doo 'lɩ nɩ, 'pʋablanyɔɔlɔ nya jä, 'aanjë nya fa 'ɔa ‑susu Abraamëa ‑gba. 'Bɩɔjinyɔɔlɔ nya jä bɩa, 'ünya ‑tʋ 'ɔɔn.
42016023	'Kuaabre 'lee nɩ, 'ɔ 'jää ‑sʋɩ ‑gböösa. 'Ɔmä 'wli 'wʋdɔrɔkalɩ mi nɩ, 'ɔ 'jää Abraamë 'wʋ 'lee, ‑bɛ Lasaa bä 'ɔa ‑gba.
42016024	'Ɔnya we 'ɔɔn: ‹'Na tʋ Abraamë, 'jä 'na nyatɛrɩ. Blɔ Lasaa ɔ 'ku 'ɔa wli 'nɩ dɛrɩ ɔ ji ɔ 'cɛɛ 'na mɛa fɔfɔkʋ 'wʋ. ‑Maa ‑sʋɩ 'n 'jää ‑taa kapulua 'mlɩ!›
42016025	Abraamë ‑nëma: ‹'Na 'jʋ, ‑nyɩ ‑trɔ 'sɩrɩ ma käa' 'mʋfadii, 'taɩn 'lɩ ‑ma bäa' 'plä 'wʋ, ‑bɛ Lasaa 'jäa' bʋbɔdii. ‑Maa 'saarɩa ‑srɩlɩ nɩ, 'ɔɔ dɔrʋ 'blaa, ‑bɛ ‑mɔlɔ nɩ, ‑bä ‑sʋɩ 'lɩ.
42016026	‑Bɛ 'sɔɔwʋ nɩ, 'bütügba kpakö bä ana ‑tɔrʋpɩɔ, 'kä nyüülü 'bataa' 'ümäa' ‑tɛ sɔ 'ümäa' 'ana ‑nyɛɛ 'prɛrɛ nɩ, 'ü ‑pɩ 'pɩ; 'aiɛ 'ü bäa' 'ana ‑nyɛɛ ‑pɩ ‑tɛklɩ ji.›
42016027	'Iibäa' 'bɩɔjinyɔɔ nɩ: ‹Ima bäsaa nɩ, 'na tʋ 'n bibie ‑mɩ, blɔ Lasaa 'na tʋa ‑gbööli,
42016028	'be 'na ‑wlajü ‑gböö bälɩ. Ɔ mi ɔ ‑gbala 'üün dotro, 'üa 'mʋgbɛ ‑pɩ ‑tɛ ‑sʋɩa 'mlɩ ji.›
42016029	Abraamë nya ‑gbala 'ɔɔn: ‹Moisë nyra nyɔsʋaamlɩpalanyüüa ‑pɔɔkɩ bälɩ 'lee 'imä 'üün ‑gbala; ü po 'üün 'nyakli!›
42016030	‑Maa 'ɔ ‑nëma: ‹'Woo, 'na Tʋ Abraamë, nyɔɔ ma sɔ jäjänyüüa ‑tɔrʋpɩɔ ‑bɛ ɔma mi 'üün ‑gbala nɩ, 'ünya 'üa ‑balʋa ‑gʋ fioa!›
42016031	Abraamë nya ‑gbala 'ɔɔn: ‹'Üma 'nyɩ po Moisë nyra nyɔsʋaamlɩpalanyüü 'nyakli ‑a nɩ, ‑bakää nyɔɔ 'nyɩ sɔ jäjänyüüa ‑tɔrʋpɩɔ, 'ü ‑nëmä 'cici ‑a 'cici.› »
42017001	Jesu nya ‑gbala 'ɔa 'wʋnyɛrɛnyüü: «Wii nya 'nyrɩkäa 'kä nyüü nya böblö 'plɔʋplɔʋ. ‑Maa busukʋ jrä nyɔɔlɔ 'i jaraa' kälɩ ‑gälɩ!
42017002	'I ‑siwʋ ɔ kpasra 'ɔa ‑plɩ 'lɩ diisrorotäkä ‑susugbee, 'kä 'ü be 'ɔɔn 'taniea 'mlɩ, 'kä 'ɔmä 'ia 'jülüa ‑tɔrʋpɩɔa 'doo ‑balʋ 'lɩ 'tutro.
42017003	'Ii känyrɩ 'ba ‑tre 'ana nyüfë! ‑Bɛ ‑na ‑wlajʋ ma nʋ ‑mɩ ‑balʋ ‑gba nɩ, ‑gbala 'ɔmɩ 'iin. 'Ɔma 'pie 'ɔa ‑balʋ nɩ, cere 'ɔmɩ 'uun.
42017004	‑Bɛ 'ɔma nʋ ‑mɩ ‑balʋ ‑gba 'wʋ ‑uunsɔɔ 'wʋ ‑srɩa 'mlɩ, ‑bɛ ‑srɩ 'doolʋa 'mlɩ ɔma ji ‑na ‑nyɛɛ 'wʋ ‑uunsɔɔ 'wʋ ‑bɛ 'ɔma 'daa: ‹'Na nyɔɔ wiili 'n nʋa' 'inyɩ 'na ‑a 'na› ‑kä ‑mä 'ɔmɩ 'iin cere.»
42017005	Apotrë nya ‑gbala 'Pläkänyɔɔ: «'Papla ana nyɔsʋaplɛtorokʋ ‑gälɩ!»
42017006	'Ɔ ‑nëma: «'Ama kä nyɔsʋaplɛ, ɛma bä dɩjɔ ‑beere mutarëdëeji nɩ, 'anya 'mrɛɛa 'kä 'anya ‑taa tuu kpakulu kʋa' ‑pɩ ‑gbala u sɔ ‑fli, u mi u blö 'tanie 'lɩ! 'Kä 'unya 'lɩ 'amɩ ‑träärä.
42017007	«Ü 'daa ‑plɩɩ, 'ana ‑tɔrʋpɩɔa nyɔɔ kä ‑geei, 'ɔ do putu 'aiɛ 'ɔ ‑glara ‑bablëë ‑gba. 'Ɔma sɔ 'klʋɛɛ ɔma ji 'kä 'ɔa 'kamanyɔɔ nya 'ɔɔn ‑gbala: ‹Ji dotro ‑mä dɛɛji?›
42017008	‑Mää ‑gbala 'ɔ ‑nëmä ‑geeilɛ ‑gbala ‑maa: ‹'Cici ‑na 'sosroodii, 'kä pie 'na jijrɛ, 'kä ‑nyɛɛ 'mɩ 'na ni. Ama bɩara 'lɩ ‑bɛ ama bɩa 'mamlakʋ nɩ, ‑bɛ ‑mä dɛɛji ‑mä 'mla?›
42017009	Wiili 'ü 'daaa' ɔ nʋa', ibäa' 'ɔa 'jrʋpa nɩ, 'ia ‑gʋ 'ɔmä ‑geeilɛ 'trɛɛ? ‑Mää 'sɩ 'inyɩ bä?
42017010	'Asɩ 'a bä bɩa. 'Ama nʋ wiili kä 'fɩɔ Nyɔsʋa 'daaa' 'ba nʋ nɩ, 'ba 'daa: ‹‑Goou a bä; wiili a käa' amäa' nʋ nɩ, 'ii a nʋ.› »
42017011	Jesu möa' Jerusalɛɛmëa 'pɛlɩ nɩ, Samarii nyra Galileea ‑tɔrʋpɩɔ 'ɔ ‑srörö.
42017012	Bätä 'dööa 'mlɩ 'ɔ 'jraa ɩ, 'jrʋklanyüü ‑pʋ nya 'jrara 'ɔɔn 'klɩ. 'Ünya 'nyüglö tʋŋlɔ ‑pɩɔ.
42017013	'Ünya dɔrɔ wii 'wʋ ‑gböösa, ‑bɛ 'ü 'paa wii: «Jesu, 'Kamanyɔɔ, 'jä ana nyatɛrɩ!»
42017014	'Ɔ 'jäa' 'üün nɩ, 'ɔ ‑nëma: «'Ba mi 'amä 'ana nyüfë ‑gbɔsapɛrɩnyüü 'klɩsrara.» Mö 'ü mö ɩ, 'ünya 'plɔrɔ 'nyʋfɔ mlɩ.
42017015	'Üa ‑tɔrʋpɩɔa 'doo jrea' 'saa 'ɔ 'a 'pʋ nɩ, dɛrɩ 'ɔ 'blöö ‑bɛ 'ɔ ‑gbolomlɩ 'ɔ 'bʋala Nyɔsʋaa 'nyrɩ.
42017016	'Ɔnya blö Jesua bei 'wʋ, 'ɔa 'klʋɩ tɛ ‑tʋtʋ 'wʋ, ‑bɛ 'ɔ 'trɛɛ 'ɔɔn. ‑Bɛ 'ɔɔlɔ nɩ, Samariinyɔɔ 'ɔ bä.
42017017	Jesu ‑nëma: «'Üa nyüü ‑pʋlü 'nyɩ 'pʋ ‑a 'pʋ? ‑Bɛ ‑a 'plɛɛ ‑uunmlɔɔ ‑mülü bä le?
42017018	‑Bɛ dɛplɛɛ kä ‑gʋ 'ɔɔlɔ bäa' 'üa ‑tɔrʋpɩɔa nyɔtugbanyɔɔ nɩ, 'ɔɔ 'blöö ɔ ji Nyɔsʋa 'trɛɛ le?»
42017019	'Ɔnya ‑gbala nyɔɔlɔ: «Sɔwʋ ‑mä mi; ‑na nyɔsʋaplɛtorokʋ 'a ‑mɩ 'pʋɔ.»
42017020	Jrüü 'doo 'lɩ nɩ, Farisinyüü 'betre Jesu Nyɔsʋaa 'kamapläa jijitaɩn a wii 'lɩ. 'Ɔnya ‑gbala 'üün: «‑Mää 'sɩrɩ 'a 'jääa' dii 'wʋ nɩ, ‑mää 'sɩ Nyɔsʋaa 'kamaplä ‑nëmä ji.
42017021	'Ü ‑nëmä 'daa: ‹‑Jää ‑tɛ 'ä bä› 'aiɛ: ‹‑Jää ‑nyɛɛ 'ä bä!› 'Ba jresaa Nyɔsʋaa 'kamaplä bä 'ana ‑tɔrʋpɩɔ.»
42017022	'Ɔnya ‑gbala 'ɔa 'wʋnyɛrɛnyüü: «'Taɩn nya ‑srɩɩ 'lɩjräa 'kä 'anya Nyɔɔa 'Jʋa 'jäjäkʋ 'bata jrüü 'doo 'doo, ‑maa 'a ‑nëmä 'ɔɔn 'jä ‑a 'jä.
42017023	'Ünya 'daa: ‹‑Jää ‑tɛ 'ɔ bä› 'aiɛ: ‹‑Jää ‑nyɛɛ 'ɔ bä!› ‑Maa 'anyɩ mi 'lɩ, 'anyɩ prɛ 'üün dɛrɩ!
42017024	'Be 'sɩrɩ ‑mamɛɛa 'bɩbɩ sɔa' cɛa 'pɛ ‑mɩdee ‑gälɩ ‑bɛ 'ɛ 'cerea' 'pɛ ‑mɩdee ‑gälɩ nɩ, 'asɩ Nyɔɔa 'Jʋa 'taɩn 'mä bɩa bä.
42017025	‑Maa 'ɔnya ‑kätɩ ‑sʋɛ kpaki 'jäa, 'kä ‑taa nyüüglügbölä kʋa' nya 'ɔɔn jrara.
42017026	«'Sɩrɩ wii ‑si käa' Noea 'taɩn 'lɩ nɩ, 'asɩ Nyɔɔa 'Jʋa jijijrüü 'mä bɩa bä.
42017027	Nyüü ma jödɛɛ ‑bɛ 'ü ma 'mlaa 'nʋ, 'ü ma 'tie ‑bɛ 'ü ma 'tie 'üa 'ŋlëkayörü. 'Asɩ 'ü kä kä, Noe nya 'jra kä 'mɩɩlɛa 'mlɩ. 'Nɩ nya ji 'ia 'fɩɔ ‑gblooo.
42017028	'A dɛɛ 'dee Lɔɔtëa 'taɩn 'lɩ: nyüü ma jödɛɛ ‑bɛ 'ü ma 'mlaa 'nʋ, 'ü ma ‑suuö dii, 'kä 'ü ma 'paa dii 'peru, 'ü ma pla ‑bɛ 'ü ma 'paa nyëka.
42017029	‑Maa ‑srɩlɩ kä 'mlɩ Lɔɔtë 'ciea' Sodɔɔmëbätä nɩ, kapu nyra 'täkäkapu sɔsɔ cɛlɩ ‑beere 'nʋŋlʋ 'unya ‑gblooo 'ia 'fɩɔ.
42017030	'Asɩ 'imä bɩa bä ‑srɩlɩ kä 'mlɩ Nyɔɔa 'Jʋ 'mäa' 'ɔa nyufa srara.
42017031	«'Ia jrüülüa 'mlɩ nɩ, nyɔɔ ma bä ɩ 'ɔa nyuku ‑gälɩ nɩ, 'ɔnyɩ 'cie 'ɔnyɩ ji nyüköli 'ɔa ‑pöötia 'klɛɛ. ‑Mɔlɔ nëmäa' 'klʋɛɛ bä, 'ɔnyɩ 'blöö 'ɔnyɩ ji dɛɛa 'klɛɛ.
42017032	'Ba 'pa Lɔɔtëa 'ŋlʋʋa ‑gä plɛ.
42017033	Nyɔɔ o nyɔɔ 'bataa' 'ɔa 'kläa ‑wälɩtʋtʋkʋ nɩ, 'ɔnya 'ään 'mɔlɔa. ‑Maa nyɔɔ o nyɔɔ 'mɔlɔa' 'ɔa 'klä, 'ɔnya 'ɔa 'klä ‑wälɩtʋa.
42017034	«'Amɔ 'n ‑gbala: 'ia ‑gbialäa 'mlɩ nɩ, nyüü 'sɔɔ nya ‑bɛrɛ 'dee 'wʋ 'pia', 'doo nya falaa, 'kä 'doo nya tɩɔ.
42017035	'Ŋlëgë 'sɔɔ nya dii 'wʋbrerea; 'doo nya falaa, 'kä 'doo nya tɩɔ.
42017036	Nyüü 'sɔɔ nya putu 'doo 'lɩbäa; 'doo nya falaa, 'kä 'doo nya tɩɔ.»
42017037	'Ünya 'bete 'ɔmɩ: «'Pläkänyɔɔ, ‑a 'plɛɛ 'imä nrörö le?» 'Ɔnya ‑gbala 'üün ‑maa: «‑Plɩɩlɩ jäjädɛɛ bäa' nɩ, 'ii ‑kɔkëpanë 'mä trara.»
42018001	Jesu nya 'pala 'üün tapönänä 'klɩ ‑bɛ 'ɔ srara 'üün 'sɩrɩ 'ü käa' 'ümäa' nyɔsʋabibie 'plɔʋplɔʋ, 'üa 'klü 'nyɩ jä 'lɩ.
42018002	'Ɔ ‑gbala 'üün ‑maa: «‑Gätʋnyɔɔ 'doo bä kä bätä 'dööa 'mlɩ. 'Ɔa ‑gbʋʋ 'nyɩ Nyɔsʋa ‑gba ‑a bä; ‑bɛ 'ɔ ma 'nyɩ ‑träärälɩ nyɔɔ ‑a.
42018003	'Kusroŋlʋʋ 'doo bä kä bätäläa 'mlɩ; 'ɔ mö 'plɔʋplɔʋ nyɔɔlɔa ‑nyɛɛ 'kä 'ɔ ‑gbala 'ɔɔn ‑maa: ‹Ji 'mɩ ‑gba ‑a kä 'na ‑gä 'na 'nyiöamlɩjranyɔɔ ‑gä ‑gälɩ!›
42018004	Blaraa 'doo nyɔɔlɔ blara 'i mi mi 'ɔa 'mʋgbɛ ‑nëma: ‹‑Bakää 'na ‑gbʋʋ 'nyɩ Nyɔsʋa ‑gba ‑a bä, ‑bɛ 'nyɩ ‑träärälɩ nyüü nɩ,
42018005	'kusroŋlʋʋlɔ kʋa' ‑pɩ sɩara 'mɩ 'dɔ! 'Ia ‑gʋ 'nyaa 'ɔɔn ‑gbajia 'ɔmä 'ɔa ‑gä kä. ‑Maa ama 'nyɩ 'saa ‑a nʋ, 'ɔnya 'mɩ sɩaraa ‑gböösa!› »
42018006	'Pläkänyɔɔ ‑nëma 'sɔɔwʋ: «'Ba 'nu wiili bʋbɔ ‑gätʋnyɔɔlɔ ‑gbaa' 'wli 'cɩcasa!
42018007	‑Bɛ Nyɔsʋa le? 'Ɔa 'jülü 'ɔ 'baa' 'lɩ ü wea' ‑srɩ ‑bɛ ‑gbia 'sɔ nɩ, 'ɔ ‑nëmä 'üün 'üa ‑gä ‑a ‑nyɩ? 'Ɔnya dɛrɩ ‑wlɛa 'ɔmä 'üün ‑gbaji?
42018008	'Amɔ 'n ‑gbala: 'ɔnya 'üa 'wli 'lɩa ‑gbi 'baa sɔsɔ. ‑Maa 'taɩn 'lɩ Nyɔɔa 'Jʋ 'mäa' ‑tɛ ‑tʋtʋ ‑gälɩ dɛrɩblöö nɩ, 'kä 'ɔnya 'lɩ nyɔsʋaplɛkänyüü jrä?»
42018009	'Ɔnya 'pa tapönänä ‑mölöö 'ɔnya ‑gbala nyüülü jrea' 'saa 'ü ‑gäklɩ 'ünya ‑si 'üa ‑mölöö 'wʋ, i kä ‑gʋ 'ünyɩ 'daraa' 'üün nyüü:
42018010	«Nyüü 'sɔɔ 'jra 'ünya mi Nyɔsʋaanyuku kpaku ‑wälɩ Nyɔsʋa bibrie. 'Doo bä Farisinyɔɔ, 'sɔɔa nʋ bä dapookälɩpɛrɛnyɔɔ.
42018011	Farisinyɔɔlɔ nya 'nyüglö ‑bɛ 'ɔ bibrie Nyɔsʋa 'ɔa plɛklɩ 'ɔ ‑nëma: ‹Nyɔsʋa, 'n 'trɛɛ ‑mɩ 'sɩrɩ 'nyɩa' nyüü ‑mölöö, ü 'jiea', ünyɩa' 'klɩgä, ü 'paaa' bätësa ‑a 'sa bä. 'N 'trɛɛ ‑mɩ ‑gböösa 'sɩrɩ 'nyɩa' ‑taa dapookälɩpɛrɛnyɔɔlɔa 'sa bä.
42018012	'Sɔrɛa 'mlɩ, 'n pa su 'wʋ 'sɔɔwʋ, 'kä 'n 'pɛɛ diili kä 'fɩɔ 'n 'jääa', 'ia ‑pʋa ni.›
42018013	Dapookälɩpɛrɛnyɔɔlɔ nɩ, 'ɔnya bereklɩ. 'Ɔnyɩ cɛa 'klɩ tɛtɛkʋ ‑a 'bata 'nɩmɩ, 'ɔa ‑tɔklʋ 'ɔ bɔtɔ ‑bɛ 'ɔ nö: ‹Nyɔsʋa, 'jä 'na nyatɛrɩ! ‑Balʋnyɔɔ 'n bä!› »
42018014	'Amɔ 'n ‑gbala: «‑Taa nyɔɔlɔ nɩ, 'ɔɔ ‑gäklɩ Nyɔsʋaa 'klʋɩ ‑gälɩ 'ɔnya mi ‑gbööli, ‑mää ‑mɔlɔ ‑a; 'be nyɔɔ o nyɔɔ 'jraraa' 'ɔa nyufa 'ɔnya 'wʋcierea, ‑maa nyɔɔlɔ 'ciea' 'ɔa nyufa 'wʋ 'ɔnya 'jraraa.»
42018015	Nyüü nya ja 'üa 'jüjie 'ɔa ‑nyɛɛ 'ɔmä 'üün klʋgbë ‑gälɩ 'pie. ‑Maa 'ɔa 'wʋnyɛrɛnyüü 'jäa' 'iin nɩ, 'ünya 'daa 'üün.
42018016	‑Maa Jesu nya we 'jüjielü, 'ɔnya ‑gbala 'wʋnyɛrɛnyüülü: «'Ba 'cɛrɛ 'jü ‑wälɩ ü jijrö 'mɩ ‑gba, 'anyɩ kaka 'üün 'klɩ; 'be nyüülü bäa' 'üa 'saa, 'a 'üü kä Nyɔsʋaa 'kamaplä.
42018017	'Cɩcasa 'n ‑gbala 'amɩ, nyɔɔ o nyɔɔ ‑nëmäa' 'jüjiea 'saa Nyɔsʋaa 'kamaplä ‑a 'kʋɛɛ nɩ, 'ɔ ‑nëmä ‑srɩɩ 'äa 'mlɩ ‑a 'jra.»
42018018	Juifëa 'kamanyɔɔ 'doo nya 'bete Jesu: «'Cɩca 'kpɩkpɩanyɔɔ, ‑asɩ 'nyaa nʋ ‑bɛ 'nyaa 'klälä 'nyɩa' blöröfa kä 'jä le?»
42018019	'Iibäa' 'ɔɔn nɩ: «'Cɩcanyɔɔlɔ ‑daaraa' 'mɩ nɩ, ‑jre 'ia ‑gba? Nyɔsʋaa 'doo 'ɔɔ bä 'cɩcanyɔɔ!
42018020	‑Jre ‑dɔlʋ 'daaa': ‹‑Nyɩ 'pa bätësa; ‑nyɩ 'bla nyɔɔ; ‑nyɩ 'jie; ‑nyɩ ‑tʋ nyɔɔ ‑gbagblɛ ‑gälɩ; ‑träärälɩ ‑na tʋ nyra ‑na 'yio.› »
42018021	'Iibäa' nyɔɔlɔ nɩ: «I kä 'fɩɔ ‑daaa', 'n ‑träärälɩ 'iin kolo 'na nyɔkɔdɛɛ 'lɩ 'kä.»
42018022	'Ɔ 'wlaraa' Jesu nya ‑gbala 'ɔɔn: «Dɛɛ 'dee ‑ka tɩɔ 'lɩ ‑mɩ: mi, 'pa diili kä 'fɩɔ ‑klaaa' 'peru, ‑nyɩ 'iin 'pʋablanyüü, ‑bɛ ‑mä 'bɩɔ cɛlɩ kälä, 'kä ‑jö ‑bɛ 'nyraa ‑mɔ 'mä 'nyɛ.»
42018023	‑Maa 'ɔ 'nua' wiili Jesu 'paa' 'wli nɩ, 'i pala 'ɔɔn sɩɔ, 'be 'ɔ ji 'bɩɔ ‑gböösa.
42018024	Jesu jrea' 'saa nyɔɔlɔ 'kpɔɔ ‑gböösa nɩ, 'ɔ ‑nëma: «'Inya 'lɩklaa 'kä 'bɩɔjinyüü 'mä Nyɔsʋaa 'kamapläa 'mlɩ pa!
42018025	'I klalɩ 'kä Samoo 'mä 'kʋɛɛa ‑flääa 'mlɩ ‑srörö, ‑maa 'bɩɔjinyɔɔa ni nya 'wʋsia ɔma nëmä Nyɔsʋaa 'kamapläa 'mlɩ pa.»
42018026	Nyüülü po ɩa' 'ɔɔn 'nyakli nya 'bete 'ɔɔn: «‑Mɔ 'plɛɛ nya ɔ 'lɩmlɩwʋ le?»
42018027	'Ɔ ‑nëma: «'Inyɩ nʋnʋsa ‑a bä nyɔɔa ‑nyɛɛ, ‑maa Nyɔsʋaa ‑nyɛɛ diia 'fɩɔ bä nʋnʋsa.»
42018028	'Iibäa' Piɛɛrë nɩ: «Tɛ 'lɩ, ‑na ‑gʋ a ‑gba ‑nyɛɛ ana dii 'kä, ‑bɛ a nyra ‑mɔ 'mä 'nyɛ.»
42018029	'Ɔnya ‑gbala 'üün: «'Cɩcasa 'n ‑gbala 'amɩ: nyɔɔ ma ‑gbaa ‑nyɛɛ 'ɔa nyuku 'kä, 'aiɛ 'ɔa 'ŋlʋʋ, 'ɔa ‑wlajü, 'ɔa tʋɩɩ, 'ɔa 'jü, 'kä Nyɔsʋaa 'kamapläa ‑gʋ,
42018030	i 'ɔ nëmäa' 'jä nya 'wʋsia ‑taa 'taɩn 'lɩ a kʋa' ‑plɩɩ ‑gälɩ 'ia 'mlɩ, 'kä 'ɔnya 'klälä 'nyɩa' blöröfa kä 'jä ‑srɩɩ ‑mɩlɩ bäa' dɛrɩ 'ia 'mlɩ.»
42018031	Jesu nya were 'ɔa 'wʋnyɛrɛnyüü ‑pʋ nyüü 'sɔɔ ‑gasë ‑gba, 'ɔnya ‑gbala 'üün ‑maa: «‑Jää Jerusalɛɛmë a 'jraa, ‑bɛ wiili kä 'fɩɔ nyɔsʋaamlɩpalanyüü ‑jɩjraa' Nyɔɔa 'Jʋa ‑gʋ nɩ, 'inya nröröa.
42018032	'Ünya 'ɔɔn nyüülü 'nyɩa' juifë bä kälɩ 'saraa, 'kä 'ünya 'ɔɔn srörö, 'kä 'ünya 'ɔɔn ‑gbigba nʋ, 'kä 'ünya 'ɔɔn ‑tatrii 'wʋ ‑gbagba.
42018033	'Ünya 'ɔɔn ‑gbalɛfi ‑gälɩgbaa, 'kä 'ünya 'ɔɔn 'bla, ‑maa 'dugua jrüü tääa ‑srɩ 'lɩ 'ɔnya 'kuaabre sɔa.»
42018034	‑Maa 'ɔa 'wʋnyɛrɛnyüü 'nyɩ 'ia 'mlɩ 'wli ‑a 'nu; 'ünyɩ wiili 'ɔ 'paa' a ‑gbaa 'wli ‑a 'nu, 'i ‑sisre 'üün ‑gba.
42018035	Jesu 'tɔa' Jerikoo nɩ, 'nɔnɔnyɔɔ 'doo kʋ ‑plɩɩ 'nyʋfɔ ‑gba ‑bɛ 'ɔ ‑sɛɛɛ mölii.
42018036	'Ɔ 'nua' nyüü 'kɔkɔmlɛa wii 'wli ‑bɛ 'ü ‑sööa' nɩ, 'ɔnya 'bete nyüü wiili bäa' 'lɩ.
42018037	'Ünya ‑gbala 'ɔɔn: «Nasarɛɛtënyɔɔ Jesu bäsaa 'ɔɔ ‑sööö.»
42018038	'Ɔnya we: «Daviidëa 'Jʋ, Jesu, 'jä 'na nyatɛrɩ!»
42018039	Nyüülü bäa' 'ɔa 'klɩ fa 'ɔɔn 'mä dɛrɩ ɔ 'kpla 'mä; mlɩ 'ɔ ‑gbolo ‑bɛ 'ɔ 'kpöö ‑gböösa: «Daviidëa 'Jʋ, 'jä 'na nyatɛrɩ!»
42018040	Jesu nya 'nyüglö, 'ɔnya ‑gbala 'üün ü ja nyɔɔlɔ. 'Ɔ 'tɔa' 'ɔa ‑gba nɩ, 'ɔnya 'bete 'ɔɔn ‑maa:
42018041	«‑Asɩ ‑baata ‑a nʋ ‑mɩ le?» 'Iibäa' 'nɔnɔnyɔɔlɔ nɩ: «'Pläkänyɔɔ, ‑a 'jäkä!»
42018042	Jesu nya ‑gbala 'ɔɔn: «'Jäkä! ‑Na nyɔsʋaplɛtorokʋ 'a ‑mɩ 'pʋɔ.»
42018043	'A ‑plɩɩ 'ɔ kʋ 'ɔnya 'jäkä; ‑bɛ 'ɔ prɛ Jesu dɛrɩ 'ɔ 'bʋala Nyɔsʋaa 'nyrɩ. Nyüüa 'fɩɔ 'jäa' 'iin nɩ, 'ünya 'bʋala Nyɔsʋa.
42019001	Jesu nya 'jra Jerikoobätä ‑bɛ 'ɔ ‑göööɩ 'ään 'lɩ.
42019002	Nyɔɔ 'doo bälɩ 'ɔɔ 'ü 'dara ‑Sakee. 'Ɔ bä dapookälɩpɛrɛnyüüa 'cifi. 'Ɔnya ji 'bɩɔ.
42019003	'Ɔ 'bata 'ɔmä nyɔɔlɔ bäa' Jesu jre, ‑maa nyüüa ‑sümlökʋa ‑gʋ 'ɔnyɩ 'mrɛɛ ‑a 'mrɛɛ, 'be 'ɔ ‑köwö.
42019004	'Ɔnya 'bösrö 'ɔmɩ, 'ɔnya 'jra tuu 'wli, 'uu 'ü 'dara sikomɔrë, 'ɔmä Jesu 'jä, 'be 'ii 'ɔ nëmä ‑srörö.
42019005	Jesu 'tɔa' ‑plɩɩ nɩ, 'ɔnya dɔ 'nyü 'wʋ 'ɔnya 'jä nyɔɔlɔ, 'ɔnya ‑gbala 'ɔɔn: «‑Sakee, 'kökle ‑a 'cie! 'Saarɩa ‑srɩ 'lɩ 'n kä ‑na ‑nyɛɛa 'prerekʋ.»
42019006	‑Sakee nya 'kökle 'ɔnya 'cie, dɔrʋsa 'ɔ 'kʋɛɛ 'lɩ 'ɔɔn.
42019007	Nyüü 'jäa' 'iin nɩ, ‑srɛɛɛ 'üa 'fɩɔ ‑srɛɛɛ 'ɔɔn ‑bɛ 'ü nö: «‑Taa ‑balʋnyɔɔlɔa ‑nyɛɛ 'ɔ mö kʋ!»
42019008	‑Sakee nya sɔwʋ 'ɔnya ‑gbala 'Pläkänyɔɔ: «'Pläkänyɔɔ, ‑jää 'na 'bɩɔa klöö, 'pʋablanyüü 'n ‑nyɛɛ 'uun. ‑Bɛ nyɔɔlɔ 'n 'saraa' ‑gbagblɛ ‑bɛ 'n 'baa' mölii kälɩ nɩ, 'n ‑nyɛɛ 'ɔmɩ 'iin 'wʋ mlɔɔ 'wʋ!»
42019009	Jesu ‑nëma: «Nyɔsʋa 'a 'lɩ nyukulu kʋa' ‑pɩ mlɩba 'saarɩ. Nyɔɔlɔ kʋa' ‑pɩ bä bɩa Abraamëa 'jʋ.
42019010	Nyɔɔa 'Jʋ ji 'ɔmä nyüülü 'mɔlɔa' 'bata, 'ɔmä 'üün 'pʋɔ.»
42019011	Nyüü ‑ka poa' Jesu 'nyakli nɩ, 'ɔnya ja tapönänä ‑mölöö, 'be 'ɔ ‑kanyɩ 'lɩ Jerusalɛɛmë dɛrɩ ‑a tʋŋlɔ ‑bɛ nyüüa plɛ nɩnɩa ɩ 'a ‑plɩɩ Nyɔsʋaa 'kamaplä 'mä kʋ 'ämä 'äa nyufa srara.
42019012	‑Jää wiili 'ɔ 'saalɩ: «Nyɔɔ 'doo bä kä nyüü kpaküa ‑gböölia nyɔɔ, 'ɔ kä 'ɔmä tʋŋlɔ 'blɩ ‑gälɩ mi 'ümä 'ɔɔn 'ia 'kamadɛɛ ‑nyɩ ‑bɛ 'ɔmä ji.
42019013	'Ɔnya we 'ɔa 'jrʋpafɛnyüüa ‑tɔrʋpɩɔa nyüü ‑pʋ. 'Ɔnya ‑nyɩ ‑moloo minë ‑pʋ, 'ɔnya ‑gbala 'üün ‑maa: ‹'Ba 'pa 'peru pa pa 'kä 'n jö.›
42019014	‑Maa 'ɔa 'blɩlɩ ‑gälɩa nyüü 'nyɩ 'bata 'ɔɔn ‑a. 'Ünya blɔ 'ɔɔn nyüü ‑tɛ 'lɩ 'ɔ mia 'ü ‑gbala 'üün ‑maa: ‹Anyɩ 'bata 'bata ‑a ‑taa nyɔɔlɔ 'mä ana 'bɩɔ bä.›
42019015	'Ü nröröa' 'ɔɔn 'bɩɔ 'lɩ, ‑bɛ 'ɔ jia' nɩ, 'ɔnya we 'jrʋpafɛnyüülü 'ɔ ‑nyɩ käa' mölii, 'ü ji ü ‑gbala 'ɔɔn mölii ‑srülü ‑moloo 'jäa'.
42019016	‑Mɔlɔ ‑kätɩ jia', ‑nëma: ‹'Pläkänyɔɔ, ‑na minëlë nɩ, 'i 'jä ‑pʋ ‑mölöö.›
42019017	Nyɔɔlɔ ‑nëma: ‹'I 'na 'mʋfasa, 'cɩca 'jrʋpafɛnyɔɔ ‑bä! ‑Sraraa' 'mɩ 'sɩrɩ bäa' plɛtoronyɔɔ diijie 'lɩ 'n ‑nyɩa' ‑mɩa 'mlɩ nɩ, 'n ‑nyɛɛ ‑mɩ bätë ‑pʋa 'kamakʋ.›
42019018	'Sɔɔa nʋ jia' 'ɔ ‑nëma: ‹'Pläkänyɔɔ, ‑na minëlë nɩ, 'i 'jä ‑gböö ‑mölöö.›
42019019	'Ɔnya ‑gbala bɩa 'ɔɔn: ‹'N ‑nyɛɛ ‑mɩ bätë ‑gböö.›
42019020	‑Moloo nya ji, 'ɔ ‑nëma: ‹'Pläkänyɔɔ, ‑jää ‑na minë. 'N 'pa 'iin dafʋa 'mlɩ 'nyaa ‑tʋ 'ɛɛn ‑wälɩ,
42019021	'be ‑na ŋalɛ 'bla 'mɩ. ‑Klalɩ, dɛɛlɛ ‑nyɩa' 'käsri, 'ɛɛ ‑fa, 'kä ‑plɩɩlɩ ‑nyɩa' ‑goolo, 'ii ‑böölö.›
42019022	'Ɔnya ‑gbala 'ɔɔn: ‹Plɛbʋbɔjrʋpafɛnyɔɔ! ‑Na 'papawii ‑gälɩ 'mä tɛ 'mä ‑na ‑gä tʋ. ‑Jre 'imɩ 'sɩrɩ 'n klaa' 'lɩ, 'sɩrɩ 'n faa' dɛɛlɛ 'nyɩa' 'käsri ‑bɛ 'n 'bölöa' ‑plɩɩlɩ 'nyɩa' ‑goolo,
42019023	‑bɛ dɛplɛɛ 'kä ‑gʋ ‑nyɩ 'na mölii möliianyuku ‑wälɩ fa le? ‑Ama nʋ ɩ 'imɩ nɩ, 'inya ‑gälɩ 'paplaa, ama ji 'kä 'nyaa 'iin 'lɩbaa!›
42019024	'Ɔnya ‑gbala nyüülü kä 'fɩɔ bäa' ‑plɩɩ: ‹'Ba 'ba 'ɔmɩ minëlë kälɩ 'kä 'a ‑nyɛɛ 'uun ‑mɔlɔ 'klaaa' minë ‑pʋ!›
42019025	'Ünya ‑gbala 'ɔɔn: ‹'Pläkänyɔɔ, 'ɔ 'klaa ‑pʋ ‑mölöö!›
42019026	'Ɔ ‑nëma: ‹'Amɔ 'n ‑gbala, nyɔɔlɔ 'klaaa' diijie nɩ, Nyɔsʋa nya 'iin 'wlibɩaa. ‑Maa nyɔɔlɔ 'nyɩa' dɛɛ 'klaa nɩ, 'ɔnya 'nɩmɩ 'ɔɔn ‑mɛlɛ 'ɔ 'klaaa' kälɩ 'baa.
42019027	'Na 'nyüamlɩjraranyüülü nɩ, 'ünyɩ 'bata ɩa' 'mäa' 'kama nɩ, 'ba ja ‑pɩ 'üün 'na 'klɩ 'kä 'a 'blaa 'üün.› »
42019028	Jesu bɩaa' wiiklɩpaplakʋ nɩ, 'ɔnya ‑ta 'nyʋfɔ ‑bɛ 'ü mö Jerusalɛɛmë.
42019029	'Ü jijröa' Bɛtëfajëbätä nyra Betaniibätä ‑gba nɩ, ‑nyɛɛ 'dʋgbalä 'ü 'daraa' Oliivëtiia 'Dʋgbaa 'pɛlɩ nɩ, 'ɔnya blɔ 'ɔa 'wʋnyɛrɛnyüüa ‑tɔrʋpɩɔa nyüü 'sɔɔ.
42019030	'Ɔ ‑gbala 'üün ‑maa: «'Ba mi bätälä 'a 'jääa' 'wʋ 'lee 'äa 'mlɩ. 'Ama 'jra 'lɩ, ‑sʋbrejʋ kä ‑gälɩ nyɔɔ ‑kaapɩɔa' 'jra kpasra ‑plɩɩ, 'ba ‑jejie 'ɔɔn 'kä 'a ja 'ɔɔn.
42019031	Nyɔɔ ma 'bete 'amɩ: ‹Dɛplɛɛ kä ‑gʋ 'a ‑jejie 'ɔɔn le?› 'Ba ‑gbala 'ɔɔn: ‹'Pläkänyɔɔ 'bata 'ɛɛn.› »
42019032	Nyüülü Jesu blɔa' nya mi. 'Ü 'tɔa' nɩ, wiili 'ɔ ‑gbala ɩa' 'ümɩ nɩ, 'ii 'ü jrä 'lɩ.
42019033	'A ‑sʋbrelɛ 'ü ‑jejie ɩ, 'ɛa käkänyɔɔ nya 'bete 'üün: «Dɛplɛɛ kä ‑gʋ 'a ‑jejie ‑sʋbrejʋlɔ le?»
42019034	'Ü ‑nëma: «'Pläkänyɔɔ 'bata 'ɛɛn.»
42019035	'Ünya fa Jesu ‑sʋbrejʋlɔ. 'Ünya 'pepe 'ɔa ‑gälɩ 'üa 'koti, 'ünya 'jra Jesu 'ɔa ‑gälɩ.
42019036	'Asɩ 'ɛɛ 'nyɛɛ ‑bɛ nyüü 'pepe 'üa 'sosroodii 'nyʋfɔ 'wʋ.
42019037	'Ü 'tɔa' 'nyʋfɔa 'cerefa 'wʋ Oliivëa 'Dʋgba 'wli nɩ, dɔrʋ 'bla nyüülü kä 'fɩɔ 'nyɛrɛa' 'ɔɔn ‑gba, ‑bɛ 'ü ‑gbolomlɩ 'ü 'bʋala Nyɔsʋaa 'nyrɩ ‑saragbili kä 'fɩɔ 'ü 'jäa' 'ia ‑gʋ.
42019038	‑Bɛ 'ü nö: «‑Jɔrʋ pala 'kɩɩlɔ jröröa' 'Pläkänyɔɔa 'nyrɩklɩ ‑gälɩ! Abɩa 'wlinönrökʋ bä cɛlɩ, 'kä 'Pläkänyɔɔa 'nyrɩ 'bʋala cɛɩɩa 'mlɩ ‑gböösa!»
42019039	Farisinyüü 'doorodoolü bä ɩa' ‑jria 'lɩ nya ‑gbala 'ɔɔn: «'Kpɩkpɩanyɔɔ, ‑gbala ‑na 'wʋnyɛrɛnyüü ü 'kpla 'üa 'mä!»
42019040	'Ɔnya ‑gbala 'üün: «'Amɔ 'n ‑gbala: 'üülü, 'üma 'kpla 'mä nɩ, 'täkë nya 'mɩ 'bʋalaa 'kpökpökʋ 'lɩ!»
42019041	Jesu jijröa' Jerusalɛɛmëa ‑gba ‑bɛ 'ɔ 'jääa' 'ään 'wʋ 'lee nɩ, 'ɔnya 'wu 'äa ‑gʋ,
42019042	‑bɛ 'ɔ nö: «‑Na 'mʋgbɛ ‑oo, 'saarɩa ‑srɩlɩ bäa' ‑na ‑srɩ, ‑ama jre ɩ dɛɛlɛ 'mäa' ‑mɩ 'wlinönrökʋ ‑nyɩ! ‑Maa ‑nyɩ 'lɩ ‑a bɩa ‑mä 'iin 'jä; 'i 'a ‑sisie.
42019043	Jrüü nya ‑mɩ ‑gälɩjräa ‑na 'nyüamlɩjraranyüü nya ‑mɩ 'klɩklua 'ümä tou ja. 'Ünya ‑mɩ 'klɩtraraa 'kä 'ünya ‑na 'fɩɔ ‑mɛmrɛfa 'wʋ 'pa.
42019044	'Ünya ‑mɩ bʋblɔa, ‑mɔ ‑bɛ ‑na 'jü, 'ü ‑nëmä 'täkä 'dööa ‑gälɩ 'täkä ‑a tɩ; 'be 'taɩn 'lɩ kä mlɩ Nyɔsʋa jia' ‑mɩ 'lɩmlɩbakalɩ nɩ, ‑nyɩ 'iin wiiwʋ ‑a 'ba.»
42019045	'I ‑sia' nɩ, 'ɔnya pa Nyɔsʋaanyuku kpaku ‑wälɩ, 'ɔnya prɛ nyüülü 'palaa' 'lɩ 'üa dii 'peru,
42019046	'ɔnya ‑gbala 'üün ‑maa: «'I ‑jɩjra nyɔsʋapɔɔkʋ 'lɩ kä: ‹ 'Na nyuku bä nyɔsʋabibienyuku. ‑Maa 'amɔlɔ nɩ, 'a nrörö 'uun 'jejienyüüa trarafa 'lɩ.› »
42019047	‑Srɩ o ‑srɩ, Nyɔsʋaanyuku kpaku ‑wälɩ 'ɔ 'kpɩara nyüü. ‑Gbɔsapɛrɩnyüü kpakü nyra ‑dɔkpɩanyüü, nyra juifëa 'wliklɩa nyüü 'bata 'sɩrɩ 'ümäa' 'ɔɔn 'bla.
42019048	‑Maa 'sɩrɩ 'ümäa' nʋ 'ünyɩ 'iin jre ‑a jre, 'be 'ɔɔ nyüüa 'fɩɔ ponyakli 'cɩcasa.
42020001	'Ia jrüü 'doo 'lɩ nɩ, Jesu 'kpɩa ɩ nyüü Nyɔsʋaanyuku kpaku ‑wälɩ, ‑bɛ 'ɔ 'sara 'lɩ nyüü Nyɔsʋaa 'Mʋfagogo, ‑bɛ ‑gbɔsapɛrɩnyüü kpakü, ‑dɔkpɩanyüü, nyra tagbü 'tɔ 'ɔɔn ‑gba.
42020002	'Ünya 'bete 'ɔɔn: «‑Gbala amɩ, ‑na 'ciö 'plɛɛ ‑bɛ ‑nö 'saa le? Nyɔɔ 'plɛɛ ‑gbala 'saa ‑mɩ le?»
42020003	'Iibäa' 'ɔɔn nɩ: «'Na 'mʋgbɛ wii 'doo 'nëmä 'amɩ 'lɩbetre, 'ba 'sa 'mɩ ‑gälɩ.
42020004	‑A 'plɛɛ Jaan a nyüüa 'nɩwlipajrʋpa sɔrɔ le? Cɛlɩ ‑maa nyüü kälɩ?»
42020005	'Üa 'kpɔa ‑tɔrʋpɩɔ 'ü 'pawii ɔ: «Ama 'daa: ‹Nyɔsʋa blɔ kä 'ɔɔn›, 'ɔnya 'daa: ‹‑Bɛ dɛplɛɛ kä ‑gʋ 'anyɩ wiili Jaan 'saalɩ wiidara le?›
42020006	‑Maa ama 'daa: ‹Nyüü blɔ kä 'ɔɔn› nɩ, nyüüa 'fɩɔ nya amɩ 'täkë 'kaklaa 'kä 'ünya amɩ 'bla, 'be 'ü nɩnɩa Jaan bä nyɔsʋaamlɩpalanyɔɔ.»
42020007	'Ünya ‑gbala 'ɔɔn 'ünyɩ nyɔɔlɔ blɔa' 'ɔɔn ‑a jre.
42020008	'Ɔnya ‑gbala 'üün: «'Na 'mʋgbɛ nyɔɔlɔ blɔa' 'mɩ 'nëmä 'amɩ 'ɔa 'nyrɩ ‑a ‑srara.»
42020009	'Ɔnya 'pala 'üün tapönänä 'klɩ 'ɔnya ‑gbala nyüü ‑maa: «Nyɔɔ 'doo pla kä viinyëputu, 'ɔnya tɩ 'ua 'mlɩ nyüü 'ɔnya mi nyɔtugbabre 'ɔnya fa nyɔtugbabre jrüü jie.
42020010	Rɛsɛɛn a 'sasataɩn jräa' 'lɩ nɩ, 'ɔnya blɔ 'ɔa 'jrʋpafɛnyɔɔ 'doo nyüülü ‑fɛɛɛrɛa' putulua 'mlɩ 'jrʋpa, ü ‑nyɩ 'ɔɔn 'ɔa nɛ rɛsɛɛn, ɔ ja 'ɔmɩ 'ɛɛn. ‑Maa bɔtɔ 'ü bɔtɔ 'ɔɔn, 'ünyɩ 'ɔɔn dɛɛ ‑a ‑nyɩ, 'ünya prɛ 'ɔɔn.
42020011	'Ɔnya 'patä 'ɔnya blɔ 'lɩ 'jrʋpafɛnyɔɔ ‑moloo. Bɔtɔ 'ü bɔtɔ 'ɔɔn bɩa, 'ünya ‑jejre 'ɔɔn, 'ünyɩ 'ɔɔn dɛɛ ‑a ‑nyɩ, 'ünya prɛ 'ɔɔn.
42020012	'Ɔnya blɔ ‑tääa nɔ. 'Ia nɔlɔ nɩ, ‑gou 'ü wa 'ɔɔn bɩa, 'ünya prɛ 'ɔɔn.
42020013	'Ii känyrɩ putukänyɔɔ ‑nëma: ‹‑Asɩ ‑a nʋ le? 'Mä 'na ‑wawajʋ blɔ; ‑beeredɛ 'üma 'jä 'ɔɔn 'ünya 'ɔɔn nyɔɔwʋbaa.›
42020014	‑Maa 'jrʋpafɛnyüü 'jäa' 'jʋlɔ nɩ, 'üa plɛ 'klɩ 'ü ‑nëma: ‹‑Jää 'jʋlɔ nëmäa' ‑jaaa ji; 'ba ji a 'bla 'ɔɔn, ‑bɛ amä ‑jaalä ji!›
42020015	'Ünya 'cie 'ɔɔn putu 'lɩ, 'ünya 'bla 'ɔɔn. ‑Asɩ putukänyɔɔlɔ nya ‑plɩɩ nʋ ɔ le?
42020016	'Ɔnya jia; 'ɔnya 'jrʋpafɛnyüülü kʋa' ‑pɩ 'blaa, 'kä 'ɔnya 'lɩ 'jrʋpafɛnyüü ‑mölöö ‑tʋ.» Nyüülü 'nua' 'iin 'wli nɩ, 'ü ‑nëma: «'Inyɩ bäsaa!»
42020017	‑Maa Jesu nya tɛ 'üün 'klɩ 'ɔ ‑nëma: «Wiili kʋa' ‑pɩ i ‑jɩjraa' nyɔsʋapɔɔkʋ 'lɩ, 'ia ‑gbaa le: 'Täkälä nyëkapanyüü be käa' 'klʋɛɛ nɩ, 'ää nʋ 'tasɩrɩ nyukua ‑gɔmʋʋ.
42020018	Nyɔɔ o nyɔɔ nëmäa' 'ia 'täkälä ‑gälɩ blö nɩ, 'ɔa ‑gbaa dii nya 'katraa; ‑bɛ äma blö nyɔɔ ‑gälɩ nɩ, 'änya 'ɔɔn fɛtrɔa.»
42020019	‑Gbɔsapɛrɩnyüü kpakü nyra ‑dɔkpɩanyüü 'bata 'ümä ‑plɩɩ 'ɔɔn 'kplara dotro, 'be 'ü jre 'iin 'sɩrɩ tapönänälä 'ɔ 'paa' käläa' 'üün ‑gba. ‑Maa nyüülü bäa' ‑plɩɩ, 'üa ŋalɛ 'blaa 'üün. 'Ia ‑gʋ 'ünya 'cɛrɛ 'ɔɔn ‑wälɩ 'ünya mi.
42020020	'Bala 'ia ‑srɩ 'lɩ, 'ü 'prɛrɛ 'ɔɔn 'nyü dɛrɩa 'doo. 'Ünya pla 'ɔɔn nyüü ‑wälɩ, ‑bɛ 'ü 'betre 'ɔɔn wii 'lɩ ‑beere 'sɩrɩ nyüü ‑gäa' 'klɩ; 'ia 'taɩn 'lɩ 'ɔa 'papawii ma sɔ 'nyʋfɔ 'wʋ nɩ, 'ümä 'ɔmɩ 'iin 'kplara. 'Ümä 'ɔɔn ‑gofɩanëma kälɩ ‑nyɩ 'ia ‑gʋ 'ü nö 'saa.
42020021	'Ünya 'bete 'ɔɔn: «'Kpɩkpɩanyɔɔ, a jre 'iin 'sɩrɩ ‑saaa' 'lɩ 'cɩcasa ‑bɛ wiili ‑kpɩaa' bäa' 'cɩcasa. ‑Bɛ ‑nyɩ ‑gbasa nyüü 'lɩ ‑a, ‑bɛ ‑kpɩa 'üün 'cɩcasa Nyɔsʋaa 'nyʋfɔ.
42020022	A kä amä Sesaa dapoo kälɩ 'pɛɛrɛ? ‑Yɛɛ ‑ale 'woo?»
42020023	Jesu jrea' ‑gʋ 'iin 'sɩrɩ 'ü bäa' ‑glagälɩsrörönyüü nɩ, 'ɔnya ‑gbala 'üün: «Dɛplɛɛ kä ‑gʋ 'a ji 'mɩ 'lɩtɛ le?
42020024	'Ba ja 'mɩ denie 'dee 'mä 'ɛɛn 'jä. Nyɔɔ 'plɛɛ kä 'pike nyra ‑jɩjradii bä 'lɩ ‑gälɩ le?» 'Ü ‑nëma: «Sesaalɔ.»
42020025	'Ia ‑gʋ 'ɔnya ‑gbala 'üün: «'I 'na! Dɛɛlɛ bäa' Sesaa dɛɛ, 'ba ‑nyɩ 'ɛɛn Sesaa, ‑bɛ dɛɛ bäa' Nyɔsʋaa dɛɛ 'ba ‑nyɩ 'ɛɛn Nyɔsʋa.»
42020026	'Ünyɩ 'lɩ ‑a bɩa 'ü 'kplara 'ɔɔn 'ɔa 'papawii mlɩ nyüüa 'klʋɩ. 'Ɔa wii ‑gälɩ 'sasakʋ nya kala 'üün plɛ 'klɩ ‑gböösa, 'ü ‑kanyɩ mɛ ‑a cɛ.
42020027	Sadusinyüülü 'daaa' ‑maa nyɔɔ ma jä 'ɔ ‑kanyɩ sɔ 'kuaabre nɩ, 'üa nyüü ‑mölöö nya jijrö Jesu ‑gba, 'ünya 'bete 'ɔɔn:
42020028	«'Kpɩkpɩanyɔɔ, Moisëa ‑dɔ ‑gbalaa' amɩ nɩ: ‹Nyɔɔa ‑wlajʋ nyra 'ɔa 'ŋlʋʋ ma 'nyɩ 'jʋ ‑a ‑gu ‑bɛ ɔma jä nɩ, 'ɔa ‑wlajʋ kä 'kusroŋlʋʋlɔ 'ɔ nyra 'ɔɔn 'mä 'ɔa ‑wlajʋa 'jü ‑gu.›
42020029	‑Bɛ 'ü bä kä ‑wlajü ‑uunsɔɔ. Kpaköa nɔ ‑kätɩ 'ti, 'ɔnyɩ 'jʋ ‑a ‑gu 'ɔnya jä.
42020030	‑Wlajʋ 'sɔɔa nɔ nya dɔrɔ 'kusroŋlʋʋlɔ 'wʋ 'ɔnya kä 'ɔɔn. 'Ɔnyɩ 'jʋ ‑a ‑gu 'ɔnya jä.
42020031	Tääa nɔ nya kä 'ɔɔn 'a dɛɛ 'dee. 'Üa ‑uunsɔɔlü 'nyɩ 'jü ‑a ‑gu 'ünya jä.
42020032	'Üa 'fɩɔ bɩaa' nɩ, 'ŋlʋʋlɔ nya jä bɩa.
42020033	'I 'na ɔ, nyüü ma sɔ ‑srɩɩ 'kuaabre, ‑mɔ 'plɛɛ nya 'ŋlʋʋlɔ kä ɔ le? 'Be 'ɔ kä 'üa ‑uunsɔɔa 'fɩɔ ‑o?»
42020034	'Ɔnya ‑gbala 'üün ‑maa: «‑Pɩ ‑tʋtʋ ‑gälɩa nyüü 'tie,
42020035	‑maa ‑mülü Nyɔsʋa 'mäa' 'klɩnyiere, 'ümäa' 'plälä jöa' a 'mlɩ pa nɩ, 'taɩn 'lɩ jäjänyüü 'mäa' ‑srɩɩ 'kuaabre sɔ nɩ, 'ü ‑ka ‑nëmä 'ti ‑a 'ti.
42020036	'Ü ‑ka ‑nëmä jä ‑a jä, 'be 'ünya ‑beere 'aanjë. Nyɔsʋaa 'jü 'ü bä, 'be 'ü 'a 'kuaabre sɔ.
42020037	Wiili bäa' jäjänyüüa 'kuaabrea sɔsɔkʋ nɩ, Moisëa 'mʋgbɛ ‑srara 'iin 'taɩn 'lɩ 'ɔ 'paa tuu jɔlɔa fifikʋa ‑gä. 'Ɔ were ‹ 'Pläkänyɔɔ Abraamëa Nyɔsʋa, Isaakëa Nyɔsʋa, nyra Jakɔɔbëa Nyɔsʋa.›
42020038	'Be Nyɔsʋa 'klɩ 'üa 'fɩɔ bä 'lɩbänyüü. Nyɔsʋa 'nyɩ jäjänyüüa Nyɔsʋa ‑a bä, ‑maa 'lɩbänyüüa Nyɔsʋa 'ɔ bä.»
42020039	‑Dɔkpɩanyüü 'doorodoo nya ‑gbala 'ɔɔn: «'Kpɩkpɩanyɔɔ, 'cɩcasa ‑saalɩ.»
42020040	Nyüü ‑kanyɩ 'ɔɔn 'bete ‑a 'bete.
42020041	Jesu nya ‑gbala 'üün: «‑Gbaa 'plɛɛ kä ‑gʋ 'ü 'daraa' 'Kriisë Daviidëa 'jʋ le?
42020042	'Lɩbrɛrɛpɔɔkʋa ‑pɔɔkʋa 'mlɩ Daviidëa 'mʋgbɛ nɩnɩa: 'Pläkänyɔɔ ‑gbala 'na 'Pläkänyɔɔ: 'A ‑pɩ 'na 'dupa 'lɩ ‑a kʋ kʋ,
42020043	'kä 'n nrörö ‑na 'nyüamlɩjraranyüü ‑na bökligälɩtʋkpö 'lɩ.
42020044	Daviidëa 'mʋgbɛ 'dara 'ɔɔn 'Pläkänyɔɔ; ‑bɛ ‑asɩ 'ɔ nʋ ‑bɛ 'ɔ bä bɩa 'ɔa 'jʋ le?»
42020045	Nyüüa 'fɩɔ ‑ka ponyakli, Jesu nya ‑gbala 'ɔa 'wʋnyɛrɛnyüü:
42020046	«'Ba ‑tre 'ana nyüfë ‑dɔkpɩanyüüa ‑gʋ! ‑Panë 'ü 'palɩ ‑bɛ 'ü ‑piie, ‑bɛ ü ‑waa' ‑saplɛ 'klɩa 'trɔrʋ nyra 'sraaplanyuku ‑wälɩa 'klɔɔtrʋa 'kpatëa ‑gälɩa kʋkʋkʋ. ‑Glɩsɩglɩsɩ ma jrälɩ nɩ, tuponyüüa 'kpatë ‑gälɩ 'ü kɔkɔ.
42020047	'Ü bɩa 'kusroŋlëgë diia 'fɩɔ kälɩ, ‑bɛ üma bibie Nyɔsʋa 'ü ‑wlɛlɩ ‑beere 'cɩcanyüü nyüü 'mä ‑gʋ 'üün 'jäjrä. 'Üa ‑gäa ‑tʋtʋkʋ nya 'lɩklaa ‑gböösa.»
42021001	Jesu nya dɔrɔ 'wli 'wʋ, ‑bɛ 'ɔ tɛ 'bɩɔjinyüü 'klɩ, ‑bɛ 'ü 'pa 'pa mölii ‑plɩɩlɩ 'ü 'pɛɛrɛa' nyɔsʋamölii.
42021002	'Ɔnya 'jä bɩa 'pʋablakusroŋlʋʋ 'doo, 'ɔnya 'palɩ möliieju 'sɔɔ.
42021003	'Ɔ ‑nëma nɩ: «'Cɩcasa 'n ‑gbala 'amɩ, 'pʋablakusroŋlʋʋlɔ kʋa' ‑pɩ, 'ɔɔ 'sa mölii 'ɔnya ‑si 'üa 'fɩɔwʋ;
42021004	'be ‑mülü kä 'fɩɔ 'paa' ‑tɛ nyɔsʋamölii nɩ, 'a ‑mɩlɩ tɩɔrɔa' 'lɩ ‑gälɩ nɩ, 'ii 'ü ja. ‑Maa 'ɔɔlɔ nɩ, dɛɛlɛ tɩɔa' 'lɩ 'ɔɔn 'ɔmäa' dɛɛji, 'ɛɛ 'ɔ 'sa.»
42021005	'Ia 'taɩn 'lɩ nɩ, nyüü ‑mölöö bä ɩ 'üa ‑tɔrʋpɩɔ 'ü 'paa Nyɔsʋaanyuku kpakua ‑gä. 'Ü nɩnɩa 'täkëlë 'ü nʋa' ‑bɛ 'ü 'paa nyukulu, nyra diili nyüü 'saa Nyɔsʋaa 'nyrɩklɩ nɩ, 'i 'na 'mʋfasa. Jesu nya ‑gbala 'üün:
42021006	«Diili 'a tɛa' 'klɩ nɩ, jrüü nya jia, nyukupatäkä 'döö ‑nëmä 'döö ‑gälɩ ‑a tɩɔ; 'üa 'fɩɔ nya ‑gbloooa.»
42021007	'Ünya 'bete 'ɔɔn: «'Kpɩkpɩanyɔɔ, ‑gbala amɩ 'taɩn 'plɛɛ 'lɩ 'imä 'lɩjrä le, ‑bɛ ‑asɩ anya 'iin jre 'sɩrɩ 'ia 'fɩɔ 'mäa' nrörö le?»
42021008	'Ɔ ‑nëma: «'Ba ‑tre 'ana nyüfë! Nyɔɔ 'nyɩ 'pa 'amɩ mlüülɩ. Nyüü 'kɔkɔmlɛ nya 'na 'nyrɩ jaa 'kä 'ünya 'daa: ‹'Mɔɔ bä 'ɔɔn,› ‑bɛ: ‹'Taɩn 'a 'wlijrä!› 'Anyɩ prɛ 'üün dɛrɩ!
42021009	‑Srɩ 'lɩ 'ümäa' 'amɩ ‑gbala ‑maa tou ‑flooro, 'crɛ 'a 'wʋsɔ nɩ, 'ana plɛ 'nyɩ ‑gbakä; 'i kä 'imä 'lɩjrä ‑kätɩ, ‑maa ‑mää 'pläa bɩarataɩn ‑kaaŋlʋ 'saabä.»
42021010	'Ɔnya ‑gbala 'üün: «‑Glügbö ‑bɛ ‑glügbö nya 'wlitotroa, 'kɩɩɩ ‑bɛ 'kɩɩɩ nya 'wlitotroa;
42021011	‑tʋtʋ nya ‑pɩɔ 'kɔkɔmlɛ tɩtrɛa; ‑gbëka nyra ‑wusu nya paa. ‑Bɛ wii kpakülü bäa' ŋalɛ 'wʋ nya jia, ‑saragbia tie kpakü nya cɛa 'mlɩ nröröa.
42021012	«‑Maa 'ia 'fɩɔlʋ ma nëmä 'lɩjrä nɩ, 'ünya 'amɩ 'kplaa, 'ünya 'amɩ juifëa 'sraaplanyukua 'wliklɩa nyüü 'klɩ faa, 'kä 'ünya 'amɩ ‑jie 'lɩ 'pa. 'Na 'nyrɩa ‑gʋ, 'ünya 'amɩ 'kɩɩɩ nyra 'cifu 'klɩ faa.
42021013	'Ii nëmä 'amɩ 'tuto 'amä 'üün 'cɩcasalä 'a 'järäa' 'mɩ 'lɩ ‑gbalaa.
42021014	'Ia 'taɩn 'lɩ nɩ, 'ba ‑tʋ 'ana plɛklɩ wiili kʋa' ‑pɩ: 'anyɩ kä ‑a kä 'amä 'ana plɛklɩ wiili 'amäa' 'lɩsa ‑ëlere.
42021015	'Be 'mɔɔ nëmä 'ana mlɩ wii 'pa; 'mɔɔ nëmä 'amɩ 'lɩgaglakʋ ‑nyɩ. 'Ana 'nyüamlɩjraranyüüa 'fɩɔ ‑nëmä 'amɩ ‑a du 'papawii 'lɩ, 'ü ‑nëmä 'amɩ 'klɩ ‑a 'nyüglö.
42021016	'Ana tʋɩɩ nyra 'ana 'yioɩɩ, 'ana ‑wlajü, 'ana nyüüa 'fɩɔ nyra 'ana ‑gbötümü nya amɩ 'saa. 'Ünya 'kɔkɔmlɛ 'blaa 'ana ‑tɔrʋpɩɔ.
42021017	Nyüüa 'fɩɔ nëmä 'amɩ 'nyüamlɩjraa 'na 'nyrɩa ‑gʋ.
42021018	‑Maa 'ana 'wlia 'ŋueieji 'dee ‑nëmä 'mɔlɔ ‑a 'mɔlɔ.
42021019	'Ii känyrɩ 'a 'nɩ fɔlɔ 'iin 'klɩ: 'asɩ 'anya 'lɩmlɩwʋ.
42021020	«‑Srɩ 'lɩ 'amäa' Jerusalɛɛmë 'jä ‑bɛ 'sʋgɩa 'mäa' 'ään 'klɩtrara nɩ, 'ba jresaa 'äa ‑gbogblootaɩn 'a 'lɩjrä.
42021021	‑Mülü 'mäa' Judee bä, ü fɔlɔ 'dʋgbë 'lɩ; ‑mülü 'mäa' Jerusalɛɛmëa ‑tɔrʋpɩɔ bä, 'kä 'ü sɔ 'lɩ; ‑mülü 'mäa' pütia 'lɩ bä, 'ünyɩ ji bätä.
42021022	'Be 'ia jrüülü bä Nyɔsʋaa 'crɛa 'kpasajrü, 'kä wiili ‑jɩjraa' 'mä nrörö.
42021023	'Ia ‑srɩ 'lɩ ‑nëmä nʋgblaŋlëgë nyra ü 'nyaaa' 'jü kälɩ ‑a 'nara. ‑Sʋɩ kpakü nya ‑tʋtʋlʋa ‑gälɩ bäa. Nyɔsʋaa nya 'ɔa 'crɛ ‑glügbölä ‑gälɩ 'sɔrɔa.
42021024	Nyüülü 'nyɩa' juifë bä nya ‑jɛrɛ nʋa 'kä 'ünya nyüü ‑mölöö 'blaa 'üa ‑tɔrʋpɩɔ, 'kä 'ünya ‑mölöö toua 'jienyüü 'lɩnrörö 'blɩa 'fɩɔ ‑gälɩ, 'kä nyüülü 'nyɩa' juifë bä nya Jerusalɛɛmë 'käwawla wawla, 'kä jrüülü Nyɔsʋa ‑nyɩa' 'üün nya 'wlijrä.
42021025	«‑Saragbia tie nya 'jrʋa 'klɩ nröröa, 'inya ‑seple nyra ‑särëa 'mlɩ nröröa 'kä 'inya 'amɩ plɛklɩ kalaa. ‑Bɛ ŋalɛ nya ‑glügbüa 'fɩɔ 'blaa ‑gböösa, 'sɩrɩ 'ümäa' nʋ 'ü ‑nëmä 'iin ‑a jre, 'tanie nyra 'ɛa dakëa ‑yrɛa ‑gʋ.
42021026	Nyüü ma bobo wiili nëmäa' 'lɩjräa ‑gä, 'ünya böblöa ŋalɛa ‑gʋ, 'be cɛa 'mlɩa 'klü nya 'kädögöa.
42021027	'Ia 'taɩn 'lɩ, 'ünya Nyɔɔa 'Jʋ ‑gbru ‑gälɩ 'järäa ‑bɛ 'ɔnya ji, 'ɔ ‑bɛ 'ɔa 'klü nyra 'wliklɩa 'bʋabʋakʋ.
42021028	'Ia wiili ma cɛtɛ jijikʋ nɩ, 'ba ‑sɔɔrɔwʋ, 'kä 'a dɔrɔ 'wli 'wʋ, 'be 'ana 'lɩmlɩbabakʋ jö.»
42021029	'I ‑sia' nɩ, 'ɔnya 'pala 'üün tapönänä 'klɩ 'ɔ ‑nëma: «'Ba 'jä figietuu, nyra tii ‑mɩdooa 'fɩɔ:
42021030	'ama 'jä 'ia 'napɩ ima ‑ga, 'a jre 'iin 'sɩrɩ 'ia tʋtʋ 'taɩn 'a 'lɩjrä.
42021031	'Asɩ 'ama 'jä 'ia wiili, ima jrälɩ nɩ, 'ba jresa Nyɔsʋaa 'kamaplä ‑kanyɩ 'lɩdɛrɩ ‑a tʋŋlɔ.
42021032	'Cɩcasa 'n ‑gbala 'amɩ: ‑taa nyüüglügbölä kʋa' ‑pɩa 'fɩɔ ‑nëmä bɩa ‑a bɩa 'kä 'ia 'fɩɔ nya 'lɩjrä.
42021033	Cɛ nyra ‑tʋtʋ nya ‑sia, ‑maa 'na mlɩa wii ‑nëmä ‑si ‑a ‑si 'plɔʋ.
42021034	'Ba ‑tre 'ana nyüfë jijria 'wlisierekʋ 'lɩ, 'nʋa 'mamlakʋ 'lɩ, ‑tʋtʋ ‑gälɩa wiia bobokʋ 'nyɩ 'si 'ana 'wlia 'mlɩ, 'a ‑pɩ 'ia 'mlɩ kʋ ‑bɛ 'ia ‑srɩlɩ ‑pɩ 'amɩ ‑wälɩfu,
42021035	'be 'inya ‑beere ‑tata, 'änya nyüülü kä 'fɩɔ bäa' ‑tʋtʋ ‑gälɩ blöa.
42021036	'Ia ‑gʋ, 'ba ‑tre 'ana nyüfë, 'ba bibie Nyɔsʋa 'amä 'cɩcanyüü bä, 'amä 'ia wiili kä 'fɩɔ 'mäa' 'lɩjrä mlɩ 'wʋ, ‑bɛ 'amä Nyɔɔa 'Jʋ 'klɩ 'nyüglö.»
42021037	‑Srɩwla nɩ, Nyɔsʋaanyuku kpaku ‑wälɩ Jesu 'kpɩara; ‑maa ‑gbiara nɩ, Oliivëa 'Dʋgba 'wli 'ɔ mö.
42021038	‑Suwla ‑ŋʋɩsɩɩ nyüüa 'fɩɔ sɔwʋ 'kä 'ü jö 'ɔɔn 'nyaklipo Nyɔsʋaanyuku kpaku ‑wälɩ.
42022001	'Flɔɔlʋ kä 'mlɩ 'ünyɩ 'paa' levurëa ‑glɩsɩglɩsɩ 'cicrewälɩ; 'ɛɛ 'ü 'dara bɩa 'Paakë.
42022002	‑Gbɔsapɛrɩnyüü kpakü nyra ‑dɔkpɩanyüü 'bata 'sɩrɩ 'ümä 'a nʋ ‑bɛ 'ümäa' Jesu 'kpla 'ümäa' 'ɔɔn 'bla, ‑maa ‑jria kä 'üün ŋalɛ 'wʋ.
42022003	Sataan nya 'cere Judaalɔ 'ü 'daraa' Isëkario ‑gälɩ, nyüüpʋnyüüsɔɔa ‑tɔrʋpɩɔa nyɔɔ 'ɔ bä.
42022004	'Ɔnya mi ‑gbɔsapɛrɩnyüü kpakü nyra nyüülü ‑glaaraa' Nyɔsʋaanyuku kpaku ‑gälɩa 'kamanyüü 'jä, 'ümä 'wli 'nönrö 'sɩrɩ 'ɔmäa' 'ümɩ Jesu kälɩ 'sara.
42022005	'I kä 'ümɩ dɔrɔ 'wʋ, 'ünya ‑gbala 'ɔɔn 'sɩrɩ 'ümäa' 'ɔɔn mölii ‑nyɩ.
42022006	'Ɔnya 'nyie. 'Bala 'lɩ ‑gälɩ 'sɩrɩ 'ɔmäa' nʋ ‑bɛ 'ɔmäa' ‑jria ‑mina 'nyügälɩ 'pa, ‑bɛ 'ɔmäa' Jesu 'sa, 'ia 'nyʋfɔ 'ɔ 'bata.
42022007	'Flɔɔlʋ kä 'mlɩ 'nyɩa' levurë bä, 'ua ‑glɩsɩglɩsɩa ‑srɩ nya jrälɩ. ‑Srɩ 'lɩ kä 'mlɩ 'ümäa' 'Paakëa ‑bablëëjü 'bla nɩ,
42022008	Jesu nya blɔ Piɛɛrë nyra Jaan, 'ɔnya ‑gbala 'üün ‑maa: «'Ba mi 'amä 'Paakëa jijri 'klɩkäsesre amä 'wʋtara.»
42022009	'Ünya 'bete 'ɔɔn: «‑Pëplɛɛ ‑baata amä 'iin 'klɩ 'käsesre?»
42022010	'Iibä: «'Ama mi bätä nɩ, 'a nyra nyɔɔ 'doo nya 'klɩtraraa, 'ɔ ‑gbötö 'nɩ bëtä 'lɩ. 'Ba ‑mɛ 'ɔɔn ‑gälɩ, 'kä 'a pa nyukulu kä ‑wälɩ 'ɔmäa' pa.
42022011	'Kä 'a ‑gbala nyukukänyɔɔ: ‹'Kpɩkpɩanyɔɔ 'bete: ‑Pëplɛɛ 'mɔɔ ‑bɛ 'na 'wʋnyɛrɛnyüü 'mäa' 'Paakë 'wʋ jrörö le?›
42022012	'Ɔnya 'amɩ nyëka klöö kpakö sraraa ‑nyɛɛ nyuku ‑gälɩ, diia 'fɩɔ bälɩ 'lee. 'A ‑nyɛɛ 'amä 'känyɩgla.»
42022013	'Ü 'tɔa' nɩ, 'sɩrɩ 'ɔ ‑gbalaa' 'üün ‑tɛɛ, 'asɩ 'i nrörö. 'Ünya 'sesre 'Paakëa jijri 'kä.
42022014	'Taɩn jräa' 'lɩ ɔ nɩ, 'ɔnya kʋwälɩ 'ɔmä dɛɛji, 'ɔɔ ‑bɛ 'ɔa apotrë ‑pʋ ‑bɛ 'sɔɔlü.
42022015	'Ɔnya ‑gbala 'üün: «'N ‑ka ‑glaaa ‑pɩɔ 'nyraa 'amɩ 'mä ‑taa 'Paakëa jijri ji 'fɩɔwʋ ‑bɛ 'mä ‑sʋɩ 'jä,
42022016	'be 'n ‑gbala 'amɩ: 'n ‑ka ‑nëmä 'ɛɛn ji ‑a ji 'plɔʋ ima 'nyɩ Nyɔsʋaa 'kamapläa 'mlɩ ‑a bä; ‑nyɛɛ 'lee nɩ, 'ɛnya 'ɛa ‑gbaa käa.»
42022017	'Ɔnya dɔrɔ ‑köwö 'wʋ, 'ɔ bɩaa' Nyɔsʋa 'tɛtrɛɛkʋ nɩ, 'ɔ ‑nëma: «'Ba blökälɩ, 'ba ‑sie 'uun 'ana ‑tɔrʋpɩɔ.
42022018	'N ‑gbala 'amɩ: 'n ‑ka ‑nëmä viinyënʋ ‑a 'mamla 'kä Nyɔsʋaa 'kamaplä nya ji.»
42022019	'Ɔnya dɔrɔ 'flɔɔ 'wʋ; 'ɔ bɩaa' Nyɔsʋa 'tɛtrɛɛkʋ, 'ɔnya 'böblö 'uun ‑tɩa 'ɔnya ‑nyɩ 'ümɩ 'uun; 'ɔ ‑nëma: «'Na fugba bäsaa, ä 'saraa' 'ana ‑gʋ. 'Ba nʋ 'imɩ 'amä 'na ‑gä plɛ 'pa.»
42022020	'Ü bɩaa' dɛɛjijikʋ nɩ, 'asɩ 'ɔ nʋ bɩa 'ɔnya dɔrɔ ‑köwö 'wʋ 'ɔ ‑nëma: «‑Taa ‑köwölä nɩ, 'ää bä kuö dëdrä 'palaa' 'na ‑toru 'lɩ; 'uu ‑gblɔɔkä 'ana ‑gʋ.
42022021	«‑Bɛ, nyɔɔlɔ 'saa' 'mɩ 'nyraa 'ɔɔn bä ‑pɩ 'töwlö ‑gälɩ.
42022022	Mö Nyɔɔa 'Jʋ mö. 'A ‑plɩɩ Nyɔsʋa ‑tʋ 'iin. ‑Maa nyɔɔlɔ 'saa' 'ɔɔn, 'inya bʋbɔa 'ɔa ‑gʋ!»
42022023	‑Bɛ 'ü ‑toplo 'lɩ, nyɔɔ 'plɛɛ bä 'üa ‑tɔrʋpɩɔ ɔ nëmä 'iin nʋ le.
42022024	'Ünya ‑toplo bɩa 'lɩ nyɔɔlɔ ‑sia' 'wʋ 'üa ‑tɔrʋpɩɔ.
42022025	Jesu nya ‑gbala 'üün: «‑Tʋtʋ ‑gälɩa 'kɩɩɩ nyra nyüülü bäa' nyüüa 'wli 'klɩ nö ‑gbi ‑beere nyüüa 'pläkänyüü ‑bɛ 'ü 'bata abɩa nyüü 'dara 'üün ‑gbajinyüü.
42022026	‑Maa 'inyɩ bä 'ana ‑tɔrʋpɩɔ! Nyɔɔlɔ 'bata 'ɔmäa' 'ana ‑tɔrʋpɩɔa nyɔɔkpakü bä nɩ, ɔ bä 'ana blaaa nɔ; nyɔɔ 'bataa' 'kamakʋ 'ana ‑tɔrʋpɩɔ nɩ, ɔ bä 'ana 'fɩɔa 'jrʋpafɛnyɔɔ.
42022027	Nyɔɔ 'plɛɛ bä kpakö le? ‑Mɔlɔ bäa' 'töwlö ‑gälɩ, ‑maa ‑mɔlɔ ‑fɛɛɛa' 'jrʋpa? ‑Mää ‑mɔlɔ bäa' 'töwlö ‑gälɩ ‑a? ‑Maa 'mɔɔlɔ nɩ, 'n bä 'ana ‑tɔrʋpɩɔ ‑beere 'ana 'fɩɔa 'jrʋpafɛnyɔɔ.
42022028	'Amɔlɔ nɩ, 'anyɩ 'mɩ dɛrɩ ‑a sɔ 'na ‑sʋɩa 'taɩn 'lɩ.
42022029	'Ia ‑gʋ, 'n ‑nyɛɛ 'amɩ 'kamaplä, 'sɩrɩ 'na Tʋ nʋa' bɩa 'mɩ,
42022030	'kä 'amä 'na 'kamapläa 'mlɩ 'töwlö ‑gälɩ tara ‑bɛ 'amä 'lɩ 'mlara. 'Amä 'kɩɩkpatë ‑gälɩ kɔ kɔ, 'amä Israɛɛlëa ‑glügbü ‑pʋ ‑bɛ 'sɔɔa 'cifu bä.»
42022031	'Pläkänyɔɔ ‑nëma: «Simɔɔ, Simɔɔ, ‑tre ‑na nyufa: Sataan 'a 'nyʋfɔ 'bete 'ɔmä 'amɩ 'kädögökalɩ ji ‑beere ‑bleee 'ü 'sasragba.
42022032	‑Maa 'n bibie ‑na 'wli 'lɩ, 'kä ‑na nyɔsʋaplɛtorokʋ ‑pɩ 'nyüglö. ‑Bɛ ‑ama blö nɩ, 'pa ‑na ‑wlajü 'klü 'lɩ.»
42022033	'Iibäa' Piɛɛrë nɩ: «'Pläkänyɔɔ, ‑bakää 'ünyɩ 'pa 'mɔɔ ‑bɛ ‑mɔ ‑jie 'lɩ, 'aiɛ ‑bakää 'ünyɩ 'bla ana 'sɔɔ, 'n 'nyie!»
42022034	'Iibäa' Jesu nɩ: «Piɛɛrë, 'n ‑gbala ‑mɩ: 'saarɩ, ‑kätɩ sapɛ ‑nëmä ‑gbe ‑a ‑gbe 'kä ‑nya 'daa ‑nyɩ 'mɩ ‑a jre 'wʋ tää 'wʋ.»
42022035	Jesu nya ‑gbala 'üün: «'Taɩn 'lɩ 'n blɔa' 'amɩ ‑bɛ 'n 'daaa' 'anyɩ fa mölii, 'anyɩ fa 'kotu, 'anyɩ fa 'sii nɩ, dɛɛ 'makɩ 'amɩ?» 'Ü ‑nëma: «'Woo, dɛɛ 'nyɩ amɩ ‑a 'makɩ.»
42022036	'Ɔnya ‑gbala 'üün: «‑Maa 'köklesaplɩɩ ɔ nɩ, ‑moloo ma 'klaa mölii nɩ, 'ɔ dɔrɔ 'iin 'wʋ; nyɔɔlɔ 'klaaa' bɩa sakɔsʋ nɩ, ɔ dɔrɔ 'uun 'wʋ; ‑moloo ma 'nyɩ ‑jɛrɛ ‑a 'klaa nɩ, 'ɔ 'pa 'ɔa 'kotu 'peru, 'ɔmä 'ɛɛn ‑su.
42022037	'Amɔ 'n ‑gbala, wiili ‑jɩjraa', i 'paaa' 'na ‑gä nɩ, 'i kä 'imä 'lɩjrä: ‹ 'Ü 'kpla 'ɔɔn ‑beere ‑balʋnyüüa ‑tɔrʋpɩɔa nyɔɔ.› Wiili käläa' 'mɩ ‑gba kä 'imä nrörö.»
42022038	'Ü ‑nëma: «'Pläkänyɔɔ, ‑jää ‑järë 'sɔɔ.» 'Ɔnya ‑gbala 'üün: «'I 'a 'na!»
42022039	Jesu 'ciea' nɩ, 'ɔnya mi Oliivëa 'Dʋgba 'wli 'sɩrɩ 'ɔ nöa' a 'doo, 'ɔɔ ‑bɛ 'ɔa 'wʋnyɛrɛnyüü kɔsɔ.
42022040	'Ɔ 'tɔa' ‑plɩɩlɩ nɩ, 'ɔnya ‑gbala 'üün: «'Ba bibie Nyɔsʋa 'a ‑pɩ ‑balʋ 'lɩ blö.»
42022041	'Ɔnya tʋŋlɔlɩ 'üün dɛrɩ 'mɛtrë ‑glʋ ‑bɛ ‑pʋa 'samaa dɛɛ, 'ɔnya 'pakotifli ‑bɛ 'ɔ bibie Nyɔsʋa,
42022042	‑maa: «'Na Tʋ, ‑ama ‑wa, tʋŋlɔ 'mɩ 'lɩ ‑taa ‑sʋɩa ‑köwölä dɛrɩ! ‑Maa 'ia 'fɩɔlʋ nɩ, 'na ni 'nyɩ tɩɔ 'lɩ, abɩa ‑na ni tɩɔ 'lɩ.»
42022043	'Aanjë 'doo nya sɔ cɛlɩ 'ɔnya ji 'ɔɔn 'klülɩpa.
42022044	'Ɔa plɛ 'jää ‑sʋɩ ‑gböösa, ‑bɛ 'ɔ bibie Nyɔsʋa ‑gböösa. 'Ɔa nyasu nya ‑beere ‑toru tagbë, ‑bɛ 'u böblö ‑tʋtʋ ‑gälɩ.
42022045	'Ɔ bɩaa' nyɔsʋabibiekʋ nɩ, 'ɔnya sɔwʋ. 'Ɔ 'tɔa' 'ɔa 'wʋnyɛrɛnyüü ‑gba, 'ɔ jrä 'üün 'mʋmɔ 'lɩ 'kpɔkpɔkʋa ‑gʋ.
42022046	'Ɔnya ‑gbala 'üün: «Dɛplɛɛ kä ‑gʋ 'a 'mʋmɔ le? 'Ba sɔwʋ 'kä 'a bibie Nyɔsʋa, 'a ‑pɩ ‑balʋ 'lɩ blö.»
42022047	'Ɔ ‑ka 'paa wii ‑bɛ nyüü 'tɔ. Nyüüpʋnyüüsɔɔlüa ‑tɔrʋpɩɔa nyɔɔ 'doo 'ü 'daraa' Judaa 'ɔ bä 'üa 'wliklɩ. 'Ɔnya jijrö Jesu ‑gba 'ɔmä 'ɔɔn ‑gbere.
42022048	Jesu nya ‑gbala 'ɔɔn: «Judaa, 'a ‑gberekʋ 'lɩ ‑nëmä ‑srörö ‑bɛ ‑mä Nyɔɔa 'Jʋ 'saa!»
42022049	Nyüülü nyra Jesu bä ɩa' ‑plɩɩ 'jäa' wiili nëmäa' 'lɩjrä nɩ, 'ünya ‑gbala 'ɔɔn: «'Pläkänyɔɔ, a nʋ ‑järë amä 'üün 'blaa?»
42022050	'Üa ‑tɔrʋpɩɔa 'doo nya 'kala ‑gbɔsapɛrɩnyɔɔ kpaköa 'jrʋpafɛnyɔɔ dɛɛ, 'ɔnya 'bölɩ 'ɔa 'dupa 'nyaklu.
42022051	‑Maa Jesu nya ‑gbala 'ɔɔn: «Fio! 'I 'a 'na!» 'Ɔnya ‑fɛ nyɔɔlɔa 'nyaklu ‑gba, 'ɔnya 'pʋɔ 'ɔɔn.
42022052	Jesu nya ‑gbala nyüülü jia' 'ɔɔn 'kpla, 'palɩ ‑gbɔsapɛrɩnyüü kpakü, Nyɔsʋaanyukua 'sʋgɩanyüü nyra tagbü, 'ɔnya ‑gbala 'üün: «Dɛplɛɛ kä ‑gʋ 'a ji ‑bɛ 'a ja ‑järë nyra tii, ‑beere nyüü ji 'jejienyɔɔ 'kpla le?
42022053	‑Srɩ o ‑srɩ amɔ ma bäa' Nyɔsʋaanyuku kpaku ‑wälɩ, 'anyɩ 'mɩ ‑a 'kpla; ‑maa 'ana 'taɩn kʋ ‑pɩ, ‑bɛ 'jöjrüükpü 'mä 'üa 'jrʋpa ‑fɛ.»
42022054	'Ünya 'kpla Jesu, 'ünya fa 'ɔɔn ‑gbɔsapɛrɩnyɔɔ kpaköa nyüköli. Piɛɛrë tʋŋlɔlɩdɛrɩ ‑bɛ 'ɔ ‑mɛ 'üün ‑gälɩ.
42022055	'Ü ‑gölöa' ‑gböööa ‑saplɛ ‑tɔrʋpɩɔ kapu nɩ, 'ünya kʋwälɩ. Piɛɛrë nya kʋ 'üa ‑tɔrʋpɩɔ.
42022056	'Jrʋpafɛŋlʋʋ 'doo nya 'järä 'ɔɔn kapu ‑gba. 'Ɔnya ‑tʋ 'ɔɔn 'nyügba, 'ɔ ‑nëma: «Nyɔɔlɔ kʋa' ‑pɩ, nyra 'ɔɔn ma 'nyɛrɛ 'wʋ.»
42022057	‑Maa 'ɔnya babla, 'ɔ ‑nëma: «'Ŋlʋʋ, 'nyɩ 'ɔɔn jre ‑a jre.»
42022058	'Ia ni ‑sia' nɩ, ‑moloo nya 'jä 'ɔɔn, 'ɔ ‑nëma: «‑Mɔ kʋa' ‑pɩ nɩ, ‑bä bɩa 'üa ‑tɔrʋpɩɔa nyɔɔ.» Piɛɛrë ‑nëma: «'Na nyɔɔ, ‑mää 'mɔɔ ‑a!»
42022059	‑Gliiibɔʋ 'doo 'mä 'sɔɔwʋ ‑sikalɩ mi nɩ, nyɔɔ 'doo nya 'jä 'ɔɔn, 'ɔ ‑nëma: «'Cɩcasa bäsaa, nyɔɔlɔ kʋa' ‑pɩ bä kä 'üa ‑tɔrʋpɩɔ, 'be Galileenyɔɔ 'ɔ bä bɩa.»
42022060	‑Maa Piɛɛrë nya ‑gbala 'ɔɔn: «'Na nyɔɔ, wiili ‑paaa' 'nyɩ 'nu 'iin 'wli ‑a!» 'Ɔ ‑ka 'paa ɩ wii ‑bɛ sapɛ ‑gbe.
42022061	'Pläkänyɔɔ nya ‑siekälɩ 'ɔnya tɛ Piɛɛrë 'klɩ. Piɛɛrë nya 'pa wiili 'Pläkänyɔɔ ‑gbala käa' 'ɔɔn plɛ: «Sapɛ 'mä 'daa 'ɛmä ‑gbekalɩ mi 'saarɩa ‑srɩ 'lɩ nɩ, ‑nya tää kaa 'kä ‑nya 'daa ‑nyɩ 'mɩ ‑a jre.»
42022062	Piɛɛrë nya 'cie 'ɔnya 'wu ‑gböösa.
42022063	Nyüülü blöa' Jesu kälɩ srörö 'ü srörö 'ɔɔn, ‑bɛ 'ü 'kakla 'ɔɔn dii.
42022064	'Ünya kpasa 'ɔa 'nyü, ‑bɛ 'ü 'kakla 'ɔa 'klʋɩ dii, ‑bɛ 'ü nö: «Nyɔɔlɔ 'kalaa' ‑mɩ dɛɛ, ‑ga 'ɔɔn 'nyrʋ!»
42022065	‑Bɛ 'ü fafa 'ɔɔn ‑jejree 'më 'kɔkɔmlɛ ‑mölöö dɛrɩ.
42022066	‑Srɩ paa' nɩ, juifëa tagbü, ‑gbɔsapɛrɩnyüü kpakü nyra ‑dɔkpɩanyüü nya 'plasraa; 'ünya fa 'ɔɔn 'üa tropina 'lɩ.
42022067	'Ünya ‑gbala 'ɔɔn: «‑Ama bä 'Kriisë nɩ, ‑gbala amɩ!» 'Iibäa' 'ɔɔ nɩ: «Ama ‑gbala 'amɩ nɩ, 'a ‑nëmä 'iin wii 'wʋ ‑a 'ba.
42022068	‑Bɛ ama 'bete bɩa 'amɩ nɩ, 'a ‑nëmä 'mɩ ‑gälɩ ‑a 'sa.»
42022069	‑Maa 'bala 'saarɩ ‑gälɩ Nyɔɔa 'Jʋ nya ‑wälɩkʋa 'Klükä Nyɔsʋa 'dupa 'lɩ.
42022070	Nyüüa 'fɩɔ ‑nëma: «‑Mɔ bä Nyɔsʋa 'Jʋ?» 'Ɔ ‑nëma: «'Ana 'mʋgbɛ 'a nɩnɩa, 'ɔɔ 'n bä.»
42022071	'Ia ‑gʋ 'ü ‑nëma: «Wii 'plɛɛ a ‑ka 'bata le? 'I ja 'ɔa 'mʋgbɛa 'mlɩ, anya 'nu ‑o!»
42023001	Nyüüa 'fɩɔ nya sɔsɔwʋ, 'ünya fa 'ɔɔn Pilatëa ‑nyɛɛ.
42023002	'Ü 'tɔa' nɩ, ‑gbagblɛ 'ü ‑tʋ 'ɔɔn ‑gälɩ, 'ü ‑nëma: «Nyɔɔlɔ kʋa' ‑pɩ nɩ, ana 'brea nyüü 'ɔ 'tuto, 'üa 'wli 'lɩ 'ɔ 'paa cacɩwii 'ümä ‑yrɛ be, anya 'kplara 'ɔɔn ‑gälɩ. 'Ɔ ‑gbala 'üün 'ünyɩ 'pɛɛ Sesaa dapoo, ‑bɛ 'ɔ ‑gbala 'üün ‑maa 'ɔɔ bä 'kɩɩlɔ 'ü 'daraa' 'Kriisë.»
42023003	Pilatë nya 'bete 'ɔɔn: «Juifëa 'kɩɩ bä?» Jesu ‑nëma: «‑Na mlɩ 'i ja.»
42023004	'Ia ‑gʋ Pilatë nya ‑gbala ‑gbɔsapɛrɩnyüü kpakü nyra ‑jria ‑maa: «'Nyɩ 'jä wiili kä ‑gʋ 'mäa' nyɔɔlɔ kʋa' ‑pɩ 'bla ‑a.»
42023005	‑Maa 'ü blara, 'ü ‑nëma: «'Bala Galilee, ‑a ‑srörö Judeea ‑tʋtʋa 'fɩɔ ‑gälɩ, ‑a ji ‑tɛ, 'ɔa 'kpɩkpɩakʋ 'jrara nyüüa polu.»
42023006	Pilatë 'nröröa' 'üa mlɩ Galilee 'wli nɩ, 'ɔnya 'bete nyɔɔlɔ ɔma bä Galileenyɔɔ.
42023007	'Ɔ 'nua' ‑maa Erɔɔdëa ‑tʋtʋ ‑gälɩa nyɔɔ 'ɔ bä nɩ, 'ɔnya fa 'ɔmɩ 'ɔɔn ‑tɛ 'lɩ Erɔɔdë bäa', 'be 'ia 'taɩn 'lɩ 'ɔa 'mʋgbɛ bä Jerusalɛɛmë.
42023008	Dɔrʋ 'bla Erɔɔdë 'ɔ 'jäa' Jesu; ‑mää ‑mlatɩkä 'ɔnyɩ 'ɔɔn 'bata 'ɔmä 'ɔɔn 'jä, 'be 'ɔ 'nöö 'ɔa 'nyrɩ 'wli ‑gböösa. 'Ɔ 'bata 'ɔmä ‑saragbi nʋ 'ɔmä 'ɔɔn 'jä.
42023009	'Ɔ 'betre 'ɔɔn wii 'kɔkɔmlɛ 'lɩ, ‑maa 'ɔnyɩ 'ɔɔn mɛ dɛrɩ ‑a cɛrɛ.
42023010	‑Bɛ ‑gbɔsapɛrɩnyüü kpakü nyra ‑dɔkpɩanyüü 'nyüglö, ‑bɛ 'ü ‑tʋʋä 'ɔɔn ‑gbagblɛ ‑gälɩ ‑gböösa.
42023011	Erɔɔdë, nyra 'ɔa 'sʋgɩa, 'böö 'ɔɔn 'klɩ ‑bɛ 'ü srörö 'ɔɔn. 'Ünya 'pa 'ɔɔn 'kotulu plöa' ‑gälɩ, 'ünya 'blöö 'ɔɔn Pilatëa ‑nyɛɛ dɛrɩ.
42023012	'Ia ‑srɩlɩa 'mlɩ nɩ, Pilatë nyra Erɔɔdë nʋ ‑gbötüdɛɛ, 'be 'ü ma 'nyɩ 'jäjrä 'nyüa 'mlɩ ‑a.
42023013	Pilatë nya we ‑gbɔsapɛrɩnyüü kpakü, nyüüa 'wliklɩa nyüü nyra nyüüa 'fɩɔ,
42023014	'ɔnya ‑gbala 'üün: «'A ja 'mɩ nyɔɔlɔ kʋa' ‑pɩ, ɔ 'a 'daaa' ‑maa nyüü 'ɔ 'tuto, 'ana 'klʋɩ 'nyaa 'bete 'ɔɔn. Wiili 'a 'daa ‑maa 'kpɔɔ 'ɔ nʋa' 'nyɩ 'jä 'ia dɩjɔ 'doo 'wʋ ‑a;
42023015	Erɔɔdëa 'mʋgbɛ 'nyɩ 'jä 'ia dɩjɔ 'doo 'wʋ ‑a. 'Be 'ia ‑gʋ 'ɔ 'blöö amɩ 'ɔɔn bei 'wʋ dɛrɩ, wiili 'ɔ nʋa' i kä ‑gʋ 'ɔmäa' jä 'inyɩ 'lɩ ‑a bä.
42023016	'Ia ‑gʋ 'sɛpɛ 'nëmä 'ɔɔn 'sɛpɛ, ‑bɛ 'mä 'ɔɔn ‑wälɩ 'cɛrɛ.»
42023017	‑Bɛ ‑glɩsɩglɩsɩ 'mäa' 'lɩjrä nɩ, 'ɔ kä 'ɔmä ‑jienyɔɔ 'doo ‑wälɩ 'cɛrɛ.
42023018	‑Maa 'üa 'fɩɔ ‑gölöa' 'ü nɩnɩa: «'Bla nyɔɔlɔ kʋa' ‑pɩ! ‑Cɛɛrɛ Barabasë ‑wälɩ!»
42023019	Barabasëlɔ nɩ, ɔ bä kä toubenyüüa ‑tɔrʋpɩɔ, 'ɔnya 'blara bätäläa 'mlɩ nyɔɔ 'doo. 'Ia ‑gʋ 'ü 'pa kä 'ɔɔn ‑jie 'lɩ.
42023020	Pilatë nya ‑gbala 'üün 'sɔɔwʋ, 'be 'ɔ 'bata Jesua ‑wälɩcɛrɛkʋ,
42023021	‑maa 'ünya 'kpöö: «Kolo 'ɔɔn krʋa ‑gälɩ! Kolo 'ɔɔn krʋa ‑gälɩ!»
42023022	'Ɔnya 'bete 'üün tääfawʋ: «Bʋbɔgbi 'plɛɛ 'ɔ nʋ le? 'Nyɩ 'jä dɛɛlɛ 'ɔ nʋa' i kä ‑gʋ 'ɔmäa' 'blara 'wʋ ‑a. 'Ii känyrɩ nɩ, 'sɛpɛ 'mä 'ɔɔn 'sɛpɛ ‑bɛ 'mä 'ɔɔn ‑wälɩ 'cɛrɛ.»
42023023	‑Maa 'ü blara, 'ü nɩnɩa 'kpɔɔ ɔ kolo krʋa ‑gälɩ. 'Üa mlɩa wii nyra ‑gbɔsapɛrɩnyüüa mlɩa wii ‑sööö 'wʋ.
42023024	Pilatë nya 'nyie 'ɔmä wiili 'ü 'daaa' nʋ.
42023025	Nyɔɔlɔ bea' tou, ɔ 'blaa' nyɔɔ ‑bɛ 'ü 'paa ‑jie 'lɩ nɩ, ɔ 'ü 'daaa' ɔ 'cɛrɛa' ‑wälɩ nɩ, 'ɔnya 'balɩ 'ɔɔn; 'ɔnya 'sara 'üün Jesu kälɩ, 'ü nʋ wiili 'ü 'bataa'.
42023026	'A mö 'ü mö ɩ, 'ü nyra Sirɛɛnëbätäa nyɔɔ 'doo 'ü 'dara Simɔɔ nya traraklɩ, 'ɔ sɔ ɩ 'klʋɛɛ. 'Ünya 'kpla 'ɔɔn, 'ünya tro 'ɔɔn krʋa 'wli 'kä 'ɔ ‑mɛɛɛ Jesu ‑gälɩ.
42023027	Nyüü 'kɔkɔmlɛ prɛ 'ɔɔn dɛrɩ. 'Ŋlëgë 'kɔkɔmlɛ bɔtɔ 'üa ‑tɔklʋ ‑bɛ 'ü 'wuö.
42023028	Jesu nya ‑sie 'üa 'pɛlɩ kälɩ, 'ɔ ‑nëma: «Jerusalɛɛmëa 'ŋlëkayörü 'amɩ, 'anyɩ 'wu 'na ‑gʋ. ‑Maa, 'ba 'wu 'ana në ‑gʋ nyra 'ana 'jüa ‑gʋ!
42023029	'Be 'ia 'taɩn nya jia, ‑plɩɩ nyüü 'mäa' 'daa: ‹Dɔrʋ 'blaa 'amɩ, 'amɔ ‑gbɔa' nyra ‑mülü ‑kaapɩɔ 'jʋ ‑gu, nyra ü ‑kaaa' ‑pɩɔ 'jʋ 'nyaa.›
42023030	'A ‑plɩɩ nyüü 'mä 'dʋgbë kpakü ‑gbala: ‹'Ba blö amɩ ‑gälɩ›, 'kä 'ünya 'dʋgbëjie ‑gbala: ‹'Ba ‑sisie amɩ!›
42023031	Nyüü ma nʋ 'saa tuu 'jɩjarɛ nɩ, ‑asɩ mamatuua ni nya bä le?»
42023032	'Ü fa bɩa ‑srɩ 'dooläa 'mlɩ 'jejienyüü 'sɔɔ 'ümä 'üün 'bla 'üü ‑bɛ Jesu.
42023033	'Ü 'tɔa' ‑plɩɩlɩ 'ü 'daraa' Gɔlëgotaa nɩ, 'a ‑plɩɩ 'lɩ 'ü kolo 'ɔɔn, 'ɔɔ ‑bɛ 'jejienyüülü krʋë ‑gälɩ, 'doo bä 'dupa 'lɩ, 'doo nya bä 'ɔa kʋmla 'lɩ.
42023034	Jesu ‑nëma: «'Na tʋ, cere 'ümɩ 'iin; wiili 'ü nöa', 'ünyɩ 'iin jre ‑a jre.» 'Ünya 'pa ‑tɔɔo 'ümä 'ɔa 'koti ‑pä.
42023035	‑Bɛ nyüü 'nyüglö 'ü tɛ tɛ 'üün 'klɩ. 'Kamanyüü nyra nyüü ‑mölöö srörö 'ɔɔn ‑bɛ 'ü nö: «'Ɔ 'pʋɔ nyüü ‑mölöö; ɔma bä 'Kriisëlɔ Nyɔsʋa 'baa' 'lɩ nɩ, 'kä 'ɔ 'baalɩ 'ɔa nyufa mlɩ 'la!»
42023036	'Sʋgɩanyüüa 'mʋgbɛ srörö 'ɔɔn; 'ünya jijrö 'ɔɔn ‑gba 'ünya ‑nyɩ 'ɔɔn viinɛgrë,
42023037	‑bɛ 'ü nö: «‑Ama bä juifënyüüa 'kɩɩ, 'balɩ ‑na nyufa mlɩ!»
42023038	'Ɔa 'wlili nɩ, 'ü ‑jɩjra tuu 'pɛ ‑gälɩ ‑maa: «Nyɔɔlɔ kʋa' ‑pɩ bä juifënyüüa 'Kɩɩ.» 'Ü ‑jɩjra 'iin grɛɛkëwii 'lɩ, Latɩɩnwii 'lɩ nyra Ebrööwii.
42023039	'Jejienyüülüa ‑tɔrʋpɩɔa 'doo ‑jejre ‑bɛ 'ɔ nö: «‑Nyɩ 'daa ‑mɔ bä 'Kriisë, 'balɩ ‑na nyufa mlɩ, 'kä ‑baalɩ amɩ mlɩ 'la!»
42023040	‑Maa 'sɔɔa nʋlɔ nya ‑gbala 'ɔa ‑mɔlɔ: «‑Nyɩ 'nɩmɩ Nyɔsʋaa ŋalɛ ‑a kä, ‑mɔ nyra 'ɔmɩ kɔsɔ 'ü ‑tʋa' ‑sʋɛ 'dee 'lɩ?
42023041	Ana nɩlɩ nɩ, 'ü kä ‑gä 'ümä amɩ 'pɔnɩ, 'be wiili a nʋa' 'ia 'pɛɛ bäsaa. ‑Maa ‑taa nyɔɔlɔ nɩ, 'ɔnyɩ ‑balʋ ‑a nʋ.»
42023042	'Ɔnya ‑gbala Jesu: «'Pläkänyɔɔ, 'taɩn 'lɩ ‑mäa' ‑na 'kamapläa 'mlɩ pa nɩ, 'pa 'na ‑gä plɛ.»
42023043	Jesu nya ‑gbala 'ɔɔn: «'Cɩcasa 'n ‑gbala ‑mɩ, 'nyraa ‑mɔ nya Paradii mia 'saarɩ.»
42023044	'Jrʋ 'a ‑sopuplö. 'Jöjrüükpü nya pala 'ia 'blɩlɩa 'fɩɔ ‑gälɩ palapalaa ‑gbiajrʋa ‑gliiibei tää.
42023045	'Jöjrüükpü nya 'prɛrɛ 'jrʋa 'klʋɩ, dɔʋlʋ bäa' Nyɔsʋaanyuku kpakua ‑wälɩa ‑tɔrʋpɩɔ nya ‑gaala 'lɩ.
42023046	Jesu nya 'kpö ‑gböösa 'ɔ ‑nëma: «'Na tʋ, 'n ‑nyɩ ‑mɩ 'na ‑susu kälɩ.» 'Ɔ bɩaa' 'saa wiipapakʋ 'ɔnya jä.
42023047	'Sʋgɩakamanyɔɔ 'jäa' wiili nröröa' nɩ, Nyɔsʋa 'ɔ 'bʋala; 'ɔ ‑nëma: «'Cɩcasa, nyɔɔlɔ kʋa' ‑pɩ 'ɔ ‑gä ɩ 'klɩ.»
42023048	Nyüülü ji ɩa' ‑taalä 'jäkalɩ nɩ, 'ü jäa' wiili nröröa' nɩ, 'ü bɔtɔ 'üa ‑tɔklʋ ‑bɛ 'ü 'blöödɛrɩ nyatɛsa.
42023049	'Ɔa jejrenyüüa 'fɩɔ nyra 'ŋlëgëlü jaraa' 'üün sɔrɔ Galilee. 'Ü tʋŋlɔlɩdɛrɩ ‑bɛ 'ü ‑pʋpɔ wiili nröröa'.
42023050	Juifëa tropina 'lɩa nyɔɔ 'doo bälɩ, 'ɔɔ 'ü 'daraa' Josɛɛfë. 'Ɔ bä kä 'mʋfanyɔɔ 'ɔnya ‑gäklɩ.
42023051	'Ɔɔlɔ nɩ, 'ɔnyɩ kä 'üün ‑a 'nyiere. Juifëa bätä 'dööa 'mlɩ 'ɔ sɔ, 'ää 'ü 'daraa' Arimatë. 'Ɔa 'mʋgbɛlɔ, Nyɔsʋaa 'kamaplä 'ɔ ‑glaaa.
42023052	Nyɔɔlɔ nya mi Pilatë 'klɩ 'nyüglö, 'ɔmä 'ɔɔn Jesua jäjäa nɔ ‑nyɩ.
42023053	'Ɔ 'ciea' 'ɔɔn krʋa ‑gälɩ, 'ɔnya ‑fifra 'ɔɔn 'cɩcrɛɛ, 'ɔnya fa 'ɔɔn 'täkä kpakölä 'ü 'kɔtɔa' 'lɩ, 'äa 'mlɩ 'piekalɩ. 'Ü ‑kaapɩɔ 'äa 'mlɩ nyɔɔ ‑träärä.
42023054	'I bä kä ‑Ëleresrɩ 'fɩɔwʋ ‑bɛ ‑fʋflʋpasrɩ 'mä 'lɩjrä.
42023055	'Ŋlëgë 'nyɛrɛa' Jesu ‑gba 'bala Galileebätä nɩ, 'ü ‑mɛ Josɛɛfë ‑gälɩ. 'Ü 'jä 'kuyulu, 'ünya 'jä 'sɩrɩ 'ü ‑tʋa' 'ɔɔn.
42023056	'Ünya 'blöödɛrɩ, 'ünya pi 'nɔnʋpakpɩ nyra ‑daŋlʋɩnɩ. 'Ünya 'pa ‑fʋflʋ ‑fʋflʋpasrɩ 'lɩ, 'be 'asɩ 'üa ‑dɔ ‑gba.
42024001	'Sɔrɛa ‑suwla ‑ŋʋɩsɩɩa 'jrʋfla ‑gölöfa 'wʋ 'ŋlëgëlü nyra 'ŋlëgë ‑mölöö nya dɔrɔ 'nɔnʋpakpɩlɩ 'ü pia' 'wʋ, 'ünya mi 'kuyu 'lɩ.
42024002	'Ümä 'tɔkalɩ mi nɩ, 'täkälä bä ɩa' 'kuyulua 'mäklɩ 'a 'kousɔ.
42024003	'Ü paa' 'lɩ nɩ, 'ünyɩ 'lɩ 'Pläkänyɔɔ Jesua 'ku ‑a jrä.
42024004	'Ünyɩa' wiili ‑sröa' 'lɩa 'mlɩ 'wli 'nu nɩ, ‑jää 'üün nyüü 'sɔɔ 'tɔrɔklɩ. 'Kotili 'ü paa' 'lɩ plö.
42024005	Ŋalɛ nya 'bla 'ŋlëgëlü, 'ünya ‑ŋäwlikä. Nyüülü nya ‑gbala 'üün: «Dɛplɛɛ kä ‑gʋ 'a 'batra 'lɩbänyɔɔ jäjänyüüa ‑tɔrʋpɩɔ le?
42024006	'Ɔnyɩ ‑tɛ ‑a bä, 'ɔ 'a 'kuaabre sɔ! 'Ba 'pa wiili 'ɔ ‑gbala käa' 'amɩ plɛ 'taɩn 'lɩ 'ɔ bä käa' Galilee.
42024007	'Ɔ nɩnɩa kä: ‹'Ünya Nyɔɔa 'Jʋ ‑balʋnyüü kälɩ 'saraa, 'ümä 'ɔɔn krʋaa ‑gälɩ kolo, ‑bɛ jrüü tääa ‑srɩ 'lɩ 'ɔmä 'kuaabre sɔ.› »
42024008	'Ünya 'pa plɛ 'sɩrɩ Jesu ‑gba käa' 'imɩ.
42024009	'Ü sɔa' 'dasi 'lɩ nɩ, 'ünya mi 'ünya 'saralɩ 'ia 'fɩɔ nyüü ‑pʋ ‑bɛ 'doo nyra 'ɔa 'wʋnyɛrɛnyüü ‑mölööa 'fɩɔ.
42024010	'Ŋlëgëlü 'jäa' wiili ‑bɛ 'ü 'saraa' 'lɩ 'iin apotrë nɩ, ‑jää: Magëdalayria Marii, Jaanë nyra Marii Jaakëa 'yio, nyra 'ŋlëgë ‑mülü 'ü nyra 'üün mia'.
42024011	‑Maa apotrë 'nyɩ wiili 'ŋlëgëlü 'saalɩ wii 'wʋ ‑a 'ba, 'üa plɛ nɩnɩa sa kla 'üün.
42024012	‑Maa Piɛɛrë nya sɔwʋ, 'ɔnya fɔ 'ɔnya mi 'kuyu 'lɩ. 'Ɔ ‑ŋäa' 'kä, deia 'kpɔ 'ɔ 'järä ‑tʋtʋ 'wʋ. 'Ɔa plɛklɩa 'fɩɔ kala, wiili jräa' 'lɩ 'ia ‑gʋ 'ɔnya 'blöö 'ɔa ‑nyɛɛ dɛrɩ.
42024013	'A 'ia ‑srɩ 'dooa 'mlɩ, 'wʋnyɛrɛnyüüa ‑tɔrʋpɩɔa nyüü 'sɔɔ mö ɩ bätälä 'ü 'daraa' Emausë, 'äa 'mlɩ; kilomɛtrë ‑pʋ ‑bɛ 'deea 'samaa dɛɛ bä 'ään ‑bɛ Jerusalɛɛmëa ‑tɔrʋpɩɔ.
42024014	Wiili kä 'fɩɔ ‑sia' 'ii 'ü 'paa ɩ ‑bɛ 'ü 'nyɛɛ.
42024015	'Ii 'ü ‑ka 'paa ɩ Jesua 'mʋgbɛ nya jijrö 'üün ‑gba, ‑bɛ 'ü 'nyɛrɛ 'wʋ 'ü mö.
42024016	‑Maa 'üa 'nyü kala 'klɩ 'ü ‑pɩ 'ɔɔn jre.
42024017	'Ɔnya ‑gbala 'üün ‑maa: «Wii 'plɛɛ pala 'amɩ sɩɔ, i 'a dɛtɛ ‑bɛ 'a 'nyɛɛ le?»
42024018	‑Mɔlɔ 'ü 'daraa' Kleopasë nya 'bete 'ɔmɩ: «‑Na 'doo ‑mɔ bä ‑sisinyɔɔ Jerusalɛɛmë ɔnyɩ wiili ‑sröröa' 'lɩ ‑taa jrüülüa 'mlɩ jre?»
42024019	'Ɔnya 'bete 'üün: «Wii 'plɛɛ le?» 'Ü ‑nëma: «Nasarɛɛtënyɔɔ Jesua wii ɔ bä käa' nyɔsʋaamlɩpalanyɔɔ, Nyɔsʋaa 'klü bä käa' 'ɔa 'papawii nyra 'ɔa 'jrʋpaa 'mlɩ nyüüa 'klʋɩ.
42024020	‑Gbɔsapɛrɩnyüü kpakü nyra ana 'wliklɩnyüü 'sa 'ɔmɩ 'ümä 'ɔɔn 'bla 'ümä 'ɔɔn krʋa ‑gälɩ kolo.
42024021	Amɔlɔ nɩ, a toro ɩ 'ɔɔn plɛ 'ɔmä ɩ 'lɩ Israɛɛlë mlɩba. ‑Bɛ 'sɔɔwʋ nɩ, 'ia 'fɩɔ nröröa' 'ia jrüü tää 'saarɩ.
42024022	'Ŋlëgëlü bäa' ana ‑tɔrʋpɩɔ, ‑mölöö nya kala amɩ plɛklɩ. ‑Suwla ‑ŋʋɩsɩɩ 'ü mia' 'kuyua 'mlɩ nɩ,
42024023	'ünyɩ 'lɩ 'ɔa 'ku ‑a jrä. 'Ünya ji 'ü ‑nëma 'aanjë ja 'üün wii 'nyü ‑gälɩ; 'ünya ‑gbala 'üün 'sɩrɩ 'ɔ bäa' 'lɩ.
42024024	Ana ‑tɔrʋpɩɔa nyüü ‑mölöö nya mi 'kuyu 'lɩ. 'Ü mia' nɩ, 'sɩrɩ 'ŋlëgëlü 'saalɩ nɩ, 'asɩ 'i bä. 'Ünyɩ 'ɔɔn 'jä ‑a 'jä.»
42024025	'Ɔnya ‑gbala 'üün: «Abɩa 'amɔ 'nyɩ 'lɩgla! Wiili kä 'fɩɔ nyɔsʋaamlɩpalanyüü 'paa' 'anyɩ 'iin plɛ ‑a toro. Abɩa 'ana 'nunukʋ klalɩ!
42024026	'Kriisëlɔ nɩ, 'ɔ ‑nëmä ɩ 'ia ‑sʋɛlɛ ‑a jä, ‑bɛ 'ɔmä 'ɔa 'wliklɩbʋabʋakʋa 'fɩɔ srara?»
42024027	'Bala Moisëa ‑pɔɔkɩ ‑gälɩ ‑a mi nyɔsʋaamlɩpalanyüüa ‑pɔɔkɩa 'fɩɔ ‑gälɩ nɩ, wiili 'paaa' 'ɔa ‑gä nyɔsʋapɔɔkʋa 'fɩɔa 'mlɩ nɩ, 'ii 'ɔ srara 'üün.
42024028	'Ü 'tɔa' bätälä kä 'mlɩ 'ü mö ɩa' a ‑gba nɩ, Jesu nya nʋ 'sɩrɩ 'ɔ ‑sööa'.
42024029	‑Maa 'ünya kʋ 'ɔɔn 'klɩ 'ünya bibie 'ɔɔn: «Pala ana ‑nyɛɛ, 'be ‑gbiajrʋ 'a mi ‑bɛ ‑gbia 'a ka ‑o.» 'Ɔnya pala 'üa ‑nyɛɛ.
42024030	'Ü bä ɩ 'töwlö ‑gälɩ 'ümä dɛɛji ɔ, 'ɔnya dɔrɔ 'flɔɔbö 'wʋ, 'ɔnya 'trɛɛ Nyɔsʋa; 'ɔnya 'böblö 'uun ‑tɩa, 'ɔnya ‑nyɩ 'ümɩ 'uun.
42024031	'Üa 'nyü nya ‑jieroklɩ, 'ünya ‑tʋ 'ɔɔn 'nyügba; ‑maa 'ɔnya sakla 'üün 'nyü ‑gälɩ.
42024032	'Ü ‑nëma 'üa 'kpɔa ‑tɔrʋpɩɔ: «'Ɔ ‑fɛɛɛ ana polu ‑gba 'taɩn 'lɩ 'ɔ dɛtrɛ ɩa' amɩ ‑gba 'nyʋfɔ 'wʋ, ‑bɛ 'ɔ ‑jiea' ana bobowli 'klɩ nyɔsʋaawiia 'pɛlɩ!»
42024033	'Wʋ 'ü sɔ dotro 'ünya mi Jerusalɛɛmë. 'Ü jrä ‑plɩɩ 'wʋnyɛrɛnyüü ‑pʋ ‑bɛ 'doo nyra 'wʋnyɛrɛnyüü nyra ‑mölöö prɛ ɩa' bɩa Jesu dɛrɩ. 'Üa 'fɩɔ trara,
42024034	‑bɛ 'ü nö: «'Kasa, 'Pläkänyɔɔ 'a 'kuaabre sɔ. 'Ɔ srara 'ɔa nyufa Simɔɔ 'klɩ!»
42024035	Nyüü 'sɔɔlüa 'mʋgbɛ nya ‑gbala 'üün wiili jräa' 'üün ‑gälɩ 'nyʋfɔ mlɩ, ‑bɛ 'sɩrɩ 'ü ‑tʋa' 'ɔɔn 'nyügba 'taɩn 'lɩ 'ɔ ‑päa' 'flɔɔ.
42024036	'A wiili 'ü 'paa ɩ Jesua 'mʋgbɛ nya 'tɔrɔ 'üa ‑tɔrʋpɩɔ, 'ɔnya ‑gbala 'üün: «Abɩa 'ana plɛgälɩ flɛrɛ!»
42024037	'Üa ‑gälɩa 'ku fɔ, 'be 'üa plɛɛ jäjänyɔɔa ‑susu bäsaa.
42024038	'Ɔnya 'bete 'üün: «Dɛplɛɛ kä ‑gʋ 'ana polu 'caklalɩ le? Dɛplɛɛ kä ‑gʋ 'a bobo 'sama wii le?
42024039	'Ba 'jä 'na klʋgbë nyra 'na bei 'wʋ 'la; 'mɔɔ bäsaa! 'Ba ‑fɛ 'mɩ ‑gba 'amä 'iin 'jä. Jäjänyɔɔa ‑susu 'nyɩ 'jajɛ nyra 'koi ‑a kä, 'sɩrɩ 'a 'jääa' 'mɩ 'wʋ.»
42024040	'Ɔ nʋa' 'saa 'ɔ 'paa' wii nɩ, 'ɔnya srara 'üün 'ɔa klʋgbë nyra 'ɔa bei.
42024041	‑Bɛ dɔrʋ nyra plɛklɩkalakʋa ‑gʋ 'ünyɩ 'daraa' 'iin wiia 'doo nɩ, 'ɔnya 'bete 'üün: «'A 'klaa jijrɛ?»
42024042	'Ünya ‑nyɩ 'ɔɔn drara ‑srea klöö nyra dʋgbakpɩa dete.
42024043	'Ɔnya dɔrɔ 'iin 'wʋ, 'ɔnya jidɛɛ 'üa 'klʋɩ.
42024044	'Ɔnya ‑gbala 'üün: «'A 'ii 'n ‑gbala käa' 'amɩ 'taɩn 'lɩ 'n bä käa' 'ana ‑tɔrʋpɩɔ: wiili 'paaa' 'na ‑gä Moisëa ‑pɔɔkʋ 'lɩ, i 'paaa' 'na ‑gä nyɔsʋaamlɩpalanyüüa ‑pɔɔkɩ 'lɩ nyra Nyɔsʋaa 'lɩbrɛrɛpɔɔkʋa 'mlɩ nɩ, 'ia 'fɩɔ kä 'imä nrörö.»
42024045	'Ɔnya jie 'üa 'lɩgaglakʋ 'klɩ 'ümä nyɔsʋapɔɔkʋ 'wli 'nu,
42024046	'ɔnya ‑gbala 'üün: «'Asɩ 'i ‑jɩjra: 'Kriisë kä 'ɔmä ‑sʋɩ 'jä, ‑bɛ jrüü tääa ‑srɩ 'lɩ nɩ, 'ɔmä 'kuaabre sɔ.
42024047	‑Bɛ kolo Jerusalɛɛmë 'kä, 'ümä ‑tʋtʋ ‑gälɩa nyüüa 'fɩɔ ‑gbala ü torolɩ ‑balʋ ‑gälɩ, ‑bɛ Nyɔsʋa 'mä 'ümɩ 'uun cere.
42024048	Wiili 'a 'jäa' 'amä 'lɩ 'iin 'sa ‑pɩɔa 'fɩɔ.
42024049	‑Bɛ 'mɔɔlɔ nɩ, 'mä 'amɩ dɛɛlɛ 'na Tʋ 'daaa' 'ɔmäa' 'amɩ ‑nyɩ. 'Ii känyrɩ 'ba kʋ Jerusalɛɛmë kʋ kʋ 'kä cɛlɩa 'klü 'cere 'amɩ ‑gälɩ.»
42024050	'Ɔnya 'cie 'üün bätä, 'ɔnya fa 'üün Betaniibätäa 'pɛ 'lɩ. 'Ɔnya jrara 'ɔa 'dari cɛlɩ 'ɔnya 'pa 'üün 'nɩ.
42024051	'Ɔ 'paa' 'üün 'nɩ, 'ɔnya sɔ 'üa ‑tɔrʋpɩɔ, 'ɔnya 'jra cɛlɩ.
42024052	‑Bɛ 'üülü nɩ, 'ü 'pala 'ɔa 'klɩ kotifli, 'ünya 'blöö Jerusalɛɛmë dɛrɩ; dɔrʋ 'si 'üün 'klɩ.
42024053	Nyɔsʋaanyuku kpaku ‑wälɩ 'ü kʋ, ‑bɛ 'ü 'bʋala Nyɔsʋa ‑srɩ ‑o ‑srɩ. 'Asɩ i bä.
43001001	Nyɔsʋaa 'Papawii bä kä ‑plɩɩ 'fɩɔwʋ 'plä nya 'mä 'kä kolo. Nyɔsʋaa 'Papawii nyra Nyɔsʋa kʋ kä ‑wälɩ; Nyɔsʋaa 'Papawii bä kä Nyɔsʋalɔ.
43001002	'A 'ii ‑bɛ Nyɔsʋa kʋ kä ‑wälɩ 'pläa 'käkolofa 'wʋ.
43001003	'Ii diia 'fɩɔ ‑srörö kälɩ 'inya nrörö, ima 'nyɩ 'lɩ ‑a bä, dɩjɔ 'doo ‑nëmä nrörö ‑a nrörö.
43001004	'Ii 'lɩ 'klä bä kä, 'klä nya bä nyüüa ‑srɩ.
43001005	‑Srɩlɩ pala 'jöjrüükpü 'lɩ, 'jöjrüükpü 'nyɩ 'lɩ ‑srɩ ‑a 'kʋɛɛ.
43001006	Nyɔsʋa nya blɔ kä nyɔɔ 'doo, 'ɔɔ 'ü 'dara Jaan.
43001007	'Ɔɔlɔ nɩ, wii 'ɔ ji 'lɩsa; 'ɔ ji ‑srɩa ‑gä 'pa, nyüüa 'fɩɔ 'mä 'ɔa 'papawii kälɩ ‑srörö 'ümä ‑srɩ plɛtoro.
43001008	‑Mää 'ɔɔ 'nyɩ kä ‑srɩ bä, ‑maa ‑srɩa ‑gä 'ɔ ji kä 'pa.
43001009	'Iili ni, 'iibä kä 'tasɩrɩa ‑srɩ. ‑Srɩlɩ jöa' 'pläa 'mlɩ nɩ, 'ii pala nyüüa 'fɩɔ ‑gälɩ.
43001010	'I bä kä 'pläa 'mlɩ, 'ii 'plä ‑srörö kälɩ 'änya nrörö, ‑maa 'plä 'nyɩ 'imɩ ‑a jre.
43001011	'Inya ji 'ia 'mʋgbɛa ‑glügbö 'klɩ, ‑maa 'ia ‑glügbönyüü 'nyɩ 'iin 'lɩ ‑a 'kʋɛɛ.
43001012	‑Mülü kä 'fɩɔ 'nyierea' 'iin 'klɩ, ü toroa' 'iin plɛ nɩ, 'i nrörö 'üün Nyɔsʋaa 'tasɩrɩa 'jü 'lɩ.
43001013	‑Mää 'sɩrɩ nyɔɔ ‑guuöa' 'jʋ, ‑mää 'sɩ 'ünyɩ Nyɔsʋa 'jü bä, ‑mää nyɔɔa plɛ 'klɩa wii ‑a, ‑mää nyɔɔa 'jrʋpa ‑a, ‑maa Nyɔsʋa 'ɔɔ nrörö 'üün 'ɔa 'jü 'lɩ.
43001014	Nyɔsʋaa 'Papawiili nya srörö nyɔɔ 'lɩ, 'ɔnya kʋ ana ‑tɔrʋpɩɔ. Anya 'jä 'ɔa 'wliklɩ 'bʋabʋakʋ; 'wliklɩ 'bʋabʋakʋlʋ Tʋ ‑nyɩa' 'ɔa 'Jʋ 'doo 'doo. ‑Gbinanakʋ ‑bɛ 'cɩcasa 'si 'ɔɔn 'lɩ.
43001015	'A 'ɔɔ kä ‑gä Jaan 'paa' ‑bɛ 'ɔ ‑gbolo käa' mlɩ: «‑Jää nyɔɔlɔ kä ‑gä 'n ‑gbala käa' 'amɩ ‑bɛ 'n 'daaa' ‑maa: ‹Ɔ nëmäa' 'mɩ 'klɩtroro ‑si 'mɩ 'wʋ, 'be 'ɔ bä kä ‑plɩɩ 'fɩɔwʋ 'nyaa nëmä ji.› »
43001016	'Sɩrɩ 'i 'sia' 'ɔɔn 'lɩ nɩ, 'asɩ 'ɔ ‑nyɩ amɩ 'iin. Nyɔsʋaa ‑gbinanakʋ 'wʋä 'lɩ, ‑bɛ ‑mɩdoo blö 'lɩ.
43001017	'Iibä, ‑Dɔ jara Moisë kälɩ; Nyɔsʋaa ‑gbinanakʋ nyra 'cɩcasa nya jara Jesu 'Kriisë kälɩ.
43001018	Nyɔɔ ‑kaapɩɔ Nyɔsʋa 'jä. 'Jʋ 'doo 'doolɔ sɔa' Tʋa ‑nyɛɛ, 'ɔɔ 'lɩ a 'järä 'ɔɔn.
43001019	Jerusalɛɛmëa juifënyüü blɔ ‑gbɔsapɛrɩnyüü nyra Leviitënyüü ü ji ü 'bete Jaan nyɔɔ 'plɛɛ 'ɔ bä le? ‑Jää 'sɩ 'ɔ ‑gbala 'üün nɩ,
43001020	'ɔnyɩ 'iin ‑sisie ‑a ‑sisie, 'ɔnya ‑gbala 'üün: «‑Mää 'mɔɔ 'nyɩ 'Kriisë bä.»
43001021	'Ünya 'bete 'ɔɔn: «‑Bɛ nyɔɔ 'plɛɛ ‑bä le? ‑Ale Elii ‑bä?» 'Ɔ ‑nëma: «'Nyɩ Elii ‑a bä. ‑Mɔ bä ‑plɩɩ nyɔsʋaamlɩpalanyɔɔ 'e?» 'Ɔ ‑nëma: «'Woo.»
43001022	'Ünya ‑gbala 'ɔɔn: «‑Bɛ nyɔɔ 'plɛɛ ‑bä le? Amä nyüülü blɔa' amɩ ‑gälɩsakalɩ mi. ‑Asɩ ‑gbaaa ‑na 'mʋgbɛa ‑gʋ le?»
43001023	'Iibäa' Jaan nɩ: «'Mɔɔ bä wiili nyɔsʋaamlɩpalanyɔɔ Esaii 'paa': Nyɔɔa wewewii ja ‑aaga 'lɩ: 'Ba ‑gägä 'Pläkänyɔɔa 'nyʋfɔ 'klɩ.»
43001024	Nyüülü 'ü blɔa' nɩ, Farisinyüü bäsaa.
43001025	'Ünya 'patä 'ünya 'bete Jaan: «‑Bɛ ‑nyɩa' 'Kriisë bä, ‑nyɩa' Elii bä, ‑nyɩa' 'sɔɔwʋ nyɔsʋaamlɩpalanyɔɔ bä nɩ, ‑bɛ 'iɛ ‑paaa nyüü 'nɩ 'wli le?»
43001026	'Ɔnya 'sa 'üün ‑gälɩ: «'Mɔɔlɔ nɩ, 'nɩ 'n 'paa nyüü 'wli; nyɔɔ 'doo bä 'ana ‑tɔrʋpɩɔ, 'anyɩ 'ɔɔn jre ‑a jre.
43001027	Ama 'wʋ 'lɩ 'ɔɔ jö; 'nyɩ 'nɩmɩ 'lɩ ‑a bɩa ‑a ‑jie 'ɔa 'siia pɩa.»
43001028	‑Jää ‑nyɛɛ Jurëdɛɛn a 'wlugbaa bätälä 'ü 'daraa' Betanii, 'a ‑nyɛɛ wiilia 'fɩɔ ‑srörö. 'A 'ii Jaan 'palaa' nyüü 'nɩ 'wli.
43001029	‑Srɩ ‑gbaa' kä nɩ, Jaan 'jääa' Jesu ‑bɛ 'ɔ jaraa' 'ɔa 'pɛlɩ nɩ, 'ɔ ‑nëma: «‑Jää Nyɔsʋaa ‑Bablëëjʋlɔ 'baa' 'lɩ 'pläa ‑balʋ.
43001030	'A 'ɔ kä ‑gä 'n ‑gbala käa' 'amɩ ‑bɛ 'n 'daaa' ‑maa: ‹Nyɔɔlɔ nëmäa' 'mɩ 'klɩtroro ‑si 'mɩ 'wʋ, 'be 'ɔ bä kä ‑plɩɩ 'fɩɔwʋ 'nyaa nëmä ji.›
43001031	'Na 'mʋgbɛlɔ nɩ, 'nyɩ ɩ 'saa 'ɔmɩ ‑a jre, ‑maa Israɛɛlë 'mä 'ɔɔn jre, 'ia ‑gʋ 'n 'paa nyüü 'nɩ 'wli.»
43001032	‑Jäsɩ Jaan ‑gbaa' 'sɔɔwʋ nɩ: «'N 'jä ‑Susu, 'unya ja cɛlɩ; 'unya 'cere 'ɔɔn ‑gälɩ ‑beere ‑sögö.
43001033	'Nyɩ ɩ 'saa 'ɔmɩ ‑a jre; ‑maa ɔ blɔa' 'mɩ ‑a 'pa nyüü 'nɩ 'wli nɩ, 'ɔ ‑gbala 'mɩ ‑maa: ‹Nyɔɔlɔ ‑nëmäa' 'jä, ɔ ‑Susu 'mäa' ‑gälɩ 'cere ‑bɛ 'umäa' 'lɩ kʋ nɩ, 'a nyɔɔlɔ 'cerea' nyüü 'Nyüna ‑Susu 'wli.›
43001034	'Mɔɔlɔ ni 'n 'jä 'iin, 'nyaa 'sa 'iin 'lɩ, 'sɩrɩ 'ɔ bäa' Nyɔsʋaa 'Jʋ.»
43001035	‑Srɩ ‑gbaa' 'kä nɩ, Jaan nyra 'ɔa 'wʋnyɛrɛnyüüa ‑tɔrʋpɩɔa nyüü 'sɔɔ kʋ ɩ ‑plɩɩ,
43001036	'Ɔnya 'jä Jesua ‑sisidɛɛ, 'ɔ ‑nëma: «‑Jää Nyɔsʋaa ‑Bablëëjʋ.»
43001037	'Ɔa 'wʋnyɛrɛnyüü 'sɔɔ 'nua' wiili 'ɔ 'paa' 'wli nɩ, 'ünya ‑mɛ Jesu ‑gälɩ.
43001038	Jesu ‑siea' kälɩ ‑bɛ 'ɔ 'jäa' 'üün nɩ, 'ɔnya 'bete 'üün: «Dɛplɛɛ 'a 'bata le?» 'Ünya 'bete 'ɔɔn: «Rabii, ‑a 'plɛɛ kʋ le?» Rabiia ‑gbaa bä «'Kpɩkpɩanyɔɔ».
43001039	'Ɔnya ‑gbala 'üün: «'Ba ji amä mi, 'amä 'lɩ 'jä.» 'Ünya mi 'kä 'ünya 'jä ‑plɩɩlɩ 'ɔ kʋa'. 'I bä kä ‑gbiajrʋa ‑gliiibei mlɔɔa dii 'lɩ; 'ünya kʋ kä 'ɔɔn ‑gba 'ia ‑srɩ nya ‑si.
43001040	Nyüü 'sɔɔlü 'nua' wiili Jaan 'paa' 'wli ‑bɛ 'ü ‑mɛa' Jesu ‑gälɩ nɩ, 'doo bälɩ, 'ɔɔ 'ü 'dara Andree, Simɔɔ Piɛɛrëa ‑wlajʋ.
43001041	'Ɔnya mi dotro, 'ɔnya ‑gbala 'ɔa ‑wlajʋ Simɔɔ: «Anyaa' Mesii 'jä.» Mesiia ‑gbaa bä «'Kriisë».
43001042	'Ɔnya fa 'ɔɔn ‑tɛ Jesu bäa'. Jesu nya tɛ 'ɔɔn 'klɩ, 'ɔ ‑nëma: «‑Na 'nyrɩ bä Jonaasëa 'jʋ Simɔɔ; ‑na 'nyrɩ bä ‑mlatɩ Sefasë.» 'Ia ‑gbaa bä «'Täkä».
43001043	'Ia ‑srɩ ‑gbaa' 'kä nɩ, Jesu nëmä ɩ Galilee mi, 'ɔnya 'jä Filipë, 'ɔnya ‑gbala 'ɔɔn: «Prɛ 'mɩ dɛrɩ.»
43001044	Filipëlɔ nɩ Bɛtësaidaa nyɔɔ 'ɔ bä, 'ɔ ‑bɛ Andree nyra Piɛɛrë bä bätä 'döö 'wʋa nyüü.
43001045	Filipë nya mi bɩa Natanaɛɛlë ‑gbala: «Nyɔɔlɔ kä ‑gä Moisë 'palaa' ‑Dɔa ‑pɔɔkʋa 'mlɩ, i nyɔsʋaamlɩpalanyüü ‑gbalaa' amɩ, anya 'ɔɔn 'jä. Josɛɛfëa 'jʋ Jesu bäsaa, Nasarɛɛtënyɔɔ.»
43001046	'Iibäa' Natanaɛɛlë nɩ: «'Cɩcadɛɛ 'plɛɛ 'mä ‑plɩɩ Nasarɛɛtë sɔ le?» Filipë ‑nëma: «Ji, ‑mä 'iin 'jä.»
43001047	Jesu 'jäa' Natanaɛɛlë ‑bɛ 'ɔ jaraa' 'ɔa 'pɛlɩ nɩ, 'ɔ ‑nëma: «‑Jää 'tasɩrɩa Israɛɛlënyɔɔ 'nyɩa' yrʋ kä.»
43001048	'Iibäa' Natanaɛɛlë nɩ: «‑A 'plɛɛ jrere 'mɩ le?» Jesu ‑nëma: «'N 'järä ‑mɩ figietuu ‑wälɩ 'fɩɔwʋ Filipë nya nëmä ‑mɩ we.»
43001049	'Iibäa' Natanaɛɛlë nɩ: «Rabbi, Nyɔsʋaa 'Jʋ bä! Israɛɛlëa 'kɩɩ bä!»
43001050	'Iibäa' Jesu nɩ: «Dɛɛlɛ kä ‑gʋ 'n 'daaa' ‑maa 'n 'järä ‑mɩ dɛrɩ figietuu ‑wälɩ nɩ, 'a 'ia ‑gʋ toro 'mɩ plɛ, ‑bɛ i ‑nëmäa' 'jä 'inya ‑taa nɩ 'wʋsia.»
43001051	'Ɔnya ‑gbala 'ɔɔn 'sɔɔwʋ: «'Tasɩrɩa 'cɩcasa 'n ‑gbala ‑mɩ, 'bala 'saarɩ ‑gälɩ anya 'iin 'jäa 'sɩrɩ cɛ ‑gaaamlɩ, ‑bɛ Nyɔsʋaa 'aanjë nya 'jra ‑bɛ 'ünya Nyɔɔa 'Jʋ ‑gälɩ 'cere.»
43002001	Jrüü tääa ‑srɩ 'lɩ nɩ, ‑jiwälɩ bä Galileea ‑tʋtʋ ‑gälɩa bätälä 'ü 'daraa' Kanaa; Jesua 'yio bä ɩ 'lɩ.
43002002	'Ü tupo bɩa Jesu ‑bɛ 'ɔa 'wʋnyɛrɛnyüü.
43002003	'Ü ‑ka bä 'ia ‑jria 'lɩ, ‑duvɛɛn nya bɩa. Jesua 'yio nya ‑gbala 'ɔɔn ‑maa: «'Üa 'nʋ 'a bɩa.»
43002004	'Iibäa' Jesu nɩ: «'Ŋlʋʋ o, ‑mɔ ‑nëmä 'mɩ ‑gbalaa? 'Na 'taɩn ‑kaaŋlʋ 'lɩjrä.»
43002005	'Ɔa 'yio nya ‑gbala 'jrʋpafɛnyüü: «Wiili kä 'fɩɔ 'ɔ nëmäa' 'amɩ ‑gbala, 'ba nʋ 'iin.»
43002006	'Täkë bëtë ‑uundoo bä ɩ ‑plɩɩ juifëa ‑gbafutrokʋa ‑gʋ. 'Ia bëtä 'döö 'mrɛɛ ä pla 'nɩ 'kpalëa ‑glʋɩgbööa 'samaa dɛɛ.
43002007	Jesu nya ‑gbala 'jrʋpafɛnyüülü: «'Ba 'sie bëtëlë 'nɩ 'klɩ.» 'Ünya 'sie 'üün ‑pɩtrɩɩ.
43002008	'Ɔnya ‑gbala 'üün: «'Ba 'pri, 'ba fa nyɔɔlɔ käläa' ‑jiwälɩa wii ‑gba.» 'Ünya fa 'ɔmɩ 'iin.
43002009	Nyɔɔlɔ 'jäa' 'nɩlɩ nʋa' ‑duvɛɛn mlɩ nɩ, 'ɔnyɩ 'ɛa sɔfa ‑a jre, ‑maa 'jrʋpafɛnyüülü 'pria' 'nɩlɩ nɩ, 'ü jre 'ɛa sɔfa. 'Ɔnya we nyɔɔlɔ 'tiea'.
43002010	'Iibä nɩ: «'Cɩca ‑duvɛɛn ‑kätɩ 'ü ‑päää 'plɔʋ, ɛma 'bla nyüü 'fɩɔwʋ 'kä 'ü ‑päää ‑mɛlɛ 'nyɩa' 'saa 'na. ‑Mɔlɔ nɩ, ‑duvɛɛnlɛ 'naa' 'ɛɛ ‑paala 'tä.»
43002011	'A Jesua 'klɩsa ‑saragbia tielɛ ‑kätɩ 'ɔ nröröa' Kanaa, Galileea ‑tʋtʋ ‑gälɩ. 'Asɩ 'ɔ srara 'ɔa 'wli 'klɩ 'bʋabʋakʋ, 'ɔa 'wʋnyɛrɛnyüü nya toro 'ɔɔn plɛ.
43002012	'I 'wlaraa', 'ɔɔ ‑bɛ 'ɔa 'yio, 'ɔa ‑wlajü nyra 'ɔa 'wʋnyɛrɛnyüü nya mi bätälä 'ü 'daraa' Kapɛrënaumë, 'ünya ‑si 'lɩ jrüü jie.
43002013	Juifëa ‑glɩsɩglɩsɩlɛ 'ü 'daraa' 'Paakë, 'ɛa 'taɩn 'cicrewälɩ ɔ, Jesu nya 'jra Jerusalɛɛmë.
43002014	'Ɔ jrä Nyɔsʋaanyuku kpaku ‑wälɩ, bruu 'perupanyüü, ‑bablëë 'perupanyüü, ‑sögü 'perupanyüü nyra mölii 'cicinyüü; ‑moloo ma bälɩ 'ɔa 'perupadii ‑gba 'ɔ kʋ.
43002015	Jesu nya nʋ 'büblia ‑gbalɛfu, 'ɔnya prɛ 'üa 'fɩɔ Nyɔsʋaanyüköli, 'palɩ ‑bablëë nyra bruu, ‑gbagba mölii 'cicinyüüa mölii 'kä, ‑a ‑kpaakpa 'töwlü 'kä.
43002016	'Ɔnya ‑gbala nyüülü 'paaa' ‑sögü 'peru: «'Ba 'ba ‑tɛ 'ümɩ, 'anyɩ nrörö 'na Tʋa nyuku 'makatɩ 'lɩ!»
43002017	'Ɔ nʋa' ‑plɩ 'saa nɩ, 'ɔa 'wʋnyɛrɛnyüü nya 'pa wiili ‑jɩjraa' nyɔsʋapɔɔkʋ 'lɩ plɛ: « ‑Na nyukua ‑wawakʋa ‑gʋ 'na plɛɛ fie.»
43002018	Juifë nya 'bete 'ɔɔn: «Nʋ ‑saragbia tie ‑bɛ amä 'saa jre i nöa' nɩ, ‑mɔ kä ‑mä 'iin nʋ.»
43002019	'Iibäa' Jesu nɩ: «'Ba ‑gblooo Nyɔsʋaanyuku kpakulu kʋa' ‑pɩ, ‑bɛ 'mä 'uun 'jrara jrüü tääa 'mlɩ.»
43002020	'Iibäa' juifë nɩ: «Nyɔsʋaanyuku kpakulu kʋa' ‑pɩ, u a 'paa' ‑sɩa ‑glʋɩsɔɔ ‑sɩ ‑uundoo nɩ, 'uu ‑jäää ‑mä 'jrara jrüü tääa mlɩ!»
43002021	‑Maa nyukulu Jesu 'daaa' nɩ, 'ɔa fugba 'ɔ 'daa.
43002022	'A 'ia ‑gʋ 'ɔ sɔa' 'kuaabre nɩ, 'ɔa 'wʋnyɛrɛnyüü nya 'pa plɛ 'sɩrɩ 'ɔ 'pa käa' 'iin; 'ünya 'dara nyɔsʋapɔɔkʋ nyra wiili Jesu 'paa' wii.
43002023	Jesu ‑ka bä kä Jerusalɛɛmë 'Paakë 'lɩ, ‑bɛ nyüü 'kɔkɔmlɛ toro 'ɔɔn plɛ ‑saragbia tielë ɔ nöa' 'ia ‑gʋ.
43002024	‑Maa, Jesu jrea' ‑gʋ 'üa 'fɩɔ nɩ, 'ɔnyɩ 'üün 'wʋ ‑a mala;
43002025	'ɔnyɩ nyɔɔ ‑molooa ‑gäa ‑gbalakʋ ‑a kä, 'ɔ jre wiili bäa' nyɔɔa plɛklɩ.
43003001	Nyɔɔ 'doo bä kä Farisinyüüa ‑tɔrʋpɩɔ, 'ɔɔ 'ü 'dara Nikodɛɛmë; 'ɔ bä juifënyüüa 'wliklɩnyɔɔ.
43003002	'Ɔɔ ji ‑gbiara Jesu 'jäkalɩ, 'iibä: «Rabii, a jre 'iin, Nyɔsʋa blɔ ‑mɩ ‑mä amɩ 'kpɩa. ‑Saragbia tielë kä 'fɩɔ ‑nöa' nɩ, Nyɔsʋa ma 'nyɩ nyɔɔ dɛrɩ ‑a bä 'ɔnyɩ 'lɩ ‑a bɩa ɔ nʋ 'iin.»
43003003	Jesu nya ‑gbala 'ɔɔn: «'Tasɩrɩa 'cɩcasa 'n ‑gbala ‑mɩ, nyɔɔ ma 'nyɩ ‑glooro ‑a ‑glooro 'sɔɔwʋ, 'ɔnyɩ 'lɩ ‑a bɩa ɔ 'jä Nyɔsʋaa 'kamaplä.»
43003004	Nikodɛɛmë nya 'bete 'ɔɔn: «Nyɔɔlɔ nyaa' 'klɩbɩa nɩ, ‑asɩ 'ünya 'ɔa ‑gugudɛɛ nʋ le? 'Ɔ ‑ka 'mrɛɛ ɔ 'blöö 'sɔɔwʋ 'ɔa 'yioa 'mlɩ dɛrɩ ‑bɛ 'ɔmä 'sɔɔwʋ 'ɔɔn ‑gu?»
43003005	'Iibäa' Jesu nɩ: «'Tasɩrɩa 'cɩcasa 'n ‑gbala ‑mɩ, nyɔɔlɔ 'nyɩa' 'nɩ nyra ‑susu 'lɩ ‑glooro, 'ɔnyɩ 'lɩ ‑a bɩa ɔ pa Nyɔsʋaa 'kamaplä 'lɩ.
43003006	Dɛɛlɛ nyɔɔ ‑gua' bä nyɔɔa dɛɛ, ‑maa ‑mɛlɛ ‑Susu ‑gua' bä ‑susua dɛɛ.
43003007	Ama 'daa: ‹'Ba ‑glooro 'wʋ 'sɔɔwʋ› nɩ, 'inyɩ kala ‑mɩ plɛ 'klɩ.
43003008	‑Plɩɩlɩ ‑fʋflʋ ‑waa' 'ii 'u fa, ‑nööö 'ua wii 'wli, ‑maa ‑plɩɩlɩ 'u sɔa', ‑plɩɩlɩ 'u möa' ‑nyɩ 'lɩ ‑a jre. 'Asɩ nyɔɔlɔ ‑glooroa' ‑Susu 'lɩ bä.»
43003009	Nikodɛɛmë nya 'bete Jesu: «‑Asɩ 'ia 'fɩɔlʋ 'mä nrörö le?»
43003010	'Iibäa' Jesu nɩ: «‑Mɔ bäa' 'sɔɔwʋ Israɛɛlëa 'kpɩkpɩanyɔɔ kpakö nɩ, ‑mɔ 'nyɩ 'iin jre!
43003011	'Tasɩrɩa 'cɩcasa 'n ‑gbala ‑mɩ, wiili a jrea' 'ii a 'saalɩ, wiili ana 'nyü 'jäa', 'ia ‑gä a 'paa; 'asɩɛ 'anyɩ 'dara 'iin wii ‑a.
43003012	'Jä ‑pɩ, ‑tʋtʋ ‑gälɩa wiili 'n ‑gbalaa' 'amɩ, 'anyɩ 'dara 'iin wii ‑a. ‑Asɩ 'anya cɛlɩa ni wii 'dara le?
43003013	Nyɔɔ ‑kaapɩɔ cɛa 'mlɩ 'jra; Nyɔɔa 'Jʋlɔ bäa' cɛlɩ 'ɔa 'doo 'ɔ sɔ 'lɩ.
43003014	'Sɩrɩ Moisë 'jraraa' trɔɔ ‑aaga 'lɩ, 'asɩ Nyɔɔa 'Jʋ kä 'ɔmä bɩa 'saa 'jrara,
43003015	‑bɛ ü kä 'fɩɔ toroa' 'ɔɔn plɛ ‑pɩ jä, ‑maa 'ümä 'klälä 'nyɩa' blöröfa kä 'jä.
43003016	'Be Nyɔsʋa ‑wa 'plä ‑gböösa, 'ɔnya 'sa 'ɔa 'jʋ 'doo 'doo, 'ia ‑gʋ nyɔɔ o nyɔɔ toroa' 'ɔɔn plɛ ‑pɩ jä, ‑maa 'ɔmä 'klälä 'nyɩa' blöröfa kä 'jä.
43003017	‑Mää 'pläa ‑gätʋtʋkʋa ‑gʋ Nyɔsʋa 'nyɩ 'Jʋ 'pläa 'mlɩ ja. 'Ɔ ja 'ɔɔn 'plä 'mä 'ɔɔn kälɩ ‑srörö 'ämä 'lɩmlɩwʋ.
43003018	‑Mɔlɔ toroa' 'ɔɔn plɛ, 'ɔa ‑gä 'nyɩ ‑trääräkʋ ‑a kä 'plɔʋ; ‑maa ‑mɔlɔ 'nyɩ toroa' 'ɔɔn plɛ, 'ɔa ‑gä 'a kä 'bölö, 'be 'ɔnyɩ Nyɔsʋaa 'Jʋ 'doo 'doo plɛ ‑a toro.
43003019	‑Srɩ jia' 'pläa mlɩ nɩ, 'jöjrüükpü nyüü ‑wa 'ünya tɩ ‑plɩɩ ‑srɩ, 'üa bʋbɔgbi ‑a ‑gʋ. 'A 'ia ‑gʋ 'üa ‑gä 'mä ‑träärä.
43003020	Nyɔɔ o nyɔɔ nöa' ‑balʋ, 'ɔnyɩ ‑srɩ ‑a ‑wa. 'Ɔ 'nɩ ji bɩa ‑srɩ 'klɩ ‑a, 'ɔa bʋbɔgbili 'ɔ nöa', 'ia ŋalɛ 'blaa 'ɔɔn, 'i ‑pɩ ‑fälɩ blö.
43003021	‑Maa ‑mɔlɔ käa' 'cɩcagbi, 'ɔɔ jö ‑srɩ 'klɩ, nyüüa 'fɩɔ 'mä 'iin 'jä 'sɩrɩ Nyɔsʋa 'klü bäa' 'ɔɔn 'lɩ, ‑bɛ 'ɔ nöa' 'cɩcagbi.»
43003022	'I ‑sia' nɩ, Jesu nyra 'ɔa 'wʋnyɛrɛnyüü nya mi Judeea ‑tʋtʋ ‑gälɩ; 'ii 'ɔ nyra 'üün kʋ ‑bɛ 'ɔma 'paa nyüü 'nɩ 'wli.
43003023	‑Bɛ Jaan 'paa bɩa nyüü 'nɩ 'wli ‑plɩɩlɩ 'ü 'daraa' Ainɔɔ, Saliimëa ‑gba, 'be 'ii 'nie ‑sümlö. 'Ii nyüü mö 'nɩ 'wli 'pala.
43003024	'Ia 'taɩn 'lɩ 'ü ‑kaaŋlʋ Jaan ‑jie 'lɩ 'pa.
43003025	‑Jää 'üa 'bisaa ‑fre 'lɩ 'wʋwʋkʋa ‑topokʋ blö Jaan a 'wʋnyɛrɛnyüü nyra juifënyɔɔ 'dooa ‑tɔrʋpɩɔ.
43003026	'Ünya ji ‑tɛ Jaan bäa', 'iibä: «Rabii, ‑jää nyɔɔlɔ nyra 'ɔɔ bäa' ‑mla Jurëdɛɛn a 'wlugba, ɔ kä ‑gä ‑paaa', ‑jää 'ɔɔ 'paa nyüü 'nɩ 'wli. 'A 'ɔa ‑nyɛɛ nyüüa 'fɩɔ mö.»
43003027	'Iibäa' Jaan nɩ: «Dɛɛlɛ cɛ ‑nyɛɛa' nyɔɔ nɩ, 'ɛɛ 'ɔ 'jää.
43003028	'Ana 'mʋgbɛa 'klɩ 'nyaa 'daa kä: ‹‑Mää 'mɔɔ 'nyɩ 'Kriisë bä. Bɔblɔnyɔɔ 'n bä, 'mɔɔ ‑ta 'ɔɔn 'nyʋfɔ 'klɩ.›
43003029	Nyɔɔlɔ jaa' 'ŋlʋʋ 'sruwʋ 'ɔɔ bä 'ɔa dʋɔ. Dʋɔa ‑beilɔ kʋa' ‑plɩɩ ma po 'ɔɔn 'nyakli, dɔrʋ 'blaa 'ɔmɩ. 'Asɩ dɔrʋ 'si bɩa 'mɩ 'klɩ.
43003030	'Ɔɔlɔ nɩ, 'ɔ kä ɔ 'bʋa, ‑bɛ 'mɔɔ ‑a 'ciewʋ.
43003031	«‑Mɔlɔ sɔa' cɛlɩ, 'ɔ ‑si ana 'fɩɔwʋ; ‑tʋtʋ ‑gälɩa nɔ bä ‑tʋtʋ ‑gälɩa nɔ. 'Sɩrɩ 'ɔ bäa' ‑tʋtʋ ‑gälɩa nɔ, 'ia 'sa 'ɔ 'paa wii. ‑Mɔlɔ sɔa' cɛlɩ, 'ɔ ‑si ana 'fɩɔwʋ.
43003032	Wiili 'ɔ 'jäa' ‑bɛ 'ɔ 'nua' 'ii 'ɔ 'saalɩ, ‑maa nyɔɔ 'nyɩ 'dara 'iin wii ‑a.
43003033	Nyɔɔlɔ 'baaa' 'ɔa mlɩa wii nyɔɔ 'wʋ nɩ, 'ia nyɔɔlɔ srara amɩ 'sɩrɩ Nyɔsʋa bäa' 'cɩcasa.
43003034	'Be nyɔɔ Nyɔsʋa blɔa' nɩ, Nyɔsʋaa mlɩa wii 'ɔ 'paa, Nyɔsʋa 'nyɩ nyaka 'ɔa ‑Susua 'kä 'ɔ 'cere 'ɔmɩ 'uun ‑gälɩ.
43003035	Tʋ ‑wa 'Jʋ, 'ɔnya ‑nyɩ 'ɔɔn diia 'fɩɔ kälɩ.
43003036	Nyɔɔlɔ toroa' 'Jʋ plɛ nɩ, 'ɔ kä ‑wɩara 'klä; nyɔɔlɔ 'nyɩ toroa' 'Jʋ plɛ nɩ, 'ɔ ‑nëmä 'klä ‑a 'jä, ‑maa Nyɔsʋaa 'crɛ bä 'ɔɔn ‑gälɩ 'plɔʋplɔʋ.»
43004001	'Pläkänyɔɔ Jesu jre 'iin 'sɩrɩ Farisinyüü 'nua' ‑maa 'ɔ kä 'wʋnyɛrɛnyüü 'kɔkɔmlɛ, 'sɩrɩ 'ɔ 'paaa' nyüü 'kɔkɔmlɛ 'nɩ 'wli ‑bɛ 'ɔ ‑sia' Jaan 'wʋ.
43004002	‑Bɛ ‑mää Jesu 'nyɩ 'paa nyüü 'nɩ 'wli ‑maa 'ɔa 'wʋnyɛrɛnyüü 'üü 'paa nyüü 'nɩ 'wli.
43004003	'Ia ‑gʋ 'ɔnya sɔ Judeea ‑tʋtʋ ‑gälɩ, 'ɔnya 'blöö Galilee dɛrɩ.
43004004	'Ɔ kä 'ɔmä Samariia ‑tʋtʋ ‑gälɩ ‑srörö.
43004005	'Ɔnya 'tɔ Samariia bätälä 'ü 'daraa' Sisaa, Jakɔɔbëa putulu 'ɔ ‑nyɩ käa' 'ɔa 'jʋ Josɛɛfë, 'ua ‑gba.
43004006	'A ‑plɩɩlɩ Jakɔɔbëa 'nɩbutugba bä kä. Jesu 'nyɛa' 'nyɛ ‑bɛ 'ɔ sɩaa' nɩ, 'a ‑plɩɩ 'nɩbütöläa ‑gba 'ɔ 'pala ‑fʋflʋ. 'Jrʋ 'a ‑sopuplö.
43004007	Samariiŋlʋʋ 'doo nya ji 'nɩ 'pri. 'Iibäa' Jesu nɩ: «‑Nyɩ 'mɩ 'nɩ ‑a 'mla.»
43004008	'Ia 'taɩn 'lɩ 'ɔa 'wʋnyɛrɛnyüü mi bätä jijri ‑su.
43004009	'Iibäa' Samariiŋlʋʋlɔ nɩ: «‑Asɩ 'i nʋ ‑bɛ ‑mɔ bäa' juifënyɔɔ nɩ, ‑bɛ ‑sɛɛɛ 'mɩ 'nɩ le? 'Be Samariiŋlʋʋ 'n bä!» Juifë nyra Samariinyüü 'nyɩ 'nönröwli ‑a.
43004010	'Iibäa' Jesu nɩ: «‑Ama jre ɩ dɛɛlɛ Nyɔsʋa ‑nyɩa' ‑mɩ nɩ, ‑bɛ ‑ama jre ɩ nyɔɔlɔ 'daaa': ‹‑Nyɩ 'mɩ 'nɩ ‑a 'mla› nɩ, ‑na 'mʋgbɛ ‑tɛɛ, ‑mä nëmä 'ɔɔn ‑sɛ ‑mä 'mla 'kä 'ɔnya ‑mɩ 'nɩlɩ ‑nyɛɛa' 'klä ‑nyɩ.»
43004011	'Iibäa' 'ŋlʋʋlɔ nɩ: «'Pläkänyɔɔ, 'nɩbütölä tʋŋlɔlɩ, ‑bɛ ‑nyɩa' dɛɛ 'klaa ‑mä 'ään 'pri nɩ, ‑a 'plɛɛ ‑nëmä 'nɩlɩ ‑nyɛɛa' 'klä 'ba le?
43004012	‑Mä 'daa ‑bʋa ‑nya ‑si ana tʋ Jakɔɔbëlɔ ‑nyɩa' amɩ 'nɩbütölä kʋa' ‑pɩ 'wʋ? 'Ɔa 'mʋgbɛ 'mla 'ään, 'ɔa 'jü nyra 'ɔa mlaa nya 'mla 'ään.»
43004013	Jesu nya ‑gbala 'ɔɔn: «Nyɔɔ o nyɔɔ 'mlaaa' 'äa 'nɩ nɩ, 'mamlatʋ nya 'ɔɔn 'blaa 'sɔɔwʋ;
43004014	‑maa nyɔɔ o nyɔɔ nëmäa' 'nɩlɩ 'nëmäa' 'ɔɔn ‑nyɩ 'mla nɩ, 'mamlatʋ ‑ka ‑nëmä 'ɔɔn 'bla ‑a 'bla 'plɔʋ, ‑bɛ 'nɩlɩ 'nëmäa' 'ɔɔn ‑nyɩ nɩ, 'inya 'ɔa 'kläa 'mlɩ ‑gbaalaa ‑beere 'niea sɔrɔfa, 'kä 'inya 'ɔɔn 'klälä 'nyɩa' blöröfa kä ‑nyɩ.»
43004015	'Iibäa' 'ŋlʋʋlɔ nɩ: «'Pläkänyɔɔ, ‑nyɩ 'mɩ 'ia 'nɩlɩ, 'mamlatʋ ‑ka ‑pɩ 'mɩ 'bla, 'n ‑ka ‑pɩ ‑tɛ 'nɩ 'prerekalɩ ji.»
43004016	'Iibäa' Jesu nɩ: «Mi ‑a ‑we ‑na dʋɔ, 'kä 'a jö.»
43004017	'Ŋlʋʋlɔ ‑nëma: «'Nyɩ dʋɔ ‑a kä.» 'Iibäa' Jesu nɩ: «‑Ama 'daa: ‑Nyɩ dʋɔ ‑a kä, ‑kä ‑gä,
43004018	'be ‑jää dʋɔɩɩ ‑gböö, ‑bɛ ɔ nyra ‑mɔ 'sɔ kʋa' ‑plɩɩ ‑wälɩ nɩ, 'ɔnyɩ ‑na dʋɔ ‑a bä. 'Iili nɩ, ‑saalɩ 'cɩcasa.»
43004019	'Iibäa' 'ŋlʋʋlɔ nɩ: «'N jresaa, nyɔsʋaamlɩpalanyɔɔ ‑bä.
43004020	'Dʋgbalä kʋa' ‑pɩ 'äa 'klɩ ana tʋɩɩ ma bibie Nyɔsʋa, ‑maa 'amɔlɔ nɩ, 'a nɩnɩa Jerusalɛɛmë 'iibä Nyɔsʋaa bibiefa.»
43004021	'Iibäa' Jesu nɩ: «'Ŋlʋʋ o, 'tasɩrɩa 'cɩcasa 'n ‑gbala ‑mɩ, 'taɩn jö 'a ‑ka ‑nëmä Tʋ 'dʋgba 'wli ‑a bibrie, 'i ‑ka ‑nëmä bɩa Jerusalɛɛmë ‑a bä.
43004022	Dɛɛlɛ 'anyɩa' jre, 'ɛɛ 'a bibie, amɔlɔ nɩ, ɛ a jrea' 'ɛɛ a bibie, 'be juifë kälɩ 'lɩmlɩwʋwʋkʋ jara.
43004023	‑Maa 'taɩn jö, ‑bɛ 'i 'a 'lɩjrä, ü bibiea' Tʋ 'cɩcasa, ma ‑ka nëmä Tʋ bibie nɩ, ‑susu 'lɩ nyra 'cɩcasa 'lɩ 'ümä 'ɔɔn bibrie. 'A 'samaa bibienyüü Tʋ 'bata.
43004024	Nyɔsʋa bä ‑susu, ü kä 'fɩɔ wea' 'ɔɔn kä 'ümä 'ɔɔn ‑susu nyra 'cɩcasa 'lɩ were.»
43004025	'Iibäa' 'ŋlʋʋlɔ nɩ: «'N jre 'iin Mesii nya jia, ɔ 'ü 'daraa' 'Kriisë, 'taɩn 'lɩ 'ɔmäa' ji nɩ, 'ɔnya amɩ wiia 'fɩɔ ‑gbalaa.»
43004026	Jesu nya ‑gbala 'ɔɔn: «'Mɔɔlɔ 'palaa' ‑plɩɩ ‑mɩ wii ‑gba nɩ, 'ɔɔ 'n bä.»
43004027	'Ü ‑ka bä 'iin ‑gälɩ ‑bɛ Jesua 'wʋnyɛrɛnyüü 'tɔ. 'Ü 'jäa' 'ɔɔn ‑bɛ 'ɔ nyra 'ŋlʋʋ dɛtɛa' nɩ, 'i kala 'üün plɛ 'klɩ. ‑Maa 'ünyɩ Jesu ‑a 'bete wiili 'ɔ 'betre 'ɔɔn le, 'aiɛ, wii 'plɛɛ 'ɔ nyra 'ɔɔn dɛtɛ le?
43004028	'A ‑plɩɩ 'ŋlʋʋlɔ ‑gba 'ɔa bëtä 'kä, 'ɔnya fa fʋfɔlʋ, 'ɔnya mi bätäa nyüü ‑gbala:
43004029	«'Ba ji 'amä nyɔɔlɔ ‑gbalaa' 'mɩ wiili kä 'fɩɔ 'n nʋa' 'jä! ‑Mää 'Kriisë ‑a ‑plɩɩ?»
43004030	'Üa 'fɩɔ nya 'cie bätä ‑bɛ 'ü jö ‑tɛ Jesu bäa'.
43004031	'Ɔa 'wʋnyɛrɛnyüü 'soso 'ɔɔn 'wʋ bɩa: «Rabii, jidɛɛ.»
43004032	‑Maa 'ɔnya ‑gbala 'üün: «Jijrɛlɛ 'nëmäa' ji 'ɛ bälɩ, 'anyɩ 'ɛɛn jre ‑a jre.»
43004033	'Ɔa 'wʋnyɛrɛnyüüa 'kpɔa ‑tɔrʋpɩɔ 'ü 'paa wii ɔ: «‑Ii! Nyɔɔ ‑moloo ‑beere dɛɛ ja 'ɔɔn jijrɛ?»
43004034	Jesu nya ‑gbala 'üün: «'Na jijrɛ bä ‑a nʋ wiili nyɔɔlɔ blɔa' 'mɩ 'daaa', ‑bɛ ‑a 'wlara 'ɔa 'jrʋpa.»
43004035	'Ɔ ‑nëma 'sɔɔwʋ nɩ: «'Anyɩ 'daa: ‹‑Söplü mlɔɔ tɩɔ 'lɩ pütia 'mä ‑flɔɔɔ.› 'Ba ‑jää, 'amɔ 'n ‑gbala; 'ba dɔ 'nyü 'wʋ 'ba ‑pʋpɔ pütia: 'ü 'a ‑flɔɔɔ, 'ü 'a 'böbösa bä!
43004036	Nyɔɔlɔ möa' ‑gbaakalɩ, 'ü 'baalɩ 'kä 'ü ‑nyɛɛɛ 'ɔɔn, 'ɛɛ 'ɔ ‑tʋʋä ‑wälɩ 'klälä 'nyɩa' blöröfa käa ‑gʋ. 'Ia 'taɩn 'lɩ, nyɔɔlɔ ‑goooa' ‑bɛ ‑mɔlɔ 'bööa' nö dɔrʋ.
43004037	Tapönänälä 'daaa' ‑maa: ‹‑Gogoa nɔ bälɩ, ‑bɛ 'böböa nɔ bälɩ› nɩ, 'cɩcasa bäsaa.
43004038	‑Tɛ 'lɩ 'anyɩa' ‑goolo nɩ, 'ii 'n blɔ 'amɩ ‑gbaalakalɩ; ‑mölöö ‑fɛ 'jrʋpalä 'anya mi 'ään ‑gälɩ blö.»
43004039	Wiili 'ŋlʋʋlɔ 'pa ɩa' ‑bɛ 'ɔ 'daaa' ‑maa Jesu ‑gbala 'ɔɔn wiili kä 'fɩɔ 'ɔ nʋa' nɩ, 'ia ‑gʋ, Samariinyüü 'kɔkɔmlɛ toro Jesu plɛ.
43004040	Samariinyüüa 'mʋgbɛ jia', ‑bɛ 'ü 'tɔa' 'ɔɔn ‑gba nɩ, bibie 'ü bibie 'ɔɔn 'ɔmä 'üün jrüü jie ‑gbasi. 'Ɔnya ‑si 'lɩ jrüü 'sɔɔ.
43004041	'Ɔa 'papawiia ‑gʋ nyüü 'kɔkɔmlɛ nya toro 'sɔɔwʋ 'ɔɔn plɛɛ;
43004042	‑bɛ 'ü ‑gbala 'ŋlʋʋlɔ ‑maa: «‑Mää wiili ‑gbaa', ‑mää 'ia ‑gʋ a ‑kanyɩ toro 'ɔɔn plɛ, ‑maa ana 'mʋgbɛ nya 'ɔɔn 'nyaklipo, a jre 'iin ɔ 'sɩrɩ 'ɔ bäa' 'kasa 'pläa 'fɩɔa 'Lɩmlɩbanyɔɔ 'Kriisë.»
43004043	Jesu ‑sia' jrüü 'sɔɔ nɩ, 'ɔnya mi Galilee;
43004044	'be 'ɔa 'mʋgbɛ 'pa kä 'iin. 'Ɔ nɩnɩa: Nyɔsʋaamlɩpalanyɔɔa 'brea nyüü 'nyɩ 'dara 'ɔɔn nyɔɔ ‑a.
43004045	'Ɔ 'tɔa' Galilee nɩ, 'ia nyüü 'kpla 'ɔɔn 'cɩcasa; 'ü 'jä wiili kä 'fɩɔ 'ɔ nrörö käa' Jerusalɛɛmë, ‑glɩsɩglɩsɩa 'taɩn 'lɩ.
43004046	Jesu nya 'blöö Galileea Kanaa dɛrɩ, i 'ɔ 'cicri käa' 'nɩ ‑duvɛɛn 'lɩ. 'Kɩɩa ‑gälɩglaaranyɔɔ 'doo bä kä Kapɛrënaumëbätä, 'ɔa 'jʋ 'nyɩ kä ‑ya ‑a ‑ya.
43004047	'Ɔ 'nua' ‑maa Jesu 'a Judee 'sɔ, 'ɔ 'a Galileea ‑tʋtʋ ‑gälɩ ji nɩ, 'ɔnya mi 'ɔɔn bibie, ɔ 'cie ɔ ji ɔ 'pʋɔ 'ɔa 'jʋlɔ bäa' jäjä 'nyʋfɔ mlɩ.
43004048	Jesu nya ‑gbala 'ɔɔn: «'A ‑kaaŋlʋa' ‑saragbia tie nyra plɛklɩkalawii 'jä nɩ, 'a ‑nëmä 'mɩ plɛ ‑a toro.»
43004049	'Iibäa' 'kɩɩa ‑gälɩglaaranyɔɔ kpakölɔ nɩ: «'Pläkänyɔɔ, 'cie ɔ, ‑a ji 'na 'jʋ ‑pɩ jä.»
43004050	'Iibäa' Jesu nɩ: «Mi, ‑na 'jʋ bä 'plä 'wʋ.» 'Ɔnya toro Jesua mlɩa wii plɛ, ‑bɛ 'ɔ mö ‑gbööli.
43004051	'A mö nyɔɔlɔ mö ɩ, ‑bɛ 'ɔ nyra 'ɔa 'jrʋpafɛnyüü traraklɩ, 'ü jö ɩ 'ɔɔn ‑gbala: «‑Na 'jʋ 'a 'pʋ.»
43004052	'Ɔnya 'bete 'üün: «‑Gliii 'plɛɛ 'lɩ 'ɔa fugba 'na le?» 'Iibäa' nyüülü nɩ: «Braasrɩɩa ‑gbiajrʋa ‑gliiibɔʋ 'doo 'lɩ, 'fʋgbalʋ sɔ 'ɔa fugba 'lɩ.»
43004053	'Ü ‑gbaa' 'iin nɩ, 'jʋlɔa tʋ nya 'pa plɛ 'sɩrɩ 'ia ‑gliii 'deelɛa 'mlɩ Jesu ‑gbala 'ɔɔn ‑na 'jʋ bä 'plä 'wʋ. 'Ɔɔ ‑bɛ 'ɔa ‑gbööö nya toro 'ɔɔn plɛ.
43004054	Jesu sɔa' Judee ‑bɛ 'ɔ jia' Galilee nɩ, 'a 'sɔɔa ni ‑saragbia tielɛ 'ɔ nʋa'.
43005001	'I ‑sia' nɩ, juifëa ‑glɩsɩglɩsɩ bä ɩ Jerusalɛɛmë, Jesu nya mi 'lɩ.
43005002	‑Bɛ ‑nyɛɛ Jerusalɛɛmë 'lee nɩ, 'nie 'dee bä ‑plɩɩ, ‑bablëëa palafawʋa ‑gba, 'ɛɛ 'ü 'dara Bɛtɛsëdaa Ebrööwii 'lɩ. 'Ɛa ‑gba bä papu ‑gböö.
43005003	‑Wusublanyüü 'kɔkɔmlɛ 'pepe 'lɩ ‑wälɩ: 'nɔnɔnyüü, kpakpanyüü, nyüülü kä ‑gbaa dii jäa'. 'Niea 'kädögödɛɛ 'ü ‑glaaa,
43005004	'be 'aanjë 'cecrie 'nielɛa 'mlɩ 'kä 'ɔ 'dögö 'ɛɛn 'kä, ‑mɔlɔ ‑kätɩ 'cerea' 'lɩ, 'ɔ 'pʋɔ, 'sɩmɩ 'ɔa ‑wusu ma bä.
43005005	Nyɔɔ 'doo bä ɩ 'lɩ, ‑wusu 'blaa' 'ɔɔn 'ia ‑sɩ ‑glʋ ‑sɩ ‑pʋ ‑sɩ ‑uuntää.
43005006	Jesu 'jäa' 'ɔɔn 'ɔ 'pia' ‑plɩɩ nɩ, ‑bɛ 'ɔ jrea' 'saa ‑wusu nyaa' 'ɔɔn ‑gba ‑wlɛ nɩ, 'ɔnya 'bete 'ɔɔn: «‑Baata ‑mä 'pʋ?»
43005007	'Iibäa' ‑wusublanyɔɔlɔ nɩ: «'Pläkänyɔɔ o, 'nyɩ nyɔɔ ‑a kä 'ɔmä 'mɩ 'nie 'lɩ bere ɛma 'dögökä, ‑bɛ 'asɩ 'n mö 'nie 'lɩ blö, 'kä nyɔɔ ‑moloo 'bösrö 'mɩ.»
43005008	'Iibäa' Jesu nɩ: «Sɔwʋ, dɔrɔ ‑na ‑gbitɛɛ 'wʋ, 'kä ‑nyɛɛɛ!»
43005009	'Köklesa nyɔɔlɔ nya 'pʋ; 'ɔnya dɔrɔ 'ɔa ‑gbitɛɛ 'wʋ, 'ɔnya 'nyɛ. 'Ia ‑srɩlɩ bä kä ‑fʋflʋpasrɩ.
43005010	'A 'ia ‑gʋ juifë nya ‑gbala nyɔɔlɔ Jesu 'pʋɔa': «'Saarɩ bä ‑fʋflʋpasrɩ, ‑nyɩ kä ‑a kä ‑mä ‑na ‑gbitɛɛ ‑gbötö!»
43005011	Nyɔɔlɔ nya ‑gbala 'üün: «Nyɔɔlɔ 'pʋɔa' 'mɩ, 'ɔɔ ‑gbala 'mɩ: ‹Dɔrɔ ‑na ‑gbitɛɛ 'wʋ, 'kä ‑nyɛɛ.› »
43005012	'Ünya 'bete 'ɔɔn: «Nyɔɔ 'plɛɛ bäsaa, ɔ ‑gbala ‑mɩ ‑maa: ‹Dɔrɔ ‑na ‑gbitɛɛ 'wʋ, 'kä ‑nyɛɛ› le?»
43005013	‑Maa 'ɔ ‑kanyɩ nyɔɔlɔ 'pʋɔa' 'ɔmɩ ‑a jre, 'be Jesu sakla ‑jria 'lɩ.
43005014	'I ‑sia' nɩ, Jesu nya jrä 'ɔɔn Nyɔsʋaanyuku kpaku ‑wälɩ; 'ɔnya ‑gbala 'ɔɔn: «‑Jää ‑mɔ, ‑nya 'pʋ; ‑kanyɩ nʋ ‑balʋ, ‑mɩlɩ 'mäa' ‑mɩ ‑gälɩjrä ‑pɩ 'wʋsi.»
43005015	Nyɔɔlɔ nya mi, 'ɔnya ‑gbala juifënyüü ‑ma Jesu 'pʋɔ 'ɔɔn.
43005016	'A 'ia ‑gʋ juifënyüü prɛ Jesu 'ümä 'ɔɔn 'bla, 'be i 'ɔ nʋa' nɩ, ‑fʋflʋpasrɩ 'lɩ bäsaa.
43005017	Jesu nya ‑gbala 'üün: «'Na Tʋ ‑ka ‑fɛɛɛ ‑pɩɔ 'jrʋpa, 'na 'mʋgbɛ 'ää 'n ‑fɛɛɛ.»
43005018	'Ia ‑gʋ juifënyüü 'bata 'sɔɔwʋ 'ɔa 'bablakʋ, ‑mää ‑fʋflʋpasrɩ 'ɔnyɩ ‑trääräa' 'lɩ, ‑mää 'ia 'dooa ‑gʋ ‑a, ‑maa Nyɔsʋalɔ 'ɔ 'daraa' 'ɔa 'mʋgbɛa Tʋ, ‑bɛ 'ɔ 'paplaa' 'ɔa nyufa Nyɔsʋa 'klɩ.
43005019	Jesu nya 'patä 'ɔnya ‑gbala 'üün: «'Tasɩrɩa 'cɩcasa 'n ‑gbala 'amɩ, 'Jʋa 'doo 'nyɩ 'lɩ ‑a bɩa 'ɔ nʋ dɛɛ, wiili Tʋ nʋa' 'ɔ 'jäa' 'ii 'ɔ nö: wiili kä 'fɩɔ Tʋ nöa', 'asɩ 'Jʋ nö bɩa 'iin.
43005020	'Be Tʋ ‑wa 'ɔa 'Jʋ, 'ɔ srara 'ɔɔn i kä 'fɩɔ 'ɔ nöa', 'kä 'ɔnya 'ɔɔn ‑mɩlɩ ‑sia' ‑taa ni 'wʋ srara, 'ana plɛklɩ 'mä kala.
43005021	'Sɩrɩ Tʋ tɛrɛa' jäjänyüü 'kä ‑bɛ 'ɔ ‑nyɛɛa' 'üün 'klä, 'asɩ 'Jʋ ‑nyɛɛ bɩa 'klä ‑mɔlɔ 'ɔ ‑waa'.
43005022	Tʋ 'nyɩ ‑tʋ nyɔɔa ‑gä ‑a, ‑maa 'Jʋ 'ɔ ‑nyɩ ‑gäa 'fɩɔ kälɩ,
43005023	nyüüa 'fɩɔ 'mä 'Jʋ 'bʋala, 'sɩrɩ 'ü 'bʋalaa' Tʋ. Nyɔɔlɔ 'nyɩ 'bʋalaa' 'Jʋlɔ 'nyɩ Tʋlɔ blɔa' 'ɔɔn ‑a 'bʋala.
43005024	«'Tasɩrɩa 'cɩcasa 'n ‑gbala 'amɩ, nyɔɔlɔ poa' 'na 'papawii 'nyakli ‑bɛ 'ɔ toro nyɔɔlɔ blɔa' 'mɩ plɛ nɩ, 'ɔ kä 'klälä 'nyɩa' blöröfa kä. 'Ɔa ‑gä ‑nëmä ‑träärä ‑a ‑träärä. 'Ia nyɔɔlɔ, 'ɔ 'a jäjä 'lɩ sɔ, 'ɔ 'a 'klä 'lɩ ji.
43005025	'Tasɩrɩa 'cɩcasa 'n ‑gbala 'amɩ, 'taɩn jö, ‑bɛ 'ia 'tɔtɔkʋ bɩa, jäjänyüü nya Nyɔsʋaa 'Jʋa wii 'wli 'nua; ü nëmäa' 'iin 'wli 'nu, 'ünya 'lɩbäa.
43005026	'Sɩrɩ 'klä bäa' Tʋ 'lɩ nɩ, 'asɩ 'ɔ ‑nyɩ 'Jʋ 'klä 'ämä 'ɔɔn 'lɩbä.
43005027	'Ɔnya ‑nyɩ 'ɔɔn 'klü 'ɔmä ‑gä ‑tʋ, 'kä Nyɔɔa 'Jʋ 'ɔ bäa' 'ia ‑gʋ.
43005028	'I 'nɩ kala 'amɩ plɛ 'klɩ, 'ia 'taɩn jö nyüülü kä 'fɩɔ bäa' 'kuyi 'lɩ nya 'ɔa wii 'wli 'nua,
43005029	'kä 'ünya 'lɩ 'cie. ‑Mülü nʋa' 'cɩcasa, 'ünya 'kuaabre sɔa 'kä 'ünya 'klä 'jä, ‑maa ‑mölö nʋa' ‑balʋ, 'ünya 'kuaabre sɔa ‑gäa ‑gʋ.
43005030	'Na 'doo 'nyɩ 'lɩ ‑a bɩa ‑a nʋ 'na plɛklɩa wii. 'Sɩrɩ 'n 'nööa', 'asɩ 'n ‑tʋʋä ‑gä; ‑bɛ 'na ‑gä 'n ‑tʋʋäa' 'ä bä 'cɩcasa, 'be ‑mää 'na plɛklɩa wii 'nyɩ nʋ, ‑maa wiili Tʋlɔ blɔa' 'mɩ 'bataa', 'ii 'n nö.
43005031	«'Na 'doo ma 'pa 'na ‑gä nɩ, wiili 'mäa' 'lɩsa ‑nëmä wii 'wʋ ‑a 'bala.
43005032	Nyɔɔ ‑moloo bälɩ 'ɔ 'paa 'na ‑gä, 'n jre 'iin wiili 'ɔ 'saalɩ 'na ‑gʋ, 'cɩcasa bäsaa.
43005033	'A blɔ nyüü Jaan dɛrɩ, 'ɔnya 'salɩ 'cɩcasa.
43005034	'Mɔɔlɔ nɩ, ‑mää 'kä nyɔɔ 'mä 'na ‑gä 'pa, ‑maa 'amä 'lɩmlɩwʋ, 'ia ‑gʋ 'n 'pa 'imɩ.
43005035	Jaan ‑beere kä 'napɛlɛ 'ü ‑gölöa', ɛ ŋʋaa'. 'Anya nʋ 'ɛa dɔrʋ 'taɩn jie ‑a 'mlɩ.
43005036	'Mɔɔlɔ nɩ, 'na ‑gä ‑si Jaan a nä 'wʋ. 'Jrʋpalä Tʋ ‑nyɩa' 'mɩ ‑a 'wlaraa', ä 'n ‑fɛɛɛa', 'ää 'saalɩ 'sɩrɩ Tʋ blɔa' 'mɩ.
43005037	Tʋlɔ blɔa' 'mɩ, 'ɔa 'mʋgbɛ 'pa bɩa 'na ‑gä. 'A ‑kaapɩɔ 'ɔa mlɩa wii 'wli 'nu, 'a ‑kaapɩɔ 'ɔa 'klʋɩ 'jä.
43005038	'Ɔa 'papawii 'nyɩ 'amɩ 'lɩ ‑a bä, 'be nyɔɔlɔ 'ɔ blɔa' 'anyɩ toro 'ɔɔn plɛ ‑a.
43005039	'A ‑täsä 'cɩcasa nyɔsʋapɔɔkʋ 'mʋfasa 'ana plɛ nɩnɩa, 'ii 'mä 'amɩ 'klälä 'nyɩa' blöröfa kä ‑nyɩ, ‑bɛ ‑jɩjradiili, 'ii 'paa 'na ‑gä.
43005040	‑Bɛ 'anyɩ 'bata 'bata ‑a 'amä 'mɩ ‑gbajijrö 'amä 'klälä 'nyɩa' blöröfa 'kä 'jä.
43005041	‑Mää nyüü 'nyɩ 'bʋala 'mɩ.
43005042	‑Maa 'n jre 'amɩ, 'anyɩ Nyɔsʋa ‑a ‑wa.
43005043	'Na Tʋa 'nyrɩklɩ 'n jrörö, ‑bɛ 'anyɩ 'kʋɛɛ 'mɩ 'lɩ. Nyɔɔ ‑moloo ma jrörö 'ɔa 'mʋgbɛa 'nyrɩklɩ, 'anya 'ɔɔn 'lɩ 'kʋɛɛa.
43005044	'Amɔlɔ nyüüa 'bʋalakʋ käa' 'tʋ, ‑bɛ ünyɩ 'bataa' Nyɔsʋalɔ bäa' 'doo, 'ɔa në 'bʋalakʋ, ‑asɩ 'anya 'mɩ plɛtoro le?
43005045	'Anyɩ bobo ‑maa 'mɔɔ nëmä ‑srɩ 'lɩ 'ana ‑gbaa' ‑gä 'sa Tʋa 'klɩ. Nyɔɔlɔ 'mäa' 'lɩ 'iin 'sa, 'ɔɔ bä Moisë, ɔ 'a 'piea' plɛ ‑gälɩ.
43005046	'Ama toro ɩ Moisë plɛ nɩ, 'anya ɩ 'mɩ plɛtoroa bɩa, 'be wiili 'ɔ ‑jɩjraa' 'na ‑gä 'ɔ 'pa.
43005047	‑Bɛ 'ama 'nyɩ 'dara wiili 'ɔ ‑jɩjraa' wii ‑a nɩ, ‑asɩ 'anya 'na 'papawii wii 'dara le?»
43006001	'Ia 'fɩɔ ‑sia' nɩ, Jesu nya 'prɛrɛ Galileea 'nie kpakilɛ 'ü 'daraa' Tiberiadë, 'äa 'pɛ ‑mɩdee ‑gälɩ.
43006002	‑Saragbia tielë 'ɔ nöa' ‑bɛ 'ɔ 'pʋɔa' ‑wusublanyüü, 'ia ‑gʋ nyüü 'kɔkɔmlɛ prɛ 'ɔɔn dɛrɩ.
43006003	Jesu nya 'jra 'dʋgba 'wli, 'a ‑nyɛɛ 'ɔ ‑bɛ 'ɔa 'wʋnyɛrɛnyüü kʋ.
43006004	‑Bɛ juifëa ‑glɩsɩglɩsɩlɛ 'ü 'daraa' 'Paakë, 'ɛa 'taɩn 'cicrewälɩ.
43006005	Jesu dɔrɔa' 'klʋɩ 'wʋ ‑bɛ 'ɔ 'jäa' nyüü 'kɔkɔmlɛa ‑jria 'ü jaraa' 'ɔa 'pɛlɩ nɩ, 'ɔnya 'bete Filipë: «‑A 'plɛɛ anya ‑plɩ 'flɔɔ ‑srooro, ‑bɛ anya nyüülü kʋa' ‑pɩ ‑nyɩ le?»
43006006	Jesu jre 'sɩrɩ 'ɔmäa' nʋ ‑maa ‑jɔjɔsa 'ɔ 'bete 'ɔɔn.
43006007	Filipë nya ‑gbala 'ɔɔn: «‑Bakää anyɩ ‑su deniea ‑glʋɩsɔɔa 'flɔɔ, ‑bɛ anyɩ ‑pä 'ua klüü jie, 'u ‑nëmä 'üün mlɩ ‑a bɩa.»
43006008	'Iibäa' 'ɔa 'wʋnyɛrɛnyüüa ‑tɔrʋpɩɔa 'doo, Simɔɔ Piɛɛrëa ‑wlajʋ Andree nɩ:
43006009	«Nyɩbɛnyʋklɔ 'doo bä ‑pɩ 'ɔ 'klaa ɔlëgëa 'flɔɔbü ‑gböö nyra ‑srü jie 'sɔɔ. ‑Maa dɛɛ 'plɛɛ 'imä ‑taa nyüü 'kɔkɔmlɛlü ‑gba nʋ le?»
43006010	Jesu ‑nëma nɩ: «'Ba ‑gbala 'üa 'fɩɔ ü kɔkɔwälɩ.» 'Sipi 'kɔkɔmlɛ bä ɩ ‑plɩɩ. 'Ünya kɔ kɔ 'iin 'wʋ. 'Ü bä nyɩberüa ‑diipʋ ‑diisɔɔ ‑glʋɩpʋa 'samaa dɛɛ (5,000).
43006011	Jesu nya dɔrɔ 'flɔɔlʋ 'wʋ, 'ɔnya 'trɛɛ Nyɔsʋa, 'ɔnya ‑päälä 'uun 'ɔa 'wʋnyɛrɛnyüü ‑bɛ 'ɔa 'wʋnyɛrɛnyüü ‑päälä 'uun nyüülü kɔ kɔa' ‑wälɩ 'lɩ. 'Asɩ 'ɔ ‑päälä bɩa 'üün ‑srü 'lɩ 'sɩmɩ ‑moloo ma ‑wa.
43006012	Nyüülü döa', 'ɔnya ‑gbala 'ɔa 'wʋnyɛrɛnyüü: «'Ba 'bütö klüü ‑mɩlɩ tɩɔa' 'lɩ, dɛɛ ‑pɩ 'mɔlɔ.»
43006013	'Ü jia' ɔlëgëa 'flɔɔbü ‑gböölü 'ɔ 'paplaa' ‑gälɩ nɩ, 'ua ‑mʋlʋ tɩɔa' 'lɩ 'ü 'bütöa' nɩ, 'u 'sie dɔgbɩ ‑pʋ ‑bɛ 'sɔɔ.
43006014	Nyüülü 'jäa' ‑saragbia tielɛ Jesu nʋa', 'ü ‑nëma: «Nyɔɔlɔ kʋa' ‑pɩ 'ɔɔ bä 'kasa nyɔsʋaamlɩpalanyɔɔlɔ nëmäa' 'pläa 'mlɩ ji.»
43006015	‑Bɛ Jesu jrea' 'saa 'ünya 'ɔa 'klɛɛ jia 'ümä 'ɔɔn 'kɩɩ 'lɩnrörö nɩ, 'ɔa 'doo nya 'patä 'ɔnya 'blöö 'dʋgba 'wli dɛrɩ.
43006016	‑Gbiajrʋ mia' nɩ, Jesua 'wʋnyɛrɛnyüü nya 'cere 'nie ‑gba.
43006017	'Ünya 'jra ‑gɔlʋ 'dooa mlɩ, ‑bɛ 'ü 'pɩɛ 'nie 'ü mö Kapɛrënaumë. 'Ia 'taɩn 'lɩ ‑gbia 'a ka, ‑bɛ Jesu ‑kaaŋlʋ 'üün ‑gälɩjrä.
43006018	‑Püpö kpakö nya ji, 'niea 'fɩɔ 'dögökä.
43006019	'Ümä ‑gɔlʋ 'duduu 'ümä kilomɛtrë ‑gböö 'aiɛ ‑uundooa 'samaa dɛɛ nʋkalɩ mi nɩ, 'ü 'jää Jesu 'wʋ ‑bɛ 'ɔ 'nyɛrɛ 'nie 'klɩ, 'ɔ jijrö 'üa ‑gɔlʋ ‑gba. Ŋalɛ nya 'bla 'üün.
43006020	'Iibäa' Jesu nɩ: «'Mɔɔ bäsaa, ŋalɛ 'nyɩ 'bla 'amɩ!»
43006021	'Ü 'jrara 'ɔɔn ‑gɔlʋ 'lɩ dotro, ‑bɛ 'ü 'tɔ ‑tɛ 'lɩ 'ü mö ɩa'.
43006022	'Ia ‑srɩ ‑gbaa' 'kä nɩ, nyüü ‑mülü tɩɔ ɩa' 'niea 'pɛ ‑mɛlɛ ‑gälɩ nya ‑tʋ 'iin 'nyügba 'sɩrɩ ‑gɔlʋ 'doo tɩɔ ɩa' ‑plɩ, ‑bɛ Jesu nyra 'ɔa 'wʋnyɛrɛnyüü 'nyɩa' 'lɩmlörö ‑bɛ 'üa 'kpɔ faa' ‑gɔlʋ 'ü mia'.
43006023	‑Goli ‑mɩdoo nya sɔ bätälä 'ü 'daraa' Tiberiadë, 'ünya ji ‑plɩɩlɩ Jesu 'trɛɛrɛ käa' Nyɔsʋa ‑bɛ 'ü jia' 'flɔɔ, 'ia ‑gba.
43006024	Nyüü jrea' 'saa 'ɔ nyra 'ɔa 'wʋnyɛrɛnyüü 'nyɩ 'lɩ ‑tɔrʋpɩɔ ‑a bä nɩ, 'üa 'mʋgbɛ nya 'jra ‑gɔlili 'lɩ 'ünya mi Kapɛrënaumë Jesu 'batra.
43006025	'Ü jräa' 'ɔɔn 'niea 'wlugba nɩ, 'ü ‑nëma: «Rabii, 'taɩn 'plɛɛ 'lɩ ‑ji ‑tɛ le?»
43006026	Jesu nya ‑gbala 'üün: «'Tasɩrɩa 'cɩcasa 'n ‑gbala 'amɩ, ‑mä ‑saragbia tielë 'n nʋa' ‑bɛ 'a 'jäa' ‑mä 'ia ‑gʋ 'anyɩ 'bata 'mɩ, ‑maa 'flɔɔ 'a jia' ‑bɛ 'a döa', 'ia ‑gʋ 'a 'bata 'mɩ.»
43006027	«'A 'nɩ ‑fɛ 'jrʋpa jijrili ‑fɛɛɛa' 'ia ‑gʋ, ‑maa 'ba ‑fɛ 'jrʋpa ‑mɩlɩ bäa' ‑wɩara 'klä 'ia ‑gʋ, i Nyɔɔa 'Jʋ 'mäa' 'amɩ ‑nyɩ. 'Ɔɔ Tʋ Nyɔsʋa ‑nyɩ 'ɔa 'klü.»
43006028	'Iibäa' 'üün nɩ: «‑Asɩ anya nʋ ‑bɛ anya Nyɔsʋa 'jrʋpa ‑fɛ le?»
43006029	Jesu nya ‑gbala 'üün: «Nyɔsʋaa 'jrʋpalä amäa' ‑fɛ 'ää bä 'ba toro nyɔɔlɔ 'ɔ blɔa' plɛ.»
43006030	'Iibäa' 'üün nɩ: «‑Saragbia tie 'plɛɛ ‑nya ‑plɩɩ nʋ i anya 'jä, ‑bɛ anya ‑mɩ plɛtoro le? 'Jrʋpa 'plɛɛ ‑nëmä ‑plɩ nʋ le?
43006031	Ana tʋɩɩ bä käa' ‑aaga 'lɩ nɩ, 'maanë 'ü ji 'sɩrɩ nyɔsʋapɔɔkʋ ‑gbaa': Cɛlɩa 'Flɔɔ 'ɔ ‑nyɩ 'üün, 'uu 'ü ji.»
43006032	Jesu nya ‑gbala 'üün: «'Tasɩrɩa 'cɩcasa 'n ‑gbala 'amɩ, ‑mää Moisë 'nyɩ 'amɩ cɛlɩa 'flɔɔ ‑nyɩ, ‑maa 'na Tʋ 'ɔɔ ‑nyɛɛ 'amɩ cɛlɩa 'tasɩrɩa 'flɔɔ.
43006033	Nyɔsʋaa 'flɔɔlʋ nɩ, 'au sɔa' cɛlɩ ‑bɛ u ‑nyɛɛa' 'plä 'klä.»
43006034	'Ü ‑nëma nɩ: «'Pläkänyɔɔ, ‑nyɩ amɩ 'ia nu 'flɔɔlʋ 'plɔʋplɔʋ.»
43006035	Jesu nya ‑gbala 'üün: «'Mɔɔlɔ nɩ, 'mɔɔ bä 'flɔɔlʋ bäa' 'klä. Nyɔɔlɔ jöa' 'na ‑nyɛɛ, ‑gbëka ‑nëmä ‑srɩɩ 'ɔmɩ ‑a 'bla, ‑bɛ ‑mɔlɔ toroa' 'mɩ plɛ nɩ, 'mamlatʋ ‑nëmä ‑srɩɩ 'ɔmɩ ‑a 'bla.
43006036	«'Nyaa kä 'amɩ 'iin ‑gbala 'la, 'anya 'jä 'mɩ, ‑maa 'anyɩ toro 'mɩ plɛ ‑a.
43006037	Ü kä 'fɩɔ Tʋ ‑nyɩa' 'mɩ 'ünya 'na 'pɛlɩ jia, ‑bɛ 'nëmä bɩa nyɔɔlɔ jöa' 'na 'pɛlɩ ‑fälɩ ‑a be 'plɔʋ.
43006038	'Nyɩ cɛlɩ ‑a sɔ 'mä 'na plɛ 'klɩa wii nʋ, ‑maa 'n ji 'mä nyɔɔlɔ blɔa' 'mɩ, 'mä 'ɔa ni nʋ.
43006039	‑Bɛ wiili Tʋlɔ blɔa' 'mɩ 'bataa' nɩ, 'iibä, 'nyɩ 'mɔlɔ ü kä 'fɩɔ 'ɔ ‑nyɩa' 'mɩ 'üa ‑tɔrʋpɩɔa 'doo; ‑maa ‑a 'ba 'üün 'kuaabre 'pläa bɩarafa 'wʋ.
43006040	Wiili 'na Tʋ blɔa' 'mɩ 'bataa' nɩ, 'iibä: nyɔɔ o nyɔɔ 'jäa' 'Jʋ, ‑bɛ ɔ toroa' 'ɔɔn plɛ nɩ, ɔ 'jää 'klälä 'nyɩa' blöröfa kä, ‑bɛ 'pläa bɩarafa 'wʋ 'mä 'üün 'kuaabre 'ba.»
43006041	Jesu 'daaa' ‑gʋ «'Mɔɔ bä 'flɔɔlʋ sɔa' cɛlɩ» nɩ, 'ia ‑gʋ juifë ‑ŋuŋlowälɩ:
43006042	«‑Mää Josɛɛfëa 'jʋ Jesulɔ kä tʋ nyra 'ɔa 'yio a jrea', ‑mää 'ɔɔ ‑a? 'Ia ‑gbaa ‑bɛ 'ɔ nö ‑maa: ‹Cɛlɩ 'n sɔ› le?»
43006043	'Iibäa' Jesu nɩ: «'A 'nɩ 'pala ‑plɛlɩ wii 'ana ‑tɔrʋpɩɔ!
43006044	Tʋlɔ blɔa' 'mɩ ma 'nyɩ 'mɩ nyɔɔ ‑gba ‑a 'kʋɛɛrɛ, nyɔɔa 'mlɔɔ 'nyɩ 'lɩ ‑a bɩa ɔ bä 'mɩ dɛrɩ. ‑Bɛ nyɔɔlɔ bäa' 'mɩ dɛrɩ nɩ, 'nya 'ɔɔn 'kuaabre 'baa 'pläa bɩarafa 'wʋ.
43006045	Nyɔsʋaamlɩpalanyüüa ‑pɔɔkɩ 'nyɩ 'daa ‑maa: ‹ Nyɔsʋa nya 'üa 'fɩɔ 'kpɩaa?› 'Ia 'taɩn 'lɩ nyɔɔ o nyɔɔ poa' Tʋ 'nyakli, ‑bɛ 'ɔ ‑trääräa' 'lɩ 'ɔa 'kpɩkpɩakʋ nɩ, 'ɔnya 'na 'pɛlɩ jia.
43006046	Nyɔɔ ‑kaapɩɔ Tʋ 'jä, ima 'nyɩ ɔ sɔa' Nyɔsʋaa ‑nyɛɛ ‑a bä; 'ɔɔ 'jä Tʋ.
43006047	'Tasɩrɩa 'cɩcasa 'n ‑gbala 'amɩ, nyɔɔlɔ toroa' 'mɩ plɛ kä 'klälä 'nyɩa' blöröfa kä.
43006048	'Mɔɔ bä 'flɔɔlʋ ‑nyɛɛa' 'klä.
43006049	«'Ana tʋɩɩ ji 'maanë ‑aaga 'lɩ, 'asɩɛ 'ü jä.
43006050	‑Jää 'flɔɔlʋ sɔa' cɛlɩ, nyɔɔ ma ji 'uun 'ɔ ‑pɩ jä.
43006051	'Mɔɔ bä 'flɔɔlʋ sɔa' cɛlɩ, u ‑nyɛɛa' 'klä. Nyɔɔ ma ji 'uun, 'ɔnya 'klälä 'nyɩa' blöröfa kä 'jäa. ‑Bɛ 'flɔɔlʋ 'nëmäa' 'ɔɔn ‑nyɩ nɩ, 'na 'jajɛ bäsaa, 'ɛɛ 'nëmä ‑nyɩ 'pläa 'kläa ‑gʋ.»
43006052	'Ii ‑gälɩ juifëa 'kpɔ ‑toplo 'lɩ: «'Ia ‑gbaa ‑bɛ 'ɔmä amɩ 'ɔa 'jajɛ ‑nyɩ amä 'ɛɛn ji le?»
43006053	Jesu nya ‑gbala 'üün: «'Tasɩrɩa 'cɩcasa 'n ‑gbala 'amɩ, 'ama 'nyɩ Nyɔɔa 'Jʋa 'jajɛ ‑a ji, ‑bɛ 'ama 'nyɩ 'ɔa ‑toru ‑a 'mla, 'klä 'nyɩ 'amɩ 'lɩ ‑a bä.
43006054	Nyɔɔlɔ jöa' 'na 'jajɛ, ‑bɛ ɔ 'mlaaa' 'na ‑toru nɩ, 'ɔɔ kä 'klälä 'nyɩa' blöröfa kä, 'kä 'nyaa 'ɔɔn 'kuaabre 'ba 'pläa bɩarafa 'wʋ.
43006055	'Na 'jajɛ bä 'tasɩrɩa jijrɛ, 'na ‑toru nya bä 'tasɩrɩa 'mamladii.
43006056	Nyɔɔlɔ jöa' 'na 'jajɛ ‑bɛ ɔ 'mlaaa' 'na ‑toru, 'ɔ bä 'mɩ 'lɩ ‑bɛ 'n bä 'ɔɔn 'lɩ.
43006057	'Sɩrɩ 'lɩbä Tʋlɔ blɔa' 'mɩ käa' 'nyrɩ ‑bɛ 'n bäa' 'lɩ nɩ, nyɔɔlɔ nëmäa' 'mɩ ji, 'asɩ 'nëmä bɩa 'nyrɩkä ‑bɛ 'ɔmä 'lɩbä.
43006058	‑Jää 'flɔɔlʋ sɔa' cɛlɩ. 'Uu ‑bɛ 'maanëlë 'ana tʋɩɩ jia' ‑bɛ 'ü jäa' 'nyɩ dɛɛ 'dee ‑a bä. Nyɔɔlɔ 'mäa' ‑taa nu ji, 'ɔnya 'klälä 'nyɩa' blöröfa kä 'jäa.»
43006059	I kä 'fɩɔ Jesu 'paa' ‑plɩɩ nɩ, Kapɛrënaumë 'ɔ 'pala 'iin, juifëa 'sraaplanyuku ‑wälɩ 'ɔ 'kpɩara 'ümɩ 'iin.
43006060	Jesua 'wʋnyɛrɛnyüüa ‑tɔrʋpɩɔa 'kɔkɔmlɛ bɩaa' 'ɔɔn 'nyaklipopokʋ nɩ, 'ü ‑nëma: «Wiili 'ɔ 'saalɩ, 'i klalɩ; nyɔɔ 'plɛɛ 'mä 'iin 'klɩ 'nyiere le?»
43006061	Jesu jrea' 'iin 'sɩrɩ 'ɔa 'wʋnyɛrɛnyüü ‑ŋuŋloa' ‑wälɩ ‑bɛ 'ü 'paaa' 'iin nɩ, 'iibä: «Wiili 'n 'paa', 'i pa 'amɩ ‑gba 'la?
43006062	‑Bɛ 'taɩn 'lɩ 'amäa' Nyɔɔa 'Jʋ 'jä 'ɔmäa' ‑plɩɩlɩ 'ɔ ma bäa' 'jra le?
43006063	‑Susu 'uu ‑nyɛɛɛ nyɔɔ 'klä, 'jajɛ 'nyɩ dɛɛ ‑a bä. Wiili 'n ‑gbalaa' 'amɩ 'i bä ‑susu nyra 'klä.
43006064	‑Maa, 'doorodoo bä 'ana ‑tɔrʋpɩɔ, 'ünyɩ 'dara 'iin wii ‑a.» 'Be 'bala 'käkolofa 'wʋ Jesu jre nyüülü 'nyɩ toroa' 'ɔɔn plɛ, nyra nyɔɔlɔ nëmäa' 'ɔɔn 'sa.
43006065	'Ɔnya ‑nëma 'sɔɔwʋ: «'A 'ia ‑gʋ 'n ‑gbala ɩ 'amɩ ‑maa, nyɔɔ Tʋ 'nyɩa' 'mɩ ‑gba 'kʋɛɛrɛ, 'ɔa 'mʋgbɛ 'nyɩ 'lɩ ‑a bɩa ɔ ‑mɛ 'mɩ ‑gälɩ.»
43006066	'Bala wiili 'ɔ 'paa' 'ia ‑srɩ 'lɩ, 'ɔa 'wʋnyɛrɛnyüü 'kɔkɔmlɛ sɔ 'ɔɔn dɛrɩ, 'ü nyra 'ɔɔn 'sɔ ‑kanyɩ 'nyɛrɛ 'wʋ ‑a.
43006067	Jesu nya 'bete nyüüpʋnyüüsɔɔlü: «‑Bɛ 'amɔ le? 'Anyɩ mi ‑a mi?»
43006068	'Iibäa' Simɔɔ Piɛɛrë nɩ: «'Pläkänyɔɔ, nyɔɔ 'plɛɛ kä ‑nyɛɛ anya ‑plɩɩ mi le? ‑Na mlɩa wii ‑nyɛɛ 'klälä 'nyɩa' blöröfa kä.
43006069	A toro ‑na mlɩa wii plɛ, anya jre 'sa ‑mɔ bä 'Kriisë, 'Lɩbä Nyɔsʋaa 'Jʋ.»
43006070	Jesu nya ‑gbala 'üün: «‑Mää 'mɔɔ 'nyɩ 'lɩ 'ana nyüüpʋnyüüsɔɔ 'baa? ‑Bɛ 'ana ‑tɔrʋpɩɔa 'doo bä Sataan 'e!»
43006071	'A Simɔɔa 'jʋ 'ü 'daraa' Judaa Isëkario, 'ɔɔ Jesu 'daa, 'be 'ɔɔ nëmä 'ɔɔn 'sa, 'ɔ bä nyüüpʋnyüüsɔɔa ‑tɔrʋpɩɔ.
43007001	'Ia 'fɩɔ ‑sia' nɩ, Galileea ‑tʋtʋ ‑gälɩ Jesu ‑piie. ‑Bɛ juifënyüü 'bataa' 'ɔa 'bablakʋ nɩ, 'ia ‑gʋ 'ɔnyɩ 'bata Judeea mimikʋ ‑a.
43007002	Juifëa ‑tetua ‑glɩsɩglɩsɩa 'taɩn 'cicrea' ‑wälɩ nɩ,
43007003	'ɔa ‑wlajü nya ‑gbala 'ɔɔn: «‑Sɔ ‑tɛ, mi Judee, ‑na 'wʋnyɛrɛnyüü 'mä bɩa ‑na 'jrʋpa 'jä.
43007004	Nyɔɔ 'daaa' 'ümä 'ɔa ‑gä 'pa nɩ, ‑mää 'ɔɔn 'nyɩ ‑sisie. I ‑nöa' nɩ, ‑na 'mʋgbɛ, ‑mɔ ‑a ‑srara ‑na nyufa nyüü 'klɩ.»
43007005	'Be 'ɔa ‑wlajüa 'mʋgbɛ 'nyɩ toro bɩa 'ɔɔn plɛ ‑a.
43007006	Jesu nya ‑gbala 'üün: «'Mɔɔlɔ nɩ, 'na ni 'taɩn ‑kaaŋlʋ 'lɩjrä, ‑maa 'ana 'taɩn 'lɩ a bä 'plɔʋplɔʋ.
43007007	'Plä 'nyɩ 'lɩ ‑a bɩa ä jrara 'amɩ 'nyüa 'mlɩ; 'mɔɔlɔ nɩ, 'ä jrara 'mɩ 'nyüa 'mlɩ, dɛɛlɛ kä ‑gʋ 'n 'daaa' 'äa nʋnʋgbi bʋbɔ.
43007008	'Amɔlɔ nɩ, 'ba mi ‑glɩsɩglɩsɩ 'lɩ, ‑maa 'mɔɔlɔ nɩ, 'na 'taɩn ‑kaaŋlʋ 'lɩjrä; 'n ‑kanyɩ ji 'lɩ ‑a.»
43007009	'Ɔ nʋa' ‑plɩɩ 'saa 'ɔ ‑gbalaa' 'üün nɩ, 'ɔnya tɩɔ Galilee.
43007010	Jesua ‑wlajü mia' ‑glɩsɩglɩsɩ 'lɩ nɩ, 'ɔnya mi 'lɩ bɩa, ‑maa 'ɔ ‑sisie.
43007011	'Ü 'jää ‑glɩsɩglɩsɩ, ‑bɛ juifë 'bata 'ɔɔn: «‑A 'plɛɛ 'ɔ bä le?»
43007012	'Ɔa ‑gä 'ü ‑toplo 'lɩ ‑jria 'lɩ. ‑Mölöö nö: «'Cɩcanyɔɔ 'ɔ bä» ‑bɛ ‑mölöö nö: «‑Gbagblɛ; nyüü 'ɔ 'baa 'nyʋfɔ 'wʋ.»
43007013	Juifëa ‑gʋ ŋalɛ 'blaa 'üün; nyɔɔ 'nyɩ 'wlalɩkä 'ɔnyɩ 'pa 'ɔa ‑gä ‑a.
43007014	‑Glɩsɩglɩsɩ 'mä 'lɩ mümlökalɩ mi nɩ, Jesu nya pa Nyɔsʋaanyuku kpaku ‑wälɩ ‑bɛ 'ɔ 'kpɩa.
43007015	'I kala juifënyüü plɛklɩ, 'ü ‑nëma: «‑Asɩ 'ɔ nʋ ‑bɛ 'ɔ jre nyɔsʋapɔɔkʋa 'mlɩa wii le? 'Ɔɔlɔ 'nyɩa' 'ia ‑suku pa.»
43007016	Jesu nya ‑gbala 'üün: «'Na 'kpɩkpɩakʋ 'nyɩ 'na bobowlia 'jrʋpa ‑a bä, ‑maa nyɔɔlɔ blɔa' 'mɩ 'ɔa bobowli bäsaa.
43007017	Nyɔɔlɔ 'bataa' Nyɔsʋaa mlɩa wiia 'lɩträäräkʋ nya 'iin jrea 'na 'kpɩkpɩakʋ ma sɔ Nyɔsʋaa ‑nyɛɛ, 'aiɛ ima 'daa 'na 'mʋgbɛa bobowli.
43007018	Nyɔɔlɔ kä 'mlɔɔ 'palaa' 'ɔa 'mʋgbɛa 'nyrɩklɩ wii nɩ, 'ɔa 'mʋgbɛa 'bʋalakʋ 'ɔ 'bata. ‑Maa ‑mɔlɔ 'bataa' nyɔɔlɔ blɔa' 'ɔɔn 'ɔa 'bʋalakʋ nɩ, 'ɔɔ 'saalɩ 'cɩcasa, ‑gbagblɛ 'nyɩ 'ɔa 'lɩsawiia 'mlɩ ‑a bä.
43007019	Moisë 'nyɩ 'amɩ ‑dɔa ‑pɔɔkʋ ‑a ‑nyɩ? ‑Bɛ 'asɩɛ 'ana nyɔɔ 'doo 'nyɩ ‑träärälɩ 'uun ‑a. Dɛplɛɛ kä ‑gʋ 'a 'bata 'na 'bablakʋ le?»
43007020	'Iibäa' ‑jria nɩ: «Domoo bä ‑mɩ 'lɩ ‑ale? Nyɔɔ 'plɛɛ 'daa 'ɔmä ‑mɩ 'bla le?»
43007021	'Iibäa' Jesu nɩ: «Dii jielɩ 'n nʋa' ‑plɩɩ 'i kala 'amɩ plɛklɩ!
43007022	Moisëlɔ 'kpɩaa' 'amɩ 'böbökʋ nɩ, ‑mää 'ɔɔn ‑tɛɛ 'nyɩ 'iin ja, tʋɩɩ ja 'iin, ‑bɛ 'a 'böö nyüü ‑fʋflʋpasrɩ 'lɩ 'e!
43007023	'Ama 'bö nyɔɔ ‑fʋflʋpasrɩ 'lɩ, 'kä 'a ‑pɩ ‑dɔlʋ Moisë jaa' wala nɩ, dɛplɛɛ kä ‑gʋ 'a 'paa 'na 'crɛ 'mlɩ, nyɔɔlɔ kä 'fɩɔ 'n 'pʋɔa' ‑fʋflʋpasrɩ 'lɩ, 'ɔa ‑gʋ le?
43007024	'Anyɩ tɛ nyüü 'klɩ 'anyɩ 'bö 'üün ‑gä ‑gälɩ, 'sɩrɩ 'cɩcasa bäa' 'asɩ 'ba 'bö ‑gä.»
43007025	Jerusalɛɛmëa nyüü 'doorodoo nö ‑maa: «‑Mää ‑mɔlɔ 'ü 'bataa' 'ümäa' 'bla, ‑mää 'ɔɔn ‑a?
43007026	'Ɔɔ bä ‑tɛ ‑jria 'klɩ ɔ 'paa wii, ‑bɛ 'ünyɩ cɛ mɛ! ‑Ale ana 'wliklɩa nyüü 'a 'nyie 'kasa 'ɔɔ bä 'Kriisë?
43007027	‑Bɛ ‑mɔlɔ kʋa' ‑pɩ a jre 'ɔa 'käkolofa ‑o; ‑maa 'Kriisë ma ji ‑srɩɩ, nyɔɔ ‑nëmä 'ɔa sɔfa ‑a jre.»
43007028	Jesu 'kpɩaraa' Nyɔsʋaanyuku kpaku ‑wälɩ nɩ, 'ɔnya nyra: «'A jre 'mɩ, 'anya jre 'na sɔrɔfa nɩ? 'Na 'mʋgbɛ 'nyɩ 'wʋ ‑a sɔ 'nyɩ ji ‑a ji. Nyɔɔlɔ blɔa' 'mɩ, 'ɔ bä plɛtoronyɔɔ, ‑maa 'anyɩ 'ɔɔn jre ‑a jre.
43007029	'Mɔɔlɔ nɩ, 'n jre 'ɔɔn, 'ɔa ‑nyɛɛ 'n sɔ, ‑bɛ 'ɔɔ blɔ 'mɩ.»
43007030	'Ia ‑gʋ 'ü 'bata ɩ 'ümä 'ɔɔn 'kpla, ‑maa nyɔɔ 'nyɩ 'ɔɔn ‑gba ‑a ‑fɛ; 'ɔa 'taɩn ‑kaaŋlʋ 'lɩjrä.
43007031	‑Jrialɩanyüü 'kɔkɔmlɛ toro 'ɔɔn plɛ. 'Ü 'bete 'üa nyüfë: «'Taɩn 'lɩ 'Kriisëlɔ 'mäa' ‑srɩɩ ji, 'kä 'ɔa në ‑saragbia tielë nya ‑srɩɩ nyɔɔlɔ kʋa' ‑pɩa ni 'wʋsi ‑ale?»
43007032	Farisinyüü 'nua' 'iin 'wli ‑jria ‑tɔrʋpɩɔ nɩ, 'ia ‑gʋ 'ünya nyra ‑gbɔsapɛrɩnyüü kpakü blɔ 'ɔɔn nyɔsʋaanyükölia 'sʋgɩa dɛrɩ 'ümä 'ɔɔn 'kpla.
43007033	Jesu ‑nëma: «'N ‑ka ‑sööö 'amɩ jrüü jie ‑gba, ‑bɛ 'mä nyɔɔlɔ blɔa' 'mɩ 'ɔa ‑nyɛɛ mi.
43007034	'Anya 'mɩ 'bataa, ‑maa 'a ‑nëmä 'mɩ ‑a 'jä, ‑bɛ ‑plɩɩlɩ 'nëmäa' bä nɩ, 'anyɩ 'lɩ ‑a bɩa 'amä 'lɩ ji.»
43007035	'Ɔ ‑gbaa' 'saa nɩ, juifëa 'kpɔ 'paa wii ɔ: «‑A 'plɛɛ 'ɔmä mi ‑bɛ a ‑nëmä 'ɔɔn 'jä le? ‑Ale juifë ‑mülü mia' grɛɛkënyüüa ‑tɔrʋpɩɔ 'ɔmä mi 'ɔmä 'üün 'kpɩaa?
43007036	Wii 'plɛɛ bä: ‹'Anya 'mɩ 'bataa, ‑maa 'a ‑nëmä 'mɩ ‑a 'jä le, ‑bɛ ‑plɩɩlɩ 'nëmäa' bä nɩ, 'anyɩ 'lɩ ‑a bɩa 'amä 'lɩ ji le?› »
43007037	‑Glɩsɩglɩsɩa ‑gälɩ bɩara jrüülü bäa' 'ɛa ‑srɩ nɩ, Jesu nya sɔwʋ ‑bɛ 'ɔ ‑gbolomlɩ 'ɔ 'paa wii: «'Mamlatʋ ma 'bla nyɔɔ, ɔ ji ‑tɛ 'n bäa', 'ɔmä 'mla.
43007038	Nyɔɔ toroa' 'mɩ plɛ nɩ, 'nɩlɩ ‑nyɛɛa' 'klä nya 'ɔa 'kläa mlɩ ‑gbaala, 'sɩrɩ 'i ‑jɩjraa' nyɔsʋapɔɔkʋ 'lɩ.»
43007039	'A ‑Susulu 'mäa' nyüülü toroa' 'ɔɔn plɛ ‑gälɩ 'cere nɩ, 'ua ‑gä 'ɔ 'paa. 'Ia 'taɩnlɩ ‑Susulu ‑kaaŋlʋ 'üün ‑gälɩ 'cere, 'be Jesu ‑kaaŋlʋ cɛa 'mlɩ 'bʋala.
43007040	‑Jria 'lɩa nyüü 'kɔkɔmlɛ 'nua' wiili 'ɔ 'paaa' 'wli nɩ, 'ü ‑nëma: «Nyɔsʋaamlɩpalanyɔɔ kʋ ‑pɩ 'kasa.»
43007041	‑Mölöö nö: «'Kriisë bäsaa.» ‑Bɛ ‑mölöö nö: «Galileea ‑tʋtʋ ‑gälɩ 'Kriisë 'mä ɩ sɔ?
43007042	Nyɔsʋapɔɔkʋ 'nyɩ 'daa Daviidëa ‑glügbö 'lɩ 'ɔa bätälä 'ü 'daraa' Bɛtëlɛɛmë, 'ii 'Kriisëlɔ 'mä sɔ?»
43007043	'Asɩ 'ü nʋ 'ünya 'bölötɩa, Jesua ‑gʋ.
43007044	‑Mölöö 'bata ɩ 'ɔa 'kpakplakʋ, ‑ma 'ia nyɔɔ 'doo 'nyɩ 'ɔɔn ‑gba ‑a ‑fɛ.
43007045	'Sʋgɩalë ‑gbɔsapɛrɩnyüü kpakü nyra Farisinyüü blɔ ɩa' nya 'blöödɛrɩ. 'Ünya 'bete 'üün: «Dɛplɛɛ kä ‑gʋ 'anyɩ 'ɔɔn ja le?»
43007046	'Iibäa' 'sʋgɩalë nɩ: «'Sɩrɩ 'ɔ 'paaa' wii nyɔɔ ‑kaapɩɔ 'saa wiipa.»
43007047	'Iibäa' Farisinyüü nɩ: «'Ɔa 'papawii 'a 'amɩ 'tʋkä 'anya 'ɔɔn dɛrɩblöö?
43007048	'A 'jä ‑gbɔsapɛrɩnyɔɔ 'doo 'aiɛ Farisinyɔɔ 'üa ‑tɔrʋpɩɔa 'doo 'dara 'ɔa mlɩa wii wii?
43007049	‑Ale nyüülü bäa' ‑nyɛɛ ‑jria 'lɩ 'ünyɩa' ‑dɔ jre, ü busua'!»
43007050	Nikodɛɛmëlɔ ji käa' ‑gbiara Jesu 'jäkalɩ nɩ, 'ɔ bä 'üa ‑tɔrʋpɩɔ, 'ɔɔ 'daa:
43007051	«‑Dɔlʋ a 'klaaa', 'uu 'daa a 'pɔnɩ nyɔɔ 'fɩɔwʋ, 'kä a 'bete 'ɔɔn dɛɛlɛ 'ɔ nʋa'?»
43007052	'Iibäa' 'üün nɩ: «Galileenyɔɔ bä bɩa? Tɛ nyɔsʋapɔɔkʋa 'mlɩ, ‑nya 'saa jrea ‑mää Galilee nyɔsʋaamlɩpalanyɔɔ ‑nëmä sɔ 'plɔʋ!»
43007053	‑Moloo ma sɔwʋ 'ɔa ‑gbööli 'ɔ mö.
43008001	Jesu nya mi Oliivëa 'Dʋgba 'wli.
43008002	‑Suwla ‑ŋʋɩsɩɩ 'ɔnya mi 'sɔɔwʋ Nyɔsʋaanyuku kpaku ‑wälɩ. Nyüüa 'fɩɔ nya trara 'ɔa ‑gba; 'ɔnya kʋwälɩ ‑bɛ 'ɔ 'kpɩa 'üün.
43008003	‑Dɔkpɩanyüü nyra Farisinyüü nya ja 'ŋlʋʋ 'doo 'ü 'kplaraa' bätësa ‑gälɩ.
43008004	'Iibä: «'Kpɩkpɩanyɔɔ, 'ŋlʋʋlɔ kʋa' ‑pɩ nɩ, bätësa ‑gälɩ a 'kplara 'ɔɔn.
43008005	‑Bɛ ‑dɔa ‑pɔɔkʋa 'mlɩ nɩ, Moisë ‑gbala amɩ a 'kakla 'ia 'samaa 'ŋlëgëlü 'täkë. ‑Bɛ ‑mɔ, ‑asɩ ‑gbaa le?»
43008006	'Ü nöa' ‑plɩɩ 'saa nɩ, 'ümä 'ɔɔn bɔʋdɛrɩ 'pa, ‑bɛ 'ümä 'ɔɔn wii 'kplara. ‑Maa Jesu toroa' 'wufli nɩ, 'ɔa wli 'ɔ nö ‑bɛ 'ɔ ‑jɩjra ‑tʋtʋ 'wʋ.
43008007	'Ü ‑ka ‑mɛɛa' 'ɔɔn ‑gälɩ, ü 'betea' nɩ, 'ɔnya ‑gäklɩ 'ɔ ‑nëmä: «'Ana ‑tɔrʋpɩɔa nyɔɔlɔ bäa' 'lɩ ɔ ‑balʋ 'nyɩa' 'lɩbä nɩ, 'ɔɔ ‑kätɩ 'ɔ be 'ɔɔn 'täkä.»
43008008	'Ɔnya ‑ŋä 'sɔɔwʋ 'kä ‑bɛ 'ɔ ‑jɩjra.
43008009	'Ü 'nua' wiili 'ɔ 'paa' 'wli, ‑bɛ ‑mɔ jrea' 'kasa 'ɔa 'mʋgbɛa ‑gbi nɩ, sɔrɔ tagbü ‑gälɩ ‑a ‑tɔɔ blaaadie ‑gälɩ, 'doorodoo 'ü nʋ 'ünya mö mö. Jesu nyra 'ŋlʋʋlɔ nya tɩɔ ‑plɩɩ.
43008010	'Ɔ dɔrɔa' 'wli 'wʋ ‑bɛ 'ɔ ‑kanyɩ 'jäa' nyɔɔ nɩ, ima 'nyɩ 'ŋlʋʋlɔa 'doo ‑a bä nɩ, Jesu nya 'bete 'ɔɔn: «'Ŋlʋʋ, ‑a 'jää nyüülü 'mä ɩa' ‑mɩ 'pɔnɩ le? ‑Ale nyɔɔ 'nyɩ ‑mɩ ‑a 'kpla?»
43008011	'Iibäa' 'ŋlʋʋlɔ nɩ: «'Woo 'la, 'Pläkänyɔɔ!» Jesu nya ‑gbala 'ɔɔn: «'Na 'mʋgbɛ 'nëmä ‑mɩ ‑a 'pɔnɩ; mi, ‑maa ‑kaanyɩ nʋ ‑balʋ.»
43008012	Jesu nya 'patä 'ɔnya ‑gbala 'üün: «'Mɔɔlɔ nɩ, 'mɔɔ bä 'pläa ‑srɩ; nyɔɔlɔ prɛa' 'mɩ dɛrɩ, ‑nëmä 'jöjrüükpü 'lɩ ‑a 'nyɛrɛ, ‑maa 'ɔnya ‑srɩɩ 'kläa ‑srɩ käa.»
43008013	'Iibäa' Farisinyüü nɩ: «Wiili 'saalɩ ‑mää 'cɩcasa ‑a, ‑na 'doo ‑mɔ 'paa ‑na ‑gä.»
43008014	Jesu ‑nëma nɩ: «‑Bakää 'na 'doo 'paa 'na ‑gä nɩ, wiili 'n 'saalɩ 'cɩcasa bäsaa. 'N jre ‑plɩɩ 'lɩ 'n sɔa', ‑bɛ ‑plɩɩ 'lɩ 'n möa' 'n jre 'lɩ, ‑maa 'amɔlɔ nɩ, 'anyɩ 'lɩ ‑a jre.
43008015	'Sɩrɩ 'ana plɛ ‑waa' 'asɩ 'a ‑tʋʋä ‑gä. 'Mɔɔlɔ nɩ, ‑mää 'sɩ 'nyɩ ‑tʋ ‑gä.
43008016	‑Bɛ ama ‑tʋ ɩ ‑gä nɩ, 'na ‑gä nya 'cɩcasa bäa, 'be 'nyɩ 'doo ‑a bä; Tʋlɔ blɔa' 'mɩ bä 'mɩ dɛrɩ.
43008017	'Ana ‑dɔa ‑pɔɔkʋa 'mlɩ, 'i ‑jɩjra 'kä nyüü 'sɔɔa 'mlɩa wii bä 'cɩcasa:
43008018	'na 'mʋgbɛ 'paa 'na ‑gä, ‑bɛ Tʋlɔ blɔa' 'mɩ 'paa 'na ‑gä.»
43008019	'Ünya 'bete 'ɔɔn: «‑A 'jää ‑na tʋlɔ le?» 'Iibäa' Jesu nɩ: «'Anyɩ 'mɩ ‑a jre, 'anyɩ 'na Tʋ ‑a jre. 'Ama jre ɩ 'mɩ nɩ, 'anya ɩ 'na Tʋ jrea bɩa.»
43008020	Jesu nöa' ‑plɩɩ 'saa 'ɔ 'paaa' wii nɩ, Nyɔsʋaanyuku kpaku ‑wälɩ 'ɔ 'kpɩara. ‑Plɩɩ 'lɩ 'ü 'pɛɛrɛa' nyɔsʋamölii, 'ii 'ɔ kʋ; ‑maa nyɔɔ 'nyɩ 'ɔɔn 'kpla ‑a 'kpla, 'ɔa 'taɩn ‑kaaŋlʋ 'lɩjrä.
43008021	Jesu nya ‑gbala 'üün 'sɔɔwʋ: «Mö 'n mö, 'anya 'mɩ 'bataa, 'kä 'anya 'ana ‑balʋ 'lɩ järä. ‑Plɩɩlɩ 'n möa' 'anyɩ 'lɩ ‑a bɩa 'amä 'lɩ ji.»
43008022	'Iibäa' juifë nɩ: «'Ɔa nyufa 'ɔmä 'bla ‑ale? 'Be 'ɔ nɩnɩa: ‹‑Plɩɩlɩ 'n möa' 'anyɩ 'lɩ ‑a bɩa 'amä 'lɩ ji.› »
43008023	'Ɔnya ‑gbala 'üün: «‑Tʋtʋ ‑gälɩa nyüü 'a bä; 'mɔɔlɔ nɩ, cɛlɩa nɔ 'n bä. 'Plälä kʋa' ‑pɩ 'äa nyüü 'a bä; 'mɔɔlɔ nɩ, 'nyɩ 'äa nyɔɔ ‑a bä.
43008024	'Aiɛ 'n ‑gbala 'amɩ, 'anya 'ana ‑balʋ 'lɩ järäa. 'Ama 'nyɩ ɔ 'n bäa' wii ‑a 'dara 'anya 'ana ‑balʋ 'lɩ järäa.»
43008025	'Iibäa' juifë nɩ: «Nyɔɔ 'plɛɛ ‑bä le?» 'Ɔnya ‑gbala 'üün: «Wiili 'n ‑gbala ɩa' 'amɩ 'käkolofa 'wʋ, 'ɔɔ 'n bä.»
43008026	'N kä 'kɔkɔmlɛ 'mä 'ii 'pa 'ana ‑gʋ, ‑gä 'kɔkɔmlɛ bä 'amɩ ‑gälɩ 'mä 'ään ‑tʋ. Nyɔɔlɔ blɔa' 'mɩ 'ɔa nä bä 'cɩcasa, ‑bɛ i 'n 'nröröa' 'ɔa mlɩ 'wli, 'ii 'n ‑gbala 'plä.
43008027	‑Maa 'sɩrɩ 'ɔmä Tʋa ‑gä 'pa 'ünyɩ 'iin jre ‑a jre.
43008028	'Ia ‑gʋ Jesu nya ‑gbala 'üün: «'Taɩn 'lɩ 'amäa' Nyɔɔa 'Jʋ 'jrara nɩ, 'a ‑plɩɩ 'amä nyɔɔlɔ 'n bäa' jre, ‑bɛ 'sɩrɩ 'nyɩ nʋa' 'na 'dooa plɛ 'klɩa wii, ‑maa 'n nöa' wiili Tʋ 'kpɩaa' 'mɩ.
43008029	Nyɔɔlɔ blɔa' 'mɩ bä 'mɩ dɛrɩ; 'ɔnyɩ 'mɩ dɛrɩ ‑a sɔ, 'be wiili 'ɔ 'bataa' 'a 'ii 'n nöa 'doo.»
43008030	Jesu nöa' 'saa 'ɔ 'paaa' wii nɩ, 'kɔkɔmlɛ toro 'ɔɔn plɛ.
43008031	Jesu nya ‑gbala juifënyüülü 'daa' ‑maa 'ü toro 'ɔɔn plɛ: «'Ama kʋ 'na mlɩa wii 'lɩ nɩ, 'na 'wʋnyɛrɛnyüü 'a bä 'kasa,
43008032	'kä 'anya 'cɩcasa jre, 'kä 'cɩcasa nya 'amɩ ‑geeidɛɛ ‑gälɩ 'ba.»
43008033	'Ünya ‑gbala 'ɔ ‑maa nɩ: «Abraamëa ‑glügböklɩa 'jü a bä, a ‑ka ‑pɩɔ nyɔɔa ‑geei bä; dɛplɛɛ kä ‑gʋ ‑gbala amɩ ‑maa a ‑ka ‑nëmä ‑goou ‑a bä le?»
43008034	Jesu nya ‑gbala 'üün: «'Tasɩrɩa 'cɩcasa 'n ‑gbala 'amɩ, nyɔɔ nöa' ‑balʋ, ‑balʋa ‑geei 'ɔ bä.
43008035	'Be ‑geei 'nyɩ tɩɔrɔ ‑gböööa mlɩ ‑a, ‑maa 'jʋ tɩɔrɔ ‑gböööa mlɩ.
43008036	'Ii känyrɩ 'Jʋ ma 'ba 'amɩ ‑geeidɛɛ ‑gälɩ nɩ, 'a ‑ka ‑nëmä 'kasa ‑goou ‑a bä.
43008037	'N jre 'iin 'sɩrɩ 'a bäa' Abraamëa ‑glügböklɩa 'jü, ‑bɛ 'asɩɛ 'a 'bata 'na 'bablakʋ; dɛɛlɛ kä ‑gʋ, 'na 'papawiia kʋfa 'nyɩa' 'ana plɛklɩ bä.
43008038	'Mɔɔlɔ nɩ, wiili 'n 'järäa' 'na Tʋ ‑gba 'ii 'n 'saalɩ, ‑bɛ 'amɔlɔ nɩ, wiili 'a 'nröröa' 'ana tʋa mlɩ 'wli nɩ, 'ii 'a nö.»
43008039	'Iibäa' 'üün nɩ: «Ana tʋ bä Abraamë.» Jesu nya ‑gbala 'üün: «'Ama bä ɩ Abraamëa 'jü nɩ, Abraamëa ‑gbi 'a nëmä ɩ nʋ.
43008040	‑Maa 'a 'bata 'amä 'mɩ 'bla 'mɔɔ ‑gbalaa' 'amɩ 'cɩcasalä 'n 'nröröa' Nyɔsʋaa mlɩ 'wli; Abraamë 'nyɩ 'iin 'saa ‑a nʋ.
43008041	'Ana tʋa ‑gbi 'a 'klaa.» 'Iibäa' 'üün nɩ: «Anyɩ ‑saŋlʋʋjü ‑a bä; Tʋ 'doo a kä, 'ɔɔ bä Nyɔsʋa.»
43008042	Jesu ‑nëma: «Nyɔsʋa ma bä ɩ 'ana tʋ nɩ, 'anya ɩ 'mɩ ‑waa. Nyɔsʋalɔ, 'ɔɔ 'lɩ 'n sɔ ‑bɛ 'n jö; ‑mää 'na 'mʋgbɛ 'lɩ 'nyɩ jrörö, ‑maa 'ɔɔ blɔ 'mɩ.
43008043	Dɛplɛɛ kä ‑gʋ 'anyɩ 'na 'papawii jre le? 'Be 'anyɩ 'lɩ ‑a bɩa 'amä 'na 'papawii 'nyaklipo.
43008044	'Amɔlɔ nɩ, 'ana tʋ bä Sataan. Wiili 'ana tʋ 'bataa' 'ii 'a 'bata 'amä nʋ. 'Bala 'pläa 'käkolofa 'wʋ 'ɔ bä nyüüblanyɔɔ, 'ɔnyɩ 'salɩ 'cɩcasa ‑a, 'cɩcasa 'nyɩ 'ɔɔn 'lɩ ‑a bä. Ɔma 'salɩ 'ɔa plɛ 'klɩa wii, 'ia 'fɩɔ bä ‑gbagblɛ. ‑Gbagblɛkänyɔɔ 'ɔ bä, ‑bɛ 'ɔ bä ‑gbagblɛa tʋ.
43008045	‑Maa 'mɔɔlɔ nɩ, dɛɛlɛ kä ‑gʋ 'n 'saalɩ 'cɩcasa nɩ, 'anyɩ 'ba 'na mlɩa wii nyɔɔ 'wʋ ‑a.
43008046	'Ana ‑tɔrʋpɩɔ, nyɔɔ 'plɛɛ 'mä 'mɩ ‑balʋlʋ 'n nʋa' srara le? ‑Bɛ dɛplɛɛ kä ‑gʋ ama 'salɩ 'cɩcasa, 'anyɩ 'dara 'iin wii le?
43008047	Nyɔɔ bäa' Nyɔsʋa 'jʋ nɩ, Nyɔsʋaa mlɩa wii 'ɔ ponyakli. 'Anyɩ Nyɔsʋaa 'jü ‑a bä, 'ii känyrɩ 'a 'nɩ po 'ɔa mlɩa wii 'nyakli ‑a.»
43008048	'Iibäa' juifë nɩ: «A 'daa Samariinyɔɔ ‑bä, domoo bä ‑mɩ 'lɩ, anyɩ ‑gbagblɛ ‑a kä.»
43008049	Jesu ‑nëma nɩ: «Domoo 'nyɩ 'mɩ 'lɩ ‑a bä. 'Na Tʋ 'n 'bʋala, ‑bɛ 'anyɩ 'bʋala 'mɩ.
43008050	‑Mää 'na 'bʋalakʋ 'nyɩ 'bata; ɔ 'bataa' 'na 'bʋalakʋ, 'ɔ bälɩ, 'ɔɔ ‑tʋʋä ‑gä.
43008051	'Tasɩrɩa 'cɩcasa 'n ‑gbala 'amɩ, nyɔɔ ma ‑träärälɩ 'na mlɩa wii, 'ɔ ‑nëmä jäjäkʋ ‑a 'jä 'plɔʋ.»
43008052	'Iibäa' juifë nɩ: «A jre 'kasa 'saa domoo bä ‑mɩ 'lɩ. Abraamë jä, nyɔsʋaamlɩpalanyüü jä bɩa, 'kä ‑jää ‑maa: ‹Nyɔɔ ma ‑träärälɩ ‑na mlɩa wii, 'ɔ ‑nëmä jäjäkʋ ‑a 'jä 'plɔʋplɔʋa ‑gʋ.›
43008053	‑Mɔ ‑si ana tʋ Abraamëlɔ jäa' 'wʋ? Nyɔsʋaamlɩpalanyüü nya jä. ‑Asɩ ‑daara ‑na nyufa le?»
43008054	'Iibäa' Jesu nɩ: «Ama 'bʋala 'na nyufa nɩ, i ‑nëmä ‑tɔɔ ‑a kä. 'Na Tʋ 'ɔɔ 'bʋala 'mɩ, ɔ 'a 'daraa' 'ana Nyɔsʋa,
43008055	‑bɛ 'anyɩa' jre. 'Mɔɔlɔ nɩ, 'n jre 'ɔɔn, ‑bɛ ama 'daa ɩ 'nyɩ 'ɔɔn jre ‑a jre nɩ, 'nyaa 'ana 'sa bä, 'nyaa ‑gbagblɛkänyɔɔ bä. ‑Maa 'n jre 'ɔɔn, ‑bɛ 'n ‑träärälɩ 'ɔa mlɩa wii.
43008056	'Ana tʋ Abraamë jre 'iin 'ɔa plɛklɩ, 'sɩrɩ 'ɔmäa' 'na jijisrɩ 'jä. 'Ɔ 'jäa' 'iin, dɔrʋ nya 'si 'ɔɔn 'klɩ.»
43008057	'Iibäa' juifë nɩ: «‑Kaaŋlʋ ‑sɩa ‑glʋɩsɔɔ ‑sɩ ‑pʋ 'jä, ‑bɛ ‑jää Abraamë!»
43008058	Jesu nya ‑gbala 'üün: «'Tasɩrɩa 'cɩcasa 'n ‑gbala 'amɩ, 'mɔɔ bä ‑plɩɩ 'fɩɔwʋ Abraamë nya 'mä ji.»
43008059	'Iia ‑gʋ 'ü dɔdrɔ 'täkë 'wʋ 'ümä 'ɔmɩ 'üün 'kakla. Jesu nya ‑sisie 'ɔnya 'cie Nyɔsʋaanyüköli. 'Ɔnya ‑srörö 'üa ‑tɔrʋpɩɔ, 'ɔnya mi.
43009001	Jesu ‑sööö ɩ 'ɔnya 'jä nyɔɔ 'doo 'ü ‑gua' 'ɔɔn 'ɔ 'nɔɔ.
43009002	'Ɔa 'wʋnyɛrɛnyüü nya 'bete 'ɔɔn: «Rabii, dɛplɛɛ kä ‑gʋ 'ü ‑gu nyɔɔlɔ kʋa' ‑pɩ ‑bɛ 'ɔɔ 'nɔɔ le? ‑Mɔplɛɛ nʋ ‑balʋ le? 'Ɔɔ ‑ale nyüülü ‑gua' 'ɔɔn?»
43009003	'Iibäa' Jesu nɩ: «‑Mää kä 'ɔɔ 'aiɛ nyüülü ‑gua' 'ɔɔn 'ü nʋ ‑balʋ ‑a, ‑maa Nyɔsʋa 'mä 'ɔa 'kläa 'mlɩ 'jrʋpa ‑fɛɛɛrɛ, 'ümä 'ään 'jä.
43009004	'Sɩrɩ ‑srɩ ‑ka bäa' 'lɩ, 'n kä 'mä nyɔɔlɔ blɔa' 'mɩ 'ɔa 'jrʋpa ‑fɛ. ‑Gbia jö, äma nyaa' ka, nyɔɔ ‑kanyɩ ‑fɛ 'jrʋpa ‑a.
43009005	'N ‑ka bäa' 'pläa 'mlɩ nɩ, 'mɔɔ bä 'pläa ‑srɩ.»
43009006	'Ɔ bɩa wii 'papakʋ nɩ, 'ɔnya 'pa ‑tʋtʋ 'wʋ ‑tatʋ. 'Ɔnya 'tara 'ia paplu 'nɔnɔnyɔɔlɔa 'nyü ‑gälɩ,
43009007	'ɔnya ‑gbala 'ɔɔn: «Mi ‑a ‑futro 'nɩsrolä 'ü 'daraa' Siloee, 'äa 'mlɩ». Siloeea ‑gbaa bä: «Bɔblɔnyɔɔ». Nyɔɔlɔ nya mi 'ɔnya ‑futro 'lɩ; 'ɔ mia' dɛrɩ 'blöö 'ɔ 'jääkä.
43009008	'Ɔa ‑mölöö nyra nyüülü jre käa' 'ɔɔn, 'sɩrɩ 'ɔ ma ‑sɛɛa' mölii nɩ, 'iibä: «‑Mää ‑mɔlɔ ma kʋa' ‑pɩ ɔ ma ‑sɛɛa' mölii ‑mää 'ɔɔn ‑a?»
43009009	‑Mölöö nö: «'Ɔɔ bäsaa» ‑bɛ ‑mülü nö: «'Büa! Jajra 'ü jajra!» 'Ɔa 'mʋgbɛ nö: «'Mɔɔ bäsaa.»
43009010	'Ünya 'bete 'ɔɔn: «‑Asɩ nʋ ‑bɛ ‑jääkä le?»
43009011	'Ɔ ‑nëma: «Nyɔɔlɔ 'ü 'daraa' Jesu, 'ɔɔ 'tara 'na 'nyü 'klɩ paplu, 'ɔ ‑nëma: ‹Mi ‑a ‑futro 'nɩsrolä 'ü 'daraa' Siloee, 'äa 'mlɩ.› 'Nyaa mi 'nyaa ‑futro 'lɩ, 'na 'nyü nya ‑jieroklɩ.»
43009012	'Ünya 'bete 'ɔɔn: «‑A 'plɛɛ nyɔɔlɔ bä le?» 'Ɔ ‑nëma: «‑Plɩɩ 'lɩ 'ɔ bäa' 'nyɩ 'lɩ ‑a jre.»
43009013	'Ünya fa nyɔɔlɔ ma 'nɔɔa' Farisinyüüa ‑nyɛɛ.
43009014	‑Srɩlɩ kä 'mlɩ Jesu nʋa' paplu ‑bɛ 'ɔ ‑jiea' nyɔɔlɔa 'nyü nɩ, ‑fʋflʋpasrɩ bäsaa.
43009015	'Ɔ 'tɔa' Farisinyüü nya 'bete 'ɔɔn 'sɩrɩ 'ɔ nʋa' 'käjädɛɛ. 'Ɔnya ‑gbala 'üün: «'Na 'nyü 'klɩ 'ɔ 'tara paplu, 'n ‑futoa' 'nyaa 'jäkä.»
43009016	Nyɔɔlɔ nʋa' 'saa 'ɔ ‑gbalaa' 'üün nɩ, 'iibäa' Farisinyüü 'doorodoo nɩ: «‑Mää Nyɔsʋa 'nyɩ nyɔɔlɔ kʋa' ‑pɩ blɔ; 'ɔnyɩ ‑träärälɩ ‑fʋflʋpasrɩ ‑a.» ‑Mölöö nö: «‑Balʋnyɔɔ 'plɛɛ 'mä 'samaa ‑saragbia tielɛ nʋ le?» 'Ünya 'bölötɩa.
43009017	'Ünya 'bete 'nɔnɔnyɔɔlɔ: «‑Mɔ kä 'nyü 'ɔ ‑jiea' nɩ, ‑asɩ ‑gbaaa' 'ɔa ‑gʋ le?» 'Iibäa' 'ɔɔn: «Nyɔsʋaamlɩpalanyɔɔ 'ɔ bä.»
43009018	'Sɩrɩ nyɔɔlɔ 'mä kä 'nɔɔ ‑bɛ 'ɔmä 'sɔɔwʋ 'käjä nɩ, juifë 'nyɩ 'iin wii ‑a 'dara. 'Ünya mi 'ünya ja nyüülü ‑gua' 'ɔɔn.
43009019	'Ünya 'bete 'üün: «'Ana 'jʋlɔ 'a 'daaa' ɔ 'nɔɔa' nyɔkɔwlaa 'wʋ, 'ɔɔ kʋ ‑pɩ? ‑Bɛ ‑asɩ 'i nʋ ‑bɛ 'ɔɔ 'jääkä le?»
43009020	'Iibäa' 'ɔa tʋɩɩ nɩ: «Wiili a jrea': ana 'jʋ bäsaa, a ‑gua' 'ɔɔn 'ɔ 'nɔɔ,
43009021	‑maa 'sɩrɩ 'ɔmä ‑plɩɩ 'käjä, 'aiɛ nyɔɔlɔ ‑jiea' 'ɔa 'nyü nɩ, anyɩ 'iin jre ‑a jre. 'Ba 'bete 'ɔa 'mʋgbɛ, ‑mää nyʋklɔ 'ɔnyɩ bä; 'ɔnya 'lɩsaa.»
43009022	Juifëa ŋalɛa ‑gʋ nyɔɔlɔa tʋɩɩ nʋ 'saa 'ü 'pawii. 'Be 'ü plaa' 'sraa nɩ, 'ü nɩnɩa nyɔɔlɔ 'mäa' 'daa Jesu bä 'Kriisë nɩ, 'ünya 'ɔɔn 'üa 'sraaplanyuku 'wʋ prɛa.
43009023	'A 'ia ‑gʋ 'ɔa tʋɩɩ 'daa: «'Ba 'bete 'ɔa 'mʋgbɛ, 'ɔ ‑kanyɩ nyʋklɔ ‑a bä.»
43009024	Farisinyüü nya 'patä 'ünya we nyɔɔlɔ, 'iibä: «Nyɔsʋaa 'nyrɩklɩa ‑gʋ 'salɩ 'cɩcasa. A jre 'iin 'sɩrɩ nyɔɔlɔ bäa' ‑balʋnyɔɔ.»
43009025	Nyɔɔlɔ ‑nëma: «Ɔma bä ‑balʋnyɔɔ 'nyɩ 'iin jre ‑a jre; waklöö 'döö 'n jre: 'maa 'nyɩ 'jäkä ‑a, ‑maa 'köklesaplɩɩ 'n 'jääkä.»
43009026	'Iibäa' 'üün nɩ: «Dɛplɛɛ 'ɔ nʋ ‑mɩ ‑gba le? ‑Asɩ 'ɔ nʋ ‑na 'nyü ‑jie dɛɛ le?»
43009027	'Iibäa' nyɔɔlɔ nɩ: «'Nyaa ɩ 'amɩ 'iin ‑gbala, 'anyɩ 'mɩ 'nyakli ‑a po; 'iɛ 'a ‑ka 'betre 'mɩ 'iin 'lɩ le? ‑Ale 'a 'bata 'amä bɩa 'ɔa 'wʋnyɛrɛnyüü bä?»
43009028	'Ünya ‑jejre 'ɔɔn ‑bɛ 'ü nö: «‑Mɔ bä 'ɔa 'wʋnyɛrɛnyɔɔ, ‑maa amɔlɔ nɩ, Moisëa 'wʋnyɛrɛnyüü a bä.
43009029	Wiili a jrea' Moisë Nyɔsʋa 'pala wii ‑gba, ‑maa ‑mɔlɔ kʋa' ‑pɩ, anyɩ 'ɔa sɔfa ‑a jre.»
43009030	'Iibäa' nyɔɔlɔ nɩ: «'A wiili kalaa' 'mɩ plɛklɩ, 'anyɩ 'ɔa sɔfa ‑a jre, ‑bɛ 'ɔɔ ‑jie 'na 'nyü.
43009031	Ana 'fɩɔ jre 'iin 'sɩrɩ Nyɔsʋa 'nyɩ 'saa ‑balʋnyɔɔ ‑gälɩ; ‑maa nyɔɔ ma 'bʋala 'ɔɔn, ‑bɛ ɔma nʋ wiili 'ɔɔ Nyɔsʋa 'bataa' nɩ, 'a 'ia nyɔɔlɔ 'ɔ 'saa ‑gälɩ.
43009032	A ‑kaapɩɔ 'nu ‑maa nyɔɔ ‑jie nyɔɔ 'nɔɔa' 'ɔa nyɔkɔwlaa 'wʋ, 'ɔa 'nyü 'klɩ.
43009033	Nyɔɔlɔ kʋa' ‑pɩ ma 'nyɩ Nyɔsʋaa ‑nyɛɛ ‑a sɔ ɩ nɩ, 'ɔ ‑nëmä dɛɛ ‑a nʋ.»
43009034	'Iibäa' 'üün nɩ: «‑Na 'fɩɔ ‑glooro ‑balʋ 'lɩ, ‑bɛ ‑nö ‑mä amɩ 'kpɩa?» 'Ünya prɛ 'ɔɔn.
43009035	Jesu 'nua' 'sɩrɩ Farisinyüü prɛa' nyɔɔlɔ nɩ, 'ü traraa' 'ɔnya 'bete 'ɔɔn: «Toro Nyɔsʋaa 'Jʋ plɛ?»
43009036	Nyɔɔlɔ ‑nëma: «'Pläkänyɔɔ o, nyɔɔ 'plɛɛ 'ɔ bä, ‑bɛ 'mä 'ɔɔn plɛtoro le?»
43009037	'Iibäa' Jesu nɩ: «‑Nya 'ɔɔn 'jä, nyɔɔlɔ dɛtrɛa' ‑mɩ ‑gba 'ɔ bäsaa.»
43009038	Nyɔɔlɔ ‑nëma: «'Pläkänyɔɔ, 'n toro ‑mɩ plɛ.» 'Ɔnya 'pa Jesua 'klɔɔtrʋ kotifli.
43009039	Jesu ‑nëma: «‑Gäa ‑gʋ 'n ji ‑taa 'plälä kʋa' ‑pɩ 'äa 'mlɩ, 'kä ‑mülü 'nyɩ 'jäa' 'kä 'mä 'käjä, ‑bɛ ‑mülü 'jääa' 'kä 'mä 'nɔɔ.»
43009040	Farisinyüü 'doorodoolü nyra 'ɔɔn bä ɩa' ‑plɩɩ 'nua' 'iin 'wli 'ünya 'bete 'ɔɔn: «A 'nɔɔ bɩaa?»
43009041	'Iibäa' Jesu nɩ: «'Ama 'nɔɔ ɩ nɩ, ‑balʋ ‑nëmä ɩ 'amɩ 'lɩ ‑a bä, ‑maa 'a nɩnɩa: ‹A 'jääkä›, 'a 'ia ‑gʋ 'ana ‑balʋ kʋ 'amɩ ‑gälɩ.»
43010001	Jesu ‑nëma: «'Tasɩrɩa 'cɩcasa 'n ‑gbala 'amɩ, nyɔɔlɔ 'nyɩ ‑sröröa' ‑bablëëa ‑glɔa 'palafa 'wʋ, ‑bɛ 'ɔ ‑plööa' 'uun nɩ, 'jejienyɔɔ 'ɔ bä, 'ɔnya bä ‑gbʋgblʋʋkänyɔɔ.
43010002	‑Maa ‑mɔlɔ sröröa' 'palafa 'wʋ, 'ɔɔ bä ‑bablëëgbanyɛrɛnyɔɔ.
43010003	Ɔma ji nɩ, nyɔɔlɔ ‑glaaraa' ‑glɔ ‑gälɩ 'saa 'ɔɔn tatu 'klɩ, 'kä ‑bablëë 'nöö 'ɔa mlɩa wii 'wli. 'Ɔ we 'ɔa nɩ ‑bablëëa 'nyrɩ, 'kä 'ɔ fa 'üün ‑fälɩ.
43010004	Ɔma 'cie 'ɔa ‑bablëëa 'fɩɔ nɩ, 'ɔɔ ‑taa 'üün 'nyʋfɔ 'klɩ, ‑bɛ 'ɔa ‑bablëë prɛ 'ɔɔn dɛrɩ, 'be 'ü jre 'ɔa mlɩa wii.
43010005	'Ü ‑nëmä 'plɔʋ nyɔtugbanyɔɔ dɛrɩ ‑a prɛ; 'lɩdɛrɩ 'ü nëmä 'ɔɔn tʋŋlɔ, 'be 'ünyɩ nyɔtugbanyüüa mlɩa wii mlɩkä ‑a jre.»
43010006	Wiili Jesu nʋa' ‑plɩɩ 'saa 'ɔ 'paplaa' 'klɩ nɩ, 'ünyɩ 'ia ‑gbaa 'wli ‑a 'nu.
43010007	Jesu nya ‑gbala 'sɔɔwʋ 'üün nɩ: «'Tasɩrɩa 'cɩcasa 'n ‑gbala 'amɩ, 'mɔɔ bä ‑bablëëa ‑glɔa 'mëmla.
43010008	Nyüülü kä 'fɩɔ ‑taa' 'mɩ 'nyʋfɔ 'klɔɔtrʋ nɩ, 'jejienyüü nyra ‑gbʋgblʋʋnyüü 'ü bä; ‑maa ‑bablëë 'nyɩ 'üün 'nyakli ‑a po.
43010009	'Mɔɔ bä 'mëmla: nyɔɔ ma ‑gö 'mɩ 'lɩ ɔma pa nɩ, 'ɔnya 'lɩmlɩwʋa. 'Ɔnya paa, 'kä 'ɔnya 'cie, 'ɔnya jijrɛ 'jäa.
43010010	'Jejienyɔɔ jö 'ɔmä 'jie, 'ɔmä ‑plɛlɩbö, 'ɔmä dii bʋblɔ. 'Mɔɔlɔ nɩ, 'n ji ‑bablëë 'mä 'klä 'jä, 'klälä kä ‑srɩ 'nyɩa' ‑pɛ.
43010011	'Cɩca ‑bablëëgbanyɛrɛnyɔɔ 'n bä. 'Cɩca ‑bablëëgbanyɛrɛnyɔɔ 'saa 'ɔa 'klä 'ɔa ‑bablëëa ‑gʋ.
43010012	‑Maa 'jrʋpafɛnyɔɔlɔ 'nyɩa' ‑bablëëgbanyɛrɛnyɔɔ bä, ‑bɛ ɔnyɩa' ‑bablëëlë kä nɩ, ɔma 'jä kaklamrɛɛ ɛma ji nɩ, 'a ‑plɩɩ 'ɔ tɩɛ ‑bablëë 'kä 'ɔ fɔ, 'kä kaklamrɛɛ 'babla 'üün, 'kä 'ü ‑gbagba 'kä.
43010013	Fɔ 'ɔ fɔ, 'be 'jrʋpafɛnyɔɔ 'ɔ bä. 'Ɔ ‑nëmä 'ɔa nyufa ‑a sɩara 'ɔmä 'lɩ ‑bablëë mlɩba.
43010014	'Mɔɔ bä 'cɩca ‑bablëëgbanyɛrɛnyɔɔ. 'N jre 'na ‑bablëë, 'na ‑bablëë nya jre 'mɩ.
43010015	'Sɩrɩ Tʋ jrea' 'mɩ, 'asɩ 'n jre Tʋ, ‑bɛ 'n 'saa 'na 'klä 'na ‑bablëëa ‑gʋ.
43010016	'N kä ‑bablëë ‑mölöö, 'ünyɩ ‑tɛ ‑glɔ 'lɩ ‑a bä. 'Üülü nɩ, 'n kä ‑a ja 'üün, 'ünya 'na mlɩa wii 'wli 'nua, 'ünya ‑bablëëa ‑glügbö 'döö bäa, 'kä 'ünya ‑gbanyɛrɛnyɔɔ 'doo kä.
43010017	'N 'saa 'na 'klä, 'ia ‑gʋ Tʋ ‑wa 'mɩ, ‑bɛ 'mä ‑pɩ 'ään 'jä 'sɔɔwʋ.
43010018	Nyɔɔ 'nyɩ 'ba 'ään 'mɩ kälɩ ‑a. 'Na 'mlɔɔ ‑nyɛɛ 'ään. 'N 'mrɛɛ ‑a ‑nyɩ 'ään, ‑bɛ 'n 'mrɛɛ ‑a dɔrɔ 'ään 'wʋ; 'n 'klaa 'ia 'klü. 'A wiili 'na Tʋ ‑gbalaa' 'mɩ ‑a nʋa'.»
43010019	Wiili 'ɔ 'paa', 'iia ‑gʋ juifë nya 'bölö 'sɔɔwʋ ‑tɩa.
43010020	'Üa ‑tɔrʋpɩɔ 'kɔkɔmlɛ nɩnɩa: «Nyɔɔlɔ domoo bäa' 'lɩ, ɔ saklaa' nɩ, dɛplɛɛ kä ‑gʋ 'a po 'ɔɔn 'nyakli le?»
43010021	‑Mölöö nö ‑maa: «‑Mää nyɔɔ domoo bäa' 'lɩ ‑mää 'ɔɔn 'nyɩ 'pa 'samaa wii; domoo 'mrɛɛ ɔ ‑jie 'nɔnɔnyüüa 'nyü 'klɩ?»
43010022	'I ‑sia' nɩ, Nyɔsʋaanyuku kpakua ‑glɩsɩglɩsɩ nya jrälɩ Jerusalɛɛmë; 'i bä sɩɔa 'taɩn.
43010023	Jesu ‑pie ɩ Nyɔsʋaanyuku kpakua ‑saplɛ 'lɩa ‑plɩɩlɩ 'ü 'daraa' Salomɔɔa ‑fʋflʋpalafa.
43010024	Juifë nya trara 'ɔɔn 'klɩ, 'iibä nɩ: «‑Mää ‑mlatɩ anyɩ ‑mɩ 'nyaklipo! ‑Ama bä 'kasa 'Kriisë nɩ, ‑gbala amɩ 'iin 'cɩcasa.»
43010025	Jesu nya ‑gbala 'üün: «'Nyaa ɩ 'amɩ 'iin ‑gbala, ‑maa 'anyɩ 'iin wii ‑a 'dara. 'Jrʋpalä 'n ‑fɛɛɛrɛa' 'na Tʋa 'nyrɩklɩ nɩ, 'ää 'paa 'na ‑gä.
43010026	‑Maa 'amɔlɔ nɩ, 'anyɩ toro 'mɩ plɛ ‑a, 'be 'anyɩ 'na ‑bablëë ‑a bä.
43010027	'Na ‑bablëë 'nöö 'na mlɩa wii 'wli; 'n jre 'üün, ‑bɛ 'ü prɛ 'mɩ dɛrɩ.
43010028	'N ‑nyɛɛ 'üün 'klälä 'nyɩa' blöröfa kä; 'ü ‑nëmä jä ‑a jä 'plɔʋ. Nyɔɔ ‑nëmä bɩa 'mɩ 'üün kälɩ ‑a 'ba.
43010029	'Na Tʋlɔ ‑nyɩa' 'mɩ 'üün nɩ, 'ɔ ‑si diia 'fɩɔwʋ. Nyɔɔ 'nyɩ 'lɩ ‑a bɩa ɔ 'ba 'üün 'na Tʋ kälɩ.
43010030	'Mɔɔ ‑bɛ 'na Tʋ bä 'doo.»
43010031	'Ii ‑gälɩ juifë dɔrɔ 'sɔɔwʋ 'täkë 'wʋ 'ümä 'ɔmɩ 'üün 'kakla.
43010032	Jesu nya ‑gbala 'üün: «'Mʋfajrʋpa 'kɔkɔmlɛ 'n ‑fɛɛɛrɛa' 'na Tʋa 'nyrɩklɩ, ä 'a 'jäa' nɩ, ‑mäplɛɛ kä ‑gʋ 'amä 'mɩ 'täkë 'kakla le?»
43010033	'Iibäa' juifë nɩ: «‑Mää 'mʋfajrʋpaa ‑gʋ ‑a anyɩ 'daa amä ‑mɩ 'täkë 'kakla, ‑maa Nyɔsʋalɔ nɔpɔa' 'ia ‑gʋ. ‑Mɔ bäa' bätënyɔɔ, ‑mä ‑na nyufa Nyɔsʋa 'darakalɩ mi.»
43010034	Jesu nya ‑gbala 'üün: «‑Bɛ 'ana ‑dɔ 'nyɩ 'daa ‑maa: ‹ 'Mɔɔ 'daa: nyɔsʋaɩɩ 'a bä?›
43010035	‑Dɔa 'mʋgbɛ ma 'dara nyüülü kä ‑gʋ 'u ‑jɩjraa' nyɔsʋaɩɩ, ‑bɛ nyɔsʋapɔɔkʋ ma 'nyɩ 'lɩbasa ‑a bä nɩ,
43010036	‑mɔlɔ Nyɔsʋa 'baalɩ, ‑bɛ 'ɔ blɔa' 'pläa 'mlɩ nɩ, 'ɔɔ 'a ‑gbala ‑maa: ‹Nyɔsʋa ‑nɔpɔ!› Dɛɛlɛ kä ‑gʋ 'n 'daaa' ‑maa: ‹Nyɔsʋaa 'Jʋ 'n bä?›
43010037	Ama 'nyɩ ‑fɛ 'na Tʋa 'jrʋpa ‑a nɩ, 'anyɩ toro 'mɩ plɛ.
43010038	‑Maa ama ‑fɛ 'ään nɩ, ‑bakää 'ama ‑nëmä 'mɩ plɛtoro nɩ, 'jrʋpalä 'n ‑fɛɛɛa' nɩ, 'ba toro 'ään plɛ 'amä 'saa jre Tʋ bä 'mɩ 'lɩ ‑bɛ 'n bä 'ɔɔn 'lɩ.»
43010039	'Ia ‑gʋ 'ü 'bata ɩ 'sɔɔwʋ 'ümä 'ɔɔn 'kpla, 'ɔnya 'wʋ 'üün kälɩ.
43010040	Jesu nya mi 'sɔɔwʋ Jurëdɛɛn a 'wlugba, ‑tɛ 'lɩ ‑kätɩ Jaan ma 'pala nyüü 'nɩ 'wli, 'ii 'ɔ kʋ.
43010041	Nyüü 'kɔkɔmlɛ mö ‑tɛ 'lɩ 'ɔ bäa' ‑bɛ 'ü 'paa wii: «Jaan 'nyɩ kä ‑saragbia tie ‑a nʋ, ‑maa wiili kä 'fɩɔ 'ɔ 'paa ‑taa nyɔɔlɔa ‑gʋ nɩ, 'cɩcasa bäsaa.»
43010042	'Ia ‑plɩɩlɩ nɩ, 'kɔkɔmlɛ toro 'ɔɔn plɛ.
43011001	‑Wusublanyɔɔ 'doo bä kä bätälä 'ü 'daraa' Betanii, 'ɔɔ 'ü 'dara Lasaa. 'A bätäläa 'mlɩa 'yörü Marii nyra 'ɔa ‑wladia Marëtë bä.
43011002	'A Mariilɔ, 'ɔɔ ‑gblɔɔkä 'Pläkänyɔɔa bei ‑gälɩ ‑daŋlʋɩnɩ kä, 'ɔnya nʋ 'ɔa 'ŋuei 'ɔnya wɔpɔ 'iin; 'ɔa ‑wlajʋ bä Lasaa 'ɔɔ ‑wusu 'blaa.
43011003	'Ɔa ‑wlayörü nya blɔ nyüü Jesu dɛrɩ, 'ünya ‑gbala 'ɔɔn: «'Pläkänyɔɔ, nyɔɔlɔ ‑waa' 'saa 'ɔnyɩ ‑ya ‑a ‑ya.»
43011004	Jesu 'nua' 'iin 'wli, 'ɔ ‑nëma: «‑Wusulu 'blaaa' 'ɔɔn nɩ, 'ɔ ‑nëmä jä ‑a jä. ‑Maa Nyɔsʋaa 'nyrɩ 'mä 'bʋa 'ia ‑wusu bäsaa, 'ümä Nyɔsʋaa 'Jʋ 'bʋala.»
43011005	‑Bɛ Jesu ‑wa Marëtë, 'ɔa ‑wladia Marii nyra Lasaa.
43011006	'Taɩn 'lɩ 'ü ‑gbalaa' Jesu Lasaa ‑wusua ‑gä nɩ, 'ɔ ‑si ‑tɛ 'lɩ 'ɔ bä ɩa' jrüü 'sɔɔ.
43011007	'I ‑sia' nɩ, 'ɔnya ‑gbala 'ɔa 'wʋnyɛrɛnyüü: «A 'blöö Judee dɛrɩ!»
43011008	'Iibäa' 'üün nɩ: «Rabii, juifëlë 'daaa' ‑plɩɩ 'ümä ‑mɩ 'bla ‑taa jrüülüa 'mlɩ nɩ, ‑nya ‑trɔ; 'ii ‑daa ‑mä 'sɔɔ dɛrɩ 'blöö?»
43011009	'Iibäa' Jesu nɩ: «‑Srɩ 'nyɩ ‑gliiibei ‑pʋ ‑bɛ 'sɔɔa kä? Nyɔɔ ma 'nyɛ ‑srɩwla nɩ, 'ɔnyɩ ‑gbɔɔlɔ dɛɛ 'klɩ ‑a, 'be 'ɔ 'jää 'pläa 'mlɩa ‑srɩ 'wʋ.
43011010	‑Maa nyɔɔ ma 'nyɛ ‑gbiara nɩ, 'ɔ ‑gbɔgblɔ dii 'klɩ, 'be 'ɔnyɩ ‑srɩ 'klɩ ‑a bä.»
43011011	'Ɔ bɩaa' 'lɩsasakʋ nɩ, 'ɔnya ‑gbala 'üün: «'Mʋmɔ ana ‑bei Lasaa 'mʋmɔ, ‑maa 'nyaa 'ɔɔn 'kätɛrɛa.»
43011012	'Iibäa' 'ɔa 'wʋnyɛrɛnyüü nɩ: «'Pläkänyɔɔ, ima 'daa 'mʋmɔ 'ɔ 'mʋmɔ 'ɔnya 'pʋa.»
43011013	'Mʋmʋlʋ kä ‑gä Jesu 'paa' nɩ, jäjäkʋ 'ɔ 'daa, ‑maa 'üa plɛɛ 'tasɩrɩa 'mʋmɔ.
43011014	Jesu nya ‑gbala 'üün: «Lasaa 'a jä!
43011015	'Nyɩa' ‑plɩɩ bä ‑bɛ 'ɔ jäa' nɩ, 'i kä 'mɩ 'tʋ 'ana ‑gʋ 'amä 'mɩ plɛtoro. 'Ba ji amä 'lɩ mi.»
43011016	'Ɔ nʋa' ‑plɩɩ 'saa 'ɔ 'paa' wii nɩ, Tomaalɔ 'ü 'daraa' Didimë nɩ, 'ɔnya ‑gbala Jesua 'wʋnyɛrɛnyüü ‑mülü: «A mi, a nyra 'ɔɔn 'mä 'wʋjärä!»
43011017	Lasaa ‑trääräa' 'ia jrüü mlɔɔ ‑bɛ Jesu 'tɔ Betanii.
43011018	Sɔ Betanii ‑a mi Jerusalɛɛmë 'inyɩ 'lɩdɛrɩ ‑a tʋŋlɔ, 'i 'mrɛɛ 'i jrä kilomɛtrë tää.
43011019	Juifë 'kɔkɔmlɛ ji Marëtë nyra Marii 'trɛɛ 'üa ‑wlajʋlɔ jäa' 'ɔa ‑gʋ.
43011020	Marëtë 'nua' Jesua jijiwii 'wli nɩ, 'ɔnya 'jrara 'ɔɔn 'klɩ. 'Ia 'taɩn 'lɩ Marii bä nyüköli.
43011021	'Iibäa' Marëtë nɩ: «'Pläkänyɔɔ, ‑ama bä ɩ ‑tɛ 'na ‑wlajʋ ‑nëmä ɩ jä ‑a jä.
43011022	‑Maa 'n jre 'iin dɛɛ ‑nëmäa' Nyɔsʋa 'lɩ 'betre, 'köklesa 'ɔnya ‑mɩ 'ɛɛn ‑nyɩa.»
43011023	Jesu nya ‑gbala 'ɔɔn: «‑Na ‑wlajʋ nya 'kubre sɔa.»
43011024	'Iibäa' Marëtë nɩ: «'N jre 'iin 'sɩrɩ 'ɔmäa' ‑srɩɩ 'kubre sɔ 'pläa bɩarafa 'wʋ.»
43011025	Jesu nya ‑gbala 'ɔɔn: «'Mɔɔ bä 'kubreasɔsɔkʋ, 'nyaa bä 'klä. Nyɔɔlɔ toroa' 'mɩ plɛ nɩ, 'ɔnya 'lɩbäa ‑bakää 'ɔ jä.
43011026	‑Bɛ nyɔɔ ka bäa' 'lɩ, ‑bɛ 'ɔ toroa' 'mɩ plɛ nɩ, jäjä ‑nëmä 'ɔɔn dɛrɩ ‑a kala 'plɔʋ. ‑Daara ‑plɩɩ 'iin wii?»
43011027	'Iibäa' Marëtë nɩ: «‑Yɛɛ! 'Pläkänyɔɔ, 'n jre 'iin ‑mɔ bä 'Kriisë, Nyɔsʋaa 'Jʋlɔ nëmäa' 'pläa 'mlɩ ji.»
43011028	Marëtë nʋa' ‑plɩɩ 'saa 'ɔ 'saalɩ nɩ, 'ɔnya mi, 'ɔnya we 'ɔa ‑wladia Marii. 'Ünya bereklɩ, 'ɔnya ‑gbala 'ɔɔn: «'Kpɩkpɩanyɔɔ 'a ji, 'ɔ 'bete ‑na ‑gʋ.»
43011029	Marii 'nua' 'iin 'wli, 'ɔnya sɔwʋ 'köklesa 'ɔnya mi 'lɩ.
43011030	'Ia 'taɩn 'lɩ Jesu ‑kaaŋlʋ bätä ‑a 'jra, ‑tɛ 'lɩ 'ɔɔ ‑bɛ Marëtë traraa', 'ii 'ɔ ‑ka bä.
43011031	Juifëlë jia' 'dügböli, ü ‑bɛ Marii bä ɩa' nyüköli nɩ, 'ü 'jäa' 'ɔɔn ‑bɛ 'ɔ sɔa' 'wʋ ‑bɛ 'ɔ 'ciea' nɩ, 'ünya ‑mɛ 'ɔɔn ‑gälɩ. 'Üa plɛklɩ 'ü nɩnɩa: «'Kuyu 'lɩ 'ɔ mö 'wlorokalɩ.»
43011032	Marii 'tɔa' ‑plɩɩlɩ Jesu bäa', 'ɔ 'jäa' 'ɔɔn dotro, 'ɔ blö 'ɔɔn bei 'wʋ 'ɔ ‑nëma: «'Pläkänyɔɔ, ‑ama bä ɩ ‑plɩɩ 'na ‑wlajʋ ‑nëmä ɩ jä ‑a jä.»
43011033	Jesu 'jäa' 'ɔɔn ‑bɛ 'ɔ 'wuöa', 'ɔ ‑bɛ juifëlë 'ɔ nyra 'üün jröröa' 'lɩ nɩ, 'i 'jrara 'ɔɔn nyatɛrɩ 'wli, 'inya pa 'ɔɔn ‑gba ‑gböösa.
43011034	'Ɔnya 'bete: «‑A 'plɛɛ 'a 'pie 'ɔɔn le?» 'Ü ‑nëma: «'Pläkänyɔɔ, ji ‑mä 'lɩ 'jä.»
43011035	Jesu nya 'wu.
43011036	'Ɔ 'wua' nɩ, 'iibäa' juifë: «'Ɔ ma ‑wa 'ɔɔn!»
43011037	'Üa ‑tɔrʋpɩɔa nyüü 'doorodoo ‑nëma: «'Ɔɔ ‑jiea' 'nɔnɔnyɔɔa 'nyü nɩ, 'ɔnyɩ 'lɩ ‑a bɩa ɔ ka ɩ jäjä 'klɩ nyɔɔlɔ ‑pɩ jä?»
43011038	Nyatɛrɩ 'jraraa' 'sɔɔwʋ Jesu 'wli nɩ, 'ɔnya mi 'kuyu 'lɩ. 'Täkäa 'mlɩ 'ü 'kɔtɔ 'ii 'ü 'pie Lasaa, 'ünya nʋ 'täkä kpakö, 'ünya kpa 'ään 'klɩ.
43011039	Jesu ‑nëma: «'Ba 'balɩ 'täkälä 'klɩ!» 'Iibäa' ɔ jäa' 'ɔa ‑wladia Marëtë nɩ: «'Pläkänyɔɔ, 'ɔ 'a klöö, 'ɔ ‑trääräa' 'ɔa jrüü mlɔɔ 'saarɩ.»
43011040	Jesu ‑nëma nɩ: «'Nyɩ ‑mɩ ‑a ‑gbala ‑maa ‑ama toro 'mɩ plɛ ‑nya Nyɔsʋa 'wliklɩbʋabʋakʋ 'jäa?»
43011041	'Ünya 'balɩ 'täkälä 'klɩ. Jesu 'jraraa' cɛ 'nyükä 'ɔ ‑nëma: «Tʋ 'n 'trɛɛ ‑mɩ 'sɩrɩ nʋa' ‑bɛ ‑saaa' 'mɩ ‑gälɩ.
43011042	'Mɔɔlɔ nɩ, 'n jre 'iin 'sɩrɩ ‑saaa' 'mɩ ‑gälɩ 'plɔʋplɔʋ, ‑maa nyüülü traraa' 'mɩ 'klɩ 'üa ‑gʋ 'n 'paa wii 'ümä 'saa jre ‑mɔ blɔ 'mɩ.»
43011043	'Ɔ nʋa' ‑plɩɩ 'saa 'ɔ 'paa' wii nɩ, 'ɔnya 'kpölɩkä: «Lasaa 'cie!»
43011044	Jäjänyɔɔlɔ nya 'cie. 'Ɔa 'dari, 'ɔa bei nyra 'ɔa 'klɩ ‑fifra dɔʋ 'ɔnya 'cie. Jesu nya ‑gbala 'üün: «'Ba ‑jeje 'ɔɔn, 'kä 'a 'cɛrɛ 'ɔɔn ‑wälɩ 'ɔmä mi.»
43011045	Juifëlë jia' Marii 'trɛɛ, ‑bɛ ü 'jäa' wiili Jesu nʋa' nɩ, 'üa ‑tɔrʋpɩɔa 'kɔkɔmlɛ toro 'ɔɔn plɛ.
43011046	‑Maa 'üa ‑tɔrʋpɩɔa ‑mölöö mi bɩa Farisinyüü ‑gbala wiili Jesu nʋa'.
43011047	'Ia ‑gʋ, ‑gbɔsapɛrɩnyüü kpakü nyra Farisinyüü nya 'papla juifëa tropinanyüü ‑gba, 'iibä: «‑Asɩ anya ‑plɩɩ nʋ le? 'A ‑saragbia tie 'kɔkɔmlɛ nyɔɔlɔ nö.
43011048	Ama sɔ 'ɔɔn ‑gba ‑a 'doo nɩ, 'üa 'fɩɔ nya 'ɔɔn plɛtoroa, 'kä Rɔmënyüü nya ana bätä nyra ana ‑glügbö bʋblɔkalɩ ji.»
43011049	'Üa ‑tɔrʋpɩɔa nyɔɔ 'doo bä kä 'lɩ 'ɔɔ 'ü 'dara Kaiifë. 'Ia ‑sʋlʋa 'mlɩ nɩ, 'ɔ bä kä ‑gbɔsapɛrɩnyɔɔ kpakö. 'Ɔnya ‑gbala 'üün: «'Anyɩ dɛɛ ‑a jre!
43011050	'Anyɩ bobo bobo ‑a 'sɩrɩ 'i 'na 'ana ‑gʋ nyɔɔ 'doo 'mä jä nyüü 'mä 'lɩmlɩwʋ, 'kä ana 'pläa 'fɩɔ 'mä jä?»
43011051	Wiili 'ɔ 'paaa' nɩ, ‑mää 'ɔa 'mʋgbɛa plɛklɩa wii ‑a, ‑maa 'ɔ bäa' ‑gbɔsapɛrɩnyɔɔ kpakö 'ia ‑sʋlʋa 'mlɩ nɩ, 'ɔɔ Nyɔsʋa ‑srörö kälɩ 'ɔnya ‑gbala 'üün 'sɩrɩ Jesu 'mäa' jä ‑bɛ 'pläa 'fɩɔ 'mäa' 'lɩmlɩwʋ.
43011052	'Inyɩ juifëa 'pläa 'dooa ‑gʋ ‑a bä, ‑maa Nyɔsʋaa 'jülü ‑gbagbaa' 'kä nɩ, 'ɔmä 'üa 'fɩɔ ‑gbapapla 'ümä 'doo bä.
43011053	'A ‑plɩɩ 'ü 'bala 'ünya 'daa 'ümä Jesu 'bla.
43011054	'Ia ‑gʋ 'ɔ ‑kanyɩ 'wlalɩkä 'ɔnyɩ kʋ juifëa ‑tɔrʋpɩɔ ‑a. ‑Aaga 'lɩa bätä ‑mälä bäa' 'lɩ ‑gba 'ü 'daraa' Efraimë, 'ii 'ɔɔ ‑bɛ 'ɔa 'wʋnyɛrɛnyüü kʋ.
43011055	Juifëa 'Paakëa 'taɩn 'cicrea' ‑wälɩ nɩ, 'ia ‑gʋ nyüü 'kɔkɔmlɛ tɩɛ ‑srɩ dɛrɩ 'ü mö Jerusalɛɛmë 'ümä 'üa nyüfë ‑gbafuto 'fɩɔwʋ ‑bɛ 'Paakë 'mä 'lɩjrä,
43011056	‑bɛ 'ü 'bata Jesu. 'Üa 'kpɔa ‑tɔrʋpɩɔ 'ü 'betre 'lɩ Nyɔsʋaanyüköli: «‑Asɩ 'a 'jää 'iin 'wʋ le? 'Ɔ ‑nëmä ‑glɩsɩglɩsɩ 'lɩ ‑a ji, ‑ale?»
43011057	‑Bɛ ‑gbɔsapɛrɩnyüü kpakü nyra Farisinyüü nya 'a ɩ nyüü ‑gbala, nyɔɔ ma 'jä 'ɔɔn 'ɔ ‑gbala 'üün, 'ümä 'ɔɔn 'kpla.
43012001	Jrüü ‑uundoo tɩɔ 'lɩ 'ümä 'Paakë 'jä, Jesu nya 'tɔ bätälä 'ü 'daraa' Betanii, 'ii Lasaalɔ 'ɔ 'baa' 'kubre bä.
43012002	'Ünya prere 'ɔɔn; Marëtë 'ɔɔ ‑päää jijri. Lasaalɔ bä bɩa nyüülü nyra Jesu jöa' dɛɛ 'üa ‑tɔrʋpɩɔ.
43012003	Marii nya dɔrɔ 'tasɩrɩa 'naarëa ‑daŋlʋɩnɩlɩ kä 'peru 'bʋaa' 'wʋ 'ia 'kpala jɔ; 'ɔnya ‑gbäträ 'iin Jesua bei 'wʋ 'kä. 'Ɔnya nʋ 'ɔa 'ŋuei 'ɔnya wɔpɔ 'ɔa bei ‑gba. 'Ia 'nɔnʋ 'si nyüköli.
43012004	Jesua 'wʋnyɛrɛnyɔɔlɔ 'ü 'daraa' Judaa Isëkario, Simɔɔa 'jʋ, ɔmäa' Jesu 'sa ‑nëma nɩ:
43012005	«Dɛplɛɛ kä ‑gʋ anyɩ ‑daŋlʋɩnɩlɩ 'peru 'pa denie ‑glʋɩtää amä 'iin 'pʋablanyüü 'lɩ ‑päälä le?»
43012006	Wiili 'ɔ 'paaa' nɩ, ‑mää 'pʋablanyüüa ‑gʋ 'ɔnyɩ 'jä 'kasa ‑sʋɩ. 'Jejienyɔɔ 'ɔ bä: ‑bɛ 'ɔ ‑tʋʋä mölii ‑wälɩ, 'asɩ mölii paa' 'asɩ 'ɔ 'balɩ.
43012007	'Iibäa' Jesu nɩ: «'Ba sɔ 'ŋlʋʋlɔ ‑gba. Wiili 'mäa' nrörö 'na jäjäsrɩ 'lɩ nɩ, 'ii 'ɔ tɩ ‑srɩ dɛrɩ 'ɔ nʋ.
43012008	'Pʋablanyüü bä 'ana ‑tɔrʋpɩɔ 'plɔʋplɔʋ, ‑maa 'mɔɔlɔ nɩ, 'nyɩ 'ana ‑tɔrʋpɩɔ ‑a bä 'plɔʋplɔʋa ‑gʋ.»
43012009	Juifë 'kɔkɔmlɛ nya 'nu 'sɩrɩ Jesu bäa' Betanii; 'ünya ji 'lɩ. ‑Mää Jesua 'dooa ‑gʋ 'ünyɩ ji, ‑maa 'ü ji bɩa Lasaalɔ 'ɔ 'baa' 'kubre 'jä.
43012010	Gbɔsapɛrɩnyüü kpakü nya 'daa 'ümä bɩa Lasaalɔ 'bla.
43012011	'A 'ɔa ‑gʋ juifë 'kɔkɔmlɛ ‑kanyɩ 'üün dɛrɩ ‑a bä; Jesu 'ü toroplɛ.
43012012	'Ia ‑srɩ ‑gbaa' 'kä nɩ, nyüü 'kɔkɔmlɛ mi Jerusalɛɛmë ‑glɩsɩglɩsɩ 'järä. 'Ünya 'nu 'sɩrɩ Jesu jöa' 'lɩ,
43012013	'ünya 'dɔdrɔ ‑napusragbɩ 'wʋ, ‑bɛ 'ü 'jrara 'ɔɔn 'klɩ ‑bɛ 'ü nö: «Osana! ‑Jɔrʋ pala ‑mɩ, ‑mɔ jröröa' 'Pläkänyɔɔa 'nyrɩklɩ! Abɩa Nyɔsʋa 'pa Israɛɛlëa 'kɩɩ 'nɩ!»
43012014	Jesu jö ɩa' 'ɔ jrä ‑plɩɩ ‑sʋbrejʋ, 'ɔnya 'jra 'ɔa ‑gälɩ 'sɩrɩ 'i ‑jɩjraa' nyɔsʋapɔɔkʋ 'lɩ:
43012015	Ŋalɛ 'nyɩ 'bla ‑mɩ Siɔɔnbätäa 'yria, ‑jää ‑na 'kɩɩ kʋ ‑sʋbrejʋ ‑gälɩ, ɔ jö.
43012016	'Ɔa 'wʋnyɛrɛnyüü ‑kaaŋlʋ wiili kä 'fɩɔ nröröa' 'wli ‑a 'nu. ‑Maa 'ü 'jäa' Jesua 'wliklɩbʋabʋakʋ 'fɩɔwʋ, 'a ‑plɩɩ 'ü 'pa plɛ 'sɩrɩ wiili ‑jɩjraa' nyɔsʋapɔɔkʋ 'lɩ 'ɔa ‑gʋ, 'ii 'ü nö.
43012017	Nyüülü kä 'fɩɔ bä käa' ‑plɩɩ 'taɩn 'lɩ Jesu were käa' Lasaa ‑fälɩ ‑bɛ 'ɔ 'baa' 'ɔɔn 'kubre, ‑bɛ 'ɔ 'ciea' 'kuyua 'mlɩ nɩ, 'a 'ia nyüülü, 'ü 'paa 'ia ‑gä.
43012018	‑Saragbia tielɛ 'ɔ nʋa', 'ia ‑gʋ nyüü 'kɔkɔmlɛ 'jrara 'ɔɔn 'klɩ.
43012019	'Ia ‑gʋ Farisinyüüa 'kpɔ 'paa wii: «'Ii 'ana 'mʋgbɛ 'jää 'wʋ ‑o, 'anyɩ 'lɩ ‑a bɩa 'amä dɛɛ nʋ. 'Ɔɔ nyüüa 'fɩɔ bä dɛrɩ.»
43012020	Nyüülü mia' Jerusalɛɛmë Nyɔsʋa bibie ‑glɩsɩglɩsɩa ‑srɩ 'lɩ nɩ, grɛɛkënyüü 'doorodoo bä kä 'üa ‑tɔrʋpɩɔ,
43012021	'ünya jijrö Galileea Bɛtësaidaa nyɔɔ Filipë ‑gba. 'Ünya ‑gbala 'ɔɔn: «'Pläkänyɔɔ, a bibie ‑mɩ a 'bata amä Jesu 'jä.»
43012022	Filipë nya ‑gbala 'iin Andree, 'üa 'sɔɔ nya mi 'iin Jesu ‑gbala.
43012023	'Iibäa' Jesu nɩ: «'Taɩn 'a 'lɩjrä, Nyɔɔa 'Jʋ 'mä 'wliklɩbʋala.
43012024	'Tasɩrɩa 'cɩcasa 'n ‑gbala 'amɩ, dɛɛ bäa' 'jaji, ɛma blö ‑tʋtʋa 'mlɩ nɩ, 'ɛ ‑kaaŋlʋa' ‑fɛ nɩ, 'dee 'ɛ bä, ‑maa ɛma ‑fɛ, 'kä 'ɛ ‑gaaa, 'kä 'ɛ tʋä 'kɔkɔmlɛ.
43012025	Nyɔɔlɔ ‑waa' 'ɔa 'klä, 'ɔnya 'ään 'mɔlɔa. ‑Maa nyɔɔlɔ 'nyɩa' 'ɔa 'klä ‑wa ‑pɩ ‑tʋtʋ ‑gälɩ nɩ, 'ɔ ‑nëmä 'ään 'mɔlɔ ‑a 'mɔlɔ; 'ɔnya 'klälä 'nyɩa' blöröfa kä 'jäa.
43012026	Nyɔɔ ma ‑fɛ 'na 'jrʋpa, ɔ ‑mɛ 'mɩ ‑gälɩ; ‑bɛ ‑plɩɩlɩ 'n kʋa' 'na 'jrʋpafɛnyɔɔ 'mä bɩa 'lɩ kʋ. Nyɔɔ ma ‑fɛ 'na 'jrʋpa, 'na Tʋ nya 'ɔɔn 'bʋalaa.»
43012027	«'Na plɛ ‑taaralɩ ɔ, ‑asɩ 'nyaa ‑plɩɩ ‑gba le? Tʋ! 'Ba 'mɩ ‑taa 'taɩnlɩ 'lɩ? ‑Bɛ 'a ‑taa 'taɩnlɩa ‑gʋ 'n ji.
43012028	'Na Tʋ, 'bʋala ‑na 'nyrɩ!» Wii nya ja cɛlɩ, 'iibä: «'Nyaa ɩ 'iin 'bʋala, 'kä 'nyaa 'iin 'bʋala 'sɔɔwʋ.»
43012029	Nyüülü bä ɩa' ‑plɩɩ 'nua', ‑nëma: «‑Mamɛɛ bäsaa!» ‑Mölöö nɩnɩa: «'Aanjë 'pala 'ɔɔn wii ‑gba!»
43012030	'Ü nʋa' 'saa ‑bɛ 'ü 'paa' wii nɩ, Jesu ‑nëma: «‑Mää 'na ‑gʋ wiili 'nyɩ 'pala, ‑maa 'ana ‑gʋ 'i 'pala.
43012031	'A 'pläa ‑gäbötaɩn ‑ka jräa' ‑ɩ 'lɩ; nyɔɔlɔ bäa' 'pläa 'wliklɩ, 'a 'ɔa ‑fälɩbetaɩn.
43012032	'Mɔɔlɔ nɩ, 'taɩnlɩ 'mäa' cɛlɩ 'jrara ‑tʋtʋ ‑gälɩ nɩ, 'nyaa 'na ‑gba nyüüa 'fɩɔ 'kʋɛɛrɛa.»
43012033	'Ɔ nöa' ‑plɩɩ 'saa 'ɔ 'paaa' wii nɩ, 'a jäjäkʋlʋ 'ɔmäa' jä 'ua ‑gä 'ɔ 'paa.
43012034	'Iibäa' ‑jria nɩ: «‑Dɔa ‑pɔɔkʋ nɩnɩa 'Kriisë nya 'plä 'wʋ tɩɔrɔa; 'a 'ii a jre. Dɛplɛɛ kä ‑gʋ ‑nö, ‑maa: ‹Nyɔɔa 'Jʋ kä 'ɔmä cɛlɩ 'jrara› le? Ɔ bä Nyɔɔa 'Jʋlɔ le?»
43012035	Jesu nya ‑gbala 'üün: «‑Srɩ ‑ka bä 'ana ‑tɔrʋpɩɔ jrüü jiea 'mlɩ. 'Ba 'nyɛ 'sɩrɩ 'i ‑ka bäa' 'ana ‑tɔrʋpɩɔ 'jöjrüükpü ‑pɩ 'amɩ ‑wälɩfu. Nyɔɔlɔ 'nyɛrɛa' 'jöjrüükpü 'lɩ 'nyɩ jre ‑plɩɩlɩ 'ɔ möa' ‑a.
43012036	'Ba toro ‑srɩ plɛ 'sɩrɩ 'i ‑ka paa', ‑bɛ 'amä ‑srɩa 'jü bä.» Jesu nʋa' 'saa, 'ɔ 'saalɩ, 'ɔnya tʋŋlɔlɩ 'üün dɛrɩ, 'ɔnya ‑sisie.
43012037	‑Saragbia tielë kä 'fɩɔ Jesu nʋa', 'ü 'jä 'iin, ‑maa 'asɩɛ 'ünyɩ toro 'ɔɔn plɛ ‑a.
43012038	'Asɩ wiili nyɔsʋaamlɩpalanyɔɔ Esaii 'pa käa' nrörö. 'Ɔ nɩnɩa kä: 'Pläkänyɔɔ, nyɔɔ 'plɛɛ 'dara kä ana 'papawii wii le? Ɔ 'jä ‑na 'wʋ ‑sɔɔrɔkʋ le?
43012039	Esaii 'doolɔ nya 'salɩ dɛɛlɛ kä ‑gʋ 'ü ‑nëmäa' Jesu plɛtoro:
43012040	'Ɔ 'nɔɔrɔ 'ümɩ; 'ɔnya 'bʋala 'üa plɛ, 'ü ‑pɩ 'nyü nʋ 'ü ‑pɩ 'käjä, 'üa plɛ ‑pɩ wii 'wli 'nu, 'ü ‑pɩ 'na 'pɛlɩ tɛ 'nyɩ ‑pɩ 'üün 'pʋɔ.
43012041	Esaii nö käa' 'saa 'ɔ 'paaa' wii nɩ, Jesua 'wliklɩ 'bʋabʋakʋ 'ɔ 'jä, 'aiɛ 'ɔ 'pa 'ɔa ‑gä.
43012042	'Asɩɛ juifëa 'kamanyüü kpaküa ‑tɔrʋpɩɔa 'kɔkɔmlɛ toro Jesu plɛ. ‑Maa Farisinyüüa ŋalɛa ‑gʋ nɩ, 'ünyɩ 'lɩ ‑a bɩa ü 'pa 'saa 'iin 'ü ‑pɩ 'üün 'üa trarafë 'wʋ prɛ.
43012043	Nyüü ma 'bʋala 'üün nɩ, 'i kä 'üün tʋ, 'kä Nyɔsʋa 'mä 'üün 'bʋala.
43012044	Jesu nya dɔrɔ wii 'wʋ 'ɔnya ‑gbala 'üün: «Nyɔɔlɔ toroa' 'mɩ plɛ nɩ, ‑mää 'mɔɔ 'ɔnyɩ toroplɛ, ‑maa nyɔɔlɔ blɔa' 'mɩ, 'ɔɔ 'ɔ toroplɛ.
43012045	Nyɔɔ ma 'jä 'mɩ 'ɔ 'a nyɔɔlɔ blɔa' 'mɩ 'jä.
43012046	'Sɩrɩ 'ü 'daaa' ‑srɩ, 'asɩ 'n bä 'nyaa ji 'pläa 'mlɩ 'kä nyɔɔ o nyɔɔ 'mäa' 'mɩ plɛtoro nɩ, 'ɔ ‑pɩ 'jöjrüükpü 'lɩ kʋ.
43012047	Nyɔɔ ma 'nu 'na 'papawii 'wli ‑bɛ ɔma 'nyɩ toro 'iin plɛ ‑a nɩ, ‑mää 'mɔɔ 'nyɩ ‑tʋ 'ɔa ‑gä. 'Nyɩ ji ‑a ji 'mä 'pläa ‑gä ‑tʋ, ‑maa 'n ji 'mä 'lɩ 'plä mlɩ 'ba.
43012048	Nyɔɔlɔ 'mäa' 'mɩ 'nyüamlɩjrara ‑bɛ 'ɔ ‑nëmäa' 'na 'papawii wii 'dara nɩ, 'ɔa ‑gätʋnyɔɔ bälɩ; 'na wiili 'n 'paa' 'ii nëmä ‑srɩɩ 'ɔɔn ‑gä ‑gälɩ 'bölö 'pläa bɩarafa 'wʋ.
43012049	Wiili kä 'fɩɔ 'n 'paa', ‑mää 'na 'dooa plɛklɩa wii ‑a, ‑maa Tʋlɔ blɔa' 'mɩ, 'ɔ ‑gbala 'mɩ wiili 'mäa' 'pa.
43012050	'Mɔɔlɔ nɩ, 'n jre 'iin 'sɩrɩ 'ɔa 'papawiia 'lɩträäräkʋ ‑nyɛɛa' 'klälä 'nyɩa' blöröfa kä. 'A 'ia ‑gʋ, 'sɩrɩ Tʋ ‑gbalaa' 'mɩ, 'asɩ 'n ‑gbala 'amɩ 'iin.»
43013001	'Paakëa ‑srɩ ‑ka bä dɛrɩ, ‑bɛ Jesu jre bɩa 'saa 'ɔa 'taɩn 'a 'lɩjrä 'ɔmä 'plälä kʋa' ‑pɩa 'mlɩ sɔ 'ɔmä Tʋa ‑nyɛɛ mi. 'Ɔ ‑wa 'ɔa nyüülü bäa' 'pläa 'mlɩ, 'ɔ ‑wa 'üün 'ɔnya ‑siewli.
43013002	'Ɔ nyra 'ɔa 'wʋnyɛrɛnyüü jö ɩ dɛɛ ‑gbiajrʋ 'lɩ. 'Ia 'taɩn 'lɩ nɩ, Sataan 'a ɩ Judaa Isëkario Simɔɔa 'jʋa 'wli 'lɩ bʋblɔ, 'ɔmä 'ɔɔn 'sa.
43013003	Jesu jre 'iin 'sɩrɩ Tʋ ‑nyɩa' 'ɔɔn diia 'fɩɔ kälɩ. 'Ɔ jre 'iin 'sɩrɩ 'ɔ sɔa' Nyɔsʋaa ‑nyɛɛ. 'Ɔ jre bɩa 'iin 'sɩrɩ 'ɔ möa' Nyɔsʋaa ‑nyɛɛ,
43013004	'ɔnya sɔwʋ, 'ɔnya 'balɩ 'koti. 'Ɔnya dɔrɔ daklöö 'wʋ, 'ɔnya kpasra 'ään ‑fua 'lɩ.
43013005	'Ɔnya 'pa 'nɩ ‑pööö 'lɩ, ‑bɛ 'ɔ suö 'ɔa 'wʋnyɛrɛnyüüa bei ‑gba, 'kä 'ɔ nö dɔʋlʋ bäa' 'ɔa ‑fua 'lɩ 'kä 'ɔ wɔpɔ 'üa bei ‑gba.
43013006	'Asɩ 'ɔ nʋ nʋ, 'ɔnya jrä Simɔɔ Piɛɛrë ‑gälɩ. 'Iibäa' Piɛɛrë nɩ: «‑Mɔ 'Pläkänyɔɔlɔ nɩ, ‑mɔ nëmä 'na bei ‑gba su?»
43013007	'Iibäa' Jesu nɩ: «Wiili 'n nöa' ‑plɩɩ nɩ, ‑mää 'köklesa ‑nëmä 'iin 'wli 'nu, ‑maa ‑jö 'lee ‑mä 'iin 'wli 'nu.»
43013008	'Iibäa' Piɛɛrë nɩ: «‑Mää 'sɩ 'inyɩ bä; ‑nëmä 'plɔʋ 'na bei ‑gba ‑a su.» Jesu nya ‑gbala 'ɔɔn: «Ama 'nyɩ ‑mɩ ‑a ‑futo, ‑ka ‑nëmä 'na kälɩa dɛɛ ‑a 'jä.»
43013009	Simɔɔ Piɛɛrë ‑nëmä: «'Pläkänyɔɔ, ‑mää 'na bei ‑gba ‑a 'doo ‑nëmä su; su bɩa 'na 'dari nyra 'na 'wli.»
43013010	'Iibäa' Jesu nɩ: «Nyɔɔlɔ nyaa' ‑futo nɩ, 'ɔa beia 'doo 'ɔ kä 'ɔmä ‑su ‑bɛ 'ɔa 'fɩɔ 'mä ‑fre 'lɩ 'wʋ. 'Anya 'a ‑fre 'lɩ 'wʋ, ‑maa ‑mää 'ana 'fɩɔ ‑a.»
43013011	'Be 'ɔ jre nyɔɔlɔ nëmäa' 'ɔɔn 'sa, 'ia ‑gʋ 'ɔ 'daa ‑maa: «‑Mää 'ana 'fɩɔ 'nyɩ ‑fre 'lɩ 'wʋ.»
43013012	'Ɔ bɩaa' 'üa bei ‑gbasusukʋ, ‑bɛ 'ɔ 'srooa' 'ɔ 'lɩpadii nɩ, 'ɔnya 'blöö 'sɔɔwʋ dɛɛjikalɩ, 'ɔnya ‑gbala 'üün: «Wiili 'n nʋa' ‑plɩɩ 'amɩ ‑gba, 'a jre 'ia ‑gbaa?
43013013	'A were 'mɩ ‹'Kpɩkpɩanyɔɔ nyra 'Pläkänyɔɔ›, 'a jre 'iin 'anya we 'iin, 'ɔɔ 'n bä.
43013014	‑Bɛ 'mɔɔlɔ bäa' 'Kpɩkpɩanyɔɔ nyra 'Pläkänyɔɔ, ama su 'ana bei ‑gba nɩ, 'ana 'mʋgbɛ, ‑mɔ ma bälɩ ɔ su 'ɔa ‑molooa bei ‑gba.
43013015	I 'n nʋa' nɩ, 'ana ‑gʋ 'n nʋ 'ii 'amä 'iin 'jä, ‑bɛ 'amä 'na 'saa nʋ.
43013016	'Tasɩrɩa 'cɩcasa 'n ‑gbala 'amɩ, 'jrʋpafɛnyɔɔ 'nyɩ 'ɔa 'kamanyɔɔ 'wʋ ‑a ‑si, 'asɩ bɔblɔnyɔɔ 'nyɩ bɩa nyɔɔlɔ blɔa' 'ɔɔn 'wʋsi.
43013017	'Anya 'a 'ia ‑gbaa jre ɔ, 'ama ‑träärälɩ 'iin nɩ, dɔrʋ nya 'amɩ 'blaa.
43013018	«‑Mää 'ana 'fɩɔ 'nyɩ 'daa; 'n jre ‑mülü 'n 'baa' 'lɩ. ‑Maa wiili ‑jɩjraa' nyɔsʋapɔɔkʋ 'lɩ, i 'daa': ‹ Nyɔɔlɔ nyra 'ɔɔn taraa' ‑pööö 'döö 'lɩ, 'ɔɔ bä 'na 'kpɛɛ 'lɩ› 'asɩ 'i nrörö.
43013019	'Amɔ 'n ‑gbala dotro 'sɩrɩ 'i ‑kaaŋlʋa' 'lɩjrä, 'ia 'taɩn 'lɩ ima jrälɩ nɩ, 'amä 'iin jre nyɔɔlɔ 'n bäa'.
43013020	'Tasɩrɩa 'cɩcasa 'n ‑gbala 'amɩ, nyɔɔlɔ 'mäa' 'lɩ 'na bɔblɔnyɔɔ 'kʋɛɛ nɩ, 'mɔɔ 'ɔ 'kʋɛɛlɩ, ‑bɛ nyɔɔlɔ 'kʋɛɛa' 'mɩ 'lɩ nɩ, nyɔɔlɔ blɔa' 'mɩ, 'ɔɔ 'ɔ 'kʋɛɛlɩ.»
43013021	Jesu nʋa' ‑plɩɩ 'saa 'ɔ 'paa wii nɩ, 'i pa 'ɔɔn ‑gba ‑gböösa, 'ɔ ‑nëma: «'Tasɩrɩa 'cɩcasa 'n ‑gbala 'amɩ, 'ana ‑tɔrʋpɩɔa nyɔɔ nya 'mɩ 'saa.»
43013022	'Ɔa 'wʋnyɛrɛnyüü 'nyɩa' nyɔɔlɔ 'ɔ 'daaa' jre nɩ, 'a ‑plɩɩ 'ü kʋ ‑bɛ 'ü tɛtrɛklɩ.
43013023	Nyɔɔlɔ Jesu ‑waa' ‑gböösa nɩ, 'ɔ kʋ ‑plɩɩ Jesua ‑gba.
43013024	Simɔɔ Piɛɛrë nya 'kapla nyɔɔlɔ 'nyü 'wʋ, ɔ 'bete Jesu nyɔɔlɔ bäa' 'saa.
43013025	'Wʋnyɛrɛnyɔɔlɔ fala Jesu 'wli ‑gba 'ɔnya 'bete: «'Pläkänyɔɔ, nyɔɔ 'plɛɛ bäsaa le?»
43013026	'Iibäa' Jesu nɩ: «Nyɔɔlɔ 'nëmäa' 'flɔɔ klöölä 'nëmäa' 'ŋʋa ‑nyɩ ‑nɩ, 'ɔɔ bäsaa.» 'Ɔ 'ŋʋaa' 'flɔɔ klöölä nɩ, 'ɔnya ‑nyɩ 'ään Simɔɔ Isëkarioa 'jʋ Judaa.
43013027	'Flɔɔ klöölä blöa' 'ɔɔn kälɩ dotro, Sataan nya 'cere 'ɔɔn ‑gälɩ. Jesu nya ‑gbala 'ɔɔn: «Dɛɛlɛ ‑nëmäa' nʋ, 'sosowʋ ‑a ‑nʋ 'ɛmɩ.»
43013028	‑Maa ü kä 'fɩɔ kʋ ɩa' ‑plɩɩ dɛɛjröröfa 'wʋ 'ünyɩ wiili ɔ nʋa' 'saa 'ɔ 'paa', 'ia ‑gbaa 'wli ‑a nu.
43013029	'Doorodooa plɛ nɩnɩa ɩ nɩ, Judaa ‑tʋʋäa' mölii ‑wälɩ nɩ, 'ɔɔ Jesu ‑gbala ɔ ‑su jijrili 'ümäa' nʋ 'ümäa' ‑glɩsɩglɩsɩ 'jä. 'Aiɛ ‑gbala 'ɔ ‑gbala 'ɔɔn, ɔ ‑nyɩ 'pʋablanyüü mölii.
43013030	Judaa dɔrɔa' 'flɔɔ klöölä 'wʋ dotro, 'cie 'ɔ 'cie. 'Ia 'taɩn 'lɩ ‑gbia 'a ka.
43013031	Judaalɔ 'ciea' nɩ, Jesu ‑nëma: «'A Nyɔɔa 'Jʋa 'wliklɩ 'bʋabʋakʋ 'ü ‑ka 'mä ɩa' 'jä, ‑bɛ 'sɩrɩ Nyɔsʋaa 'wliklɩbʋabʋakʋ bäa' bɩa 'ɔɔn 'lɩ.
43013032	Ɔma 'bʋala Nyɔsʋa nɩ, Nyɔsʋaa 'mʋgbɛ nya 'ɔɔn 'bʋalaa, 'inya nröröa' jrüü jiea 'mlɩ.
43013033	'Na 'jü 'amɩ, jrüü ‑kanyɩ 'mɩ 'lɩ ‑a tɩɔ 'mä 'ana ‑tɔrʋpɩɔ sɔ. 'Anya 'mɩ 'bataa, ‑bɛ 'sɩrɩ 'n ‑gbalaa' juifë, 'ana 'mʋgbɛ 'ii 'n ‑gbala 'amɩ dotro: ‹‑Plɩɩlɩ 'n möa' 'anyɩ 'lɩ ‑a bɩa 'amä 'lɩ ji.›
43013034	‑Dɔ dëdrä 'n ‑nyɛɛ 'amɩ: 'Ba ‑wawla; 'sɩrɩ 'n ‑waa' 'amɩ, 'ba nʋ 'saa 'ba ‑wawla.
43013035	'Ana ‑wawlakʋ nyüü 'mä 'jä 'kä 'ünya 'saa jre 'na 'wʋnyɛrɛnyüü 'a bä.»
43013036	'Iibäa' Simɔɔ Piɛɛrë nɩ: «'Pläkänyɔɔ ‑a 'plɛɛ ‑mö le?» Jesu nya ‑gbala 'ɔɔn: «‑Kanyɩ 'lɩ ‑a bɩa ‑a mi 'köklesaplɩɩ ‑plɩɩlɩ 'n möa', ‑maa ‑nya ‑srɩɩ 'mɩ ‑gälɩ ‑mɛa.»
43013037	'Iibäa' 'sɔɔwʋ Piɛɛrë nɩ: «'Pläkänyɔɔ, dɛplɛɛ kä ‑gʋ ‑daaa ‑maa 'nyɩ 'lɩ ‑a bɩa ‑a mi ‑tɛ ‑möa' 'köklesaplɩɩ le? Ama nya jä ‑na ‑gʋ 'nyaa jäa.»
43013038	Jesu nya 'bete 'ɔɔn: «‑Mä jä 'na ‑gʋ? 'Tasɩrɩa 'cɩcasa 'n ‑gbala ‑mɩ, ‑kätɩ sapɛ ‑nëmä ‑gbe ‑a ‑gbe 'kä ‑nya 'daa ‑nyɩ 'mɩ ‑a jre 'wʋ tää 'wʋ.»
43014001	«'Ana plɛ 'nyɩ ‑taaralɩ; 'ba toro Nyɔsʋa plɛ, ‑bɛ 'ba toro bɩa 'mɩ plɛ.
43014002	Kʋfë ‑sümlö 'na Tʋa nyüköli. Ima 'nyɩ ɩ 'ia 'saa ‑a bä nɩ, 'nyaa kä 'amɩ ‑gbala. 'Ana kʋfa 'n mö 'känyɩgla.
43014003	Ama mi, ‑bɛ ama ‑nyɩgla 'ana kʋfa 'kä nɩ, 'nyaa 'ana 'klɛɛ jia, ‑bɛ ‑plɩɩlɩ 'n kʋa' nɩ, 'amä bɩa 'lɩ kʋ.
43014004	‑Plɩɩlɩ 'n möa' 'a jre 'lɩ, 'anya jre 'ia 'nyʋfɔ.»
43014005	'Iibäa' Tomaa nɩ: «'Pläkänyɔɔ, ‑plɩɩlɩ ‑möa', anyɩ 'lɩ ‑a jre. ‑Asɩ anya 'ia 'nyʋfɔ jre le?»
43014006	Jesu nya ‑gbala 'ɔɔn: «'Mɔɔ bä 'nyʋfɔ, 'nyaa bä 'cɩcasa nyra 'klä. Nyɔɔ ‑o nyɔɔ jöa' Tʋa ‑nyɛɛ 'mɔɔ 'ɔ ‑srörö kälɩ.
43014007	'Ama jre ɩ 'mɩ nɩ, 'anya ɩ bɩa 'na Tʋ jrea. 'Bala 'saarɩ ‑gälɩ 'anya 'ɔɔn jre, 'anya 'jä 'ɔɔn.»
43014008	'Iibäa' Filipë nɩ: «'Pläkänyɔɔ, srara amɩ Tʋlɔ, ‑bɛ ana plɛ 'mä blö.»
43014009	Jesu nya ‑gbala 'ɔɔn: «‑Mää ‑mlatɩkä 'nyraa 'amɔ 'nyɩ 'nyɛ, ‑bɛ ‑kaapɩɔ 'mɩ jre, Filipë? Nyɔɔ ma 'jä 'mɩ, 'ɔ 'a Tʋlɔ 'jä. 'Iɛ ‑daaa ‑maa: ‹Srara amɩ Tʋ le?›
43014010	'Sɩrɩ 'n bäa' Tʋ 'lɩ ‑bɛ Tʋ bäa' 'mɩ 'lɩ nɩ, ‑nyɩ 'dara 'iin wii ‑a 'la? Wiili 'n ‑gbalaa' 'amɩ nɩ, ‑mää 'na 'doo plɛ 'klɩ 'nyɩ 'ba 'imɩ. Tʋlɔ bäa' 'mɩ 'lɩ nɩ, 'ɔɔ ‑fɛɛɛ 'jrʋpa.
43014011	'Ba toro 'mɩ plɛ: 'N bä Tʋ 'lɩ, Tʋ nya bä 'mɩ 'lɩ. ‑Bakää 'ama 'nyɩ 'dara 'iin wii ‑a nɩ, 'jrʋpalä ‑fɛɛɛrɛa' 'ää 'ba 'jä ‑bɛ 'amä 'mɩ plɛtoro.
43014012	'Tasɩrɩa 'cɩcasa 'n ‑gbala 'amɩ: nyɔɔlɔ toroa' 'mɩ plɛ nɩ, 'jrʋpalä 'n ‑fɛɛɛa', 'ɔnya bɩa 'ään ‑fɛa, 'kä 'ɔnya 'mɩ 'wʋsi, 'be Tʋa ‑nyɛɛ 'n 'mö;
43014013	‑bɛ diili kä 'fɩɔ 'amäa' 'na 'nyrɩklɩ 'betre, 'nyaa 'iin nʋa, ‑bɛ nyüü 'mä 'iin 'jä 'sɩrɩ Tʋ 'bʋaa' 'wliklɩ.
43014014	'Ama 'bete dɛɛ 'na 'nyrɩklɩ, 'nyaa 'amɩ 'ɛɛn ‑nyɩa.
43014015	«'Ama ‑wa 'mɩ nɩ, 'ba ‑träärälɩ 'na 'papawii,
43014016	‑bɛ 'mä Tʋ ‑gbala 'ɔmä 'amɩ ‑gbajinyɔɔ ‑moloo ‑nyɩ; 'ɔ nyra 'amɔ 'mä ‑wälɩkʋ 'plɔʋplɔʋ.
43014017	'Ɔɔ bä ‑Susulu sraraa' 'cɩcasa. 'Plä 'nyɩ 'lɩ ‑a bɩa 'ü 'nyiere 'uun 'klɩ, 'be 'ünyɩ 'uun jre ‑a jre ‑bɛ 'änyɩ 'jä 'uun 'wʋ ‑a. ‑Maa 'amɔlɔ nɩ, 'a jre 'uun: 'u nyra 'amɩ kʋwälɩ, 'unya 'amɩ 'lɩbäa.
43014018	'Nëmä 'amɩ ‑gbokuidɛɛ 'lɩ ‑a tɩ, 'nyaa dɛrɩ 'blööa.
43014019	Jrüü jiea 'mlɩ, 'plä ‑ka ‑nëmä 'mɩ ‑a 'jä, ‑maa 'amɔlɔ nɩ, 'anya 'mɩ 'jäa. ‑Bɛ 'n bäa' 'lɩ nɩ, 'ana 'mʋgbɛ 'anya 'lɩbäa.
43014020	'A 'ia 'taɩn 'lɩ 'amä 'saa jre 'sɩrɩ 'n bäa' 'na Tʋ 'lɩ, ‑bɛ 'a bäa' 'mɩ 'lɩ, ‑bɛ 'na 'mʋgbɛ bäa' 'amɩ 'lɩ.
43014021	Nyɔɔlɔ poa' 'na 'papawii 'nyakli ‑bɛ ɔ ‑trääräa' 'lɩ 'iin nɩ, 'ɔɔ ‑wa 'mɩ; ‑bɛ nyɔɔlɔ ‑waaa' 'mɩ nɩ, 'na Tʋ nya 'ɔɔn ‑waa, 'na 'mʋgbɛ 'nyaa 'ɔɔn ‑waa, 'kä 'nyaa 'ɔɔn 'na nyufa srara.»
43014022	Judaa, ‑mää Isëkarioa nɔ ‑a, nya ‑gbala 'ɔɔn: «'Pläkänyɔɔ ‑asɩ 'i nʋ ‑bɛ ‑daa amɔ ‑nëmä ‑na nyufa 'klɩsrara, ‑bɛ ‑nyɩ srara ‑na nyufa nyüüa 'fɩɔ 'klɩ le?»
43014023	Jesu nya ‑gbala 'ɔɔn: «Nyɔɔ ma ‑wa 'mɩ nɩ, 'ɔnya 'lɩ 'na mlɩa wii ‑trääräa, 'kä 'na Tʋ nya 'ɔɔn ‑wa; anya 'ɔa ‑nyɛɛ jia, 'kä anya 'lɩ ana kʋfa nrörö.
43014024	Nyɔɔlɔ 'nyɩ ‑trääräa' 'lɩ 'na mlɩa wii, 'ɔnyɩ 'mɩ ‑a ‑wa. ‑Bɛ wiili 'a nröröa' 'na mlɩ 'wli nɩ, ‑mää 'na 'mʋgbɛa plɛklɩa wii ‑a, ‑maa 'na Tʋlɔ blɔa' 'mɩ 'ɔa mlɩa wii bäsaa.
43014025	'Nyaa 'amɩ 'iin ‑gbala dotro 'sɩrɩ 'n ‑ka bäa' 'ana ‑tɔrʋpɩɔ.
43014026	‑Maa ‑Gbajisusulu, u bäa' 'Nyüna ‑Susu, u Tʋ 'mäa' 'na 'nyrɩklɩ jara nɩ, 'unya 'amɩ diia 'fɩɔ 'kpɩaa, 'kä 'unya 'amɩ wiili 'kä 'fɩɔ 'n ‑gbalaa' 'amɩ plɛpa.
43014027	'N tɩɛ 'amɩ plɛgälɩflɛrɛkʋ ‑gba, 'n ‑nyɛɛ 'amɩ 'na plɛgälɩflɛrɛkʋ; ‑mää 'sɩrɩ 'plä ‑nyɛɛa' 'imɩ nɩ, ‑mää 'sɩ 'nyɩ ‑nyɩ 'amɩ 'iin. 'Ana plɛ 'nyɩ ‑taaralɩ 'plɔʋ, 'ɛnyɩ ‑gbagbakä bɩa.
43014028	'A 'nu 'mɩ 'wli, 'nyaa 'daa: ‹Mö 'n mö ‑bɛ 'mä ‑srɩɩ 'ana ‑nyɛɛ dɛrɩ 'blöö.› 'Ama ‑wa ɩ 'mɩ nɩ, dɔrʋ nya 'amɩ 'blaa 'n möa' Tʋa ‑nyɛɛ, 'be 'ɔ 'bʋa 'ɔnya ‑si 'mɩ 'wʋ.
43014029	'Nyaa 'amɩ 'iin ‑gbala 'sɩrɩ 'i ‑kaaŋlʋa' 'lɩjrä, 'ia 'taɩn 'lɩ ima jrälɩ nɩ, 'amä 'iin wii 'dara.
43014030	'Nyraa 'amɔ ‑ka ‑nëmä ‑srɩɩ 'wʋ ‑a dɛtrɛ, 'be nyɔɔlɔ 'kamaa' 'plälä kʋa' ‑pɩ 'ɔɔ jö; 'ɔnyɩ 'na ‑gbanʋdɛɛ ‑a kä.
43014031	‑Maa 'plä 'mä 'saa jre 'n ‑wa Tʋ ‑bɛ wiili kä 'fɩɔ Tʋ 'daaa' ‑a nʋa', 'iin 'n nʋ. 'Ba sɔwʋ amä mi!»
43015001	«'Mɔɔ bä 'cɩca viinyëtuu, 'na Tʋ bä viinyëplanyɔɔ.
43015002	Kata o kata 'maaa' 'mɩ ‑gba 'kä, ‑bɛ änyɩ tʋa' nɩ, 'ɔ 'baa 'ään 'lɩ; ‑mälä tʋäa' nɩ, 'ɔ ‑paaa 'ään 'ämä tʋ ‑gböösa.
43015003	'Amɔlɔ nɩ, wiili 'n 'kpɩaa' 'amɩ, 'ii 'a kä 'amɩ kpëtä.
43015004	'Ba kʋ 'mɩ 'lɩ, 'sɩrɩ 'n kʋa' 'amɩ 'lɩ. 'Sɩrɩ kata ma 'nyɩa' viinyëtuu ‑gbakäma, ‑bɛ 'äa 'kpɔ 'nyɩa' 'lɩbɩa 'ämäa' tʋ nɩ, 'asɩ 'ana 'mʋgbɛ bä. 'Ama 'nyɩ 'mɩ 'lɩ ‑a kʋ 'anyɩ 'lɩ ‑a bɩa 'amä tʋ.
43015005	'Mɔɔlɔ nɩ, 'mɔɔ bä viinyëtuu, 'amɔ bä katë. Nyɔɔlɔ 'maaa' 'mɩ ‑gbakä, ‑bɛ 'n 'maaa' ‑gbakä nɩ, 'ɔ tʋä ‑gböösa. ‑A ‑gbala 'amɩ, ama 'nyɩ 'amɩ 'lɩ ‑a bä, 'anyɩ 'lɩ ‑a bɩa 'amä dɛɛ nʋ.
43015006	Nyɔɔ ma 'nyɩ 'mɩ ‑gbakä ‑a 'ma, ‑fälɩ 'ü be 'ɔɔn ‑beere katëlë 'ü 'böa' 'lɩ ‑bɛ ä maa'. Üma 'bütö 'üün, kapu 'lɩ 'ü be 'üün 'kä 'ü fie.
43015007	'Ama 'ma 'mɩ ‑gbakä ‑bɛ 'na 'papawii ma bä 'amɩ 'lɩ nɩ, dɛɛlɛ 'a 'bataa' 'ba 'bete 'ɛɛn, 'anya 'ɛɛn 'jäa.
43015008	'Ama tʋ ‑gböösa nɩ, 'anya 'na 'wʋnyɛrɛnyüü bäa. 'Iibä 'na Tʋa 'wliklɩ 'bʋalakʋ.
43015009	'Sɩrɩ 'na Tʋ ‑waa' 'mɩ, 'asɩ 'n ‑wa 'amɩ. 'Ba kʋ 'na ‑wawakʋ 'lɩ.
43015010	'Ama ‑träärälɩ 'na ‑dɔwii nɩ, 'anya 'na ‑wawakʋ 'lɩ kʋa, 'sɩrɩ 'n ‑trääräa' 'lɩ 'na Tʋa ‑dɔwii ‑bɛ 'n kʋa' 'ɔa ‑wawakʋ 'lɩ.
43015011	‑Gbala 'n ‑gbala 'amɩ 'iin, 'kä dɔrʋlʋ bäa' 'mɩ 'lɩ, 'umä 'amɩ 'lɩbä, ‑bɛ 'ana dɔrʋ 'mä 'wlijrä.
43015012	‑Jää 'na ‑dɔwiili 'nëmäa' 'amɩ ‑gbala: 'Ba ‑wawla, 'sɩrɩ 'n ‑waa' 'amɩ.
43015013	Abɩa nyɔɔ 'sa 'ɔa nyufa 'ɔa ‑gbötümüa ‑gʋ nɩ, 'ia ‑wawakʋ 'nyɩ 'sɔɔa nu ‑a kä.
43015014	'Ama ‑träärälɩ ‑dɔwiili 'n ‑gbalaa' 'amɩ nɩ, 'na ‑gbötü 'a bä.
43015015	'N ‑ka ‑nëmä 'amɩ 'jrʋpafɛnyüü ‑a 'dara. 'Jrʋpafɛnyɔɔ 'nyɩ jre wiili kä 'fɩɔ 'ɔa 'kamanyɔɔ nöa' ‑a. Ama 'dara 'amɩ ‑gbötü nɩ, wiili kä 'fɩɔ Tʋ 'kpɩaa' 'mɩ 'n 'kpɩa 'amɩ 'ia 'fɩɔ.
43015016	‑Mää 'amɔ 'nyɩ 'mɩ 'lɩba, ‑maa 'mɔɔlɔ nɩ, 'mɔɔ 'balɩ 'amɩ 'nya ‑tʋ 'lɩ 'amɩ 'amä tʋ, 'ana tʋtʋdii 'mä ‑wɩara. 'Ia 'taɩn 'lɩ nɩ, dɛɛ 'amäa' Tʋ ‑sɛ 'na 'nyrɩklɩ nɩ, 'ɔmä 'amɩ 'ɛɛn ‑nyɩ.
43015017	Wiili 'n 'daa' 'ba nʋa' nɩ, 'iibä, 'ba ‑wawla.»
43015018	«'Plä ma jrara 'amɩ 'nyüa 'mlɩ, 'ba jresaa 'mɔɔ ‑kätɩ 'ä jrara 'nyüa 'mlɩ.
43015019	'Ama bä ɩ 'pläa 'mlɩa nyüü nɩ, 'plä nya ɩ 'amɩ ‑waa, 'be 'äa nü 'a bä. ‑Maa 'n 'baa' 'amɩ 'pläa ‑tɔrʋpɩɔ ‑bɛ 'a ‑kanyɩa' 'pläa nü bä nɩ, 'a 'ia ‑gʋ 'plä jrara 'amɩ 'nyüa 'mlɩ.
43015020	'Ba 'pa waklöölä 'n ‑gbala käa' 'amɩ plɛ: ‹'Jrʋpafɛnyɔɔ 'nyɩ 'ɔa 'kamanyɔɔ 'wʋ ‑a ‑si.› Üma nʋ 'mɩ ‑gbi ‑gba, 'ünya 'amɩ ‑gbi ‑gba nʋa bɩa; üma ‑träärälɩ 'na mlɩa wii, 'ünya 'lɩ 'ana ni ‑trääräa bɩa.
43015021	'Na 'nyrɩa ‑gʋ 'ünya 'amɩ 'ia 'fɩɔlʋ ‑gba nʋa, 'be nyɔɔlɔ blɔa' 'mɩ, 'ünyɩ 'ɔɔn jre ‑a jre.
43015022	Ama 'nyɩ ɩ ji ‑a ji, ‑bɛ ama 'nyɩ ɩ 'üün ‑a ‑gbala nɩ, ‑balʋ ‑nëmä ɩ 'üün 'lɩ ‑a bä. ‑Maa 'ü ‑kanyɩ ‑gäa 'balafa ‑a kä.
43015023	Nyɔɔlɔ jraraa' 'mɩ 'nyüa 'mlɩ nɩ, 'na Tʋ 'ɔ jrara bɩa 'nyüa 'mlɩ.
43015024	Ama 'nyɩ ɩ 'üa ‑tɔrʋpɩɔ 'jrʋpa ‑a ‑fɛɛɛrɛ, ä nyɔɔ ‑kaapɩɔa' ‑fɛ nɩ, ‑balʋ ‑nëmä ɩ 'üün 'lɩ ‑a bä. ‑Maa 'köklesaplɩɩ ɔ nɩ, 'ü 'jä 'ään, ‑bɛ 'ü jrara 'mɔɔ ‑bɛ 'na Tʋ 'nyüamlɩ.
43015025	‑Maa wiili ‑jɩjraa' 'üa ‑dɔ 'lɩ, 'i bäa' ‑maa: ‹ 'Ü jrara 'mɩ 'nyüamlɩ 'fʋflɛsa› 'i nrörö.
43015026	«‑Maa 'taɩn 'lɩ 'mäa' 'amɩ ‑Gbajisusulu sraraa' 'cɩcasa ja, u sɔa' 'na Tʋa ‑nyɛɛ nɩ, 'unya 'na ‑gä 'paa.
43015027	‑Bɛ 'ana 'mʋgbɛ nya 'na ‑gä 'pa, 'be 'nyraa 'amɔ kolo 'wʋ 'kä.»
43016001	«'A ‑pɩ Nyɔsʋaa 'nyʋfɔwʋ 'wʋ 'a 'ia ‑gʋ 'n ‑gbala 'amɩ 'iin.
43016002	'Ünya 'amɩ juifëa 'sraaplanyëka ‑wälɩ prɛa. ‑Bɛ 'sɔɔwʋ, 'taɩn jö, 'üü 'mä 'amɩ 'babla. 'Ümäa' 'iin nʋ nɩ, 'üa plɛ nɩnɩa Nyɔsʋaa 'jrʋpa 'ü ‑fɛɛɛ.
43016003	'Be 'ünyɩ 'mɔɔ ‑bɛ Tʋ ‑a jre, 'ia ‑gʋ 'ümä 'iin nʋ.
43016004	'N ‑gbala 'amɩ 'iin dotro 'ia 'taɩn ma jrä ‑srɩɩ 'wli, 'amä plɛpa 'sɩrɩ 'n ‑gbala käa' 'amɩ 'iin. 'N ‑ka bä kä 'ana ‑tɔrʋpɩɔ 'a 'ia ‑gʋ 'n ‑kaapɩɔ 'amɩ 'iin ‑gbala 'bala 'käkolofa 'wʋ.
43016005	«'Köklesaplɩɩ ɔ nɩ, nyɔɔlɔ blɔa' 'mɩ, 'ɔa ‑nyɛɛ 'n mö. 'Ana ‑tɔrʋpɩɔa nyɔɔ 'doo 'nyɩ 'mɩ ‑a 'bete ‑plɩɩlɩ 'n möa'.
43016006	'A wiili 'n ‑gbalaa' 'amɩ, 'ia ‑gʋ 'a 'kpɔɔ!
43016007	‑Bɛ 'cɩcasa 'n ‑gbala 'amɩ, ama mi nɩ, 'i 'na 'ana ‑gʋ. Ama 'nyɩ mi ‑a mi ‑Gbajisusulu ‑ka ‑nëmä ji ‑a ji, ‑maa ama mi nɩ, 'nyaa 'amɩ 'uun jaa.
43016008	Uma ji nɩ, 'uu nëmä 'pläa 'mlɩa nyüü ‑fälɩ be, dɛɛlɛ bäa' ‑balʋ, ɛ bäa' 'klɩgägäkʋ ‑bɛ dɛɛlɛ bäa' ‑gätʋtʋkʋ.
43016009	Dɛɛlɛ bäa' ‑balʋ nɩ: 'pläa 'mlɩ nyüü 'nyɩ toro 'mɩ plɛ ‑a,
43016010	dɛɛlɛ bäa' 'klɩgägäkʋ nɩ: Tʋa ‑nyɛɛ 'n mö ‑bɛ 'a ‑ka ‑nëmä 'mɩ ‑a 'jä.
43016011	Dɛɛlɛ bäa' ‑gätʋtʋkʋ nɩ: nyɔɔlɔ käa' 'plälä kʋa' ‑pɩ, 'ɔa ‑gä 'a ‑träärä.
43016012	«'Kɔkɔmlɛ ‑ka bälɩ 'mä 'amɩ ‑gbala, ‑maa 'anyɩ 'iin mlɩ ‑a bɩa 'köklesaplɩɩ.
43016013	'Taɩn 'lɩ ‑Susulu sraraa' 'cɩcasa 'mäa' ji nɩ, 'unya 'amɩ 'cɩcasaa 'fɩɔ sraraa. ‑Mää 'ua 'mʋgbɛa 'nyrɩklɩ 'u ‑nëmä wii 'pala, ‑maa wiili kä 'fɩɔ 'u 'nua' 'wli nɩ, 'ii 'umä 'amɩ ‑gbala, 'kä 'unya bɩa 'amɩ wiili bäa' dɛrɩ i jöa' ‑gbala.
43016014	'Uu nëmä 'mɩ 'bʋala, 'be 'i kä 'fɩɔ 'umäa' 'amɩ srara, 'mɔɔ kälɩ 'i sɔ.
43016015	Diili kä 'fɩɔ Tʋ käa', 'mɔɔ kä 'iin. 'A 'ia ‑gʋ 'n 'daa ‑maa 'i kä 'fɩɔ 'umäa' 'amɩ srara nɩ, 'mɔɔ kälɩ 'i sɔ.»
43016016	«'A ‑ka ‑nëmä 'mɩ ‑a 'jä 'taɩn jiea 'mlɩ, ‑bɛ 'taɩn jie ‑a 'mlɩ 'anya 'mɩ 'jäa, 'be Tʋa ‑nyɛɛ 'n mö.»
43016017	'Ɔa 'wʋnyɛrɛnyüüa ‑tɔrʋpɩɔa nyüü 'doorodoo 'betre 'lɩ: «Wii 'plɛɛ 'ɔ ‑gbala amɩ i bäsaa le: ‹'A ‑ka ‑nëmä 'mɩ ‑a 'jä 'taɩn jiea 'mlɩ.› ‑Bɛ ‹'Taɩn jie ‑a 'mlɩ 'anya 'mɩ 'jäa, 'be Tʋa ‑nyɛɛ 'n mö?› »
43016018	'Ü ‑nëma 'sɔɔwʋ: «'Ɔ nɩnɩa dɛplɛɛ bälɩ ‹'taɩn jiea 'mlɩ› le? Anyɩ 'nu 'ɔɔn 'wli ‑a!»
43016019	‑Maa Jesu jre 'iin 'sɩrɩ 'ü 'bataa' 'ɔa 'betekʋ, 'ɔnya ‑gbala 'üün: «'A wiili 'n 'paa' ‑bɛ 'n 'daaa': ‹'A ‑ka ‑nëmä 'mɩ ‑a 'jä 'taɩn jiea 'mlɩ, ‑bɛ 'taɩn jie ‑a 'mlɩ 'anya 'mɩ 'jäa›, 'i 'a 'betre 'ana nyüfë 'lɩ?
43016020	'Tasɩrɩa 'cɩcasa 'n ‑gbala 'amɩ, 'anya 'wua, 'anya ‑sɩsraa, ‑bɛ dɔrʋ nya 'plä 'blaa. 'Anya 'kpɔɔa, ‑maa 'ana 'kpɔkpɔɔkʋ nya dɔrʋ 'lɩ ‑sröröa.
43016021	'Ŋlʋʋ 'a 'jäa' 'wʋ nɩ, ɔma nëmä ‑gu, 'ɔa plɛfie, 'a 'ɔa 'taɩn jrälɩ. ‑Maa ɔma nyaa' 'jʋlɔ ‑gu nɩ, 'ɔ ‑trɔɔɔ ‑sʋɩa 'fɩɔ. Dɔrʋ 'blaa 'ɔɔn, 'be 'ɔ 'a 'jʋ ‑fälɩ ja.
43016022	'Ii känyrɩ 'ana 'mʋgbɛ, 'köklesa 'ana plɛfie, ‑maa 'nyaa 'sɔɔwʋ 'amɩ 'jäa, 'kä dɔrʋ nya 'amɩ 'bla. 'Ia dɔrʋlʋ nɩ, nyɔɔ ‑nëmä 'amɩ 'uun plɛklɩ ‑a 'ba.
43016023	«'Ia ‑srɩlɩa 'mlɩ nɩ, 'a ‑ka ‑nëmä 'mɩ ‑a 'bete. 'Tasɩrɩa 'cɩcasa 'n ‑gbala 'amɩ, dɛɛ 'amäa' Tʋ ‑sɛ, 'na 'nyrɩklɩ 'ɔnya 'amɩ 'ɛɛn ‑nyɩa.
43016024	'A ‑kaapɩɔ 'na 'nyrɩklɩ dɛɛ ‑a ‑sɛɛrɛ. 'Ba ‑sɛ 'ɛɛn, 'anya 'ɛɛn 'jäa, ‑bɛ ana dɔrʋ 'mä 'wlisie.
43016025	«Wiili kä 'fɩɔ 'n ‑gbalaa' 'amɩ nɩ, 'klɩpaplawii bäsaa. ‑Maa 'inya 'taɩn käa, 'n ‑ka ‑nëmä 'saa wii ‑a 'pa; 'sɩrɩ 'amäa' 'nu dotro, 'asɩ 'mä 'amɩ Tʋa ‑gä 'lɩsara.
43016026	'Ia 'taɩnlɩa 'mlɩ nɩ, 'na 'nyrɩklɩ 'amä dii 'betre, 'nyɩ bɩa 'daa 'nyaa Tʋ bibiea 'ana ‑gʋ.
43016027	Tʋa 'mʋgbɛ ‑wa 'amɩ, 'be 'a ‑wa 'mɩ, ‑bɛ 'sɩrɩ 'n sɔa' Nyɔsʋaa ‑nyɛɛ 'anya 'dara 'iin wii.
43016028	Tʋa ‑nyɛɛ 'n sɔ, 'nyaa ji 'pläa 'mlɩ; 'köklesaplɩɩ ɔ nɩ, 'pläa 'mlɩ 'n sɔ ‑bɛ 'n mö Tʋa ‑nyɛɛ.»
43016029	'Iibäa' 'ɔa 'wʋnyɛrɛnyüü nɩ: «‑Jää ‑mɔ ‑ka 'pa ɩa' wii 'cɩcasa la, ‑kanyɩ wii 'klɩ ‑a 'papla.
43016030	'Abɩa amɔ ‑ka jre ɩa' 'saa jre wiia 'fɩɔ, ‑nyɩ ‑glaaa ‑gla ‑a nyɔɔ 'mä ‑mɩ 'bete. 'A 'ia ‑gʋ a jresaa Nyɔsʋaa ‑nyɛɛ ‑sɔ.»
43016031	'Iibäa' Jesu nɩ: «'Amɔ 'a ‑ka toro ɩa' plɛ?
43016032	‑A ‑gbala 'amɩ, 'taɩn jö, ‑bɛ 'i 'a 'lɩjrä, 'anya ‑plɩɩ 'na 'doo 'kägbaa, ‑mɔ ma bälɩ 'ɔa ‑pɩɔ 'ɔmä fa. ‑Maa 'nëmä 'doo ‑a bä, 'be Tʋ bä 'na ‑gba.
43016033	Wiili kä 'fɩɔ 'n ‑gbalaa' 'amɩ nɩ, 'amä 'mɩ 'lɩ kʋ, ‑bɛ 'ana plɛ ‑gälɩ 'mä flɛrɛ. 'Plä nya 'amɩ bʋbɔgbi ‑gba nʋa, ‑maa 'ba ‑sɔɔrɔwʋ, 'nyaa 'plä du.»
43017001	Jesu nʋa' ‑plɩɩ 'saa 'ɔ bɩaa' wii 'papakʋ ɔ nɩ, 'ɔnya 'jrara cɛ 'nyükä 'ɔ ‑nëma: «Tʋ, 'taɩn 'a 'wlijrä, 'bʋala ‑na 'jʋ, ‑na 'jʋ 'mä ‑mɩ 'bʋala.
43017002	‑Mɔ ‑nyɩ 'ɔɔn nyüüa 'fɩɔa 'klügälɩkäläkʋ, 'kä nyüülü kä 'fɩɔ ‑nyɩa' 'ɔɔn nɩ, 'ɔmä 'üün 'klälä 'nyɩa' blöröfa kä ‑nyɩ.
43017003	‑Bɛ dɛɛlɛ bäa' 'klälä 'nyɩa' blöröfa kä nɩ, 'iibä: ‑mɔ kä 'doo bäa' 'cɩca Nyɔsʋa, ü jre ‑mɩ, 'kä 'ü jre Jesu 'Kriisëlɔ ‑blɔa'.
43017004	'N 'bʋala ‑mɩ ‑tʋtʋ ‑gälɩ, 'nyaa 'wlara 'jrʋpalä ‑nyɩa' 'mɩ.
43017005	'Na Tʋ, 'bʋala 'mɩ ‑na ‑gba 'sɩrɩ 'n 'bʋa käa' 'wliklɩ 'fɩɔwʋ ‑bɛ 'plä 'mäa' nrörö.
43017006	«Nyüülü ‑baaa' 'pläa ‑tɔrʋpɩɔ ‑nyɩa' 'mɩ nɩ, 'n srara 'üün ‑na 'nyrɩ. ‑Mɔ ma kä 'üün, ‑nya ‑nyɩ 'mɩ 'üün. 'Ünya ‑träärälɩ ‑na mlɩa wii.
43017007	'Ü jre 'iin ‑mlatɩ 'sɩrɩ diili kä 'fɩɔ ‑nyɩa' 'mɩ sɔa' ‑mɩ kälɩ.
43017008	'Be ‑na mlɩa wiili ‑nyɩa' 'mɩ nɩ, 'ii 'n ‑nyɩ 'üün. 'Ünya 'nyiere 'iin 'klɩ, 'ünya jresaa 'kasa ‑na ‑nyɛɛ 'n sɔ, ‑mɔ blɔ 'mɩ.
43017009	'A 'üa 'wlili 'n bibie. ‑Mää nyüüa 'fɩɔa 'wlili 'nyɩ bibie, ‑maa ü ‑nyɩa' 'mɩ 'üa 'wlili 'n bibie, 'be ‑mɔ kä 'üün.
43017010	‑Bɛ diili kä 'fɩɔ 'n käa' ‑mɔ kä 'iin, diili kä 'fɩɔ ‑käa' 'mɔɔ kä bɩa 'iin; 'ü 'bʋala 'mɩ.
43017011	'N ‑kanyɩ 'pläa ‑tɔrʋpɩɔ ‑a bä, ‑maa 'üülü nɩ, 'ü ‑ka bälɩ. ‑Bɛ 'mɔɔlɔ nɩ, ‑na ‑nyɛɛ 'n jö. 'Na 'Nyüna Tʋ, ‑tʋ nyüülü ‑nyɩa' 'mɩ 'nyügba, 'kä ‑na 'nyrɩklɩ, ‑bɛ 'sɩrɩ 'nyraa ‑mɔ bäa' 'doo 'ümä bɩa 'doo bä.
43017012	'Nyraa 'üün 'sɔ ma bä käa' 'pläa 'mlɩ nɩ, 'mɔɔ ma ‑tʋʋä 'üün 'nyügba ‑na 'nyrɩklɩ. 'N ‑tʋ nyüülü ‑nyɩa' 'mɩ 'nyügba. 'Üa ‑tɔrʋpɩɔa nyɔɔ 'doo 'nyɩ 'mɔlɔ ‑a 'mɔlɔ, ima 'nyɩ ɔ nëmä ɩa' 'mɔlɔ 'ɔa 'doo ‑a bä, wiili ‑jɩjraa' nyɔsʋapɔɔkʋ 'lɩ, 'i jrälɩ.
43017013	'Köklesaplɩɩ nɩ, ‑na ‑nyɛɛ 'n jö. 'N ‑ka bäa' 'pläa 'mlɩ nɩ, 'ia ‑gʋ 'n 'paa 'ia 'fɩɔ, ‑bɛ dɔrʋlʋ 'blaaa' 'mɩ nɩ, 'umä 'üün 'wlisie.
43017014	'N 'kpɩa 'üün ‑na mlɩa wii. 'Plä nya jrara 'üün 'nyüamlɩ. Dɛɛlɛ kä ‑gʋ, 'ünyɩa' 'pläa 'mlɩa nyüü bä ‑beere 'mɔɔ.
43017015	'Na Tʋ, 'nyɩ bibie ‑mɩ ‑a 'kä ‑mä 'üün 'plä 'wʋ 'ba, ‑maa ‑mä 'lɩ 'üün Plɛbʋbɔsusu dɛrɩtʋŋlɔ.
43017016	'Sɩrɩ 'nyɩa' 'pläa 'mlɩa nyɔɔ bä, 'asɩ 'ünyɩ 'pläa 'mlɩa nyüü bä.
43017017	Nʋ ‑na 'cɩcasa ‑a bere 'üün 'klɩ ‑na ‑gʋ: ‑na mlɩa wii bä 'cɩcasa.
43017018	'Sɩrɩ ‑blɔa' 'mɩ 'pläa 'mlɩ, 'asɩ 'n blɔ bɩa 'üün 'pläa 'mlɩ.
43017019	'Üa ‑gʋ 'n bere 'na nyufa 'klɩ, ‑bɛ 'üa 'mʋgbɛlü nɩ, 'ümä 'üa nyufa 'klɩbere ‑na 'cɩcasa 'lɩ.
43017020	«‑Mää 'üa 'kpɔa' 'wli 'lɩ 'nyɩ bibie, ‑maa 'n bibie bɩa ‑mülü nëmäa' 'üa 'papawii kälɩ ‑srörö ‑bɛ 'ümäa' 'mɩ plɛtoro, 'üa 'wli 'lɩ,
43017021	'üa 'fɩɔ 'mä 'doo bä. 'Na Tʋ, 'sɩrɩ ‑bäa' 'mɩ 'lɩ ‑bɛ 'n bäa' ‑mɩ 'lɩ, 'üa 'mʋgbɛ 'mä amɩ 'lɩ 'doo bä, ‑bɛ 'pläa 'mlɩa nyüü 'mä 'saa jre ‑mɔ blɔ 'mɩ.
43017022	'Mɔɔlɔ nɩ, 'n ‑nyɩ 'üün 'wliklɩbʋabʋakʋlʋ ‑nyɩa' 'mɩ, 'ümä 'doo bä, ‑beere amɔ.
43017023	'N bä 'üün 'lɩ, ‑nya bä 'mɩ 'lɩ, 'ümä 'tasɩrɩ 'doo bä, ‑bɛ 'plä 'mä 'saa jre ‑mɔ ‑blɔ 'mɩ, 'ümä bɩa 'saa jre 'sɩrɩ ‑waa' 'mɩ, 'asɩ ‑wa 'üün.
43017024	'Na Tʋ, ‑plɩɩlɩ 'nëmäa' kʋ, 'ii 'n 'bata 'nyraa nyüülü ‑nyɩa' 'mɩ 'mä bɩa kʋ, 'ümä 'na 'wliklɩbʋabʋakʋlʋ ‑nyɩa' 'mɩ 'jä, 'be ‑wa 'mɩ 'fɩɔwʋ ‑nya 'mä 'plä nʋ.
43017025	'Na Tʋ, ‑mɔ ‑gäa' 'klɩ nɩ, 'plä 'nyɩ ‑mɩ ‑a jre, ‑maa 'mɔɔ 'n jre ‑mɩ, nyüülü kʋa' ‑pɩ nya jre 'iin 'sɩrɩ ‑mɔ blɔa' 'mɩ.
43017026	'Nyaa srara 'üün ‑na 'nyrɩ, 'nyaa 'sɔɔwʋ 'ümɩ 'iin sraraa, ‑bɛ 'sɩrɩ ‑waa' 'mɩ, 'ia ‑wawakʋ 'mä 'üün 'lɩbä, ‑bɛ 'mä bɩa 'üün 'lɩbä.»
43018001	Jesu bɩaa' 'wiipapakʋ nɩ, 'ɔɔ ‑bɛ 'ɔa 'wʋnyɛrɛnyüü nya mi 'nielɛ 'ü 'daraa' Sedrɔɔn 'ɛa dɛrɩ. Putu 'doo bälɩ, 'ua 'mlɩ 'ɔɔ ‑bɛ 'ɔa 'wʋnyɛrɛnyüü pala.
43018002	Judaalɔ nëmäa' 'ɔɔn 'sa, jre ‑plɩɩlɩ. ‑Srɩ ‑mɩdoo 'lɩ, 'ii Jesu nyra 'ɔa 'wʋnyɛrɛnyüü trara.
43018003	Judaa nya mi 'lɩ. 'Ɔɔ ‑bɛ 'sʋgɩa 'kɔkɔmlɛ, nyra Nyɔsʋaanyükölia 'sʋgɩalë ‑gbɔsapɛrɩnyüü kpakü nyra Farisinyüü ‑tʋa' 'ɔɔn ‑gba. 'Üa kälɩa 'napu, ‑teri nyra tafudii.
43018004	‑Bɛ Jesu jrea' wiili kä 'fɩɔ nëmäa' 'ɔɔn ‑gälɩjrä nɩ, 'ɔnya jijrö 'üün ‑gba, 'ɔnya 'bete 'üün: «Nyɔɔ 'plɛɛ 'a 'bata le?»
43018005	'Ü ‑nëma: «Nasarɛɛtënyɔɔ Jesu a 'bata.» 'Iibäa' Jesu nɩ: «'Mɔɔ bäsaa.» Judaalɔ 'saa' Jesu nɩ 'ɔ kʋ ‑plɩɩ.
43018006	'Taɩn 'lɩ Jesu ‑gbalaa' 'üün ‑maa: «'Mɔɔ bäsaa» nɩ, 'ü 'nyɛnyrɛgälɩ 'nyɛnyrɛ 'ünya böblö ‑tʋtʋ 'wʋ.
43018007	Jesu nya 'patä 'ɔnya 'bete 'üün: «Nyɔɔ 'plɛɛ 'a 'bata le?» 'Ü ‑nëma: «Nasarɛɛtënyɔɔ Jesu a 'bata.»
43018008	'Iibäa' Jesu nɩ: «'N ‑gbala ‑plɩɩ 'amɩ; 'mɔɔ bäsaa. Ima 'daa 'mɔɔ 'a 'bata nɩ, 'ba sɔ ‑mülü kʋa' ‑pɩ ‑gba ü mi.»
43018009	Wiili 'ɔ 'pa käa' ‑bɛ 'ɔ 'daaa' ‑maa: «Nyüülü ‑nyɩa' 'mɩ, 'üa ‑tɔrʋpɩɔa 'doo 'nyɩ 'mɩ kälɩ ‑a 'mɔlɔ» 'i nrörö.
43018010	Simɔɔ Piɛɛrë nya 'balɩ 'ɔa ‑jɛrɛ 'ɔnya 'bölɩ ‑gbɔsapɛrɩnyɔɔ kpaköa 'jrʋpafɛnyɔɔlɔ ü 'daraa' Malësu 'ɔa 'dupa 'nyaklu.
43018011	Jesu nya ‑gbala Piɛɛrë: «Pla ‑na ‑jɛrɛ 'ɛa tugba 'lɩ. ‑Köwölä Tʋ tɛrɛa' 'mɩ 'ää 'nëmä 'mla?»
43018012	'Sʋgɩalë nyra 'üa 'kamanyɔɔ, ‑bɛ juifëa 'sʋgɩa nya 'kpla Jesu 'ünya kpasa 'ɔɔn.
43018013	'Ünya fa ‑kätɩ 'ɔɔn nyɔɔlɔ 'ü 'daraa' Aanë, 'ɔa ‑nyɛɛ. 'Ia ‑sʋlʋa 'mlɩ nɩ, nyɔɔlɔ 'ü 'daraa' Kaiifë 'ɔ bä ‑gbɔsapɛrɩnyɔɔ kpakö. 'Ɔa ŋʋta bä Aanëlɔ.
43018014	'A Kaiifëlɔ nɩ, 'ɔ nʋ kä 'saa 'ɔ 'pa juifënyüü ‑tɔɔɔlʋ 'lɩ: «'I 'na nyɔɔ 'doo 'mä jä nyüüa 'fɩɔa ‑gʋ.»
43018015	Simɔɔ Piɛɛrë nyra Jesua 'wʋnyɛrɛnyɔɔ ‑moloo, prɛ ɩ Jesu dɛrɩ. Nyɔɔ ‑mɔlɔ nɩ, ‑gbɔsapɛrɩnyɔɔ kpakö jre 'ɔɔn, 'ia ‑gʋ 'ɔɔ ‑bɛ Jesu 'pa 'ɔa ‑gbööli.
43018016	‑Maa Piɛɛrë tɩɔ ‑fälɩ tatu 'mäklɩ. 'Wʋnyɛrɛnyɔɔ ‑mɔlɔ ‑gbɔsapɛrɩnyɔɔ kpakö jrea' nɩ, 'ɔnya 'cie, 'ɔnya ‑gbala 'ŋlʋʋlɔ kʋäa' ‑gböööa 'palafa 'wʋ, 'ɔnya pla Piɛɛrë.
43018017	'Ŋlʋʋlɔ nya 'bete Piɛɛrë: «‑Mää nyɔɔlɔa 'wʋnyɛrɛnyüüa ‑tɔrʋpɩɔa nyɔɔ ‑nyɩ ‑plɩɩ bä?» 'Iibä: «‑Mää 'mɔɔ ‑a.»
43018018	'I ‑sia' nɩ, nyüülü ‑fɛɛɛrɛa' ‑gbɔsapɛrɩnyɔɔ kpaköa ‑nyɛɛ 'jrʋpa, nyra juifënyüüa 'sʋgɩa, nya ‑gölö kapu sɩɔa ‑gʋ, ‑bɛ 'ü 'mlɔɔ. Piɛɛrë nya pa 'üa ‑tɔrʋpɩɔ ‑bɛ 'üa 'fɩɔ 'mlɔɔ.
43018019	‑Gbɔsapɛrɩnyɔɔ kpakö nya 'betre Jesu 'ɔa 'wʋnyɛrɛnyüü nyra 'ɔa 'kpɩkpɩakʋa ‑gälɩ.
43018020	Jesu ‑nëma nɩ: «'Plɔʋplɔʋ 'maa 'kpɩaa' nɩ, nyüüa 'fɩɔa 'klɩ 'maa 'kpɩara, ‑bɛ ama nëmä 'kpɩa nɩ, juifëa 'sraaplanyuku 'wʋ nyra Nyɔsʋaanyuku kpaku ‑wälɩ ‑plɩɩ 'lɩ juifënyüü traraa' 'plɔʋplɔʋ, 'ii 'n 'kpɩara. 'Nyɩ wii ‑mɩdoo ‑sisiedii 'lɩ ‑a 'pala.
43018021	Dɛplɛɛ kä ‑gʋ ‑beete 'mɩ le? 'Bete nyüülü ma poa' 'mɩ 'nyakli wiili 'n ‑gbalaa' 'üün. 'Ü jre wiili 'n ‑gbalaa' 'üün.»
43018022	Jesu nʋa' 'saa ‑bɛ 'ɔ 'paa' wii nɩ, 'sʋgɩanyɔɔ 'doo kʋ ɩ ‑plɩɩ, 'ɔnya 'pa Jesua ‑glagbʋ ‑gba 'kpa. 'Iibä: «'Asɩ ‑dɛɛtrɛ ‑Gbɔsapɛrɩnyɔɔ kpakö ‑gbaa?»
43018023	Iibäa' Jesu nɩ: «Ama 'pa bʋbɔwii nɩ, srara 'mɩ wiili 'n 'paa' i bʋbɔa'. ‑Bɛ ama 'nyɩ bʋbɔwii ‑a 'pa nɩ, dɛɛ 'plɛɛ kä ‑gʋ ‑bɔtɔ 'mɩ le?»
43018024	Aanë nya fa 'ɔa kpasraa nɔ ‑gbɔsapɛrɩnyɔɔ kpakö, Kaiifë.
43018025	‑Bɛ Simɔɔ Piɛɛrëlɔ kʋ ‑plɩɩ 'ɔ 'mlɔɔ. 'Ünya 'bete 'ɔɔn: «‑Na 'mʋgbɛ ‑mää 'ɔa 'wʋnyɛrɛnyɔɔ ‑nyɩ bä?» 'Ɔnya babla, 'ɔ ‑nëma: «‑Mää 'mɔɔ ‑a.»
43018026	'Iibäa' ‑gbɔsapɛrɩnyɔɔ kpaköa 'jrʋpafɛnyɔɔlɔ kä 'wʋwʋnyɔɔa 'nyaklu Piɛɛrë 'böa' 'lɩ nɩ: «'Nyɩ ‑mɩ 'ɔɔ ‑gba ‑a 'järä putulua 'mlɩ?»
43018027	Piɛɛrë nya babla 'sɔɔwʋ, ‑bɛ sapɛ ‑gbe.
43018028	‑Suwla ‑ŋʋɩsɩɩ, 'ünya 'ba Jesu Kaiifëa ‑nyɛɛ, 'ünya fa 'ɔɔn ‑gofɩanëmaa ‑gbööli. ‑Maa juifënyüü 'nyɩ ‑gböölia 'mlɩ ‑a pa, 'ü ‑pɩ ‑fre 'lɩbä, 'ümä ‑gʋ ‑glɩsɩglɩsɩlɛ 'ü 'daraa' 'Paakë 'jä.
43018029	Pilatë nya 'jrara 'üün 'klɩ, 'ɔnya 'bete 'üün: «'A nɩnɩa dɛplɛɛ nyɔɔlɔ kʋa' ‑pɩ nʋ le?»
43018030	'Iibäa' 'üün nɩ: «Ɔma 'nyɩ ɩ ‑balʋnyɔɔ ‑a bä nɩ, a ‑nëmä ɩ ‑mɩ 'ɔɔn ‑a ja.»
43018031	Pilatë 'jäa' 'iin nɩ, 'ɔ ‑nëma: «'N! 'Ana 'mʋgbɛ 'ba fa 'ɔɔn, ‑bɛ 'sɩrɩ 'ana ‑dɔ ‑gbaa' nɩ, 'ba nʋ 'lɩ 'ɔɔn.» 'Iibäa' juifë nɩ: «Anyɩ kä ‑a kä amä nyɔɔ 'bla.»
43018032	'Ia 'fɩɔlʋ nɩ, 'a ‑tɔɔɔlʋ Jesu 'pa käa', 'sɩrɩ 'ɔmäa' jä nɩ, 'ii nrörö.
43018033	Pilatë nya pa ‑gbööli, 'ɔnya we Jesu 'ɔnya 'bete 'ɔɔn: «Juifëa 'kɩɩ bä?»
43018034	'Iibäa' Jesu nɩ: «‑Na plɛklɩa wii ‑beetre 'mɩ 'lɩ, ‑maa nyüü ‑gbala 'saa ‑mɩ?»
43018035	Pilatë nya 'bete 'ɔɔn: «Juifënyɔɔ 'n bä? ‑Na ‑glügbö nyra ‑gbɔsapɛrɩnyüü kpakü, 'üü ja 'mɩ ‑mɩ. Dɛplɛɛ ‑nʋ le?»
43018036	'Iibäa' Jesu nɩ: «‑Mää ‑pɩ ‑tʋtʋ ‑gälɩ 'na 'kamaplä 'nyɩ bä. 'Na 'kamaplä ma bä ɩ ‑pɩ ‑tʋtʋ ‑gälɩ nɩ, 'na 'jrʋpafɛnyüü nya ɩ 'na 'wli 'lɩa tou ‑fua, 'nyɩ ‑pɩ juifë kälɩ blö. ‑Maa ‑mää 'iin ‑a, 'na 'kamaplä 'nyɩ ‑pɩ ‑tʋtʋ ‑gälɩ ‑a bä.»
43018037	Pilatë nya 'bete 'ɔɔn: «‑Yaa! 'Kɩɩ ‑bä 'kasa?» 'Iibäa' Jesu nɩ: «'Ii ‑saalɩ, 'kɩɩ 'n bä. 'N ‑glooro 'nyaa ji 'pläa 'mlɩ 'mä 'cɩcasaa ‑gä 'pa. Nyɔɔ o nyɔɔ ‑waa' 'cɩcasa nɩ, 'ɔ po 'na 'papawii 'nyakli.»
43018038	'Iibäa' Pilatë nɩ: «Dɛplɛɛ bä 'cɩcasa le?» 'Ɔ nʋa' ‑plɩɩ 'saa 'ɔ 'betea' nɩ, 'ɔnya 'cie 'sɔɔwʋ, 'ɔnya mi ‑tɛ juifë bäa' 'ɔnya ‑gbala 'üün: «'Nyɩ 'jä ‑balʋlʋ 'ɔ nʋa' 'wʋ ‑a.
43018039	‑Maa 'be 'asɩ 'Paakë jräa' 'lɩ nɩ, 'n 'cɛrɛ ‑jienyɔɔ 'doo ‑wälɩ, 'a 'bata ‑a 'cɛrɛ juifëa 'kɩɩ ‑wälɩ?»
43018040	'Üa 'fɩɔ ‑gölöa': «'Woo! ‑Mää 'ɔɔn anyɩ 'bata, ‑maa Barabasë ‑a ‑cɛɛrɛ ‑wälɩ.» ‑Bɛ, Barabasëlɔ nɩ, nyüüblanyɔɔ bäsaa.
43019001	'Ü ‑gbaa' 'saa nɩ, Pilatë nya ‑gbala 'sʋgɩa ü ja Jesu ü ‑gba 'ɔɔn dii ‑gälɩ.
43019002	'Sʋgɩalë nya da nänë 'kɩɩ ‑tapa 'wlugböa 'sa 'ünya ‑tʋ 'ään 'ɔmɩ 'wli. 'Ünya 'pa 'ɔɔn ‑fɔflɔɔ 'kotu kpaku ‑gälɩ ‑beere 'kɩɩ.
43019003	Üma jijrö 'ɔɔn ‑gba 'kä 'ü nö: «Juifënyüüa 'kɩɩ ‑ayoo!» 'Kä 'ü 'papa 'ɔa ‑glagbi ‑gba 'kpë.
43019004	Pilatë nya 'cie 'sɔɔwʋ 'ɔnya ‑gbala 'üün: «'Ba ‑jää 'ɔɔn! 'Ɔɔ 'n ja 'amɩ ‑fälɩ 'amä 'saa jre ‑balʋlʋ 'ɔ nʋa', 'nyɩ 'jä 'uun 'wʋ ‑a.»
43019005	'Ünya 'cie Jesulɔ, 'ɔa 'wlia nänäa 'wlugbö, 'ɔa ‑gälɩa ‑fɔflɔɔ 'kotu kpaku. Pilatë nya ‑gbala 'üün: «'Ba ‑jää nyɔɔlɔ!»
43019006	‑Gbɔsapɛrɩnyüü kpakü nyra 'üa 'sʋgɩa 'jäa' 'ɔɔn dotro nɩ, nyüüa 'fɩɔ nya 'klerewʋ: «Kolo 'ɔɔn krʋa ‑gälɩ! Kolo 'ɔɔn krʋa ‑gälɩ!» Pilatë nya ‑gbala 'üün: «'Ana 'mʋgbɛ 'ba fa 'ɔɔn 'amä 'ɔɔn ko; ‑balʋlʋ 'ɔ nʋa', 'mɔɔlɔ nɩ, 'nyɩ 'jä 'uun 'wʋ ‑a.»
43019007	'Iibäa' juifë nɩ: «A kä ‑dɔ. Ana ‑dɔ nɩnɩa 'ɔ kä 'ɔmä jä, dɛɛlɛ kä ‑gʋ 'ɔ 'daraa' 'ɔa nyufa Nyɔsʋaa 'Jʋ.»
43019008	Pilatë 'nua' 'iin 'wli nɩ, ŋalɛ nya 'bla 'ɔɔn ‑gböösa.
43019009	'Ɔnya pa 'sɔɔwʋ ‑gbööli, 'ɔnya 'bete Jesu: «‑A 'plɛɛa nyɔɔ bä le?» Jesu 'nyɩ 'ɔɔn ‑gälɩ ‑a 'sa.
43019010	'Iibäa' Pilatë nɩ: «'Mɔɔ ‑kaa? ‑Nyɩ 'saa ‑a jre 'sɩrɩ 'mɔɔ käa' 'klü 'mäa' ‑mɩ tuu ‑gälɩ kolo, ‑bɛ 'sɩrɩ 'n käa' bɩa 'klü 'mäa' ‑mɩ ‑wälɩ 'cɛrɛ?»
43019011	Jesu ‑nëma nɩ: «‑Na 'klü ma 'nyɩ ɩ cɛlɩ ‑a sɔ nɩ, ‑nëmä ɩ 'mɩ 'klü ‑gälɩ ‑a kälä. 'A 'ia ‑gʋ nyɔɔlɔ 'saraa' 'mɩ ‑mɩ kälɩ nɩ, 'ɔa ‑balʋ ‑si ‑na nu 'wʋ.»
43019012	'Bala ‑plɩɩ nɩ, 'sɩrɩ Pilatë 'mäa' nʋ ‑bɛ 'ɔmä 'ɔɔn ‑wälɩ 'cɛrɛ, 'ii 'ɔ 'bata. ‑Maa juifë 'paa wii: «‑Ama 'cɛrɛ 'ɔɔn ‑wälɩ, ‑nyɩ 'kɩɩ kpakö Sesaa ‑bei ‑a bä. Nyɔɔ o nyɔɔ 'daraa' 'ɔa nyufa 'kɩɩ nɩ, Sesaa ‑gbakäklɛnyɔɔ 'ɔ bä.»
43019013	Pilatë 'nua' wiili 'ü 'paaa' 'wli nɩ, 'ɔnya 'cere Jesu ‑fälɩ 'ɔnya kʋ ‑gätʋkpata 'wʋ. 'Ii 'ü 'dara 'Täkä ‑Gälɩ. Ebrööwii 'lɩ 'ü nö Gabataa.
43019014	'Ia ‑srɩlɩ bä kä 'Paakëa ‑ëlere ‑srɩ, 'a 'ia ‑sopuwlaa Pilatë ‑gbala juifë: «'Ba ‑jää 'ana 'kɩɩ.»
43019015	‑Maa 'ünyɩ 'nyie ‑a 'nyie. 'Ünya 'klerewʋ: «'Bla 'ɔɔn! 'Bla 'ɔɔn! Kolo 'ɔɔn krʋa ‑gälɩ!» Pilatë nya ‑gbala 'üün: «‑A kolo 'ana 'kɩɩ krʋa ‑gälɩ?» 'Iibäa' ‑gbɔsapɛrɩnyüü kpakü nɩ: «'Kɩɩlɔ kä 'doo a käa' 'ɔɔ bä Sesaa!»
43019016	'Ü nʋa' 'saa 'ü 'paa wii, Pilatë nya 'sa Jesu 'ümä 'ɔɔn krʋa ‑gälɩ kolo. 'Ünya fa 'ɔɔn.
43019017	Jesu ‑gbötö krʋalä kä ‑gälɩ 'ümäa' 'ɔɔn kolo, 'ünya 'cie bätä, 'ünya mi ‑plɩɩlɩ 'ü 'daraa' 'Wukapɛa ‑gba; 'ii 'ü 'dara Gɔlëgotaa Ebrööwii 'lɩ.
43019018	'A ‑nyɛɛ 'ü kolo 'ɔɔn, 'ɔɔ ‑bɛ nyüü 'sɔɔ ‑mölöö. Jesu kʋ 'üa ‑tɔrʋpɩɔ.
43019019	Wiili Pilatë ‑jɩjraa', 'ünya kolo 'iin 'ɔa krʋa 'wli. ‑Jää 'sɩ wiili 'ɔ ‑jɩjraa' ‑gbaa': «Nasarɛɛtënyɔɔ Jesu, juifënyüüa 'Kɩɩ.»
43019020	Juifënyüü 'kɔkɔmlɛ ‑täsä 'imɩ. 'Be ‑plɩɩlɩ 'ü koloa' Jesu, 'inyɩ 'lɩ bätä dɛrɩ ‑a tʋŋlɔ, ‑bɛ 'sɔɔwʋ nɩ, 'i ‑jɩjra Ebrööwii 'lɩ, grɛɛkëwii 'lɩ nyra latɛɛnwii 'lɩ.
43019021	'A 'ia ‑gʋ juifëa ‑gbɔsapɛrɩnyüü kpakü mi Pilatë 'jä, 'iibä nɩ: «‑Nyɩ ‑jɩjra: ‹Juifënyüüa 'Kɩɩ›, ‑maa ‑jɩjra 'ɔ nɩnɩa: ‹'Mɔɔ bä juifënyüüa 'Kɩɩ.› »
43019022	'Iibäa' Pilatë nɩ: «Wiili 'nyaaa' ‑jɩjra nɩ, 'nyaa 'iin ‑jɩjra.»
43019023	'Sʋgɩalë bɩaa' Jesu krʋa ‑gälɩ kolokʋ nɩ, 'ünya ‑päälä 'ɔa 'koti mlɔɔ 'wʋ ‑moloo ‑bɛ 'ɔa nu, 'ünya dɔrɔ bɩa 'ɔa ‑gälɩpakotu 'wʋ. 'Kotulu 'nyɩ 'kplara ‑a 'kplara; sɔ 'ua bei ‑wälɩ ‑a ‑tɔɔ 'ua 'wlugba nɩ, dapɛ 'dee 'ü nʋ 'ünya da 'uun.
43019024	'Iibäa' 'sʋgɩalë nɩ: «Anyɩ 'ŋlara 'uun, ‑maa a 'pala 'uun ‑tɔɔo ‑gälɩ ‑mɔlɔ 'mäa' 'uun fa amä 'ɔɔn 'jä.» 'A wiili ‑jɩjraa' nyɔsʋapɔɔkʋ 'lɩ, 'ii nrörö: 'Ü ‑päälä 'na 'koti 'lɩ, 'ünya 'pala 'na ‑gälɩpakotu ‑tɔɔo ‑gälɩ. ‑Jää wii 'sʋgɩa nʋa'.
43019025	'Ia 'taɩn 'lɩ nɩ, Jesua 'yio, 'ɔa 'yioa ‑wladia, nyra Klopasëa 'ŋlʋʋlɔ 'ü 'daraa' Marii, ‑bɛ Magëdalayria Marii, 'ü 'nyüglö Jesua krʋa ‑gba.
43019026	Jesu 'järäa' 'ɔa 'yioa ‑gba 'ɔa 'wʋnyɛrɛnyɔɔlɔ 'ɔ ‑waa' nɩ, 'ɔnya ‑gbala 'ɔa 'yio: «'Ŋlʋʋ o, ‑jää ‑na 'jʋ.»
43019027	'Ɔnya ‑gbala bɩa 'ɔa 'wʋnyɛrɛnyɔɔlɔ: «‑Jää ‑na 'yio.» 'Bala ‑plɩɩ 'ɔa ‑nyɛɛ 'ɔ fa 'ɔɔn.
43019028	'Ia 'fɩɔ ‑sia', Jesu jrea' 'saa 'ɔa 'jrʋpa 'a 'wlara, ‑bɛ wiili ‑jɩjraa' nyɔsʋapɔɔkʋ 'lɩ 'mäa' nrörö nɩ, 'ɔ ‑nëma: «'Mamlatʋ 'blaa 'mɩ!»
43019029	‑Bɛ 'ia ‑plɩɩlɩ nɩ, ‑pööö 'döö bä 'lɩ 'ä 'si ‑wöserili 'ü 'daraa' viinɛgrë 'klɩ. 'Sʋgɩa nya dɔrɔ dapɛ 'wʋ, 'ünya kpasra 'ɛɛn isɔɔpë 'mäklɩ. 'Ünya pla dapɛlɛ viinɛgrë dɛrɩ, 'ünya fa 'ɛɛn 'ɔa 'mäklɩ.
43019030	Jesu 'mlaa' viinɛgrëlë nɩ, 'ɔ ‑nëma: «'Ia 'fɩɔ 'a 'wlara.» 'Ɔ ‑ŋäa' 'wli 'kä, 'ɔnya 'balɩ ‑fʋflʋ.
43019031	'Ia ‑srɩ ma pa kä nɩ, 'i bä ‑fʋflʋpasrɩ ‑bɛ juifënyüü 'nyɩ 'bata 'bata ‑a 'ia ‑srɩ 'lɩ 'mä nyüülü tii ‑gälɩjrä. 'Ia ‑srɩ 'lɩ nɩ, ‑fʋflʋpasrɩ kpakia ‑srɩ, juifë nya mi Pilatë 'jä 'ümä 'üa bei 'kata, ‑bɛ 'ümä 'üün tii ‑gälɩ 'ba.
43019032	'Sʋgɩa jia' nɩ, nyüülü ‑bɛ Jesu 'ü kolo käa' ‑pɩɔ 'doo 'wʋ nɩ, 'üa 'dooa bei ‑kätɩ 'ü 'kata, 'ü 'wlaraa' 'ünya 'kata 'sɔɔa nɔa bei.
43019033	'Ümä Jesu ‑gba 'tɔkalɩ mi nɩ, 'ɔ 'a ɩ jä. 'Ü ‑kanyɩ 'ɔa bei ‑a 'kata.
43019034	‑Maa 'sʋgɩanyɔɔ 'doo nʋ 'ɔa 'die 'ɔnya 'floo Jesua ‑gbatu 'pɛ 'dee, 'a ‑plɩɩ ‑toru nyra 'nɩ kʋ 'inya 'cie.
43019035	Nyɔɔlɔ 'saalɩ wiili nɩ, 'ɔ 'jä 'imɩ; wiili 'ɔ 'saalɩ nɩ, 'cɩcasa bäsaa, 'ana 'mʋgbɛ 'amä 'iin wii 'dara.
43019036	Wiili jräa' 'lɩ nɩ, 'a wiili ‑jɩjraa' nyɔsʋapɔɔkʋ 'lɩ, 'ii nrörö: « 'Ɔa 'kɔʋ 'doo 'nyɩ 'katra ‑a 'katra.»
43019037	Nyɔsʋapɔɔkʋ ‑nëma 'sɔɔwʋ: « Nyɔɔlɔ 'ü 'flooa', 'ünya 'ɔa 'pɛlɩ kälɩ ‑siea'.»
43019038	'Ia 'fɩɔ ‑sia' nɩ, Arimatëbätäa nyɔɔlɔ 'ü 'daraa' Josɛɛfë, 'ɔa 'mʋgbɛ bä Jesua 'wʋnyɛrɛnyɔɔ. ‑Maa juifëa ‑gʋ, 'ɔnyɩ 'ɔa nyufa ‑a srara. 'Ɔɔ mi Pilatë 'jäkalɩ 'ɔmä 'ɔɔn Jesua jäjäa nɔ ‑nyɩ. Pilatë nya 'nyie. 'Ɔnya ji, 'ɔnya fa Jesua jäjäa nɔ.
43019039	Nikodɛɛmëlɔ mi käa' ‑gbia 'dööa 'mlɩ Jesu 'jäkalɩ nɩ, 'ɔa 'mʋgbɛ nya ji. 'Ɔ ja 'nɔnʋpafʋfʋʋ 'ü 'daraa' 'miirë nyra ‑mɩlɩ 'ü 'daraa' aloɛsë, 'i 'wʋɛ kiloo ‑glʋ ‑bɛ ‑pʋ.
43019040	'Ünya dɔrɔ Jesua jäjäa nɔ 'wʋ, 'ünya ‑fifra 'ɔɔn dɔʋ, 'ünya 'pa 'ɔɔn 'nɔnʋpakpɩlɩ, 'sɩrɩ 'ü ‑tʋʋäa' nyüü juifënyüüa 'bre.
43019041	‑Plɩɩlɩ 'ü koloa' Jesu nɩ, putujɔ 'doo bä ‑plɩɩ. 'Kuyu 'doo bä ɩ 'ua 'mlɩ, 'ü ‑kaapɩɔ 'kuyulua 'mlɩ nyɔɔ ‑träärä.
43019042	'Kuyulu 'nyɩa' 'lɩdɛrɩtʋŋlɔ, ‑bɛ juifëa ‑fʋflʋpasrɩ jöa' nɩ, 'ia ‑gʋ 'ü 'pie 'lɩ 'ɔɔn 'mlɩ.
43020001	'Sɔrɛa ‑srɩkägbalawlaa, ‑srɩ ‑kaaŋlʋ 'wʋ 'pala Magëdalayria Marii nya ‑tuara 'kuyu 'lɩ. 'Ɔnya 'jä 'sɩrɩ 'täkälä kʋ ɩa' 'kuyu 'mä 'klɩ ‑kanyɩ 'lɩ ‑a bä.
43020002	'Ɔ 'jäa' 'iin nɩ, 'ɔnya fɔ, 'ɔnya mi Simɔɔ Piɛɛrë nyra 'wʋnyɛrɛnyɔɔlɔ Jesu ‑waa' ‑gbala, 'ɔ ‑nëma: «'Ü 'a 'Pläkänyɔɔ 'kuyu 'lɩ 'ba, ‑plɩɩlɩ 'ü ‑tʋa' 'ɔɔn anyɩ 'lɩ ‑a jre.»
43020003	Piɛɛrë nyra 'wʋnyɛrɛnyɔɔlɔ nya 'cie 'ünya mi 'kuyu 'lɩ.
43020004	'Üa 'sɔɔ fɔlɔ 'wʋ. 'Be 'wʋnyɛrɛnyɔɔlɔ fɔ 'ɔnya ‑si Piɛɛrë 'wʋ, 'ɔɔ ‑kätɩ nya 'tɔ 'kuyu 'mä 'klɩ.
43020005	'Ɔ ‑ŋäa' 'kä, deia 'doo 'ɔ 'järä ‑tʋtʋ 'wʋ, ‑maa 'ɔnyɩ pa ‑a pa.
43020006	Simɔɔ Piɛɛrëlɔ 'paa' dɛrɩ 'tä, 'ɔɔ pa 'kuyu 'lɩ, 'ɔnya 'jä deili 'pia' ‑tʋtʋ 'wʋ.
43020007	'Ɔnya 'jä bɩa dɔʋlʋ 'ü 'pie ɩa' Jesua 'wli, 'u ‑gäglɛ 'unya 'pi 'ua ‑pɩɔ 'dɔ; 'uu ‑bɛ ‑mɩlɩ 'nyɩ 'cakla ‑a 'cakla.
43020008	'Wʋnyɛrɛnyɔɔ ‑mɔlɔ ‑kätɩ 'tɔa' nya pa 'kuyulua 'mlɩ bɩa. 'Ɔnya 'jä 'imɩ, 'ɔnya 'dara 'iin wii.
43020009	'Ia 'taɩn 'lɩ nɩ, wiili ‑jɩjraa' nyɔsʋapɔɔkʋ 'lɩ 'sɩrɩ Jesu 'mäa' 'kuaabre sɔ, 'ü ‑kaaŋlʋ 'ia ‑gbaa 'wli ‑a 'nu.
43020010	'Wʋnyɛrɛnyüü 'sɔɔlü nya 'blöö 'üa ‑nyɛɛ dɛrɩ.
43020011	'Ia 'taɩn 'lɩ nɩ, Marii bä ‑fälɩ 'kuyu ‑gba, ‑bɛ 'ɔ 'wuö. 'Ɔ 'wuö ɩ 'ɔnya ‑ŋäkä ‑bɛ 'ɔ ‑pʋpɔ 'kuyulua 'mlɩ,
43020012	'ɔnya 'jä 'aanjë 'sɔɔ. 'Ü 'sroo 'pɔlɔ dii, ‑bɛ 'ü kʋ ‑plɩɩlɩ Jesu 'pi ɩa', 'doo bä 'wlugba ‑bɛ ‑moloo bä bei ‑wälɩ.
43020013	'Ünya 'bete 'ɔɔn: «'Ŋlʋʋ, dɛplɛɛ ‑bɛ ‑wuuö le?» 'Ɔ ‑nëma: «'Na 'Pläkänyɔɔ 'ü 'balɩ, ‑bɛ ‑plɩɩlɩ 'ü faa' 'ɔɔn 'nyɩ 'lɩ ‑a jre.»
43020014	'Ɔ nöa' 'saa 'ɔ 'paaa' wii, ‑bɛ 'ɔ ‑siea' kälɩ nɩ, Jesu 'nyüglö ‑plɩɩ, ‑maa 'ɔnyɩ 'saa ‑a jre 'sɩrɩ 'i bäa' 'ɔɔn.
43020015	Jesu nya 'bete 'ɔɔn: «'Ŋlʋʋ, dɛplɛɛ kä ‑gʋ ‑wuuö le? Nyɔɔ 'plɛɛ ‑baata le?» 'Ɔa plɛɛ nyɔɔlɔ ‑fɛɛɛrɛa' putulua 'mlɩ 'jrʋpa 'ɔɔ 'bete 'ɔɔn, 'iibä: «'Na nyɔɔ, ‑ama fa 'ɔɔn nɩ, srara 'mɩ ‑plɩɩlɩ ‑tʋa' 'ɔɔn, 'mä 'ɔa 'klɛɛ mi.»
43020016	Jesu nya we 'ɔɔn: «Marii!» 'Ɔ ‑siea' kälɩ, 'ɔnya 'pa Ebrööwii 'ɔ ‑nëma: «Rabuni!» 'Ia ‑gbaa bä «'Kpɩkpɩanyɔɔ.»
43020017	'Iibäa' Jesu nɩ: «‑Nyɩ ‑fɛ 'mɩ ‑gba, 'n ‑kaaŋlʋ 'na Tʋa ‑nyɛɛ 'jra. ‑Maa mi ‑a ‑gbala 'na ‑wlajü, 'na Tʋa ‑nyɛɛ 'n 'jraa, ɔ bäa' 'ana Tʋ; 'na Nyɔsʋaa ‑nyɛɛ 'n 'jraa, ɔ bäa' 'ana Nyɔsʋa.»
43020018	Magëdalayria Marii nya mi 'ɔnya ‑gbala 'wʋnyɛrɛnyüü 'sɩrɩ 'ɔ 'jäa' 'Pläkänyɔɔ. 'Ɔnya ‑gbala 'üün wiili 'ɔ ‑gbala 'ɔɔn.
43020019	'Ia 'Sɔrɛ 'deelɛa ‑gbiajrʋ 'lɩ nɩ, nyukulu kä ‑wälɩ 'wʋnyɛrɛnyüü bä ɩa' 'ua tatiaa 'fɩɔ blörö. Juifënyüüa ŋalɛ 'blaa 'üün. Jesu nya 'tɔrɔ 'üa ‑tɔrʋpɩɔ 'ɔnya ‑gbala 'üün: «Abɩa 'ana plɛgälɩ flɛrɛ!»
43020020	'Ɔ nʋa' 'saa 'ɔ 'paa' wii nɩ, 'ɔnya srara 'üün 'ɔa klʋgbë nyra 'ɔa ‑gbatu 'pɛ. 'Wʋnyɛrɛnyüü 'jäa' 'Pläkänyɔɔ, dɔrʋ nya 'bla 'üün.
43020021	Jesu nya 'patä 'ɔnya ‑gbala 'üün: «Abɩa 'ana plɛgälɩ flɛrɛ! 'Sɩrɩ Tʋ blɔa' 'mɩ, 'asɩ 'na 'mʋgbɛ 'n blɔ 'amɩ.»
43020022	'Ɔ bɩaa' wii 'papakʋ nɩ, 'ɔnya ‑gba 'üün ‑fʋflʋ 'wʋ; 'ɔ ‑nëma: «Abɩa 'Nyüna ‑Susu 'cere 'amɩ ‑gälɩ.
43020023	Nyüülü kä ‑balʋ 'a cerea' nɩ, Nyɔsʋa cere bɩa 'üa ‑balʋ. ‑Bɛ ‑mülü kä ‑balʋ 'anyɩa' cere nɩ, Nyɔsʋa 'nyɩ cere bɩa 'üa ‑balʋ.»
43020024	'Taɩn 'lɩ Jesu jia' nɩ, nyüüpʋnyüüsɔɔa nyɔɔlɔ 'ü 'daraa' Tomaa, 'ɔɔ 'ü 'dara bɩa Didimë nɩ, 'ɔnyɩ 'üa ‑tɔrʋpɩɔ ‑a bä.
43020025	‑Mülü nya ‑gbala 'ɔɔn: «A 'jä 'Pläkänyɔɔ.» 'Ɔnya ‑gbala 'üün ‑maa: «'Nyɩa' 'ɔa kälɩ detua ‑pi 'järä, 'na wlu 'nyɩa' 'ua ‑pi ‑gbafɛ, 'nyɩa' 'ɔa 'pɛlɛ 'ü 'flooa' ‑gbafɛ nɩ, 'nëmä 'iin wii ‑a 'dara 'plɔʋ.»
43020026	'Sɔrɛ 'dee 'mä ‑sikalɩ nɩ, Jesua 'wʋnyɛrɛnyüü bä ɩ 'sɔɔwʋ nyüköli. Tomaa 'mʋgbɛ bälɩ. Tati 'a blörö Jesu nya 'tɔrɔ 'üa ‑tɔrʋpɩɔ, 'ɔnya ‑gbala 'üün: «Abɩa 'ana plɛgälɩ flɛrɛ!»
43020027	'Ɔnya ‑gbala Tomaalɔ: «Ji, ‑a ‑fɛ ‑pɩ ‑gba. 'Jä 'na kälɩ. Ja ‑na klʋgba, ‑fɛ 'na ‑gbatu ‑gba. ‑Ama nʋ 'iin nɩ, ‑nyɩ 'bʋala plɛ, ‑maa 'dara 'iin 'cɩcasa.»
43020028	Tomaa ‑nëma: «'Na 'Pläkänyɔɔ ‑bɛ 'na Nyɔsʋa!»
43020029	Jesu nya ‑gbala 'ɔɔn: «Dɛɛlɛ kä ‑gʋ ‑jääa' 'mɩ nɩ, 'a 'ia ‑gʋ ‑daara 'iin 'cɩcasa. Nyüülü 'nyɩa' 'mɩ 'jä ‑bɛ ü toroa' 'mɩ plɛ nɩ, 'papanɩ jrä 'üün.»
43020030	Jesu nrörö 'ɔa 'wʋnyɛrɛnyüüa 'klɩ ‑saragbia tie 'kɔkɔmlɛ ‑mɩdee, 'inyɩ ‑tɛ ‑pɔɔkʋ 'lɩ ‑a ‑jɩjra.
43020031	‑Mɩlɩ kʋa' ‑pɩ nɩ, 'i ‑jɩjra 'kä 'amä 'saa jre Jesu bä 'Kriisë. 'Ɔ bä Nyɔsʋaa 'Jʋ, 'ama toro 'ɔɔn plɛ, 'amä 'klä 'jä 'ɔa 'nyrɩklɩ.
43021001	'Ia 'fɩɔlʋ ‑sia nɩ, Jesu nya 'tɔrɔ 'sɔɔwʋ 'ɔa 'wʋnyɛrɛnyüü 'klɩ Tiberiadëa 'nie ‑gba. ‑Jää 'sɩ 'ɔ sraraa' 'ɔa nyufa:
43021002	'Taɩn 'doo 'lɩ nɩ, Simɔɔ Piɛɛrë, Tomaalɔ 'ü 'daraa' Didimë, ‑bɛ Natanaɛɛlë, Galileea bätälä 'ü 'daraa' Kanaa, 'äa nyɔɔ, Sebedeea 'jü, nyra Jesua 'wʋnyɛrɛnyüü 'sɔɔ ‑mölöö, 'üa 'fɩɔ bä ɩ ‑pɩɔ 'doo 'wʋ.
43021003	Simɔɔ Piɛɛrë ‑nëma: «Fɩakalɩ 'n mö.» 'Iibäa' 'üa 'fɩɔ nɩ: «A nyra ‑mɔ mö.» 'Ünya 'jra ‑gɔlʋ 'doo 'lɩ, ‑maa 'ia ‑gbialäa 'mlɩ nɩ, 'ünyɩ dɛɛ ‑a fɩa.
43021004	‑Srɩ jö 'lee, ‑bɛ Jesu bä 'kɔtʋmlɩ, ‑maa 'wʋnyɛrɛnyüü 'nyɩ 'sa ‑a jre 'sɩrɩ 'i bäa' 'ɔɔn.
43021005	Jesu nya ‑gbala 'üün: «'Na 'jü 'amɩ, 'a fɩa ‑srü?» 'Ü ‑nëma: «'Woo!»
43021006	'Ɔnya ‑gbala 'üün: «'Ba be 'ana ‑tata ‑gɔlʋa 'dupa 'pɛlɩ, 'anya ‑srü 'jäa.» 'Ünya be 'lɩ 'ään, ‑srüa ‑sümlökʋa ‑gʋ nɩ, 'ünyɩ 'lɩ ‑a bɩa ü 'ba 'ään 'nie 'lɩ.
43021007	'Wʋnyɛrɛnyɔɔlɔ Jesu ‑waa' nya ‑gbala Piɛɛrë: «'Pläkänyɔɔ bäsaa!» Simɔɔ Piɛɛrë 'nua' 'sɩrɩ 'i bäa' 'Pläkänyɔɔ nɩ, ‑bɛ 'ɔnyɩ ɩa' 'kotu 'lɩpa nɩ, 'ɔnya pa 'uun 'lɩ, 'ɔnya bere 'ɔa nyufa 'nie 'lɩ.
43021008	'Wʋnyɛrɛnyüü ‑mülü nya ja ‑gɔlʋlʋ ‑bɛ 'ü 'kʋɛɛ ‑tatalä 'sia ‑srü 'klɩ. 'Ünyɩ 'lɩdɛrɩ ‑a tʋŋlʋ: sɔ 'kɔtʋ ‑gba ‑a mi 'niea ‑plɩɩlɩ 'ü bäa' 'i 'mrɛɛ i bä mɛtrëa ‑glʋɩgböö.
43021009	'Ü 'tɔa' 'kɔtʋ ‑gba nɩ, 'ü jrä ‑plɩɩ kaprajruu, 'ua ‑gälɩa ‑srü nyra 'flɔɔ.
43021010	Jesu nya ‑gbala 'üün: «‑Srülü 'a fɩaa' nɩ, 'ba ja ‑mölöö.»
43021011	Simɔɔ Piɛɛrë nya 'jra ‑gɔlʋa 'mlɩ 'ɔnya 'kʋɛɛrɛ ‑tatalä ‑tʋtʋ 'wʋ. 'Äa 'mlɩa ‑srü kpaküa ‑glʋɩ ‑uunsɔɔ ‑srü ‑pʋ ‑bɛ tää (153). 'Asɩɛ ‑tatalä 'nyɩ köklö ‑a köklö.
43021012	Jesu nya ‑gbala 'üün: «'Ba ji, 'amä dɛɛji.» 'Üa ‑tɔrʋpɩɔa nyɔɔ 'doo 'nyɩ 'ɔɔn 'bete ‑a 'bete «Nyɔɔ 'plɛɛ bä le?» 'Be 'ü jre 'iin 'sɩrɩ 'i bäa' 'Pläkänyɔɔ.
43021013	Jesu jijröa' 'üün ‑gba nɩ, 'ɔ dɔrɔa' 'flɔɔ 'wʋ 'ɔnya ‑nyɩ 'ümɩ 'üün, 'ɔnya ‑nyɩ bɩa 'üün ‑sre.
43021014	Jesu sɔa' 'kuaabre nɩ, 'a tää 'wʋ 'ɔ srara 'ɔa nyufa 'ɔa 'wʋnyɛrɛnyüü 'klɩ.
43021015	'Ü bɩaraa' 'lɩ nɩ, Jesu nya 'bete Simɔɔ Piɛɛrë: «Jonaasëa 'jʋ Simɔɔ, ‑wa 'mɩ ‑nya ‑si ü kʋa' ‑pɩ 'wʋ?» 'Ɔ ‑nëma: «‑Yɛɛ! 'Pläkänyɔɔ, 'sɩrɩ 'n ‑waa' ‑mɩ ‑jre 'iin.» 'Iibäa' Jesu nɩ: «'Fini 'na ‑bablëëjü 'klɩ.»
43021016	'Ɔnya 'bete 'ɔɔn 'sɔɔwʋ: «Jonaasëa 'jʋ Simɔɔ, ‑wa 'mɩ?» Piɛɛrë ‑nëma: «‑Yɛɛ! 'Pläkänyɔɔ, 'sɩrɩ 'n ‑waa' ‑mɩ ‑jre 'iin.» Jesu nya ‑gbala 'ɔɔn: «‑Tʋ 'na ‑bablëë 'nyügba.»
43021017	'Ɔnya ka 'sɔɔwʋ tää, 'ɔnya 'bete 'ɔɔn: «Jonaasëa 'jʋ Simɔɔ, ‑wa 'mɩ?» 'I pa Piɛɛrë ‑gba 'kä Jesu 'mä 'ɔɔn 'bete 'wʋ tää 'wʋ: «‑Wa 'mɩ?» 'Ɔ ‑nëma: «'Pläkänyɔɔ, ‑jre wiia 'fɩɔ; ‑jre 'iin 'sɩrɩ 'n ‑waa' ‑mɩ.» Jesu nya ‑gbala 'ɔɔn: «'Fini 'na ‑bablëë 'klɩ.
43021018	'Tasɩrɩa 'cɩcasa 'n ‑gbala ‑mɩ, ‑bä käa' ‑sëgbajʋ nɩ, ‑na 'mʋgbɛ ma wlo ‑na ‑pɛɛtʋ; 'kä ‑ma mö ‑tɛ 'lɩ ‑waa'. ‑Maa 'taɩn 'lɩ ‑nëmäa' 'klɩbɩa nɩ, ‑na 'dari ‑nëmä to, 'kä nyɔɔ ‑moloo nya ‑mɩ 'uun wlo, ‑plɩɩlɩ ‑nyɩ 'bataa' 'kä 'ɔnya 'lɩ ‑mɩ fa.»
43021019	Wiili Jesu 'paa' nɩ, jäjäkʋlʋ Piɛɛrë 'mäa' jä ‑bɛ 'ɔmäa' Nyɔsʋa 'bʋala nɩ, 'ua ‑gä 'ɔ 'pa. 'Ɔnya ‑gbala Piɛɛrë: «‑Mɛ 'mɩ ‑gälɩ.»
43021020	Piɛɛrë ‑siea' kälɩ nɩ, 'ɔ 'jä 'wʋnyɛrɛnyɔɔlɔ Jesu ‑waa'. 'A 'wʋnyɛrɛnyɔɔlɔ fala käa' Jesu 'wli ‑gba 'taɩn 'doo 'lɩ 'ü jö käa' dɛɛ, ‑bɛ ɔ 'bete käa' 'ɔɔn: «'Pläkänyɔɔ, nyɔɔ 'plɛɛ 'mä ‑mɩ 'sa le?»
43021021	Piɛɛrë 'jäa' nyɔɔlɔ 'ɔnya 'bete Jesu: «'Pläkänyɔɔ, ‑bɛ ‑mɔlɔ kʋa' ‑pɩ le? Wii 'plɛɛ 'mä 'ɔɔn ‑gälɩjrä le?»
43021022	'Iibäa' Jesu nɩ: «Ama 'bata ɔ kʋ ‑tʋtʋ ‑gälɩ kʋ kʋ 'kä 'n jö nɩ, 'inyɩ ‑na wii ‑a bä. ‑Mɔlɔ nɩ, ‑mɛ 'mɩ ‑gälɩ!»
43021023	Wiili Jesu 'paa' nɩ, 'i blöa' ‑wlajülüa 'nyakli 'lɩ nɩ, 'üa plɛɛ ‑mɔlɔ ‑nëmä jä ‑a jä. ‑Bɛ Jesu 'nyɩ 'daa 'ɔ ‑nëmä jä ‑a jä, ‑maa 'ɔ nɩnɩa: «Ama 'bata ɔ kʋ ‑tʋtʋ ‑gälɩ kʋ kʋ 'kä 'n jö nɩ, 'inyɩ ‑na wii ‑a bä.»
43021024	'A 'wʋnyɛrɛnyɔɔ 'doolɔ nɩ, 'ɔɔ 'jä wiili kä 'fɩɔ kʋa' ‑pɩ, 'ɔɔ ‑jɩjra bɩa 'iin, ‑bɛ a jre 'iin 'sɩrɩ wiili 'ɔ 'saalɩ bäa' 'cɩcasa.
43021025	Jesu nʋ wii 'kɔkɔmlɛ ‑mɩdoo. Ama 'daa amä plɛblö amä 'ia 'fɩɔlʋ ‑jɩjra nɩ, 'ia ‑pɔɔkɩa ‑tʋfa ‑nëmä ‑tʋtʋ ‑gälɩ ‑a bä. 'Asɩ i bä.
44001001	'Na nyɔɔ Teofiilë, 'na ‑kätɩ ‑pɔɔkʋlʋa 'mlɩ nɩ, 'n 'sara 'lɩ wiili kä 'fɩɔ Jesu cɛtɛa' ‑bɛ 'ɔ 'kpɩaa' nyüü,
44001002	'ii 'ɔ nʋ nʋ 'ɔa cɛa 'mlɩa 'jrarajrüü nya jrälɩ. 'Ɔ ‑kaaŋlʋa cɛa 'mlɩ 'jra nɩ, 'Nyüna ‑Susu nya ‑srörö 'ɔɔn kälɩ 'ɔnya ‑gbala nyüülü 'ɔ nröröa' apotrë 'lɩ.
44001003	'Ɔ sɔa' ‑sʋɩ 'lɩ nɩ, 'a 'üü 'ɔ srara 'ɔa 'lɩbäa nɔ. 'Ɔnya srara 'üün dii 'kɔkɔmlɛ 'ümä 'saa jre 'sɩrɩ 'ɔnya 'a 'kuaabre sɔ. 'Ünya 'jä 'ɔmɩ jrüüa ‑glʋɩsɔɔ, 'ɔnya 'saralɩ 'üün Nyɔsʋaa 'kamapläa ‑gä.
44001004	‑Jäsɩ 'ɔ ‑gbala 'üün 'taɩn 'lɩ 'ɔ nyra 'üün bä ɩa' ‑pɩɔ 'doo 'wʋ nɩ: «'Anyɩ sɔ Jerusalɛɛmë, 'ba ‑glaaa dɛɛlɛ Tʋ 'daaa' 'ɔmäa' 'amɩ ‑nyɩ, dɛɛlɛ kä ‑gä 'n ‑gbala käa' 'amɩ.
44001005	'Nɩ Jaan ma nö ‑bɛ 'ɔ ma 'paa nyüü 'nɩwli, ‑maa jrüü jiea 'mlɩ nɩ, Nyɔsʋa nya 'amɩ 'Nyüna ‑Susu 'wlipaa.»
44001006	‑Bɛ apotrëa 'fɩɔ bä ɩa' ‑plɩɩ nɩ, 'ünya 'bete 'ɔmɩ: «'Pläkänyɔɔ, 'a 'ia 'taɩn 'lɩ ‑mä Israɛɛlëa 'kamakʋ ‑nyɩ?»
44001007	'Ɔnya ‑gbala 'üün ‑maa: «'Ia 'taɩn a jejrekʋ 'nyɩ 'amɩ ‑gba ‑a kälä; Tʋa 'doo ‑tʋ 'lɩ 'taɩnlɩ.
44001008	‑Maa 'Nyüna ‑Susu nya 'amɩ ‑gälɩ 'cerea, 'kä 'unya 'amɩ 'klü ‑nyɩ, ‑bɛ wiili käläa' 'mɩ ‑gba, i 'a 'jäa' nɩ, 'amä 'iin 'lɩsa Jerusalɛɛmë; sɔ bɩa Judee nyra Samariia ‑tʋtʋa 'fɩɔ ‑gälɩ, ‑a ‑tɔɔ ‑tʋtʋa blöröfa 'wʋ.»
44001009	'Ɔ bɩaa' wii 'papakʋ nɩ, 'ü tɛ 'ɔɔn 'klɩ, 'ɔnya 'jrara cɛa 'mlɩ. Cɛ 'lɩa ‑gbru nya ‑sisie 'ɔmɩ, 'ü ‑kanyɩ 'jä 'ɔɔn 'wʋ ‑a.
44001010	'Ɔ mö ‑bɛ 'ü tɛ cɛ 'lɩ tee. 'Ümä 'saa nʋkalɩ mi nɩ, nyüü 'sɔɔ 'tɔrɔ 'üa ‑gba. 'Ü pa 'tasɩrɩa 'pɔlɔ dii 'lɩ.
44001011	'Ünya ‑gbala nyüülü tɛ ɩa' cɛ 'lɩ: «Galileenyüü, dɛplɛɛ kä ‑gʋ 'a kʋ ‑plɩɩ ‑bɛ 'a ‑pʋpɔ cɛ 'lɩ le? Jesulɔ Nyɔsʋa 'baa' 'ana ‑tɔrʋpɩɔ ɔ mia' cɛ 'lɩ nɩ, 'sɩrɩ 'a 'jäa' 'ɔɔn ‑bɛ 'ɔ 'jraa' cɛ 'lɩ nɩ, 'asɩ 'ɔmä dɛrɩblöö.»
44001012	'Ünya 'cie 'dʋgbalä 'ü 'daraa' Oliivëa ‑gälɩ, 'ünya 'blöö Jerusalɛɛmë dɛrɩ. 'Dʋgbalä 'nyɩ 'lɩdɛrɩ ‑a tʋŋlɔ; 'i 'mrɛɛ i jrä kilomɛtrë 'dee.
44001013	'Ü jia' nɩ 'ünya 'jra ‑gälɩkɔklɔnyëkaa 'klöölä kä ‑wälɩ 'ü kʋ ɩa'. ‑Jää nyüülü bä käa' 'lɩ: Piɛɛrë, Jaan, Jaakë, nyra Andree, Filipë, Tomaa, Batëlemii, Matiö, Alëfeea 'jʋ Jaakë, nyra Simɔɔlɔ 'ü 'daraa' bɩa Selɔtë, nyra Jaakëa 'jʋ Judaa.
44001014	'Üa 'fɩɔ ma bibie Nyɔsʋa ‑pɩɔ 'doo 'wʋ, 'üü ‑bɛ 'ŋlëgë, nyra Jesua 'yio Marii, nyra Jesua ‑wlajü.
44001015	'Ia jrüülüa 'mlɩ nɩ, nyüülü traraa' jrä nyüüa ‑glʋɩ ‑uundoo (120). Piɛɛrë nya sɔwʋ 'wʋnyɛrɛnyüüa ‑glʋɩ ‑uundoolüa ‑tɔrʋpɩɔ, 'ɔnya ‑gbala 'üün:
44001016	«'Na ‑wlajü 'amɩ, wiili ‑jɩjraa' nyɔsʋapɔɔkʋ 'lɩ kä ɩ 'imä nrörö: 'Nyüna ‑Susu 'tuto Daviidë 'ɔnya tɩ ‑srɩ dɛrɩ, 'ɔnya 'pa Judaa ‑gä, 'sɩrɩ ɔ sraraa' nyüü Jesua ‑pɩɔ ‑bɛ 'ü 'nyüglöa' 'ɔɔn.
44001017	Judaalɔ ma bä ana ‑tɔrʋpɩɔa nyɔɔ, anya ‑fɛɛɛrɛ bɩa 'jrʋpa 'wʋ.
44001018	Nyɔɔlɔ nɩ, möliili 'ü 'pɛɛa' 'ɔɔn 'ɔa bʋbɔgbia ‑gʋ nɩ, 'ii 'ɔ nʋ 'ɔnya ‑su putu. 'Ɔ toro 'wli ‑fli 'ɔnya blö, 'ɔa ‑gu nya ‑gaalalɩ 'ɔa 'mia 'fɩɔ nya 'cie.
44001019	Jerusalɛɛmëa nyüüa 'fɩɔ 'nu 'iin 'wli, 'a 'ia ‑gʋ 'ü 'dara putulu ‹Akɛlëdama›, 'ia ‑gbaaa' bä: ‹‑Toru Putu›.
44001020	'I ‑jɩjra 'Lɩbrɛrɛpɔɔkʋa ‑pɔɔkʋ 'lɩ: Dɛɛ 'nyɩ bä 'ɔa nyukua ‑wälɩ, nyɔɔ ‑kanyɩ kʋ 'lɩ! ‑Bɛ 'sɔɔwʋ nɩ: Abɩa nyɔɔ ‑moloo dɔrɔ 'ɔa 'jrʋpa 'wʋ!
44001021	'Ii känyrɩ, nyüülü falaa' amɩ 'taɩn 'lɩ kä 'fɩɔ a nyra 'Pläkänyɔɔ Jesu ‑sia' nɩ,
44001022	'bala 'taɩn 'lɩ kä 'mlɩ Jaan 'paa' 'ɔɔn 'nɩwli ‑a ji jrüülü kä 'mlɩ 'ü 'baa' 'ɔɔn ana ‑tɔrʋpɩɔ, amä 'ia nyüülüa ‑tɔrʋpɩɔa 'doo 'ba 'ɔmä amɩ ‑gälɩ blö amä 'lɩsa 'sɩrɩ Jesu sɔa' 'kuaabre.»
44001023	'Ünya srara nyüü 'sɔɔ: Matiasë nyra Josɛɛfë, ɔ 'ü 'daraa' Basabasë; 'ü 'dara bɩa 'ɔɔn Jusëtusë.
44001024	'Ünya bibie Nyɔsʋa, 'ü ‑nëma: «'Pläkänyɔɔ, ‑mɔ jrea' nyüüa 'fɩɔa polu, srara amɩ ‑mɔlɔ ‑baaa' 'lɩ 'üa 'sɔɔa ‑tɔrʋpɩɔ,
44001025	ɔmäa' apotrë 'jrʋpa 'wʋdɔrɔ, 'jrʋpalä Judaa tɩa' ‑plɩɩ ‑bɛ 'ɔ mia' ‑plɩɩlɩ käa' 'ɔɔn tʋ.»
44001026	'Ünya 'pa ‑tɔɔo, 'inya blö Matiasë ‑gälɩ. 'Ünya bɩa apotrë ‑pʋ ‑bɛ 'doolü 'wli.
44002001	Patekɔɔtëa ‑srɩ jräa' 'lɩ nɩ, 'wʋnyɛrɛnyüüa 'fɩɔ trara ‑pɩɔ 'doo 'wʋ.
44002002	'Üa plɛ mia' 'kägbakalɩ, ‑yrɛ ja cɛlɩ ‑beere 'sɩrɩ ‑fʋflʋ kpaku jöa'. 'Unya 'si nyukulu kä ‑wälɩ 'ü bä ɩa' 'klɩ.
44002003	Mɛa nya 'tɔ 'tɔ, 'i ‑beere kapua mɛa. 'Ünya sɔsrɔgba 'ünya 'pepe nyüülü ‑gälɩ 'doorodoo.
44002004	'Nyüna ‑Susu nya 'sesie 'üa 'fɩɔ 'klɩ, ‑bɛ 'ü 'paa nyüü ‑mölööa mlɩa wii; wiili ‑Susu 'paaa' ‑molooa mlɩ, 'ii 'ɔ 'paa.
44002005	‑Bɛ 'ia ‑srɩlɩa 'mlɩ nɩ, juifënyüülü pɩɛa' 'tasɩrɩ Nyɔsʋa, ü sɔsɔa' 'blɩa 'fɩɔ ‑gälɩ nɩ, 'ü bä kä Jerusalɛɛmë.
44002006	'Ü 'nua' 'ia ‑yrɛlɛ 'wli nɩ, nyüü 'kɔkɔmlɛ nya ji 'lɩ. 'I kala 'üün plɛklɩ ‑gböösa, 'be ‑moloo ma bälɩ 'ɔ 'nöö, 'be 'ɔa 'mʋgbɛa 'brea wii 'ü 'paa.
44002007	'Üa ‑gälɩa 'ku fɔ, 'ü ‑pʋpɔ ‑bɛ 'ü 'betre 'lɩ: «'Nɩnɩa nɩ, nyüülü kʋa' ‑pɩ 'ü 'paaa' wii nɩ, ‑mää 'üa 'fɩɔ 'nyɩ Galileenyüü bä 'la!
44002008	‑Bɛ ‑asɩ 'i nʋ ‑bɛ 'ü 'paa ana 'fɩɔa 'brea wiili kä 'mlɩ 'ü ‑glooroa' amɩ le?
44002009	'Palɩ Paatënyüü, Mɛɛdënyüü, Elamitënyüü, Mesopotamiinyüü, Judeenyüü, Kapadosiinyüü, Pɔɔntënyüü nyra Asiia 'pɛ 'deea ‑gälɩa nyüü.
44002010	‑Mölöö sɔ Filigi, Pamëfilii, Ejiipëtë nyra Libiia ‑tʋtʋ ‑gälɩ ‑nyɛɛ Sirɛɛnëa 'pɛlɩ, nyra ü sɔa' Rɔmë. ‑Mülü ‑glooroa' juifënyüü 'ü bälɩ nyra ‑mülü nʋa' juifënyüü juifëcɛcɩa ‑gʋ nya bälɩ,
44002011	Krɛɛtënyüü nyra Araabënyüü bälɩ. 'Ü 'paa 'mʋfagbi kpakülü Nyɔsʋa nʋa' a ‑gä ana 'brea wii 'lɩ!»
44002012	'I prɛ 'üa ‑gälɩa 'ku, wiili 'ümäa' 'pa 'ünyɩ 'iin jre ‑a jre ‑bɛ 'ü 'pala 'üa ‑tɔrʋpɩɔ wii: «‑Taa wiili kʋa' ‑pɩ 'ia ‑gbaa le?»
44002013	‑Maa ‑mölöö srörö 'üün ‑bɛ 'ü nö: «'Ü 'a ‑duvɛɛn dëdrä 'wʋ dö!»
44002014	Piɛɛrë nya sɔwʋ apotrë ‑pʋ ‑bɛ 'doo ‑mülüa ‑tɔrʋpɩɔ 'ɔnya dɔrɔ wii 'wʋ 'ɔ ‑nëma: «Juifënyüü 'amɩ, 'amɔ kä 'fɩɔ bäa' bɩa Jerusalɛɛmë, 'ba po 'mɩ 'nyakli. 'Amɔ 'n ‑gbala, 'amä 'iin jre:
44002015	'A nɩnɩa 'nʋ 'blaa nyüülü kʋa' ‑pɩ; ‑maa ‑mää 'iin ‑a! 'Be ‑suwlaa ‑gliiibei ‑uunmlɔɔ 'lɩ a bä.
44002016	‑Maa wiili nröröa' nɩ, nyɔsʋaamlɩpalanyɔɔ Joɛɛlë 'a kä 'iin 'pa:
44002017	Nyɔsʋa nɩnɩa: ‑jää wiili nëmäa' 'lɩjrä 'täpajrüüa 'mlɩ, 'nyaa 'na ‑Susu nyüüa 'fɩɔ ‑gälɩ 'cerea; 'ana nyɩbɛjü nyra 'ana 'ŋlëkayörü nya 'na mlɩpalanyüü bäa; 'ana ‑sëgbë nya dii dɛrɩjäräa; 'kä 'nyaa 'ana tagbü sanyü ‑gälɩ ja.
44002018	‑Bɛ ‑taa jrüülüa 'mlɩ nɩ, 'nyaa 'na 'jrʋpafɛnyüüa ‑gälɩ 'na ‑Susu 'cerea, 'palɩ nyɩberü ‑a ‑paalɩ 'ŋlëgë, 'ümä 'na mlɩpalanyüü bä.
44002019	'Nyaa plɛklɩkalawii ‑nyɛɛ cɛa 'mlɩ nröröa, 'kä 'nyaa ‑tɛ ‑tʋtʋ ‑gälɩ ‑saragbia tie nrörö: 'anya ‑toru, kapu nyra nyrʋgbɔlʋ 'jäa;
44002020	'jrʋ nya 'jöjrüükpü nʋa, 'kä ‑seple nya ‑flɔɔɔ ‑beere ‑toru. Ima ‑si, 'kä 'Pläkänyɔɔ Nyɔsʋaa ‑Srɩ nya ji, ‑srɩ kpakö, 'mʋfa ‑srɩ.
44002021	'Ia 'taɩn 'lɩ, nyɔɔ o nyɔɔ 'mäa' 'Pläkänyɔɔa 'nyrɩ we nɩ, 'ɔnya 'lɩmlɩwʋa.
44002022	«'Ba po 'mɩ 'nyakli 'cɩcasa Israɛɛlënyüü 'amɩ! Nyɔsʋa srara 'amɩ 'sɩrɩ Nasarɛɛtënyɔɔ Jesu bäa': Nyɔsʋa ‑srörö 'ɔɔn kälɩ 'ɔnya nrörö 'ana ‑tɔrʋpɩɔ Nyɔsʋaa 'klü, plɛklɩkalawii nyra ‑saragbia tie; 'ana 'mʋgbɛ jre 'imɩ.
44002023	'Ia nyɔɔlɔ nɩ, 'ɔ 'sara 'amɩ kälɩ 'sɩrɩ Nyɔsʋa tʋ käa' 'lɩ 'imɩ ‑bɛ 'sɩrɩ 'ɔ jre ɩa' 'iin. 'Anya dɔrɔ 'ɔɔn 'wʋ 'anya 'bla 'ɔɔn: nyüülü 'nyɩa' Nyɔsʋa jre, 'üü 'a ‑srörö kälɩ 'anya kolo 'ɔɔn krʋa ‑gälɩ.
44002024	Nyɔsʋa nya 'ba 'ɔɔn jäjä nyra jäjäa mɩmɩakʋ 'lɩ; jäjä nya 'nyɩ 'mrɛɛ 'ämä 'ɔɔn dɛrɩkala.
44002025	Daviidë nya 'pa 'ɔa ‑gä, 'ɔ nɩnɩa: 'N 'järä 'Pläkänyɔɔ 'na 'klɩ 'plɔʋplɔʋ, 'ɔ bä 'na 'dupa 'lɩ dɛɛ ‑pɩ 'mɩ 'kä 'dögö.
44002026	'Ia ‑gʋ dɔrʋ 'si 'mɩ 'klɩ ‑bɛ 'n brɛ dɔrʋsa; 'na Nyɔsʋaa plɛgälɩpiepiekʋa ‑gʋ nɩ, 'na 'jajɛ nya 'ɔa ‑gba ‑fʋflʋ 'palaa;
44002027	'be ‑nëmä 'na ‑susu 'kuaabre ‑a tɩ, ‑nëmä bɩa ‑na 'Nyünanyɔɔ ‑wälɩ ‑a 'cɛrɛ 'ɔmä ‑fɛ.
44002028	‑Srara 'mɩ 'kläa 'nyifi, ‑nya 'mɩ dɔrʋ 'klɩ 'siea, 'be ‑bä 'na ‑gba.
44002029	«'Na ‑wlajü 'amɩ, 'n 'mrɛɛ ‑a ‑gbala 'amɩ: ana tʋ Daviidë jä, 'ünya ‑tʋ 'ɔɔn; 'ɔa 'kuyu ‑ka bä ‑plɩɩ 'saarɩa ‑srɩ 'lɩ.
44002030	‑Maa 'ɔ bäa' nyɔsʋaamlɩpalanyɔɔ ‑bɛ 'ɔ jre 'iin 'sɩrɩ Nyɔsʋa 'sɔrɩa', ‑bɛ 'ɔ ‑gbalaa' 'ɔɔn ‑maa 'ɔa 'jüa ‑tɔrʋpɩɔ 'ɔmä ‑srɩɩ nyɔɔ 'ba 'ɔmä 'ɔa 'kɩɩkpata ‑gälɩ kʋ.
44002031	Daviidë 'järä 'iin dɛrɩ 'sɩrɩ 'Kriisë 'mäa' 'kuaabre sɔ. 'A 'ia ‑gʋ 'ɔ 'daa kä ‑maa: 'Ɔ ‑nëmä 'kuaabre ‑a tɩɔ, ‑bɛ 'ɔ ‑nëmä ‑fɛ ‑a ‑fɛ.
44002032	'A Jesulɔ nɩ, 'ɔɔ Nyɔsʋa 'ba jäjäa ‑tɔrʋpɩɔ, ana 'fɩɔ nya 'jä 'ɔɔn.
44002033	Nyɔsʋa nya 'bʋala 'ɔɔn 'ɔnya ‑tʋ 'ɔɔn 'ɔa 'dupa 'lɩ, Tʋ nya ‑nyɩ Jesu 'Nyüna ‑Susu 'sɩrɩ 'ɔ ‑gba käa'. 'Ɔnya ‑gblɔɔ amɩ 'uun ‑gälɩ 'kä, 'a 'ii 'a 'jää ‑plɩɩ 'wʋ ‑bɛ 'a 'nööwli.
44002034	Daviidë 'nyɩ cɛ 'lɩ ‑a 'jra, 'be 'ɔa 'mʋgbɛ nɩnɩa: 'Pläkänyɔɔ ‑gbala 'na 'Pläkänyɔɔ: 'A ‑pɩ 'na 'dupa 'lɩ ‑a kʋ kʋ,
44002035	'kä 'n nrörö ‑na 'nyüamlɩjraranyüü ‑na bökligälɩtʋkpö 'lɩ.
44002036	'Ii känyrɩ, Israɛɛlëa 'fɩɔ kä 'ümä 'saa jre 'tasɩrɩ 'sɩrɩ Jesulɔ 'a koloa' krʋa ‑gälɩ nɩ, 'ɔɔ bäa' Nyɔsʋa, 'ɔɔ nrörö 'ɔɔn 'Pläkänyɔɔ nyra 'Kriisë 'lɩ.»
44002037	'Ü 'nua' wiili 'ɔ 'paa' 'wli nɩ, 'i pa 'üün ‑gba. 'Ünya 'bete Piɛɛrë nyra apotrë ‑mülü: «‑Wlajü 'amɩ, ‑asɩ anya nʋ le?»
44002038	'Iibäa' Piɛɛrë nɩ: «'Ba toro 'lɩ ‑balʋ ‑gälɩ, ‑moloo ma bälɩ 'kä 'ü 'paa 'ɔɔn 'nɩwli Jesu 'Kriisëa 'nyrɩklɩ, 'ɔa ‑balʋ 'mä 'ɔmɩ cere, ‑bɛ Nyɔsʋa 'mä 'amɩ 'Nyüna ‑Susu ‑nyɩ.
44002039	'Ɔ nɩnɩa 'ɔnya 'amɩ 'uun ‑nyɩa, 'ana 'jü, nyra nyüülü tʋŋlɔa' 'lɩdɛrɩ nyra nyüülü kä 'fɩɔ ana 'Pläkänyɔɔ Nyɔsʋa 'mäa' 'ɔa nyufa ‑gba were.»
44002040	'Ɔ 'pawii 'kɔkɔmlɛ 'ɔmä 'üa 'klü 'jrara ‑bɛ 'ümä wiili 'ɔ 'paaa' wii 'dara. 'Ɔ ‑nëma: «'Ba sɔ ‑srɩlɩ kä 'mlɩ a bäa', 'ia plɛbʋbɔnyüü dɛrɩ!»
44002041	Nyüülü 'kplaa' 'ɔa 'papawii 'mʋfasa nɩ, 'ünya 'pala 'nɩwli. 'Ia ‑srɩlɩa 'mlɩ nyüülü blöa' 'üün ‑gälɩ nɩ, 'ü bä nyüüa ‑dii ‑uunsɔɔ ‑glʋɩpʋ (3,000).
44002042	'Ü ‑tʋʋä apotrëa 'kpɩkpɩakʋ 'nyügba, 'ü bä nyüü 'doo, 'ü ‑päplä jijri 'lɩ ‑bɛ 'ü bibrie Nyɔsʋa ‑pɩɔ 'doo 'wʋ.
44002043	Nyɔsʋaa ŋalɛ ma 'blaa nyüüa 'fɩɔ, ‑bɛ apotrë nö ‑saragbia tie nyra plɛklɩkalawii 'kɔkɔmlɛ.
44002044	Nyɔsʋaplɛtoronyüüa 'fɩɔ bä ɩ ‑pɩɔ 'doo 'wʋ, ‑bɛ 'ü ‑päplä 'üa käkädii 'lɩ.
44002045	'Ü 'paa 'üa pütia nyra 'üa dii 'peru, ‑bɛ 'ü ‑päplä 'iin 'lɩ 'sɩrɩ 'üa ‑sʋɛ bäbläa' 'lɩ.
44002046	‑Srɩ o ‑srɩ 'ü ma trara Nyɔsʋaanyuku kpaku ‑wälɩ. 'Ü ma mi ‑molooa ‑nyɛɛ, 'kä 'ü mö ‑mɔa ‑nyɛɛ 'asɩ 'ü ma nö ‑bɛ 'ü ma ‑päälä 'flɔɔ 'wʋ dɔrʋsa; 'üa polua 'fɩɔ 'wlalɩkä ‑bɛ 'ü ma tara 'wʋ.
44002047	'Ü 'bʋala Nyɔsʋa, nyüüa 'fɩɔ ma ‑wa 'üün, ‑bɛ nyüülü 'Pläkänyɔɔ 'baaa' 'lɩmlɩ ‑srɩ o ‑srɩ ma bɩa 'cɛcɩnyüü 'wli.
44003001	'Taɩn 'doo 'lɩ, 'i bä kä Nyɔsʋa bibietaɩn, ‑gbiajrʋa ‑gliiibei tää 'lɩ, Piɛɛrë nyra Jaan mlöröɩ 'lɩ Nyɔsʋaanyuku kpaku ‑wälɩ.
44003002	‑Bɛ kpakpanyɔɔ 'doo bä ɩ ‑plɩɩ, 'ɔa 'yio ‑gua' 'ɔɔn 'asɩ 'ɔ bä. ‑Srɩ o ‑srɩ, Nyɔsʋaanyukua 'mëmla 'klɩ 'ü ja 'ɔɔn 'käsrikalɩ, 'ii 'ü 'dara «'Nana Tatu». 'A ‑plɩɩ 'ü ‑tʋʋä 'ɔɔn 'ɔmä nyüülü möa' Nyɔsʋaanyuku ‑wälɩ ‑sɛ.
44003003	'Ɔ 'jäa' Piɛɛrë nyra Jaan, 'ü möa' Nyɔsʋaanyuku ‑wälɩ nɩ, 'ɔnya ‑sɛ 'üün mölii.
44003004	Piɛɛrë nyra Jaan nya tɛ 'ɔɔn 'klɩ tee, 'ü ‑nëma: «Tɛ amɩ 'klɩ!»
44003005	Nyɔɔlɔ nya tɛ 'üün 'klɩ tee; 'ɔa plɛɛ dɛɛ 'ü nëmä 'ɔɔn ‑nyɩ.
44003006	«'Nyɩ ‑sika ‑a kä, 'nyɩ mölii ‑a kä, ‑maa dɛɛlɛ 'n 'klaaa' 'ɛɛ 'nëmä ‑mɩ ‑nyɩ: Nasarɛɛtënyɔɔ Jesu 'Kriisëa 'nyrɩklɩa ‑gʋ, sɔwʋ 'kä ‑nyɛɛɛ!»
44003007	'Ɔnya 'kpla 'ɔa 'dupa 'darʋ 'ɔnya 'kʋɛɛ 'ɔɔn. 'A ‑plɩɩ 'ɔa bei nyra 'ɔa bɔtütü kʋ 'ünya 'pʋ.
44003008	'Ɔnya ‑plu ‑bɛ 'ɔ 'nyɛɛ. 'Ɔ nyra 'üün nya pa Nyɔsʋaanyuku ‑wälɩ. 'Ɔ 'nyɛɛ, 'ɔ pöplöö ‑bɛ 'ɔ 'bʋala Nyɔsʋa.
44003009	Nyüüa 'fɩɔ tɛ 'ɔɔn 'klɩ, 'ɔ 'nyɛɛ ‑bɛ 'ɔ 'bʋalaa' Nyɔsʋa.
44003010	'Ü ‑tʋa' 'iin 'nyü ‑gba 'sɩrɩ 'i bäa' nyɔɔlɔ ma kʋäa' 'Nana Tatulu bäa' Nyɔsʋaanyuku 'mäklɩ nɩ, 'ɔ ma ‑sɛɛa' nɩ, 'i kala 'üün plɛ 'klɩ, 'inya prɛ 'üa ‑gälɩa 'ku.
44003011	Kpakpanyɔɔlɔ 'ü 'pʋɔa' 'nyɩ sɔa' Piɛɛrë nyra Jaan dɛrɩ nɩ, nyüüa 'fɩɔ nya fɔ 'ünya mi 'üa 'pɛlɩ ‑saplɛ 'lɩa ‑plɩɩlɩ 'ü 'daraa' «Salomɔɔa papa», 'üa plɛklɩkala.
44003012	Piɛɛrë 'jäa' 'iin nɩ, 'ɔnya ‑gbala ‑jria: «Israɛɛlënyüü 'amɩ, dɛplɛɛ kä ‑gʋ 'i kala 'amɩ plɛklɩ le? Dɛplɛɛ kä ‑gʋ 'a nö 'saa 'a ‑pʋpɔ amɩ ‑beere ana 'mʋgbɛa 'klü a nʋ ‑bɛ nyɔɔlɔ kʋa' ‑pɩ 'nyɛɛ le? ‑Mää bɩa 'kä a pɩɛ Nyɔsʋaa ‑gböösa anya ‑si 'amɩ 'wʋ ‑a!
44003013	Abraamë, Isaakë, Jakɔɔbë nyra ana tʋɩɩa Nyɔsʋa 'doolɔ, 'ɔɔ 'bʋala 'ɔa 'jrʋpafɛnyɔɔ Jesu. 'Amɔ 'sa 'ɔɔn 'anya sɔ 'ɔɔn dɛrɩ Pilatëa 'klɩ, ‑bɛ 'ɔ 'bata ɩ 'ɔa ‑wälɩcɛrɛkʋ.
44003014	'A sɔ nyɔɔlɔ bäa' 'Nyünanyɔɔ dɛrɩ, ɔ bäa' 'Klɩgänyɔɔ. 'Anya 'daa abɩa Pilatë 'cɛrɛ nyüüblanyɔɔ ‑wälɩ.
44003015	'A 'bla 'Kläa Käkänyɔɔ. ‑Maa Nyɔsʋa 'ba 'ɔɔn jäjäa ‑tɔrʋpɩɔ, ana 'mʋgbɛ nya nʋ 'nyü anya 'jä 'imɩ.
44003016	'A Jesua 'nyrɩa 'klü nyra ana nyɔsʋaplɛtorokʋ ‑nyɩ nyɔɔlɔ kʋa' ‑pɩ, ɔ 'a 'jääa' 'wʋ ‑bɛ 'a jrea' 'klü. 'A Jesua plɛtorokʋ 'pʋɔ 'ɔmɩ 'ana 'fɩɔa 'klɩ.
44003017	«'Na ‑wlajü 'amɩ, 'abɩa 'mɔɔ ‑ka jre ɩa' 'saa 'sɩrɩ 'a nyra 'ana 'cifu 'sɔ 'nyɩa' 'iin jre ‑bɛ 'a nʋa' 'imɩ.
44003018	‑Maa Nyɔsʋa nʋa' 'saa nɩ, 'a wiili 'ɔ ‑srörö käa' 'ɔa mlɩpalanyüüa 'fɩɔa mlɩ ‑bɛ 'ɔ 'sa käa' 'lɩ nɩ, 'ii 'ɔ nʋ: 'ɔ nɩnɩa kä 'Kriisë nya ‑sʋɩ 'jäa.
44003019	'Ii känyrɩ 'ba toro 'lɩ ‑balʋ ‑gälɩ 'kä 'a ‑siie Nyɔsʋaa 'pɛlɩ kälɩ 'ana ‑balʋ 'mä kpëträ.
44003020	'Ia 'taɩn 'lɩ nɩ, 'Pläkänyɔɔ 'mä 'amɩ ‑fʋflʋpataɩn ‑nyɩ ‑bɛ 'ɔmä 'amɩ 'Kriisë Jesulɔ 'ɔ 'daa käa' ja.
44003021	'Ɔa 'doo cɛ nëmä 'lɩ 'kʋɛɛ 'fɩɔwʋ ‑a ji jrüülü kä 'mlɩ diia 'fɩɔ 'mäa' dëdrë bä 'mä 'lɩjrä; Nyɔsʋa nyaa' kä 'iin 'ɔa 'nyüna nyɔsʋaamlɩpalanyüüa 'fɩɔ mlɩ ‑srörö.
44003022	'Be Moisë ‑gbala ana tʋɩɩ: ‹ 'Ana 'Pläkänyɔɔ Nyɔsʋa nya 'ana ‑wlajüa ‑tɔrʋpɩɔ nyɔsʋaamlɩpalanyɔɔ 'doo 'baa ‑beere 'mɔɔ. Wiili kä 'fɩɔ 'ɔmäa' 'lɩsa 'a kä 'amä 'ɔɔn 'nyaklipo.
44003023	‑Bɛ nyɔɔlɔ ‑nëmäa' 'ia nyɔsʋaamlɩpalanyɔɔlɔ 'nyaklipo nɩ, anya 'ɔɔn 'blaa 'kä 'ɔnya 'ɔa nyüüa ‑tɔrʋpɩɔ sɔ.›
44003024	«Nyɔsʋaamlɩpalanyüülü kä 'fɩɔ 'paa' wii, kolo Samiɛɛlë ‑gälɩ 'kä nyra nyɔsʋaamlɩpalanyüülü 'troroa' 'ɔɔn 'klɩ, 'ü tɩ ‑srɩ dɛrɩ 'ünya 'salɩ ‑taa jrüülüa ‑gä.
44003025	'Amɔlɔ nɩ, nyɔsʋaamlɩpalanyüü nyra Nyɔsʋaa kuöa 'jü 'a bä. 'A kuölä Nyɔsʋa nyra ana tʋɩɩ 'paa' 'taɩn 'lɩ 'ɔ ‑gbalaa' käa' Abraamë: ‑Na ‑gugujʋ kälɩ 'nëmä ‑srörö ‑bɛ 'mä ‑tʋtʋ ‑gälɩa ‑glügbüa 'fɩɔ 'nɩpa.
44003026	'Amɔ ‑kätɩ Nyɔsʋa srara 'ɔa 'jrʋpafɛnyɔɔ 'ɔnya ja 'amɩ 'ɔɔn. 'Ɔ ja 'ɔɔn 'ɔmä nyüü 'nɩpa, 'ɔmä 'iin nʋ ‑moloo ma bälɩ 'ɔmä 'lɩ 'ɔa bʋbɔgbi ‑gälɩtoro.»
44004001	Piɛɛrë nyra Jaan ‑ka 'pala ɩ nyüü wii ‑gba, ‑bɛ ‑gbɔsapɛrɩnyüü nyra Nyɔsʋaanyuku kpakua 'sʋgɩaa 'cifi nyra Sadusinyüü 'tɔ.
44004002	Wiili 'ü 'kpɩaa' nyüülü ibäa' ‑maa jäjänyüü 'mrɛɛ 'ü sɔ 'kuaabre 'sɩrɩ Jesu nʋa' nɩ, 'i kä 'üün 'crɛwʋ ‑gböösa.
44004003	'Ünya 'kpla 'üün, 'ünya 'pa 'üün ‑jie 'lɩ, 'ünya 'prere 'lɩ; 'be ‑gbiajrʋ 'lɩ 'ü 'kpla 'üün.
44004004	‑Maa nyüülü poa' nyɔsʋaawiili 'nyakli nɩ, 'üa ‑tɔrʋpɩɔa 'kɔkɔmlɛ nya toro 'iin plɛ. 'Cɛcɩnyüü nya 'papla ‑gälɩ 'papla 'ünya bä nyüüa ‑diipʋ ‑diisɔɔ ‑glʋɩpʋa 'samadɛɛ (5,000).
44004005	‑Srɩ paa' nɩ, juifëa 'cifu, juifëa tagbü nyra ‑dɔkpɩanyüü nya trara Jerusalɛɛmë.
44004006	‑Gbɔsapɛrɩnyɔɔ kpakölɔ 'ü 'daraa' Anësë, 'ɔ bä kä 'lɩ. Kaiifë, Jaan, Alesandrë nyra ‑gbɔsapɛrɩnyüü kpaküa ‑gbüüü 'lɩa nyüüa 'fɩɔ bä kä 'lɩ.
44004007	'Ünya ja Piɛɛrë nyra Jaan 'üa ‑tɔrʋpɩɔ, ‑bɛ 'ü 'bete 'üün: «'Klü 'plɛɛ 'a nʋ ‑bɛ 'a 'pʋɔ nyɔɔlɔ le, 'aiɛ nyɔɔ 'plɛɛ kä 'nyrɩklɩ 'a nrörö 'imɩ le?»
44004008	‑Bɛ 'Nyüna ‑Susu 'sia' Piɛɛrë 'klɩ 'ɔnya ‑gbala 'üün: «Juifëa 'cifu 'amɩ, Israɛɛlëa tagbü 'amɩ,
44004009	'be 'mʋfagbili a nʋa' kpakpanyɔɔ ‑gba, 'ia ‑gʋ 'a 'bete 'saarɩ amɩ, ‑bɛ 'a 'bata 'sɩrɩ nyɔɔlɔ nʋa' 'pʋpʋdɛɛa jejrekʋ.
44004010	'I 'na, 'a nyra Israɛɛlënyüüa 'fɩɔ kä 'amä 'saa jre 'sɩrɩ nyɔɔlɔ kʋa' ‑pɩ 'pʋɔlɔa' Nasarɛɛtënyɔɔ Jesu 'Kriisëlɔ 'a koloa' krʋa ‑gälɩ, ɔ jäa' ‑bɛ Nyɔsʋa tɛrɛa' 'kä nɩ, 'a 'ɔa 'nyrɩklɩ 'ɔ 'nyüglö 'ana 'klɩ.
44004011	'A 'ɔɔ bä 'täkälä 'a bea' 'klʋɛɛ, 'amɔlü 'paaa' nyëka; 'ää nʋ 'tasɩrɩ nyukua ‑gɔmʋʋ.
44004012	'Lɩmlɩwʋwʋkʋ ‑kanyɩ nyɔɔ ‑moloo kälɩ ‑a bä. ‑A ‑gbala 'amɩ, Nyɔsʋa 'nyɩ 'nyrɩ ‑mɩdoo ‑pɩ ‑tʋtʋ ‑gälɩ ‑a ‑nyɩ i nyɔɔ 'mäa' kälɩ ‑srörö ‑bɛ 'ɔmäa' 'lɩmlɩwʋ.»
44004013	'Ü 'jäa' Piɛɛrë nyra Jaan 'surua' 'üa 'papawiia 'mlɩ nɩ, 'i kala 'üün plɛklɩ: 'ü jrea' 'saa 'ü 'wlalɩkä, 'ünya 'nyɩ 'saa ‑pɔɔkʋ jre nɩ, 'ünya ‑tʋ 'üün 'nyü ‑gba 'sɩrɩ 'üü ‑bɛ Jesu 'nyɛrɛa' 'wʋ.
44004014	‑Maa 'be nyɔɔlɔ 'ü 'pʋɔa' 'nyüglö ‑plɩɩ 'üa ‑gba, 'a 'ia ‑gʋ wiili nyüülü ‑ka 'mäa' 'üa ‑gʋ ‑gba nɩ, 'ünyɩ 'iin jre ‑a jre.
44004015	'Ünya ‑gbala 'üün ü 'cie tropina nyuku ‑wälɩ, ‑gätʋnyüüa 'kpɔ 'mä 'sraapla.
44004016	'Ü ‑nëma: «‑Asɩ amä ‑plɩɩ ‑taa nyüülü nʋ le? Jerusalɛɛmëa nyüüa 'fɩɔ 'jä 'iin 'sɩrɩ 'ü nʋa' ‑saragbia tie kpakö. Anyɩ 'lɩ ‑a bɩa amä 'daa ‑gbagblɛ bäsaa.
44004017	‑Maa, 'i ‑pɩa' nyüüa ‑tɔrʋpɩɔ 'kä ‑gbaala nɩ, a ‑flɔɔrɔ 'üün 'nyüa 'mlɩ, 'kä a ‑gbala 'üün: 'bala 'saarɩ ‑gälɩ, 'ü ‑kanyɩ 'pala nyɔɔ wii ‑gba Jesua 'nyrɩklɩ.»
44004018	'Ü wea' 'üün nɩ, 'ünya ‑gbala 'üün 'ü ‑kanyɩ ‑gbala nyɔɔ Jesua ‑gä.
44004019	'Iibäa' Piɛɛrë nyra Jaan nɩ: «'Ana 'mʋgbɛ 'ba 'jä 'imɩ: amä 'lɩ 'amɩ ‑träärä ‑bɛ amä ‑plɩɩ Nyɔsʋa tɩ, 'inya Nyɔsʋa 'tʋkäa?
44004020	‑Maa amɔlɔ nɩ, anyɩ 'lɩ ‑a bɩa wiili a 'jäa' ‑bɛ a 'nua' 'wli nɩ, amä 'ia ‑gäa 'papakʋa ‑gʋ ‑a fio!»
44004021	'Ünya ‑flɔɔrɔ 'üün 'nyüa 'mlɩ 'sɔɔwʋ, 'ünya 'cɛrɛ 'üün ‑wälɩ. Wiili kä ‑gʋ 'ümäa' 'üün ‑jie 'lɩ 'pa 'ünyɩ 'jä 'imɩ 'wʋ ‑a, ‑bɛ nyüüa ŋalɛ 'blaa 'üün; 'be nyüüa 'fɩɔ 'bʋala Nyɔsʋaa 'nyrɩ wiili ‑sia' 'ia ‑gʋ.
44004022	Nyɔɔlɔ ‑gälɩ ‑saragbia tielɛ nröröa' ɔ 'pʋa' nɩ, 'ɔ 'a ‑sɩ ‑si ‑sɩa ‑glʋɩsɔɔ ‑gba.
44004023	'Ü 'cɛrɛa' Piɛɛrë nyra Jaan ‑wälɩ nɩ, 'ünya 'blöö 'üa ‑mölööa ‑tɔrʋpɩɔ dɛrɩ, ‑bɛ 'ü 'sara 'lɩ 'üün wiili kä 'fɩɔ ‑gbɔsapɛrɩnyüü kpakü nyra juifëa tagbü nʋa' 'üün ‑gba.
44004024	'Cɛcɩnyüü 'nua' 'iin 'wli nɩ, 'üa 'fɩɔ nya ‑tʋ wii ‑pɩɔ 'doo 'wʋ, ‑bɛ 'ü bibie Nyɔsʋa: «'Pläkänyɔɔ, ‑mɔ bä Nyɔsʋalɔ nʋa' cɛ, ɔ nʋa' ‑tʋtʋ nyra 'nie ‑bɛ diili kä 'fɩɔ bäa' 'ia mlɩ.
44004025	‑Mɔ ‑sröörö 'Nyüna ‑Susu kälɩ ‑bɛ ‑paa ‑na 'jrʋpafɛnyɔɔ, ana tʋ Daviidëa mlɩ wii, ‑bɛ 'ɔ ‑nëma: Dɛplɛɛ kä 'crɛ 'blaa 'saa 'plä le? Dɛplɛɛ kä ‑gʋ nyüü pla wiili 'nyɩa' ‑tɔɔɔ kä, 'ia 'sraa le?
44004026	'Pläa 'kɩɩɩ nya 'mä 'döö 'paa, 'kä 'pläa 'cifu nya trara, 'ü nyra 'Pläkänyɔɔ nyra 'ɔa 'Kriisë 'mä 'wlitotro.
44004027	'Kasa, 'a ‑taa bätälä kʋa' ‑pɩa 'mlɩ Erɔɔdë nyra Pɔɔsë Pilatë 'nönröwli, 'ü nyra nyüülü 'nyɩa' juifë bä nyra Israɛɛlëa nyüü kɔsɔ. 'Ünya jrara ‑na 'nyünajrʋpafɛnyɔɔ, Jesulɔ ‑baaa' 'lɩ nyüüa ‑tɔrʋpɩɔ.
44004028	‑Na 'klü nyra 'sɩrɩ ‑baataa', 'ia ‑gʋ nɩ, 'ü nʋ wiili ‑tɩ käa' ‑srɩ dɛrɩ ‑gbaa'.
44004029	'Pläkänyɔɔ, dɛɛlɛ a bäa' ‑plɩɩ ‑gälɩ ɔ nɩ, 'jä 'sɩrɩ 'ü ‑flɔɔrɔa' amɩ 'nyüa 'mlɩ, 'kä ‑nyɛɛ amɔlɔ bäa' ‑na 'jrʋpafɛnyüü ‑na plɛtorokʋ kpaku amä ‑na mlɩa wii nyüü ‑gba 'pala.
44004030	‑Tʋ 'lɩ ‑na 'darʋ ‑wusublanyüü 'mä 'pʋ, nʋ ‑saragbia tie nyra plɛklɩkalawii, ‑na 'nyünajrʋpafɛnyɔɔ Jesulɔ ‑baaa' 'lɩ 'ɔa 'nyrɩklɩ.»
44004031	'Ü bɩaa' nyɔsʋabibiekʋ nɩ, ‑plɩɩlɩ 'ü traraa' nya tɩtrɛ. 'Nyüna ‑Susu nya 'si 'üa 'fɩɔ 'klɩ, ‑bɛ 'ü 'paa nyɔsʋaawii 'surusa.
44004032	Nyüülü toroa' 'Kriisë plɛ nɩ, 'üa polu nyra 'üa bobowli bä dɛɛ 'dee. Nyɔɔ 'nyɩ 'üa ‑tɔrʋpɩɔ ‑a bä 'ɔmä 'daa 'ɔa 'doo kä 'ɔa dii. Nyüüa 'fɩɔ kä kä dɛɛlɛ ‑moloo käa'.
44004033	'Klü kpakü bä apotrë ‑gälɩ ‑bɛ 'ü ‑gbala nyüü 'sɩrɩ 'Pläkänyɔɔ Jesu sɔa' 'kuaabre ‑bɛ Nyɔsʋaa ‑gbinanakʋ bä 'üa 'fɩɔ ‑gälɩ.
44004034	Dɛɛ 'nyɩ 'makɩ 'üa ‑tɔrʋpɩɔa nyɔɔ ‑a: nyüülü kä 'fɩɔ käa' nyëka nyra ‑tʋtʋ 'paa 'iin 'peru,
44004035	'kä 'ü ja 'ia mölii apotrë. 'Pɩrɩgälɩ nɩ, 'ü 'baalɩ 'kä 'ü ‑nyɛɛ ‑moloo dɛɛlɛ 'makɩa' 'ɔɔn.
44004036	'Asɩ Josɛɛfë nʋ. Apotrë ma 'dara 'ɔɔn Banabasë; 'ia ‑gbaa bä «'Klüjraranyɔɔ». Leviitënyɔɔ 'ɔ bä, Siiprëa ‑tʋtʋ ‑gälɩa nyɔɔ.
44004037	'Ɔ 'pa 'ɔa putu 'doo 'peru, 'ɔnya ja 'ia mölii apotrë.
44005001	‑Maa nyɔɔ 'doo 'ü 'daraa' Ananiasë nyra 'ɔa 'ŋlʋʋ Safira nya 'pa 'üa putu 'doo 'peru.
44005002	'Ɔɔ ‑bɛ 'ɔa 'ŋlʋʋ 'nönröa' 'wli nɩ, 'ɔnya 'bö möliili ‑tɩa, 'ɔnya fa ‑mɩdoo apotrë.
44005003	Piɛɛrë nya ‑gbala 'ɔɔn: «Ananiasë, dɛplɛɛ kä ‑gʋ ‑cɛɛrɛ Sataan ‑wälɩ ‑bɛ 'ɔ fa ‑na plɛ le? 'Nyüna ‑Susu ‑saara ‑gbagblɛ ‑nya ‑tʋ putulu ‑paaa' 'perua möliia 'pɛ 'dee ‑wälɩ.
44005004	‑Na putu bä ɩ 'saa ‑nya 'mä 'uun 'peru 'pa. ‑Paaa 'uun 'peru nɩ, ‑mɔ kä ‑na möliili 'la; ‑ale ‑mää 'sɩ 'inyɩ bä? ‑Bɛ dɛplɛɛ kä ‑gʋ nʋ 'ia 'sama wiili le? ‑Mää nyüü ‑nyɩ ‑gbagblɛ 'sara, ‑maa Nyɔsʋa ‑sara ‑gbagblɛ.»
44005005	Ananiasë 'nua' 'iin 'wli dotro, 'ɔnya blö 'ɔnya jä. Nyüülü kä 'fɩɔ 'nua' 'iin 'wli nɩ, ŋalɛlɛ 'blaaa' 'üün ‑mää 'ɛa ‑srɩ 'nyɩ ‑pɛ.
44005006	‑Sëgbë nya ji 'ünya ‑fifra 'ɔɔn dɔʋ 'ünya mi 'ɔɔn ‑tʋ.
44005007	‑Gliiibei tää 'mä ‑sikalɩ mi nɩ, 'ɔa 'ŋlʋʋ 'a ji; ‑maa wiili bäa' 'lɩ 'ɔnyɩ 'iin jre ‑a jre.
44005008	Piɛɛrë nya 'bete 'ɔɔn: «'Nɩnɩa nɩ, putulu 'a 'paa' 'peru nɩ, möliili 'a 'jäa' 'ii kʋ ‑pɩ?» 'Ɔnya 'nyie: «‑Yɛɛ, 'ii bäsaa.»
44005009	Piɛɛrë ‑nëma: «Dɛplɛɛ kä ‑gʋ 'ana 'sɔɔ 'nönröwli ‑bɛ 'a ji 'Pläkänyɔɔa ‑Susu 'lɩtɛkalɩ le? ‑A ‑gbala ‑mɩ: nyüülü ‑tʋa' ‑na dʋɔ, 'ü 'a nyuku mla 'klɩ 'tɔtɔkʋ bɩa; 'ünya bɩa ‑mɩ faa!»
44005010	'A ‑plɩɩ 'ɔ kʋ dotro 'ɔnya blö Piɛɛrëa bei 'wʋ, 'ɔnya jä. ‑Sëgbëlü 'mä jikalɩ mi nɩ, 'ɔa jäjäa nʋ 'ü jrä ‑plɩɩ. 'Ünya fa 'ɔɔn, 'ünya ‑träärä 'ɔɔn 'ɔa dʋɔa ‑gba.
44005011	'Cɛcɩnyüüa 'fɩɔ nyra nyüülü kä 'fɩɔ 'nua' 'iin 'wli nɩ, ŋalɛ 'bla 'üün ‑gböösa.
44005012	Apotrë nrörö nyüüa ‑tɔrʋpɩɔ ‑saragbia tie nyra plɛklɩkalawii 'kɔkɔmlɛ. 'Üa 'fɩɔ 'nönröa' 'wli nɩ, papalä 'ü 'daraa' Salomɔɔa papa, 'äa ‑wälɩ nyüü trara.
44005013	Nyɔɔ 'nyɩ nyüü ‑mülüa ‑tɔrʋpɩɔ ‑a bä 'ɔmä 'üa ‑tɔrʋpɩɔ mi; ‑maa 'ü 'paa 'üa ‑gä 'cɩcasa.
44005014	Nyɩberü nyra 'ŋlëgë 'kɔkɔmlɛ toro 'Pläkänyɔɔ plɛ ‑bɛ 'cɛcɩnyüü 'paplagälɩ ‑a 'doo.
44005015	'Ünya jaja 'üa ‑wusublanyüü 'wʋpidii ‑gälɩ, 'ünya 'pepe 'üün 'nyʋfɔ 'mlɩ. Piɛɛrë ma ‑si nɩ, 'ü 'bata abɩa 'ɔa ‑susu ‑srörö 'üa ‑tɔrʋpɩɔa ‑mölöö ‑gälɩ.
44005016	Nyüü 'kɔkɔmlɛ sɔsɔ bätë ‑mülü bäa' 'lɩ ‑gbaa 'mlɩ ‑bɛ 'ü jö Jerusalɛɛmë. 'Ü ja ja ‑wusublanyüü nyra ‑mülü ‑frepasisi bäa' ‑gälɩ ‑bɛ 'üa 'fɩɔ 'pʋɔ.
44005017	‑Gbɔsapɛrɩnyɔɔ kpakö nyra nyüülü kä 'fɩɔ bäa' 'ɔɔn dɛrɩ, ü 'ü 'daraa' Sadusinyüüa ‑glügbünyüü nɩ, wasä 'si 'üün 'klɩ, 'ünya sɔwʋ.
44005018	'Ünya 'kpla apotrë, 'ünya 'pa 'üün ‑jie 'lɩ.
44005019	‑Maa ‑gbiara nɩ, 'Pläkänyɔɔa 'aanjë nya 'sa ‑jienyukua tatia. 'Ɔ 'ciea' 'üün nɩ, 'ɔnya ‑gbala 'üün ‑maa:
44005020	«'Ba mi Nyɔsʋaanyuku kpaku ‑wälɩ, 'ba ‑gbala nyüü 'klä dëdräa ‑gä.»
44005021	Apotrëlü 'nua' 'iin 'wli nɩ, 'jrʋfla ‑gölöa' dotro Nyɔsʋaanyuku kpaku ‑wälɩ 'ü mi, ‑bɛ 'ü 'kpɩa nyüü. ‑Gbɔsapɛrɩnyɔɔ kpakö nyra 'ɔa nyüü 'tɔa' nɩ, 'ünya we juifëa tropinanyüü nyra Israɛɛlëa ‑gätʋnyüüa 'fɩɔ. 'Pɩrɩgälɩ nɩ, 'ünya blɔ nyüü ‑jienyuku ‑wälɩ ü ja apotrëlü.
44005022	‑Maa 'sʋgɩanyüü mia' nɩ, 'ünyɩ 'üün ‑jienyuku ‑wälɩ ‑a 'jrä. 'Ünya 'blöödɛrɩ, 'ünya ji 'üün ‑gogo 'sa:
44005023	«A mia', ‑jienyukua tatu blörö 'mʋfasa. ‑Gälɩglaranyüü 'nyüglö ‑plɩɩ ‑fälɩ tatia 'mäklɩ. ‑Maa a 'saa' 'uun nɩ, anyɩ 'lɩ 'mlɩ nyɔɔ ‑a jrä.»
44005024	Nyɔsʋaanyuku kpakua 'sʋgɩaa 'cifi nyra ‑gbɔsapɛrɩnyüü kpakö 'nua' 'iin 'wli nɩ, wiili 'imäa' bä 'ünyɩ 'iin jre ‑a jre; 'sɩrɩ 'i nʋa' ‑sisidɛɛ 'ii 'ü 'betre 'lɩ.
44005025	Nyɔɔ 'doo nya ji 'üün ‑gbala: «Nyüülü 'a 'paa' ‑jie 'lɩ ‑jää 'üün bä Nyɔsʋaanyuku kapku ‑wälɩ ü 'kpɩa nyüü.»
44005026	'Sʋgɩanyüüa 'cifi nyra 'ɔa nyüü nya mi 'üa 'klɛɛ, ‑maa 'ünyɩ 'iin 'klüsa ‑a nʋ, 'be ŋalɛ 'blaa 'ümɩ nyüü ‑pɩ 'üün 'täkë 'kakla.
44005027	'Ünya ja 'üün, 'ünya 'sri 'üün juifëa tropina 'klɩ 'kä. ‑Gbɔsapɛrɩnyɔɔ kpakö nya ‑gbala 'üün,
44005028	‑maa: «A ‑gbala ɩ 'amɩ 'mʋfasa, 'a ‑kanyɩ 'kpɩa nyüü nyɔɔlɔa 'nyrɩklɩ! ‑Maa 'asɩɛ 'anya 'a Jerusalɛɛmë 'ana 'kpɩkpɩadiili 'sie, ‑bɛ 'a 'bata 'amä amɩ nyɔɔlɔa ‑toru 'tata!»
44005029	Piɛɛrë nyra apotrë ‑mülü nya 'sa 'üün ‑gälɩ, 'ü ‑nëma: «Nyɔsʋa nyɔɔ kä 'ɔmä 'lɩträärä, ‑maa ‑mää nyɔɔ ‑a.
44005030	Ana tʋɩɩa Nyɔsʋa, 'ɔɔ 'ba 'kubre Jesulɔ 'a 'blaa' 'taɩn 'lɩ 'a koloa' 'ɔɔn krʋa ‑gälɩ.
44005031	'Ɔɔ Nyɔsʋa 'jrara, 'ɔnya nrörö 'ɔɔn 'Cifi nyra 'Lɩmlɩbanyɔɔ 'lɩ, 'ɔmä 'iin nʋ Israɛɛlë 'mä 'lɩ ‑balʋ ‑gälɩtoro, ‑bɛ 'üa ‑balʋ 'mä cere.
44005032	Amɔlɔ nɩ, a 'jä 'imɩ, amɔ ‑bɛ 'Nyüna ‑Susulu Nyɔsʋa ‑nyɩa' nyüülü ‑trääräa' 'lɩ 'ɔmɩ.»
44005033	'Ü 'nua' wiili 'ü 'paa' 'wli nɩ, 'crɛ 'bla 'üün. 'Ünya 'nönröwli 'ümä 'üün 'bla.
44005034	‑Maa Farisinyɔɔ 'doo bä ɩ juifëa tropinaa ‑tɔrʋpɩɔ, 'ɔɔ 'ü 'dara Gamaliɛɛlë. ‑Dɔkpɩanyɔɔ 'ɔ bä, ‑bɛ nyüüa 'fɩɔ ‑träärälɩ 'ɔmɩ. 'Ɔnya sɔwʋ tropina 'lɩ, 'ɔnya 'daa ü 'cere apotrëlü ‑fälɩ ‑kätɩ.
44005035	'Ɔnya ‑gbala nyüülü: «Israɛɛlënyüü 'amɩ, 'ba ‑tre wiili 'amäa' nyüülü kʋa' ‑pɩ ‑gba nʋ.
44005036	'I ‑kaaŋlʋ jrüü ‑a ‑si, nyɔɔlɔ 'ü 'daraa' Todasë nya ji, 'ɔ ‑nëma 'mʋfanyɔɔ 'ɔ bä. Nyüülü prɛa' 'ɔɔn dɛrɩ bä kä nyüüa ‑duua 'samadɛɛ (400). 'Ünya 'bla 'ɔɔn, nyüülü kä 'fɩɔ ma prɛa' 'ɔɔn dɛrɩ nya ‑gbagbakä, 'inyɩ 'lɩ ‑a tʋŋlɔ.
44005037	'Ii ‑sia' nɩ, 'taɩn 'lɩ 'ü ‑jɩjraa' nyüüa 'nyrɩ nɩ, Galileenyɔɔ 'doo 'ü 'daraa' Judasë, 'ɔnya 'sara nyüü 'kɔkɔmlɛ ‑gbagblɛ ü prɛ 'ɔɔn dɛrɩ. 'Ünya 'bla 'ɔɔn bɩa, nyüülü kä 'fɩɔ poa' 'ɔɔn 'nyakli nya ‑gbagbakä.
44005038	‑Jäsɩ 'n ‑gbalaa' 'amɩ 'saarɩ nɩ: 'anyɩ mala nyüülü kʋa' ‑pɩ 'wʋ; 'ba 'cɛrɛ 'üün ‑wälɩ. ‑Bɛ 'üa dii, 'üa 'jrʋpa, 'ima 'daa nyüüa bobowlia wii nɩ, 'i ‑nëmä 'klɔɔtrʋ ‑a mi.
44005039	‑Maa ima bä Nyɔsʋaa wii nɩ, 'a ‑nëmä 'iin 'nyüglö ‑a 'nyüglö. 'Ama nʋ 'iin nɩ, Nyɔsʋa 'a fa tou.»
44005040	'Ünya we apotrëlü, 'ünya ‑gbagba 'üün ‑gbalɛfu ‑gälɩ, 'ünya ‑gbala 'üün, 'ü ‑kanyɩ 'pa Jesua ‑gä, 'ünya 'cɛrɛ 'üün ‑wälɩ.
44005041	Apotrëlü nya 'cie juifëa tropina 'lɩ, dɔrʋ 'bla 'üün 'sɩrɩ Nyɔsʋa 'nyiea' ‑bɛ 'ü ‑jejreea' 'üün 'ɔa 'nyrɩklɩa ‑gʋ.
44005042	‑Srɩ o ‑srɩ, ‑bakää Nyɔsʋaanyuku kpaku ‑wälɩ, ‑gbüüü 'lɩ, 'ünyɩ nyüüa 'kpɩkpɩakʋa ‑gʋ ‑a fio. 'Ü 'saa 'Mʋfagogo 'sɩrɩ Jesu bäa' 'Kriisëlɔ.
44006001	'Ia 'taɩn 'lɩ nɩ, Jesua 'wʋnyɛrɛnyüü 'papla ‑gälɩ. Juifënyüülü 'paaa' grɛɛkëwii 'pala ‑plɛlɩ wii Ebröönyüüa ‑gʋ, ‑bɛ 'ü ma ‑päää jijri ‑srɩ o ‑srɩ 'ünyɩ 'dara 'üa 'kusroŋlëgë nyüü ‑a.
44006002	Apotrë ‑pʋ ‑bɛ 'sɔɔlü nya we 'wʋnyɛrɛnyüü 'kɔkɔmlɛ ‑mülü, 'ünya ‑gbala 'üün ‑maa: «'Inyɩ 'na ‑a 'na 'kä amä ‑plɩɩ Nyɔsʋaa mlɩa wii tɩ ‑bɛ amä nyüüa jijria 'lɩpääläkʋa 'jrʋpa kä.
44006003	'Ii känyrɩ, 'na ‑wlajü 'amɩ, 'ba 'balɩ nyüü ‑uunsɔɔ 'ana ‑tɔrʋpɩɔ, ü nyüü poa' 'nyakli, ü 'Nyüna ‑Susu 'sia' 'klɩ ‑bɛ ü ‑glaa' 'lɩ, amä 'üün 'ia 'jrʋpalä ‑nyɩ.
44006004	‑Bɛ amɔlɔ nɩ, amä Nyɔsʋaa bibiejrʋpa nyra Nyɔsʋaa 'wiipajrʋpa kä.»
44006005	‑Jriaa 'fɩɔ 'nyiere wiili 'ü 'paa' 'klɩ. 'Ünya 'balɩ Etiɛɛnë. 'Ɔa nyɔsʋaplɛ ‑sɔɔrɔwʋ ‑gböösa, 'Nyüna ‑Susu nya 'si 'ɔɔn 'klɩ. 'Ünya 'ba bɩa 'lɩ Filipë, Prokɔrë, Nikanɔrë, Timɔɔ, Pameniasë, nyra Antiɔɔsëbätäa nyɔɔlɔ paa' juifëcɛcɩ ɔ 'ü 'daraa' Nikolasë.
44006006	'Ünya ja 'üün Apotrëa 'klʋɩ. 'Ünya 'pie 'üün klʋgbë ‑gälɩ, 'ünya bibie 'üa 'wli 'lɩ.
44006007	Nyɔsʋawii möa 'doo, ‑bɛ Jesua 'wʋnyɛrɛnyüü 'papla bɩa ‑gälɩa 'doo Jerusalɛɛmë, ‑gbɔsapɛrɩnyüü 'kɔkɔmlɛ toro bɩa Jesu plɛ.
44006008	Etiɛɛnëlɔ nɩ, 'ɔa nyɔsʋaplɛtorokʋ 'bʋa ‑bɛ Nyɔsʋaa 'klü bä 'ɔɔn 'lɩ. 'Ɔ nörö nyüüa ‑tɔrʋpɩɔ plɛklɩkalawii nyra ‑saragbia tie 'kɔkɔmlɛ.
44006009	Nyüü 'doo nya sɔ juifëa 'sraaplanyuku 'doo ‑wälɩ, i 'ü 'daraa' «Nyüülü ‑kanyɩa' ‑goou bäa trarafa». 'Ünya ji 'ü nyra 'ɔɔn 'mä wii sɔsrɔ. 'Üa ‑tɔrʋpɩɔ bä juifë: 'ü sɔ bätëlë 'ü 'daraa' Sirɛɛnë nyra Alesandrii, 'ünya sɔ bɩa Silisii nyra Asiia 'bre.
44006010	‑Maa 'ünyɩ 'ɔɔn du ‑a du dɛtʋa 'mlɩ, 'be 'Nyüna ‑Susu ‑nyɛɛ 'ɔɔn dɛtʋa jejrekʋ.
44006011	'Ünya 'pɛɛ nyüü, ü 'ma 'ɔɔn ‑gbagblɛ ‑gälɩ 'kä, 'ü 'daa ‑maa: «A 'nu 'ɔɔn 'wli, 'ɔnya ‑jree Moisë nyra Nyɔsʋa 'ɔa 'papawiia 'mlɩ.»
44006012	'Inya pla nyüü 'crɛ 'lɩ. Tagbü, ‑dɔkpɩanyüü, 'ünya blö Etiɛɛnë ‑gälɩ 'ünya 'kpla 'ɔɔn, 'ünya ja 'ɔɔn tropina 'lɩ.
44006013	'Ü ja nyüü 'ümä 'ɔɔn ‑gbagblɛ ‑gälɩ ‑tʋ. Nyüülü ‑nëma: «Nyɔɔlɔ kʋa' ‑pɩ nɩ, 'ɔa 'papawiia 'mlɩ nɩ, Moisëa ‑Dɔ nyra Nyɔsʋaa 'nyünanyuku 'ɔ ‑jejreea 'doo;
44006014	a bä ‑plɩɩ ‑bɛ 'ɔ 'daa ‑maa Nasarɛɛtënyɔɔ Jesu nya ‑plɩɩlɩ kʋa' ‑pɩ ‑gbloooa, 'kä 'ɔnya ‑Dɔlʋ Moisë ‑nyɩa' amɩ 'cici.»
44006015	Nyüülü kä 'fɩɔ bäa' juifëa tropina 'lɩ nɩ, Etiɛɛnë 'ü tɛtɛklɩ tee; 'ɔa 'klʋɩ nya ‑beere 'aanjëa 'klʋɩ.
44007001	‑Gbɔsapɛrɩnyɔɔ kpakö nya 'bete 'ɔɔn: «Wiili 'ü 'saalɩ, 'cɩcasa bäsaa?»
44007002	'Iibäa' Etiɛɛnë: «'Na tʋɩɩ 'amɩ ‑bɛ 'na ‑wlajü 'amɩ, 'ba ponyakli ‑o! Ana Nyɔsʋa ɔ 'bʋaa' 'wliklɩ, 'ɔ srara kä 'ɔa nyufa ana tʋ Abraamë 'taɩn 'lɩ 'ɔ ma kʋ käa' Mesopotamiinyüüa 'bre, 'fɩɔwʋ 'ɔnya 'mä Araabätä 'prɛrɛ.
44007003	'Ɔnya ‑gbala Abraamë: Sɔ ‑na 'bre nyra ‑na nyüü ‑gba, mi 'blɩlɩ 'nëmäa' ‑mɩ srara 'ia 'mlɩ.
44007004	Abraamë nya sɔ Kalëdeenyüüa 'bre 'ɔnya mi Araa kʋkalɩ. 'Ɔa tʋ jäa' nɩ, Nyɔsʋa nya 'ba ‑nyɛɛ 'ɔɔn, 'ɔnya ja ‑tɛ 'ɔɔn ‑taa 'blɩlɩ kä 'mlɩ 'a kʋa' ‑plɩɩ.
44007005	'Ɔnyɩ 'nɩmɩ 'ɔɔn ‑tʋtʋ 'pɛ 'dee ‑a ‑nyɩ, 'pɛjɔ jräa' 'ɔa boklu 'ɔnyɩ 'ɔmɩ 'ɔɔn ‑a ‑nyɩ. ‑Maa 'ɔ ‑gbala kä 'ɔɔn 'ɔnya 'ɔmɩ 'uun ‑nyɛɛa 'ɔɔ ‑bɛ 'ɔa 'jüa 'jü. 'Be 'ɔnyɩ kä 'jʋ ‑a kä.
44007006	Nyɔsʋa nya ‑gbala 'ɔɔn: 'Blɩlɩ kä 'mlɩ ‑na 'jü 'mäa' kʋ nɩ, ‑mää 'üa 'bre ‑a; ‑gooudɛɛ 'ü nëmä 'lɩnrörö, 'ünya 'üün ‑gbigba nʋ nʋ ‑sɩa ‑duu (400).
44007007	‑Maa 'blɩlɩ nëmäa' 'üün ‑geeidɛɛ 'lɩnrörö nɩ, 'na 'mʋgbɛ nya 'blɩlɩa ‑gä 'böa. 'Ia 'fɩɔlʋ ma ‑si nɩ, 'kä 'ünya 'blɩlɩa 'mlɩ sɔ 'ümä ‑tɛ 'mɩ bibrie.
44007008	Nyɔsʋa nyra Abraamë nya 'pa kuö; nyɩberüa 'böbökʋ bä kä kuöa tie. 'Ii känyrɩ 'taɩn 'lɩ Abraamë ‑gua' Isaakë nɩ, 'ɔ 'bö 'ɔɔn jrüü ‑uuntääa ‑srɩ 'lɩ. Isaakë ‑gua' Jakɔɔbë nɩ, 'ɔnya 'bö 'ɔɔn; Jakɔɔbëa 'mʋgbɛ nya nʋ ‑glügbü ‑pʋ ‑bɛ 'sɔɔläa ni.
44007009	«Ana tʋɩɩa tʋɩɩlü nɩ, 'taɩn 'lɩ 'ü ‑tʋa' Josɛɛfëa wasä nɩ, 'ünya 'pala 'ɔɔn Ejiipëtënyüü ‑gba 'peru. ‑Maa Nyɔsʋa bä kä 'ɔɔn dɛrɩ.
44007010	'Ɔnya 'ba 'ɔɔn 'ɔa ‑sʋɩa 'fɩɔ 'lɩ. 'Ɔ ‑nyɩ 'ɔɔn wiijejrekʋ, 'ɔnya nʋ 'iin Ejiipëtëa 'kɩɩ Faraɔɔn nya ‑wa 'ɔɔn. 'Kɩɩlɔ nya ‑tʋ 'ɔɔn Ejiipëtë nyra 'ɔa ‑gböööa 'wliklɩ.
44007011	‑Gbëkananie nya pala Ejiipëtëa ‑tʋtʋ nyra Kanaan a 'fɩɔ ‑gälɩ. ‑Sʋɛlɛ bä käa' 'lɩ ‑mää 'ɛa ‑srɩ 'nyɩ 'pɛɛ, ana tʋɩɩa tʋɩɩ 'nyɩ 'jä kä jijrɛ ‑a 'ümä dɛɛji.
44007012	'Taɩn 'lɩ Jakɔɔbë 'nua' ‑maa jijri bä Ejiipëtë nɩ, 'ɔnya 'saklɩ 'ɔnya blɔ 'lɩ ana tʋɩɩ.
44007013	'Ü ‑ka mia' 'sɔɔfa 'wʋ nɩ, Josɛɛfë nya ‑gbala 'ɔa ‑wlajü nyɔɔlɔ 'ɔ bäa'. Faraɔɔn nya jre 'ɔa nyüü.
44007014	Josɛɛfë nya blɔ nyüü ü mi 'ɔa tʋ Jakɔɔbë nyra 'ɔa nyüüa 'fɩɔa 'klɛɛ; 'üa nyüüa ‑glʋɩtää ‑bɛ ‑pʋ ‑bɛ ‑gböö (75).
44007015	'Ii känyrɩ Jakɔɔbë nya mi Ejiipëtë. 'A ‑nyɛɛ 'ɔ järä; 'ɔɔ ‑bɛ ana tʋɩɩa 'fɩɔ.
44007016	'Ünya fa 'üa jäjäa nü Sikɛɛmëbätä, 'ünya ‑träärä 'üün Abraamëa 'kuyulu 'ɔ ‑su käa' 'ua 'mlɩ. Mölii 'ɔ nʋ 'ɔnya ‑srooro 'uun Sikɛɛmëbätäa tʋ Emɔɔrëa 'jü kälɩ.
44007017	«‑Bɛ 'taɩnlɩ wiili Nyɔsʋa ‑gbala käa' Abraamë 'cicrea' ‑wälɩ 'imäa' nrörö nɩ, ana ‑glügbö nya 'paplagälɩ, 'ünya ‑sümlö Ejiipëtë.
44007018	'Kɩɩ ‑moloo nya 'mä Ejiipëtëa 'bre ji, ɔnyɩa' Josɛɛfë jre.
44007019	Yrʋ 'ɔ ma 'sara ana 'fua nyüü ‑bɛ 'ɔ ma nö ana tʋɩɩ ‑gbigba. 'Ɔ ma kpɛrɛ 'üün 'üa 'jülü ‑glooroa' ‑plɩɩ ü tɩ 'üün ‑fälɩ 'ümä jä jä.
44007020	'A 'ia 'taɩnlɩa 'mlɩ Moisë ‑glooro 'ɔ 'na kä 'ɔnya kä kä Nyɔsʋaa 'tʋ. 'Ü 'fini 'ɔɔn 'klɩ 'ɔa tʋa nyuku ‑wälɩ ‑söplü tää.
44007021	'Taɩn 'lɩ 'ü bea' 'ɔɔn ‑fälɩ nɩ, Faraɔɔn a 'ŋlëkayria nya dɔrɔ 'ɔɔn 'wʋ, 'ɔnya 'bʋa 'ɔɔn ‑beere 'ɔa 'mʋgbɛa nyɩbɛjʋ.
44007022	'Asɩ Moisë nʋ Ejiipëtënyüüa wiia 'fɩɔa jejrekʋ, ‑bɛ ɔma 'pawii nyüüa 'fɩɔ ‑träärälɩ 'ɔmɩ 'ɔa nʋnʋdiia 'fɩɔa 'mlɩ.
44007023	'Ɔ 'jäa' ‑sɩa ‑glʋɩsɔɔ nɩ, 'ɔnya mi 'ɔa ‑wlajü 'jäkalɩ, Israɛɛlëa 'jü.
44007024	'Ɔnya 'jä Ejiipëtënyɔɔ ‑bɛ 'ɔ nö Israɛɛlënyɔɔ 'doo ‑gbigba; 'ɔnya 'ba nyɔɔlɔa 'wli 'lɩa ‑gbi, 'ɔnya bɔtɔ Ejiipëtënyɔɔlɔ.
44007025	'Ɔa plɛ nɩnɩa 'ɔa ‑wlajü jre 'iin 'sɩrɩ Nyɔsʋa 'bataa' 'ɔmäa' 'ɔɔn kälɩsrörö ‑bɛ 'ɔmäa' 'üün 'lɩmlɩba. ‑Maa 'ünyɩ 'iin 'wli ‑a 'nu.
44007026	'Ia ‑srɩ ‑gbaa' 'kä nɩ, 'ɔnya 'jä ‑wlajü 'sɔɔ ‑bɛ 'ü ‑fuuö. 'Ɔnya 'pa 'üün ‑tɔɔ 'lɩ ü 'nönröwli, 'ɔnya ‑gbala 'üün: ‹'Na ‑wlajü 'amɩ, ‑mää ‑wlajü 'anyɩ bä? Dɛplɛɛ kä ‑gʋ 'a ‑fuuö le?›
44007027	‑Maa ‑mɔlɔ bɔtɔ ɩa' ‑mɔlɔ, 'ɔnya 'tuto Moisë, 'ɔ ‑nëma: ‹Nyɔɔ 'plɛɛ 'daa ‑a ‑bä ana 'cifi nyra ana ‑gätʋnyɔɔ le?
44007028	‑Ale 'sɩrɩ ‑blaa' braasrɩɩ Ejiipëtënyɔɔlɔ, 'asɩ ‑baata ‑mä 'mɩ 'blaa?›
44007029	Moisë 'nua' 'iin 'wli nɩ 'ɔnya fɔ 'ɔnya mi Madiaana ‑tʋtʋ ‑gälɩ nyɔtugbabre. 'Ɔnya ‑glooro 'lɩ nyɩbɛjü 'sɔɔ.
44007030	«'Ü ‑sia' ‑sɩa ‑glʋɩsɔɔ, 'dʋgbalä 'ü 'daraa' Sinaii, ä bäa' ‑aaga 'lɩ nɩ, Nyɔsʋaa 'aanjë nya 'tɔrɔ Moisë 'klɩ tuu jɔlɔ fie käa' 'ua ‑tɔrʋpɩɔ.
44007031	Moisë 'jäa' 'iin nɩ, 'ɔa plɛklɩkala; 'ɔ ‑ka jijrö ɩ 'lɩ 'ɔmä ɩ 'iin 'nyügbatʋ 'cɩcasa ‑bɛ 'ɔ 'nu 'Pläkänyɔɔa 'papawii 'wli ‑bɛ 'ɔ 'pala 'ɔɔn wii ‑gba:
44007032	‹ 'Mɔɔ bä ‑na tʋɩɩa Nyɔsʋa; Abraamëa Nyɔsʋa, Isaakëa Nyɔsʋa, 'nyaa bä Jakɔɔbëa Nyɔsʋa.› Moisë tɩtrɛ 'ɔnyɩ 'lɩ ‑a bɩa ɔ tɛ 'ɔɔn 'klɩ.
44007033	Nyɔsʋa nya ‑gbala 'ɔɔn: ‹ 'Balɩ ‑na 'sii, 'be ‑plɩɩlɩ ‑nyüüglöa' 'i pa, 'mɔɔ kä.
44007034	'N 'jä 'kasa 'sɩrɩ 'na ‑glügbö 'jääa' ‑sʋɩ Ejiipëtëa 'bre; 'n 'nu 'üa ‑sɩsrakʋ 'wli, 'nyaa 'cie 'mä 'üün 'lɩmlɩba. 'Ii känyrɩ ji 'mä ‑mɩ Ejiipëtë blɔ.›
44007035	«'A Moisëlɔ 'ünyɩ 'bataa', ɔ 'ü 'bete ɩa' ‑maa: ‹ Nyɔɔ 'plɛɛ 'daa ‑a ‑kaama amɩ ‑bɛ ‑a ‑bä ana ‑gätʋnyɔɔ le?› 'Ɔɔ Nyɔsʋa blɔ 'ɔmä 'üa 'cifi nyra 'üa 'lɩmlɩbanyɔɔ bä; 'a 'aanjëlɔ kʋ ɩa' tuu jɔlɔ fie ɩa' a ‑tɔrʋpɩɔ nɩ, 'ɔɔ Nyɔsʋa ‑srörö kälɩ 'ɔnya ‑gbala Moisë.
44007036	'A Moisëlɔ 'cie 'üün, 'ɔ nʋ plɛklɩkalawii nyra ‑saragbia tie Ejiipëtëa 'bre, ‑Fɔflɔɔ 'Tanie 'lɩ nyra ‑aaga 'lɩ; 'ɔ nʋ 'iin ‑sɩa ‑glʋɩsɔɔ.
44007037	«'A Moisëlɔ 'ɔɔ ‑gbala Israɛɛlëa 'jü ‑maa: ‹ 'Pläkänyɔɔ, 'ana Nyɔsʋa nya 'amɩ nyɔsʋaamlɩpalanyɔɔ ‑moloo jaa ‑beere 'mɔɔ; 'ana ‑wlajüa ‑tɔrʋpɩɔ 'ɔmä tɛ.›
44007038	'Ɔɔlɔ nɩ, 'taɩn 'lɩ ‑glügböa 'fɩɔ bä käa' ‑aaga 'lɩ nɩ, 'ɔɔ bä kä 'lɩ, 'ɔ bä kä 'aanjëlɔ 'pala käa' Sinaiia 'dʋgba 'wli wii. Nyɔsʋa ‑nyɩ 'ɔɔn 'papawiili ‑nyɛɛa' 'klä 'ɔmä amɩ 'iin ‑nyɩ.
44007039	Ana tʋɩɩ 'nyɩ 'nyie ‑a 'nyie 'ümä 'lɩ 'ɔɔn ‑träärä; 'ü jrara 'ɔɔn, 'ünya 'blöö 'üa bobowli Ejiipëtë dɛrɩ.
44007040	'Ünya ‑gbala Arɔɔn: ‹ Nʋ ana nyɔsʋaɩɩ, 'ümäa' amɩ 'nyʋfɔ 'klɩ ‑ta; 'be Moisëlɔ 'ciea' amɩ Ejiipëtëa bätä, wiili jräa' ‑nyɛɛ 'ɔɔn ‑gälɩ anyɩ 'iin jre ‑a jre.›
44007041	'A 'ia 'taɩn 'lɩa 'mlɩ, 'ünya nʋ bruujʋ, 'üa ‑pʋpʋadɛɛ, 'ünya 'sa 'ɔɔn ‑gbɔ. 'Üa ‑pʋpʋa bruujʋlɔ 'ü nʋa' nɩ, 'ünya nʋ 'ɔa ‑glɩsɩglɩsɩ.
44007042	‑Maa Nyɔsʋa nya be 'üün ‑gälɩ 'klɩ, 'ɔnya 'cɛrɛ 'üün ‑wälɩ ü trara 'jrʋ 'wli, ü trara ‑seple nyra ‑särë 'wli, 'sɩrɩ 'i ‑jɩjraa' nyɔsʋaamlɩpalanyüüa ‑pɔɔkʋ 'lɩ: Israɛɛlëa ‑glügbö, 'mɔɔ 'a 'sa ‑gbɔ nyra 'sraka, 'taɩn 'lɩ 'a ‑sia' ‑aaga 'lɩ ‑sɩa ‑glʋɩmlɔɔ?
44007043	'A ‑gbötö Molɔkënyɔsʋaa ‑tete, nyra 'ana nyɔsʋa Refanëa ‑särëeju, ‑taa ‑wäsɩalë 'a nʋa' 'üü 'a trarawli! 'A 'ia ‑gʋ 'nyaa 'amɩ kpaun faa, 'anya 'lɩdɛrɩtʋŋlɔa 'kä 'anya Babilɔɔnëa 'bre 'wʋsi.
44007044	«Ana tʋɩɩ ma 'klaa Nyɔsʋaa Kuöa ‑Tete 'sɩrɩ Nyɔsʋa ‑gbala käa' Moisë ‑aaga 'lɩ nɩ, 'asɩ 'ɛ pala. Nyɔsʋa ‑gbala kä Moisë ‑maa: ‹'Sɩrɩ ‑jäa' 'uun 'asɩ ‑a ‑paa 'uun›.
44007045	'Asɩ 'i nʋ, 'ɛ sɔa' ana tʋɩɩa tʋɩɩ kälɩ nɩ, ana tʋɩɩ nya dɔrɔ 'ɛɛn 'wʋ. 'Üü ‑bɛ Josuee nya ‑gbötö 'ɛɛn; 'ünya dɔrɔ 'blɩlɩ Nyɔsʋa 'ba kä ana 'nyüamlɩjraranyüü kälɩ 'ɔnya ‑nyɩ 'iin ana tʋɩɩ. 'Ɛnya kʋ ‑plɩɩ kʋ kʋ 'Kɩɩ Daviidë nya jrä ‑plɩɩ 'ɛɛn.
44007046	Daviidëlɔ nɩ, 'ɔ kä Nyɔsʋa 'tʋ, 'ɔnya ‑gbala Nyɔsʋa 'ɔmä nyuku 'pa 'ɔmä Jakɔɔbëa Nyɔsʋa ‑nyɩ.
44007047	‑Maa Salomɔɔ 'ɔɔ 'pa nyukulu;
44007048	‑bɛ 'Wʋsi Nyɔsʋa 'nyɩ kʋ nyüüa 'papanyëka ‑wälɩ ‑a, 'sɩrɩ nyɔsʋaamlɩpalanyɔɔ ‑gba käa':
44007049	'Pläkänyɔɔ nɩnɩa: Cɛ bä 'na 'kɩɩ 'kpata, ‑tʋtʋ bä 'na böklia kpö. Nyuku 'plɛɛ 'amä 'pa 'amä 'mɩ ‑nyɩ le? 'Aiɛ ‑a 'plɛɛ nëmä 'na ‑fʋflʋpalafa bä le?
44007050	‑Mää 'mɔɔ 'nyɩ 'ia 'fɩɔlʋ nʋ?
44007051	«'A 'sunyakliwli, 'ana polu nyra ana 'nyakli kala! 'A nɩnɩa 'a ‑nëmä 'lɩ 'Nyüna ‑Susu ‑a ‑träärä. 'Sɩrɩ 'ana tʋɩɩ ma bäa' 'asɩ 'ana 'mʋgbɛ bä!
44007052	Nyɔsʋaamlɩpalanyɔɔ 'plɛɛ 'ünyɩ ‑gbigba nʋ le? 'Ü 'bla nyüülü 'paa' 'Klɩgänyɔɔa jijigä. 'Saarɩ 'sɔɔwʋ nɩ, 'anya 'Klɩgänyɔɔlɔ 'sa 'anya 'ɔɔn 'bla!
44007053	'Amɔlɔ Nyɔsʋaa ‑sröröa' 'aanjë kälɩ ‑bɛ 'ɔ jaa' 'ɔa ‑Dɔ, 'anyɩ 'lɩ 'umɩ ‑a ‑träärä!»
44007054	'Ü 'nua' wiili Etiɛɛnë 'paa' 'wli nɩ, 'crɛ nya 'bla 'üün ‑gböösa, ‑bɛ 'ü mlö 'mä 'ɔa ‑gʋ.
44007055	‑Maa 'Nyüna ‑Susu 'si Etiɛɛnëlɔ 'klɩ. 'Ɔ 'jraraa' cɛ 'nyükä nɩ, 'ɔnya 'jä Jesu ‑bɛ 'ɔ 'nyüglö Nyɔsʋaa 'dupa 'pɛlɩ.
44007056	'Ɔ ‑nëma: «'Ba tɛ 'lɩ! 'N 'jää cɛ 'wʋ ‑bɛ 'ɛ ‑gaaamlɩ, ‑bɛ Nyɔɔa 'Jʋ 'nyüglö Nyɔsʋaa 'dupa 'lɩ.»
44007057	‑Maa nyüülü nɩ, 'ünya 'kpölɩkä, 'unya kala 'üa 'nyakli; 'üa 'fɩɔ nya ‑gblɔɔɔ 'ɔɔn ‑gälɩ 'kä.
44007058	'Ünya 'cie 'ɔa 'klüa nɔ bätä, ‑bɛ 'ü 'kakla 'ɔɔn 'täkë. Nyüülü bä käa' 'ia ‑jria 'lɩ nya ‑nyɛnyɛ 'üa 'koti ‑sëgbanyɔklɔ 'doo 'ü 'daraa' Sɔɔlë.
44007059	'Ü 'kakla 'ɔɔn 'täkë ‑bɛ 'ɔ bibie Nyɔsʋa: «'Pläkänyɔɔ Jesu, fa 'na ‑susu!»
44007060	'Ɔnya blö 'koti ‑gälɩ, 'ɔnya 'pawii ‑gböösa 'ɔ ‑nëma: «'Pläkänyɔɔ, cere 'üün ‑taa ‑balʋlʋ!» 'Ɔ bɩaa' ‑plɩɩ 'saa wiipapakʋ 'ɔnya jä.
44008001	Sɔɔlë po nyüülü 'blaa' Etiɛɛnë ‑gälɩ. 'A 'ia ‑srɩlɩa 'mlɩ nyüü 'bala Jerusalɛɛmëa 'cɛcɩnyüüa ‑gbigbanʋnʋkʋ ‑gböösa. Nyüüa 'fɩɔ nya ‑gbaala Judee nyra Samariia ‑tʋtʋ ‑gälɩ 'kä. Apotrëa 'doo 'üü 'nyɩ 'kousɔ.
44008002	'Cɛcɩa 'cɛcɩnyüülü pɩɛa' Nyɔsʋa nya ‑tʋ Etiɛɛnë, 'ünya 'wuö 'ɔmɩ ‑gböösa.
44008003	‑Maa Sɔɔlëlɔ nɩ, 'ɔ 'bata ɔ bɩa 'cɛcɩnyüüa 'fɩɔ; 'ɔ papa nyëka ‑wälɩ, 'ɔ 'babalɩ nyɩberü nyra 'ŋlëgë 'klüsa 'kä 'ɔ ma 'papa 'üün ‑jie 'lɩ.
44008004	'I känyrɩ 'cɛcɩnyüülü ‑gbagba ɩa' 'kä nya mi ‑pɩɔa 'fɩɔ nyɔsʋaawii 'pala.
44008005	Filipë nya mi Samariia bätä 'dööa 'mlɩ ‑bɛ 'ɔ 'sara 'lɩ 'ia nyüü 'Kriisëa ‑gä.
44008006	Nyüü 'kɔkɔmlɛ ma po wiili 'ɔma 'saaa' 'lɩ 'nyakli, ‑bɛ 'ü ma 'jäa' ‑saragbia tielë 'ɔ ma nöa' nɩ, 'ü po 'ɔɔn 'nyakli 'mʋfasa.
44008007	‑Frepasisi ma 'kpöö ‑gböösa ‑bɛ 'i ma 'cecie nyüü 'kɔkɔmlɛ 'lɩ. Nyüülü kä ‑gbaa dii jäa' nyra bɔʋlɩnyɛrɛnyüü 'kɔkɔmlɛ 'pʋɔ.
44008008	Dɔrʋ 'kɔkɔmlɛ nya 'si bätäläa 'mlɩ.
44008009	‑Minanʋnyɔɔ 'doo bä kä bätäläa 'mlɩ, 'ɔɔ 'ü 'dara kä Simɔɔ. 'Ii 'ɔ ma nö ‑bɛ 'ɔ ma kala Samariia nyüü plɛ 'klɩ 'plɔʋplɔʋ. 'Ɔ 'dara 'ɔa nyufa nyɔɔ kpakö.
44008010	Sɔ 'jüplö ‑gälɩ ‑a ‑tɔɔ tagbö ‑gälɩ, nyüüa 'fɩɔ ma po 'ɔɔn 'nyakli, ‑bɛ 'ü ma nö: «Nyɔɔlɔ kʋa' ‑pɩ, Nyɔsʋaa 'klü 'ɔ bä, 'klülü 'ü 'daraa' 'Klü Kpakü.»
44008011	Simɔɔ kätɛ 'ɔnya nʋ ‑mina 'ɔnya kala nyüü plɛklɩ, 'ia ‑gʋ 'ü po 'ɔɔn 'nyakli ‑gböösa.
44008012	‑Maa Filipë jia' 'üün 'mʋfagogolä 'paaa' Nyɔsʋaa 'kamaplä nyra Jesu 'Kriisëa 'nyrɩa ‑gä ‑gbala nɩ, 'ü 'dara 'iin wii; 'ünya 'pala 'nɩ 'wli, 'palɩ nyɩberü ‑a ‑paalɩ 'ŋlëgë.
44008013	Simɔɔa 'mʋgbɛ nya 'dara 'iin wii. 'Ɔ 'palaa' 'nɩ 'wli nɩ, Filipë 'ɔ prɛdɛrɩ. 'Ɔ 'jää ‑saragbia tie nyra plɛklɩkalawiili nröröa' 'i kala 'ɔɔn plɛ 'klɩ.
44008014	Apotrëlü bäa' Jerusalɛɛmë 'nua' ‑maa Samariia nyüü 'a nyɔsʋaawii 'klɩnyiere nɩ, 'ünya blɔ 'lɩ Piɛɛrë nyra Jaan.
44008015	'Ü 'tɔa' nɩ, 'ünya bibie nyüülüa 'wli 'lɩ Nyɔsʋa, 'ɔmä 'üün 'Nyüna ‑Susu ‑nyɩ,
44008016	'be 'u ‑kaaŋlʋ ɩ 'üa ‑tɔrʋpɩɔa nyɔɔ ‑gälɩ 'cere; 'nɩ 'wlia 'doo 'ü 'pala 'Pläkänyɔɔ Jesua 'nyrɩklɩ.
44008017	'I känyrɩ Piɛɛrë nyra Jaan nya 'pepe 'üün klʋgbë ‑gälɩ, 'Nyüna ‑Susu nya 'cere 'üün ‑gälɩ.
44008018	Simɔɔ jrea' 'saa 'Nyüna ‑Susu 'cere 'üün 'lɩ 'taɩn 'lɩ apotrëlü 'pepea' 'üün klʋgbë ‑gälɩ nɩ, 'ɔnya ja mölii 'ɔmä 'üün ‑nyɩ,
44008019	'ɔ ‑nëma: «'Ba ‑nyɩ bɩa 'mɩ 'klülü, ‑bɛ nyɔɔ ‑o nyɔɔ 'mäa' klʋgba ‑gälɩ 'pie nɩ, 'Nyüna ‑Susu 'mä 'ɔɔn 'lɩ 'cere.»
44008020	'Iibäa' Piɛɛrë nɩ: «Jä, ‑nyra ‑na mölii 'sɔ! ‑Na plɛ nɩnɩa dɛɛlɛ Nyɔsʋa ‑nyɛɛa' nyɔɔ 'flɛɛlɩ nɩ, ‑mrɛɛɛ ‑a nʋ mölii ‑a ‑su 'ɛ ‑mɩ!
44008021	‑Nyɩ ‑taa wiilia 'mlɩ dɛɛ ‑a kälä; ‑nyɩ kä ‑a kä ‑mä 'nɩmɩ 'lɩ dɛɛ kälä, 'be ‑na plɛ 'nyɩ 'klɩ ‑a ‑gä Nyɔsʋaa 'klɔɔtrʋ.
44008022	'I känyrɩ 'pie 'ia plɛbʋbɔkʋlʋ, 'kä bibie Nyɔsʋa 'ɔmä ‑mɩ wiili ‑na plɛ boboa' cere, ima 'wʋ 'iin 'klɩ.
44008023	'N jre 'iin 'sɩrɩ dɛɛnyü 'sia ‑mɩ 'klɩ, ‑bɛ ‑kpasraa' ‑balʋ ‑gba.»
44008024	'Iibäa' Simɔɔ nɩ: «'Ana 'mʋgbɛ 'ba bibie 'Pläkänyɔɔ 'na ‑gʋ, dɛɛ ‑pɩ 'mɩ nʋ, wiili 'a 'paa' ‑plɩɩ 'ia ‑gʋ.»
44008025	Piɛɛrë nyra Jaan bɩaa' wiili bäa' Nyɔsʋa nyra 'Pläkänyɔɔa wiia 'papakʋ nɩ, 'ünya 'blöö Jerusalɛɛmë dɛrɩ ‑bɛ 'ü 'sa 'Mʋfagogo Samariinyüüa bätë 'kɔkɔmlɛa 'mlɩ.
44008026	'Pläkänyɔɔa 'aanjë nya ‑gbala Filipë: «Sɔwʋ ‑a mi 'jrʋa 'wʋsɔrɔfaa 'dupa 'pɛlɩ, fa 'nyʋfɔlʋ möa' Jerusalɛɛmë nyra Gasabätäa mlɩ.» 'Nyʋfɔlʋ 'nyɩ ‑sisia.
44008027	Filipë nya sɔwʋ 'ɔnya mi. 'A 'nyʋfɔ mlɩ 'ɔ jrä Etiopiinyɔɔ 'doo, 'ü wa 'ɔɔn. Nyɔɔlɔ bä nyɔɔ kpakö Etiopiia 'bre. 'Kɩɩŋlʋʋlɔ 'ü 'daraa' Kadaasë, 'ɔ ‑nyɩ 'ɔɔn 'ɔa 'bɩɔa 'fɩɔa 'nyiöligääläkʋ kälɩ. Jerusalɛɛmë nyɔɔlɔ ji ɩ 'ɔmä Nyɔsʋa bibie.
44008028	'A 'ɔa ‑nyɛɛ 'ɔ 'blöö ɩ dɛrɩ 'ɔa jakasɩa 'mlɩ ‑bɛ 'ɔ ‑täsä ɩ ‑pɔɔkʋlʋ nyɔsʋaamlɩpalanyɔɔ Esaii ‑jɩjraa'.
44008029	‑Susu nya ‑gbala Filipë: «Mumlö jakasɩlɛ kʋa' ‑plɩɩa ‑gba.»
44008030	'Ɔnya fɔ 'ɔnya mi 'lɩ, 'ɔ 'tɔa' 'lɩ ‑gba nɩ, 'ɔ po nyɔɔlɔ 'nyakli ‑bɛ 'ɔ ‑täsä nyɔsʋaamlɩpalanyɔɔ Esaiia ‑pɔɔkʋ, 'ɔnya 'bete 'ɔɔn: «‑Nöö wiili ‑täsäa' 'wli?»
44008031	'Iibäa' nyɔɔlɔ nɩ: «Nyɔɔ ma 'nyɩ 'mɩ plɛ 'lɩ ‑a 'sasra, ‑asɩ 'nyaa 'iin 'wli 'nu le?» 'Ɔnya ‑gbala Filipë ɔ 'jra 'ɔmä 'ɔa ‑gba kʋ.
44008032	‑Jää wiili 'ɔ ‑täsä ɩa' nyɔsʋapɔɔkʋa 'mlɩ: 'Ü fa 'ɔɔn ‑beere ‑bablɛɛ 'ü fa ‑plɛlɩbökalɩ; ‑beere nyɔɔ 'böbö ‑bablëëjʋa ‑gbaa 'ŋuei ‑bɛ 'ɔnyɩ cɛ mɛ. 'Ɔnyɩ mɛ ‑a cɛ.
44008033	'Ü 'bö 'ɔɔn 'klɩ, 'ünyɩ 'ɔɔn 'casɩ ‑a ‑nyɩ 'ɔmä wiili 'ɔ 'bataa' nʋ. Nyɔɔ 'plɛɛ 'mä 'ɔa 'jüa ‑gä 'pa le? 'Ü 'ba 'ɔɔn 'ɔa 'klä kälɩ ‑pɩ ‑tʋtʋ ‑gälɩ.
44008034	Nyɔɔlɔ 'ü waa' nya 'bete Filipë: «'N bibie ‑mɩ, nyɔɔ 'plɛɛ kä ‑gä nyɔsʋaamlɩpalanyɔɔlɔ 'paa le? 'Ɔa 'mʋgbɛ? ‑Maa nyɔɔ ‑moloo?»
44008035	Filipë nya dɔrɔ wii 'wʋ, 'a ‑plɩɩlɩ 'ɔ ‑täsäa' nɩ, 'a ‑plɩɩ 'ɔ 'bala 'ɔnya 'pala 'ɔɔn 'Mʋfagogolä 'paaa' Jesu ‑a ‑gä ‑gba.
44008036	'Ü möa' a 'doo nɩ, 'ünya 'tɔ 'nie 'dee ‑gba. Nyɔɔlɔ ‑nëma: «‑Jää 'nie, 'nyɩ 'lɩ ‑a bɩa ‑a 'pala 'nɩwli?»
44008037	'Iibäa' Filipë nɩ: «‑Ama nʋ ‑na plɛa 'fɩɔ, ‑ama toro 'iin plɛ nɩ, 'i 'mrɛɛ i nrörö.» 'Iibäa' nyɔɔlɔ nɩ: «'N jre 'iin 'sɩrɩ Jesu 'Kriisë bäa' Nyɔsʋaa 'Jʋ.»
44008038	Nyɔɔlɔ nya ‑gbala jakasɩtierenyɔɔlɔ ɔ 'nyüglö; 'ɔ nyra Filipë nya 'cie, 'üa 'sɔɔ nya mi 'nielɛa 'mlɩ, Filipë nya 'pa 'ɔɔn 'nɩwli.
44008039	'Ü 'ciea' 'nie 'lɩ dotro 'Pläkänyɔɔa ‑Susu nya fupo Filipë 'unya fa 'ɔɔn. Nyɔɔlɔ ‑kanyɩ 'jä 'ɔɔn ‑a, ‑maa 'asɩɛ 'ɔnya fa 'ɔa 'nyʋfɔ 'ɔnya mi; dɔrʋ 'si 'ɔɔn 'klɩ.
44008040	Filipëlɔ nɩ, 'ɔnya 'tɔrɔ bätälä 'ü 'daraa' Asotë. 'A ‑nyɛɛ 'ɔ fa 'ɔ mö ‑bɛ 'ɔ 'saa 'Mʋfagogo bätëa 'mlɩ. 'Asɩ 'ɔ nʋ nʋ 'ɔnya 'tɔ bätälä 'ü 'daraa' Sesaree.
44009001	‑Bɛ 'ia 'taɩn 'lɩ nɩ, Sɔɔlë 'nyɩ sɩa 'Pläkänyɔɔa 'wʋnyɛrɛnyüü ‑gbigba nʋnʋkʋa ‑gʋ ‑a, ‑bɛ 'ɔ nö 'ɔmä 'üün 'bla. 'Ɔnya mi ‑gbɔsapɛrɩnyɔɔ kpakö 'jäkalɩ,
44009002	'ɔmä ‑pɔɔkɩ ‑jɩjra 'ɔmä 'ɔɔn ‑nyɩ, juifëa 'sraaplanyëka bäa' Damasëbätä 'lee nɩ, 'ɔmä 'lɩ mi. Ɔma 'järä 'lɩ nyɩberü 'aiɛ 'ŋlëgë üma prɛ Jesua 'Nyʋfɔa Nyüü dɛrɩ nɩ, 'ɔmä 'üün kpasa ‑bɛ 'ɔmä 'üün Jerusalɛɛmë ja.
44009003	'A 'nyʋfɔ mlɩ 'ɔ bä, 'ɔ 'a Damasëbätä 'tɔtɔkʋ bɩa, 'ɔmä 'wʋŋëŋlɛkalɩ mi nɩ, cɛlɩa 'napɛ ŋʋala ‑plɩɩlɩ 'ɔ bäa'.
44009004	'Ɔnya blö ‑bɛ 'ɔ 'nöö mlɩa wii 'wli ‑bɛ 'i nö: «Sɔɔlë, Sɔɔlë, dɛplɛɛ kä ‑gʋ ‑nö 'mɩ ‑gbigba le?»
44009005	'Iibäa' 'ɔɔn nɩ: «Ɔ bälɩ le, 'Pläkänyɔɔ?» 'Pläkänyɔɔ nya ‑gbala 'ɔɔn: «'Mɔɔ Jesu bäsaa, 'mɔɔ ‑nö ‑gbigba. 'Inya 'lɩklaa ‑mä ‑papatuu 'klɩ 'nyüglö.»
44009006	Ŋalɛ 'blaa 'ɔɔn ‑bɛ 'ɔ tɩtrɛ, 'ɔ ‑nëma: «'Pläkänyɔɔ, dɛplɛɛ ‑baata ‑a nʋ le?» 'Pläkänyɔɔ ‑nëma: «Sɔwʋ, 'jra bätä. Dɛɛlɛ ‑nëmäa' nʋ nyɔɔ nya ‑mɩ ‑gbalaa.»
44009007	Nyüülü fala ɩa' Sɔɔlë nya 'nyüglö 'üa 'mä ‑bɛ 'üa ‑fʋflʋ. 'Ü 'nöö 'papawii 'wli ‑maa ‑mää nyɔɔ 'ünyɩ 'jä.
44009008	Sɔɔlë nya sɔwʋ, ‑maa 'ɔ ‑jiea' 'nyü nɩ, 'ɔnyɩ 'jä dɛɛ 'wʋ ‑a. 'Ünya 'kpla 'ɔa 'darʋ 'ünya fa 'ɔɔn Damasëbätä.
44009009	'Ɔ ‑si jrüü tää 'ɔnyɩ 'jäkä ‑a, 'ɔnyɩ jidɛɛ ‑a, 'ɔnyɩ 'mlamla ‑a.
44009010	Jesua 'wʋnyɛrɛnyɔɔ 'doo bä kä Damasëbätä, 'ɔa 'nyrɩ bä Ananiasë. 'Pläkänyɔɔ nya 'tɔrɔ 'ɔɔn 'nyü ‑gälɩ 'ɔnya we 'ɔɔn: «Ananiasë!» Ananiasë nya 'nyie: «'N bä ‑plɩɩ 'Pläkänyɔɔ.»
44009011	'Iibäa' 'Pläkänyɔɔ nɩ: «Mi 'nyʋfɔlʋ 'ü 'daraa' ‹'Klɩgä 'nyʋfɔ› 'ua mlɩ nɩ, 'betre Judasëa nyuku ‑wälɩ nyɔɔlɔ 'ü 'daraa' Sɔɔlë 'ɔa ‑gʋ; Tarësë 'ɔ sɔ. Nyɔsʋa 'ɔ bibie 'lee,
44009012	'ɔnya 'järä 'ɔa 'nyü ‑gälɩ nyɔɔ 'doo 'ü 'daraa' Ananiasë. 'Ɔnya pa 'ɔɔn dɛrɩ 'ɔmä 'ɔɔn klʋgba ‑gälɩ 'pie, ‑bɛ 'ɔmä 'sɔɔwʋ 'käjä.»
44009013	'Iibäa' Ananiasë nɩ: «'Pläkänyɔɔ, 'n 'nrörö nyɔɔlɔ kʋa' ‑pɩa 'nyrɩ nyüü 'kɔkɔmlɛa mlɩ 'sɩrɩ 'ɔ nʋa' bʋbɔgbi 'kɔkɔmlɛ ‑na nyüülü berea' 'klɩ ‑gba Jerusalɛɛmë;
44009014	'sɩrɩ ‑gbɔsapɛrɩnyüü kpakü ‑nyɩa' 'ɔɔn ‑pɔɔkʋ 'ɔmä nyüülü kä 'fɩɔ bäa' ‑tɛklɩ, ü bibriea' ‑na 'nyrɩklɩ, 'kpla.»
44009015	‑Maa 'Pläkänyɔɔ nya ‑gbala 'ɔɔn: «Mi! 'A nyɔɔlɔ 'n 'baa' 'lɩ 'ɔmä 'na 'nyrɩ 'plä 'klɩsrara: nyüülü 'nyɩa' juifë bäa 'klɩ, 'üa 'kɩɩɩa 'klɩ, nyra Israɛɛlëa 'klɩ.
44009016	‑Sʋɛlɛ kä 'fɩɔ 'ɔmäa' 'jä 'na 'nyrɩklɩa ‑gʋ nɩ, 'nyaa 'ɔmɩ 'ɛɛn sraraa.»
44009017	Ananiasë nya mi. 'Ɔnya pa nyüköli, 'ɔnya 'pie 'ɔa 'dari Sɔɔlë ‑gälɩ, 'ɔnya ‑gbala 'ɔɔn: «‑Wlajʋ Sɔɔlë, 'Pläkänyɔɔ Jesulɔ 'tɔrɔa' ‑mɩ 'klɩ 'nyʋfɔ mlɩ nɩ, 'ɔɔ blɔ 'mɩ ‑mä 'käjä, ‑bɛ 'Nyüna ‑Susu 'mä ‑mɩ 'lɩ 'si.»
44009018	'A ‑plɩɩ 'ü kʋ dotro, dii 'doo ‑beerea' ‑srüa frɩ nya ‑gö 'ɔa 'nyüa 'mlɩ 'ünya böblö, 'ɔnya 'jäkä. 'Ɔnya sɔwʋ, 'ɔnya 'pala 'nɩwli.
44009019	'Ɔ jia' dɛɛ nɩ, 'klü nya 'jra 'ɔɔn ‑gba. 'Ɔ ‑si jrüü jie 'wʋnyɛrɛnyüülü bäa' Damasë 'üa ‑nyɛɛ.
44009020	'A ‑plɩɩ 'ɔ kʋ dotro 'ɔnya 'pala juifëa 'sraaplanyëka ‑wälɩ Jesua ‑gä, 'sɩrɩ 'ɔ bä käa' Nyɔsʋaa 'Jʋ.
44009021	Nyüülü kä 'fɩɔ poa' 'ɔɔn 'nyakli, 'üa plɛklɩkala, ‑bɛ 'ü nö: «‑Mää nyɔɔlɔ ma nöa' nyüülü ma bibiea' Nyɔsʋa Jerusalɛɛmë ‑gbigba, 'nyrɩ 'lɩ kʋa' ‑pɩa ‑gʋ ‑a? 'Ɔnya ji ‑tɛ 'ia nyüü ‑mölöö kpasa 'ɔmä 'üün ‑gbɔsapɛrɩnyüü kpakü fa.»
44009022	‑Maa 'wʋ a 'doo Sɔɔlë ‑sɔɔrɔ ‑bɛ 'ɔ srara juifënyüülü kʋa' Damasë 'sɩrɩ Jesu bäa' 'Kriisë, 'sɩrɩ 'ü ‑ka 'mä nʋ 'ümä 'ɔɔn ‑gälɩsa 'ünyɩ 'iin jre ‑a jre.
44009023	'Imä jrüü ‑sikalɩ mi nɩ, juifënyüü nya 'nönröwli 'ümä 'ɔɔn 'bla,
44009024	‑maa nyɔɔ nya ‑gbala 'iin Sɔɔlë. Nyüü ‑gäälä bätäa 'cerefë 'nyiöli ‑srɩ ‑bɛ ‑gbia 'ümä 'ɔɔn 'bla.
44009025	‑Gbiara nɩ, 'wʋnyɛrɛnyüü nya 'pa 'ɔɔn ‑kaka 'lɩ, 'ünya kpasra 'ään 'bübli ‑gba 'ünya 'cere 'ɔɔn bätäa ‑glɔ dɛrɩ.
44009026	Sɔɔlë 'tɔa' Jerusalɛɛmë nɩ, 'ɔ 'bata 'ɔmä 'wʋnyɛrɛnyüülü bäa' 'lɩ 'üa ‑tɔrʋpɩɔ pala, ‑maa 'üa 'fɩɔ kä 'ɔa ŋalɛ. 'Ünyɩ 'dara 'iin wii ‑a 'kä 'ɔmä 'kasa 'wʋnyɛrɛnyɔɔ bä.
44009027	Banabasë nya ji 'ɔɔn ‑gba, 'ɔnya fa 'ɔɔn apotrëa ‑nyɛɛ. 'Ɔnya ‑gbala 'üün 'sɩrɩ Sɔɔlë jäa' 'Pläkänyɔɔ 'nyʋfɔ mlɩ ‑bɛ 'sɩrɩ 'Pläkänyɔɔ 'palaa' 'ɔɔn wii ‑gba. 'Ɔnya ‑gbala 'üün bɩa 'sɩrɩ Sɔɔlë 'palaa' nyɔsʋaawii Jesua 'nyrɩklɩ Damasëbätä ‑bɛ ŋalɛ 'nyɩa' 'ɔɔn 'bla.
44009028	'Bala ‑plɩɩ Sɔɔlë nya pa 'üa ‑tɔrʋpɩɔ, 'ɔ nyra 'üün mö Jerusalɛɛmë 'kä 'ü jö, ‑bɛ 'ɔ 'paa nyɔsʋaawii 'Pläkänyɔɔa 'nyrɩklɩ; ŋalɛ 'nyɩ 'bla 'ɔɔn 'bla ‑a.
44009029	'Ɔɔ ‑bɛ juifënyüülü 'paaa' grɛɛkëwii ma ‑topo Nyɔsʋawiia ‑gʋ; ‑maa 'üülü nɩ, 'ü 'bata 'ümä 'ɔɔn 'bla.
44009030	‑Wlajülü 'nua' 'iin 'wli nɩ, 'ünya fa 'ɔɔn bätälä 'ü 'daraa' Sesaree, 'ii 'ü ‑srörö 'ünya fa 'ɔɔn Tarësëbätä.
44009031	'Cɛcʋlʋ bäa' Judeeabre, Galileeabre, nyra Samariiabre nɩ, 'ua plɛ ‑gälɩ flɛrɛ. 'U ma 'papla 'klülɩ ‑bɛ 'u ma ‑träärälɩ 'Pläkänyɔɔ. 'Nyüna ‑Susua ‑gʋ 'u 'paplagälɩa 'doo.
44009032	Piɛɛrë traraa' 'ia 'blɩlɩ 'klɩ ‑bɛ 'ɔ möa' nɩ, 'ɔnya 'cere bɩa 'cɛcɩnyüülü kʋa' bätälä 'ü 'daraa' Lidaa 'üa ‑nyɛɛ.
44009033	'Ɔ jrä 'lɩ nyɔɔ 'doo, 'ɔa 'nyrɩ bä Enee, 'ɔa ‑gbitɛɛ 'wʋa ‑sɩ ‑uuntää, 'be 'ɔa ‑gbaa dii jä.
44009034	Piɛɛrë nya ‑gbala 'ɔɔn: «Enee, Jesu 'Kriisë 'pʋɔ ‑mɩ; sɔwʋ, 'kä ‑nyɩgla ‑na ‑gbitɛɛ 'kä!» 'Köklesaplɩɩ 'wʋ 'ɔ sɔ.
44009035	Nyüülü kä 'fɩɔ kʋa' Lidaa nyra Sarɔɔnbätä 'jä 'ɔmɩ, 'ünya toro 'Pläkänyɔɔ plɛ.
44009036	'Ŋlʋʋ 'doo bä kä 'wʋnyɛrɛnyüüa ‑tɔrʋpɩɔ bätälä 'ü 'daraa' Jopee 'äa 'mlɩ, 'ɔa 'nyrɩ bä Tabita. 'Iibä Dɔrëkaasë grɛɛkëwii 'lɩ. 'Ɔ ma nö nyüü 'mʋfagbi ‑gba, ‑bɛ 'ɔ ma jö 'pʋablanyüü ‑gba.
44009037	'Ɔɔ ‑wusu 'bla jrüü jiea 'mlɩ, 'ɔnya jä. 'Ü bɩaa' 'ɔɔn ‑futokʋ nɩ, 'ünya 'jrara 'ɔɔn nyëkaklöö bäa' cɛlɩa 'mlɩ.
44009038	‑Bɛ Jopee 'nyɩa' 'lɩ Lidaa dɛrɩtʋŋlɔ nɩ, 'wʋnyɛrɛnyüü 'nua' ‑maa Piɛɛrë bälɩ 'lee nɩ, 'ünya blɔ nyüü 'sɔɔ ü bibie 'ɔɔn ɔ 'tɔ 'üa ‑nyɛɛ sɔsɔ.
44009039	Piɛɛrë nya sɔwʋ, 'ɔ nyra 'üün nya mi. 'Ɔ 'tɔa' nɩ, 'ünya fa 'ɔɔn nyëkaklöölä bäa' cɛlɩa 'mlɩ. 'Kusroŋlëgëlüa 'fɩɔ nya jijrö 'ɔɔn ‑gba ‑bɛ 'ü 'wuö. 'Ünya srara 'ɔɔn 'koti nyra ‑gälɩpakotili Dɔrëkaasë ma 'kplaaa' 'taɩn 'lɩ 'ɔ ‑ka bä käa' 'lɩ.
44009040	Piɛɛrë nya 'cie nyüüa 'fɩɔ, 'ɔnya 'pakotifli, 'ɔnya bibie Nyɔsʋa. 'Ɔnya ‑sie jäjäŋlʋʋa 'pɛlɩ 'klɩ 'ɔ ‑nëma: «Tabita, sɔwʋ!» 'Ŋlʋʋlɔ nya ‑jie 'nyü, 'ɔ 'jäa' Piɛɛrë nɩ, 'ɔnya sɔwʋ 'ɔnya kʋwälɩ.
44009041	Piɛɛrë nya 'kpla 'ɔa 'darʋ 'ɔnya ‑gä 'ɔɔn 'klɩ. 'Ɔnya we 'ŋlëgëlü nyra 'cɛcɩnyüü ‑mülü, 'ɔnya srara 'üün 'ɔa 'lɩbäa nɔ 'klɩ.
44009042	Jopeea 'fɩɔ 'nu 'iin 'wli. 'Kɔkɔmlɛ nya toro 'Pläkänyɔɔ plɛ.
44009043	Piɛɛrë nya ‑si Jopee jrüü 'kɔkɔmlɛ. Nyɔɔ 'doo ü 'daraa' Simɔɔ 'ɔa ‑nyɛɛ 'ɔ kʋ, mlafia 'jrʋpa nyɔɔlɔ ma ‑fɛ.
44010001	Nyɔɔ 'doo ma bä kä Sesareebätä 'ɔɔ 'ü 'dara Kɔrënɛɛyë. 'Ɔ ma 'kama 'sʋgɩanyüü ‑glügbölä 'ü 'daraa' «Italiia 'sʋgɩa».
44010002	'Ɔ ma ‑gäklɩ, 'ɔɔ nyra 'ɔa ‑gböööa 'fɩɔ pɩɛ Nyɔsʋa. 'Ɔ ma jö juifëa 'pʋablanyüü ‑gba ‑gböösa ‑bɛ 'ɔ ma bibie Nyɔsʋa 'plɔʋplɔʋ.
44010003	Jrüü 'doo 'lɩ ‑bɛ 'jrʋ möa' ‑gbiajrʋ ‑wälɩ nɩ, Nyɔsʋa nya jaa 'ɔɔn sanyü 'nyü ‑gälɩ. 'Ɔnya 'jä Nyɔsʋaa 'aanjë; 'aanjëlɔ nya pa 'ɔa ‑nyɛɛ, 'ɔnya we 'ɔɔn: «Kɔrënɛɛyë!»
44010004	'Ɔnya ‑pʋpɔ 'ɔɔn tee ŋalɛ nya 'bla 'ɔɔn, 'ɔ ‑nëma: «Dɛplɛɛ le, 'Pläkänyɔɔ?» 'Iibäa' 'aanjë nɩ: «‑Na nyɔsʋabibiekʋ nyra 'sɩrɩ nöa' 'pʋablanyüü nɩ, 'i 'tɔ Nyɔsʋaa ‑gba, 'ɔnyɩ ‑na ‑gä ‑a ‑trɔ.
44010005	'I känyrɩ blɔ ‑plɩɩ nyüü Jopeebätä, 'ümä Simɔɔa 'klɛɛ mi, ɔ 'ü 'daraa' bɩa Piɛɛrë.
44010006	Simɔɔ ‑moloo bälɩ 'lee, mlafia 'jrʋpa 'ɔ kä, 'ɔa ‑nyɛɛ 'ɔ kʋ. 'Ɔa ‑gbööö bä 'tanie ‑gba.»
44010007	'Aanjëlɔ 'palaa' Kɔrënɛɛyë wii ‑gba mia' nɩ, Kɔrënɛɛyë nya we 'ɔa 'jrʋpafɛnyüü 'sɔɔ nyra 'ɔa 'sʋgɩanyüüa ‑tɔrʋpɩɔa 'doolɔ ‑trääräa' 'lɩ Nyɔsʋa.
44010008	'Ɔnya ‑gbala 'üün wiili kä 'fɩɔ ‑sia, 'ɔnya blɔ 'üün Jopeebätä.
44010009	'Ia ‑srɩ paa' nɩ, 'ünya mi. ‑Srɩ ‑nëmä 'lɩmɩmrɛ, Piɛɛrë nya 'jra nyuku ‑gälɩ 'ɔmä Nyɔsʋa bibie, nyüülü nya 'tɔ bätäläa ‑gba.
44010010	‑Gbëka nya 'bla 'ɔɔn, 'ɔmä dɛɛji. 'Ü ‑ka pie ɩ 'ɔa jijrɛ, ‑bɛ Nyɔsʋa ja 'ɔɔn sanyü 'nyü ‑gälɩ.
44010011	'Ɔnya 'jä cɛ 'ɛnya ‑jiero 'klɩ, dɛɛ 'dee nya 'cere 'ɔa 'pɛlɩ ‑beere dɔʋ kpaku. 'Ua kotü mlɔɔ kpasra ‑bɛ 'u 'cere ‑tʋtʋ ‑gälɩ.
44010012	'Ua 'mlɩ bä ‑tʋtʋ ‑gälɩa mlalë kä 'fɩɔ 'nyɛrɛa' bei mlɔɔ, nyra ‑pɛrɛdii ‑bɛ nyisie.
44010013	'Ɔnya 'nu 'papawii 'wli, ‑bɛ 'i ‑nö: «Piɛɛrë sɔwʋ! 'Bla ‑a jidɛɛ!»
44010014	‑Maa Piɛɛrë ‑nëma: «'Büa! 'Pläkänyɔɔ, 'n ‑kaapɩɔ dɛɛlɛ ‑siiea' nyra dɛɛlɛ paa' ‑fre ji.»
44010015	'Papawiili nya ‑gbala 'ɔɔn 'sɔɔwʋ: «Dɛɛlɛ Nyɔsʋa nyaa' kpëtä ‑nyɩ 'daa 'ɛ pa ‑fre!»
44010016	I nrörö 'wʋ tää 'wʋ, 'i 'wlaraa' dotro dɛɛlɛ nya 'jra cɛa 'mlɩ.
44010017	Piɛɛrëa plɛ 'caklalɩ ‑bɛ 'ɔ bobo 'ɔ 'bata wiili 'ɔ 'jäa' 'ia ‑gbaa, ‑bɛ nyüülü Kɔrënɛɛyë blɔa' 'tɔ dotro nyukua 'mäklɩ 'ünya 'bete ima bä Simɔɔa ‑gbööö.
44010018	'Ü 'bete: «'A ‑pɩ Simɔɔlɔ 'ü 'daraa' Piɛɛrë kʋ?»
44010019	Piɛɛrë ‑ka bobo wiili 'ɔ 'jäa', 'ia ‑gbaa 'lɩ dotro, Nyɔsʋa ‑Susu nya ‑gbala 'ɔɔn: «Nyüü tää bä ‑fälɩ, ‑mɔ 'ü 'bata.
44010020	'Ii känyrɩ sɔwʋ, 'cie nyra 'üün 'mä mi. ‑Na plɛ 'nyɩ ‑taaralɩ, 'be 'mɔɔ blɔ 'üün.»
44010021	Piɛɛrë nya 'cie 'ɔnya mi nyüülüa 'pɛlɩ, 'ɔnya ‑gbala 'üün: «'Mɔɔ 'a 'bataa' 'ba ‑jää 'mɔɔ. Dɛplɛɛ kä ‑gʋ 'a 'bata 'mɩ le?»
44010022	'Ünya ‑gbala 'ɔɔn ‑maa: «'Sʋgɩanyüüa 'kamanyɔɔ Kɔrënɛɛyë blɔ amɩ. 'Ɔ ‑gäklɩ ‑bɛ 'ɔ pɩɛ Nyɔsʋa. 'Ɔa 'cɩcanyrɩ bä juifënyüüa 'fɩɔa mlɩ. Nyɔsʋaa 'nyüna 'aanjë ‑gbala 'ɔɔn ɔ were ‑mɩ 'ɔa ‑nyɛɛ, wiili ‑nëmäa' 'lɩsa 'ɔmä 'iin 'nyaklipo.»
44010023	Piɛɛrë nya 'kʋɛɛlɩ 'üün, 'ɔnya ‑nyɩ 'üün 'pifa. 'Ia ‑srɩ paa' nɩ, 'ɔ nyra 'üün nya mi. Jopeebätäa 'cɛcɩnyüü ‑mölöö nya fala 'üün.
44010024	'Ia ‑srɩmɩadɛrɩ 'ü 'tɔ Sesareebätä. Kɔrënɛɛyë nyra 'ɔa tʋɩɩ, nyra 'ɔa ‑mülü 'maa 'ɔɔn ‑gbakä ‑gböösa, ü 'ɔ wea' ‑glaaa ɩ 'üün.
44010025	Piɛɛrë nëmäa' bätä 'jra nɩ, Kɔrënɛɛyë nya 'jrara 'ɔɔn 'klɩ 'ɔnya 'pala 'ɔa 'klɩ kotifli 'lɩträäräsa.
44010026	‑Maa Piɛɛrë nya ‑gä 'ɔɔn 'klɩ, 'ɔ ‑nëmä: «Sɔwʋ! 'Na 'mʋgbɛ nyɔɔ 'n bä!»
44010027	‑Bɛ 'ɔɔ ‑bɛ Kɔrënɛɛyë dɛtrɛ ɩ 'wʋ 'ɔnya pa nyukua ‑wälɩ. 'Ɔ paa' nɩ, 'ɔ jrä 'lɩ nyüü 'kɔkɔmlɛ.
44010028	Piɛɛrë nya ‑gbala 'üün: «'A jre 'imɩ 'sɩrɩ 'i ‑siiea' 'kä juifënyɔɔ nyra nyɔɔlɔ 'nyɩa' juifë bä 'mä 'wʋnyɛrɛ, 'aiɛ 'ɔmä 'ɔa ‑nyɛɛ pa. ‑Maa Nyɔsʋa nya srara 'mɩ 'sɩrɩ 'nyɩa' kä 'mäa' nyɔɔ ‑gbala ‑maa ‑fre 'lɩ 'ɔ bä anyɩ jijrö 'ɔɔn ‑gba.
44010029	'A 'ia ‑gʋ, ‑wea' ‑bɛ 'nyɩ mɛ cɛ ‑bɛ 'n ji. ‑Gbala 'mɩ wiili kä ‑gʋ ‑wea' 'mɩ.»
44010030	'Iibäa' Kɔrënɛɛyë nɩ: «'Ia jrüü mlɔɔ 'saarɩ, 'a 'sama 'taɩn 'lɩ, su 'n pa ɩ ‑bɛ 'n bibie ɩ Nyɔsʋa nyüköli. 'I bä ‑gbiajrʋa ‑gliiibei tää 'lɩ. 'Mä 'saa nʋkalɩ mi nɩ, nyɔɔ 'doo 'nyüglö 'mɩ 'klɩ; 'ɔa 'koti plö.
44010031	'Ɔnya ‑gbala 'mɩ: ‹Kɔrënɛɛyë, Nyɔsʋa 'nu ‑na bibiekʋ 'wli, 'ɔnyɩ ‑trɔ ‑a ‑trɔ 'sɩrɩ ‑jöa' 'pʋablanyüü ‑gba.
44010032	'Ii känyrɩ blɔ nyüü Jopee ü mi ü we Simɔɔ, ɔ ü 'daraa' Piɛɛrë. Nyɔɔ 'doo bälɩ 'lee 'ɔɔ 'ü 'dara Simɔɔ, mlafia 'jrʋpa 'ɔ kä, 'ɔa ‑nyɛɛ 'ɔ kʋ. 'Ɔa nyuku kʋ 'tanie ‑gba; ɔma ji nɩ, 'ɔnya ‑mɩ ‑gbalaa.›
44010033	'A ‑plɩɩ 'n kʋ dotro 'nyaa blɔ nyüü ‑na ‑nyɛɛ. ‑Bɛ ‑jia' nɩ, 'i 'na. 'Ii känyrɩ, ana 'fɩɔ bä ‑pɩ Nyɔsʋaa 'klʋɩ amä ‑mɩ 'nyaklipo; wiili kä 'fɩɔ 'Pläkänyɔɔ ‑gbalaa' ‑mɩ ‑mä amɩ 'iin ‑gbala.»
44010034	'Iibäa' Piɛɛrë nɩ: «'Cɩcasa 'amɔ ‑ka jre ɩa' 'iin dɛɛlɛ kä ‑gʋ Nyɔsʋa 'nyɩ ‑gbasaa' nyüü 'lɩ.
44010035	Nyüüa 'fɩɔa ‑nyɛɛ nɩ, nyɔɔ o nyɔɔ pɩɛa' Nyɔsʋa ‑bɛ 'ɔ kʋäa' 'cɩcasa 'lɩ nɩ, 'ɔɔ 'na Nyɔsʋaa 'klɔɔtrʋ.
44010036	'Ɔ ja Israɛɛlëa 'jü 'ɔa 'papawii; 'ɔnya 'saralɩ 'üün 'Mʋfagogolä bäa' plɛgälɩflɛrɛkʋlʋ sɔa' Jesu 'Kriisë kälɩ; 'ɔɔlɔ bäa' 'Pläkänyɔɔlɔ 'kamaa' nyüüa 'fɩɔ.
44010037	Jaan bɩaa' nyüüa 'kpɩkpɩakʋ nyra 'üa 'nɩwlipapakʋ nɩ, 'a jre wiili ‑sröröa' ‑kätɩ Galilee, 'fɩɔwʋ Judeea ‑tʋtʋa 'fɩɔ ‑gälɩ.
44010038	'A jre 'iin 'sɩrɩ Nyɔsʋa ‑tʋa' 'Nyüna ‑Susu nyra 'klü Nasarɛɛtënyɔɔ Jesu ‑gälɩ, ‑bɛ 'ɔ ‑nyɩa' 'ɔɔn 'klü, 'sɩrɩ 'ɔ ‑sröröa' ‑tʋtʋa 'fɩɔ ‑gälɩ, 'ɔ nöa' 'mʋfagbi ‑bɛ 'ɔ ‑futoa' nyüülü kä 'fɩɔ ma bäa' Sataan a ‑goou; 'be Nyɔsʋa bä kä 'ɔɔn dɛrɩ.
44010039	Anya 'jä wiili kä 'fɩɔ 'ɔ nʋa' juifëa ‑tʋtʋ ‑gälɩ, 'palɩ Jerusalɛɛmë nyra bätë ‑mölööa 'mlɩ. 'Ünya 'blara 'ɔɔn krʋa ‑gälɩ.
44010040	Nyɔsʋa nya 'ba 'ɔɔn 'kuaabre jrüü tääa ‑srɩ 'lɩ, 'ɔnya srara 'ɔa nyufa nyüü 'klɩ;
44010041	‑mää nyüüa 'fɩɔ 'ɔnyɩ 'klɩtɔrɔ ‑maa nyüülü Nyɔsʋa 'baa' 'lɩ ‑kätɩ 'ümäa' 'lɩ wiili 'ü 'jäa' 'sa nɩ, 'üü 'ɔ 'tɔrɔklɩ. 'Abɩa amɔ, amɔ nyra 'ɔɔn taraa' 'wʋ ‑bɛ a 'mlaraa' 'wʋ, amɔ 'ɔ 'tɔrɔklɩ 'ɔ sɔa' 'kuaabre.
44010042	'Ɔnya ‑gbala amɩ a 'pala 'ɔa mlɩa wii nyüü ‑gba, 'kä a ‑gbala 'üün 'ɔɔ Nyɔsʋa 'balɩ 'ɔmä 'lɩbänyüü nyra jäjänyüüa ‑gä ‑tʋ.
44010043	'A 'ɔa ‑gä nyɔsʋaamlɩpalanyüüa 'fɩɔ 'pa; 'ü nɩnɩa nyɔɔ o nyɔɔ toroa' 'ɔɔn plɛ nɩ, 'ɔa 'nyrɩklɩa ‑gʋ, nyɔɔlɔa ‑balʋ nya 'ɔɔn cerea.»
44010044	Piɛɛrë ‑ka 'paa ɩ wii ‑bɛ 'Nyüna ‑Susu 'cere nyüülü kä 'fɩɔ poa' 'ɔɔn 'nyakli ‑gälɩ.
44010045	Juifënyüülü toroa' Jesu plɛ ‑bɛ ü falaa' Piɛɛrë nɩ, 'üa plɛklɩkala ‑gböösa dɛɛlɛ kä ‑gʋ Nyɔsʋa 'cerea' 'Nyüna ‑Susu nyüülü 'nyɩa' juifë bä ‑gälɩ.
44010046	'Ü po 'üün 'nyakli ‑bɛ 'ü 'paa nyüü ‑mölööa mlɩa wii ‑bɛ 'ü 'bʋala bɩa Nyɔsʋa. Piɛɛrë ‑nëma:
44010047	«'Nyüna ‑Susu 'a nyüülü kʋa' ‑pɩ ‑gälɩ 'cere bɩa ‑beere amɔ, nyɔɔ 'plɛɛ 'mä 'daa 'ünyɩ 'pala 'nɩwli le?»
44010048	'Ɔnya ‑gbala 'üün ü 'pa 'üün 'nɩwli 'Pläkänyɔɔa 'nyrɩklɩ. 'Ünya ka 'ɔɔn 'klɩ ɔ ‑si 'üün jrüü jie ‑gba.
44011001	Apotrë nyra ‑wlajülü bäa' Judeea ‑tʋtʋ ‑gälɩ nya 'nu 'sɩrɩ nyüülü 'nyɩa' juifë bä 'nyierea' bɩa Nyɔsʋaa wii 'klɩ.
44011002	Piɛɛrë mia' Jerusalɛɛmë nɩ, nyüülü 'bölöa' nyra 'ɔɔn kɔsɔ nya ‑topo:
44011003	«Nyüülü 'nyɩa' 'bölö 'üa ‑nyɛɛ ‑pa ‑nyra 'üün nya tara 'wʋ!»
44011004	Piɛɛrë nya blöplɛ 'ɔnya 'sasra 'üün plɛ 'lɩ 'ɔ ‑nëma:
44011005	«'N bä käa' Jopeebätä nɩ, Nyɔsʋa 'n bibie ɩ Nyɔsʋa nya ja 'mɩ wii 'nyü ‑gälɩ. 'Nyaa 'järä dɛɛ 'dee cɛa 'mlɩ 'ɛ ‑beere dɔʋ kpaku 'u kʋ cɛ nyra ‑tʋtʋa ‑tɔrʋpɩɔ. 'Ua kotü mlɔɔ kpasra, 'unya 'cere 'na ‑gba.
44011006	'N ‑pʋpɔ 'uun tee, 'nyaa 'järä 'ua 'mlɩ 'klʋɛɛa mlaa: mlaalü 'nyɛrɛa' bei mlɔɔ, 'palɩ ‑pɛrɛdii nyra nyisie.
44011007	'Nyaa 'nu 'papawii 'wli ‑bɛ 'i ‑gbala 'mɩ: ‹Piɛɛrë, sɔwʋ; 'bla ‑a jidɛɛ!›
44011008	'Nëma: ‹'Büa! 'Pläkänyɔɔ 'n ‑kaapɩɔ dɛɛlɛ ‑siea' nyra dɛɛlɛ plaa' nyɔɔ ‑fre 'na mlɩ pla.›
44011009	‑Maa wiili jaa' cɛ 'lɩ ‑nëma 'sɔɔwʋ: ‹Dɛɛlɛ kpëträa' Nyɔsʋaa 'nyü ‑gälɩ nɩ, ‑nyɩ 'daa 'ɛ pa ‑fre!›
44011010	«'I ka tää 'inya jrälɩ 'ia 'fɩɔ nya 'blöö cɛa 'mlɩ dɛrɩ.
44011011	Nyüü tää nya 'tɔrɔ dotro ‑gbööölä kä 'mlɩ 'n bä ɩa' a 'mlɩ. 'Ü sɔ Sesareebätä; 'na ‑nyɛɛ 'ü blɔ 'üün.
44011012	Nyɔsʋaa ‑Susu nya ‑gbala 'mɩ 'na plɛ 'nyɩ ‑taaralɩ ‑a fala 'üün. ‑Wlajülü ‑uundoolü kʋa' ‑pɩ nya fala 'mɩ nyɔɔlɔ blɔa' 'üün 'ɔa ‑nyɛɛ, anya pa 'ɔa nyüköli.
44011013	Nyɔɔlɔ nya ‑gbala amɩ 'sɩrɩ 'ɔ 'jääa' 'aanjë 'ɔa nyüköli, 'aanjëlɔ nya ‑gbalaa' 'ɔɔn: ‹Blɔ nyüü Jopeebätä ü mi Simɔɔa 'klɛɛ ɔ 'ü 'daraa' Piɛɛrë.
44011014	'Ɔnya ‑mɩ 'papawiili 'mäa' 'amɩ 'pʋɔ ‑gbalaa, ‑mɔ ‑bɛ ‑na ‑gböööa 'fɩɔ.›
44011015	'N ‑ka 'paa ɩ wii 'Nyüna ‑Susu nya 'cere 'üün ‑gälɩ 'sɩrɩ 'u 'cerea' bɩa amɩ ‑gälɩ 'käkolofa 'wʋ.
44011016	'Nyaa 'pa wiili 'Pläkänyɔɔ ‑gba käa' plɛ. 'Ɔ nɩnɩa kä: ‹'Nɩ Jaan nʋ 'ɔnya 'pa nyüü 'nɩwli ‑maa 'amɔlɔ nɩ, 'Nyüna ‑Susu nëmä 'amɩ 'wli 'pala.›
44011017	'Nyaa 'jä 'iin 'sɩrɩ dɛɛlɛ Nyɔsʋa ‑nyɩa' amɩ 'taɩn 'lɩ a toroa' 'Pläkänyɔɔ Jesu 'Kriisë plɛ nɩ, 'a 'ia dɛɛ 'deelɛ 'ɔ ‑nyɩ bɩa 'üün. ‑Bɛ nyɔɔ 'plɛɛ 'n bä ‑bɛ 'n 'baa ‑plɩɩ Nyɔsʋaa ni le?»
44011018	'Ü 'nua' wiili Piɛɛrë 'paa' 'wli nɩ, 'ünya trarakä. 'Ünya 'bʋala Nyɔsʋa; 'ü ‑nëma: «‑Ii! Nyɔsʋa ‑nyɩ bɩa nyüülü 'nyɩa' juifë bä 'nyʋfɔ 'ümä 'lɩ 'üa ‑balʋ ‑gälɩtoro ‑bɛ 'ümä 'cɩca 'klä 'jä!»
44011019	'Ü 'blaa' Etiɛɛnë nɩ, nyüü nʋ 'üün ‑gbigba nʋ nʋ 'ünya ‑gbaala ‑pɩɔa 'fɩɔ 'kä. 'Ü ‑srörö Fonisii nyra Siiprëa ‑tʋtʋ ‑gälɩ nyra Antiɔɔsëbätä. 'Ü ‑sröröa' 'lɩ nɩ, 'ü 'pala 'lɩ nyɔsʋaawii, ‑maa juifëa 'doo 'ü 'pala 'iin ‑gba.
44011020	‑Mölöö bä 'üa ‑tɔrʋpɩɔ 'ü bä Siiprënyüü nyra Sirɛɛnënyüü; 'ü jia' Antiɔɔsëbätä nɩ, 'ü 'pala juifënyüülü 'paaa' grɛɛkëwii 'Mʋfagogolä 'paaa' 'Pläkänyɔɔ Jesua ‑gä ‑gba.
44011021	‑Bɛ 'Pläkänyɔɔa 'klü bä 'üün ‑gälɩ, nyüü 'kɔkɔmlɛ nya 'dara 'iin wii 'ünya toro 'Pläkänyɔɔ plɛ.
44011022	'Ia nyüülüa wii nya blö Jerusalɛɛmëa 'cɛcɩnyüüa 'nyakli 'lɩ. 'Ünya blɔ Banabasë Antiɔɔsë.
44011023	'Ɔ 'tɔa' ‑bɛ 'ɔ 'järäa' Nyɔsʋaa ‑gbinanakʋ 'üa ‑tɔrʋpɩɔ nɩ, dɔrʋ 'bla 'ɔɔn, 'ɔnya 'jrara 'üa 'fɩɔa 'klü 'ɔnya ‑gbala 'üün ü nʋ 'üa plɛa 'fɩɔ ü toro 'Pläkänyɔɔ plɛ.
44011024	Banabasë bä 'cɩcanyɔɔ, 'Nyüna ‑Susu nyra nyɔsʋaplɛtorokʋ 'si 'ɔɔn 'lɩ ‑bɛ nyüü 'kɔkɔmlɛ 'nyiere 'Pläkänyɔɔ 'klɩ.
44011025	Banabasë nya ‑si 'ɔnya mi Tarësëbätä Sɔɔlë 'batrakalɩ.
44011026	'Ɔ 'jäa' 'ɔɔn nɩ, 'ɔnya fa 'ɔɔn Antiɔɔsë. ‑Sʋ 'mʋgbɛ 'ü trara 'cɛcɩnyüköli ‑bɛ 'ü 'kpɩa nyüü 'kɔkɔmlɛ. 'Abɩa Antiɔɔsë ‑kätɩ 'ü ‑nyɛɛrɛ 'wʋnyɛrɛnyüü 'Kriisënyüüa 'nyrɩ.
44011027	'A 'ia jrüülüa mlɩ nyɔsʋaamlɩpalanyüü sɔ Jerusalɛɛmë 'ünya mi Antiɔɔsë.
44011028	'Üa ‑tɔrʋpɩɔa 'doolɔ bäa' 'lɩ 'ü 'daraa' Agabusë, 'ɔnya sɔwʋ, 'Nyüna ‑Susu nya ‑srörö 'ɔɔn kälɩ 'unya ‑gbala nyüü ‑maa ‑gbëkananie nya ‑tʋtʋa 'fɩɔ ‑gälɩ palaa. 'I nrörö kä Sesaa Kloodëa 'taɩn 'lɩ.
44011029	'Wʋnyɛrɛnyüülü nya 'nönröwli 'ümä 'üa ‑wlajülü kʋa' Judeea ‑tʋtʋ ‑gälɩ ‑gbaji; dɛɛlɛ ‑moloo 'bataa'.
44011030	'Ünya nʋ 'imɩ. 'Ünya ‑nyɩ 'iin Banabasë nyra Sɔɔlë ü fa 'iin 'cɛcɩtagbü.
44012001	'A 'ia 'taɩn 'doolʋa 'mlɩ 'kɩɩ Erɔɔdë 'bala 'cɛcɩnyüü 'doorodooa ‑gbigbanʋnʋkʋ.
44012002	'Ɔ nʋ ‑jɛrɛ 'ɔnya 'bla Jaan a ‑wlajʋ Jaakë.
44012003	‑Bɛ 'ɔ 'jäa' 'iin 'i käa' juifë 'tʋ nɩ, 'ɔnya 'kpla Piɛɛrë 'flɔɔlʋ kä 'mlɩ 'nyɩa' levurë bä 'ua ‑glɩsɩglɩsɩa 'taɩn 'lɩ.
44012004	'Ɔ 'kplaa' 'ɔɔn nɩ, ‑jie 'lɩ 'ɔ 'pa 'ɔɔn, 'ɔnya ‑tʋ 'ɔɔn 'sʋgɩa mlɔɔa ‑glügbü mlɔɔ ‑gba 'ümä 'ɔɔn 'nyiöli ‑gäälä. 'Paakëa ‑glɩglɩsɩ ma ‑si nɩ, ‑bɛ 'ɔmä 'ɔɔn ‑jria 'klɩ ja.
44012005	Piɛɛrë bä ‑jie 'lɩ 'ü ‑glaara 'ɔɔn ‑gälɩ ‑bɛ 'cɛcɩnyüü bibie 'ɔa 'wli 'lɩa Nyɔsʋa ‑gböösa.
44012006	'Ia ‑srɩ ma pa nɩ, 'a ‑plɩɩ Erɔɔdë 'mä ɩ 'ɔa ‑gä tʋ. 'A 'ia ‑gbia 'dööläa 'mlɩ Piɛɛrë 'mʋmlɔ ɩ 'sʋgɩanyüü 'sɔɔa ‑tɔrʋpɩɔ. 'Ü kpasra 'ɔɔn 'cɩ 'sɔɔ ‑bɛ 'sʋgɩa ‑mölöö ‑glaara ‑jienyukulua tatu 'mäklɩ.
44012007	'Pläkänyɔɔa 'aanjë nya 'tɔrɔ 'ɔɔn 'klɩ, 'napɛ nya ŋʋala ‑jienyüköli. 'Aanjë nya tɛrɛ Piɛɛrë 'kä: «Sɔwʋ 'sosowʋ!» 'Ɔa 'daria 'lɩa 'cɩ nya blö ‑tʋtʋ ‑gälɩ.
44012008	'Aanjë nya ‑gbala 'ɔɔn: «Wlo ‑na ‑pɛɛtʋ, 'kä ‑kpasa ‑na 'siibökli!» Piɛɛrë nya nʋ 'iin. 'Aanjë nya ‑gbala 'ɔɔn: «Pa ‑na 'kotu 'lɩ, 'kä ‑mɛɛɛ 'mɩ ‑gälɩ!»
44012009	Piɛɛrë nya 'cie ‑bɛ 'ɔ prɛ 'ɔɔn dɛrɩ; 'sɩrɩ wiili 'aanjëlɔ nöa' 'mä 'cɩcasa bä 'ɔnyɩ 'iin jre ‑a jre: 'ɔa plɛ nɩnɩa 'sɩrɩ nyɔɔ saa'.
44012010	'Ü ‑sia' 'sʋgɩalë ‑kätɩ 'ü 'tɔrɔa' 'klɩ ‑gba, ‑bɛ 'ü ‑sia' 'sɔɔa nü ‑gba nɩ, 'ünya 'tɔ detetatulu bäa' palafa 'wʋ ‑gba. 'Ua 'mlɔɔ nya 'sara 'üa 'klʋɩ! 'Ünya 'cie ‑bɛ 'ü fa 'nyʋfɔ 'ü mö, 'aanjë nya ‑fu 'ɔɔn ‑wälɩ 'ɔnya sɔ 'ɔɔn dɛrɩ.
44012011	'Taɩn 'lɩ Piɛɛrëa 'nyü ‑gälɩ ‑trea' 'kä nɩ, 'a ‑plɩɩ 'ɔ 'nu 'ɔ ‑nëmä: «'Nyaa 'nu ɔ 'sɩrɩ 'i bäa' 'cɩcasa. 'Pläkänyɔɔ blɔ 'ɔa 'aanjë 'ɔ 'ba 'mɩ Erɔɔdë mlɩ nyra diili kä 'fɩɔ juifë 'mä ɩa' 'mɩ ‑gba nʋ.»
44012012	'Ɔ bɩaa' 'iin bobokʋ nɩ, 'ɔnya mi Mariilɔ ‑gua' Jaanlɔ 'ü 'daraa' Marëkë, 'ɔa ‑gbööli. Nyüü 'kɔkɔmlɛ trara 'lɩ ‑bɛ 'ü bibie ɩ Nyɔsʋa.
44012013	Piɛɛrë bɔtɔ tatu kpakulu bäa' ‑gböööa palafa 'wʋ, 'ŋlëkayria 'doo 'ü 'daraa' Roodë, ɔ ‑fɛɛɛrɛa' ‑gböööläa 'mlɩ 'jrʋpa, nya 'nyie.
44012014	'Ɔ jre Piɛɛrëa mlɩa wii, ‑maa dɔrʋa ‑gʋ nɩ, 'ɔ ‑kanyɩ tatu ‑a 'sa, dɛrɩ 'ɔ 'blöö 'ɔnya mi 'üün ‑gbala 'sɩrɩ Piɛɛrë bäa' tatu 'mäklɩ.
44012015	'Ünya ‑gbala 'ɔɔn: «Sa kla ‑mɩ!» ‑Maa 'ɔ nɩnɩa 'kpɔɔ 'cɩcasa bäsaa. 'Ünya ‑gbala 'ɔɔn: «'Ɔa 'aanjë bäsaa!»
44012016	‑Bɛ Piɛɛrë bɔtɔ tatua 'doo. 'Ü 'saa' 'uun, 'ünya 'jä 'ɔɔn, 'üa ‑gälɩa 'ku fɔ.
44012017	Piɛɛrë nya nʋ 'darʋ 'ɔnya ‑gbala 'üün 'ü 'cie ‑yrɛ 'wʋ. 'Ɔnya 'sara 'lɩ 'üün 'sɩrɩ 'Pläkänyɔɔ nʋa' 'ɔa ‑jie 'lɩa 'ceciedɛɛ. 'Ɔ ‑nëma: «'Ba ‑gbala 'iin Jaakë nyra ‑wlajü ‑mülüü.» 'I ‑sia' nɩ, 'ɔnya 'cie 'ɔnya mi ‑pɩɔ ‑mɩdoo.
44012018	‑Srɩ paa' nɩ, ‑yrɛ kpaki blö 'sʋgɩaa ‑tɔrʋpɩɔ; 'ü 'betre 'lɩ: «‑Bɛ Piɛɛrë le?»
44012019	Erɔɔdë nya blɔ nyɔɔ 'ɔ ji 'ɔa 'klɛɛ ‑maa 'ünyɩ 'ɔɔn 'lɩ ‑a jrä. 'Ɔnya 'bete 'sʋgɩalë, 'ɔnya 'daa ü 'bla 'üün. Erɔɔdë nya sɔ Judee 'ɔnya mi Sesaree kʋ.
44012020	Erɔɔdëa 'blɩ ‑gälɩ Tiirëa nyüü nyra Sidɔɔn a nyüüa jijri ma sɔ. ‑Maa 'be 'a 'ia 'taɩn 'lɩa 'mlɩ Erɔɔdëa 'crɛ 'sɔrɔ 'üün ‑gälɩ. 'Üü ‑bɛ Blasëtusë nya 'nönröwli 'ümä 'kɩɩ 'jäkalɩ mi, 'be 'ɔɔ bä 'kɩɩa ‑tɔɔɔlɩpanyɔɔ. 'Ünya mi Erɔɔdë 'jäkalɩ 'ümä 'wlinönrö.
44012021	‑Srɩ paa' nɩ, Erɔɔdë nya 'sroo 'ɔa 'kɩɩkoti. 'Ɔnya kʋ 'ɔa 'kɩɩkpata ‑gälɩ ‑bɛ 'ɔ dɛtrɛ 'üün,
44012022	‑bɛ nyüü 'paa wii: «Nyɔsʋaa mlɩa wii kʋ ‑pɩ, ‑mää nyɔɔa mlɩa wii ‑a!»
44012023	'A ‑plɩɩ Nyɔsʋaa 'aanjë kʋ dotro 'ɔnya 'kala 'ɔɔn dɛɛ; 'be 'ɔnyɩ Nyɔsʋa ‑a 'bʋala. Tʋa nya pa 'ɔɔn 'ɔnya jä.
44012024	‑Maa nyɔsʋaawii ‑gbaala ‑pɩɔa 'fɩɔ 'kä 'plɔʋplɔʋ ‑bɛ 'i mö 'klɔɔtrʋ.
44012025	Banabasë nyra Sɔɔlë 'wlaraa' 'üa 'jrʋpa nɩ, 'ünya sɔ Jerusalɛɛmë 'ünya ji, 'ünya fa Jaanlɔ 'ü 'daraa' Marëkë.
44013001	Antiɔɔsëbätäa 'cɛcɩnyüüa ‑tɔrʋpɩɔ ma bä nyɔsʋaamlɩpalanyüü nyra 'kpɩkpɩanyüü, 'üü bä: Banabasë, Simeɔɔn 'ü 'daraa' bɩa 'Kpörönyɔɔ, Sirɛɛnënyɔɔ Lusiusë, Manaɛɛnlɔ nyra ‑gofɩanëma Erɔɔdë kɔsɔ 'bʋala ‑pɩɔ 'doo 'wʋ, nyra Sɔɔlë.
44013002	'Taɩn 'lɩ 'ü paa' su ‑bɛ 'ü bibiea' 'Pläkänyɔɔ nɩ, 'Nyüna ‑Susu ‑nëma: «'Ba bere Banabasë nyra Sɔɔlë 'klɩ 'ümä 'jrʋpalä kä ‑gʋ 'n wea' 'üün ‑fɛ.»
44013003	'Ii känyrɩ 'ü 'wlaraa' su nyra nyɔsʋabibiekʋ nɩ, 'ünya 'pie 'üün klʋgbë ‑gälɩ 'ünya 'cɛrɛ 'üün ‑wälɩ 'ünya mi.
44013004	'Asɩ 'Nyüna ‑Susu nʋ 'üa bʋblɔkʋ. 'Ünya mi Selusiibätä, 'a ‑plɩɩ 'ü sɔ 'ünya dɔrɔ 'mɩɩ 'wʋ 'ünya mi dugbalä 'ü 'daraa' Siiprëa 'mlɩ.
44013005	'Ü 'tɔa' Salaminëbätä nɩ, 'ünya 'pala nyɔsʋaawii juifëa 'sraaplanyuku ‑wälɩ. Jaan bä bɩa 'lɩ 'ɔ jö 'üün ‑gba.
44013006	'Ü 'pɩa' dugbaläa 'fɩɔ ‑bɛ 'ü 'tɔa' Pafɔsëbätä nɩ, 'ü jrä 'lɩ juifënyɔɔ 'doo. 'Ɔ nö ‑mina ‑bɛ 'ɔ bä ‑gbagblɛ nyɔsʋaamlɩpalanyɔɔ; 'ɔɔ 'ü 'dara Barë Jesu.
44013007	'Ɔɔ ‑bɛ dugbalä 'lɩa ‑gofɩanëma bä ɩ ‑pɩɔ 'doo 'wʋ, ɔ 'ü 'daraa' Sɛrëjisë 'Pɔɔlusë. 'Ɔ bä 'lɩglanyɔɔ. 'Ɔnya we Banabasë nyra Sɔɔlë 'ümä 'ɔɔn Nyɔsʋawii ‑gbapala.
44013008	‑Maa ‑minanʋnyɔɔlɔ Elimasë, 'asɩ 'ɔa 'nyrɩ bä grɛɛkëwii 'lɩ, 'ɔnyɩ 'üün 'casɩ ‑a ‑nyɩ. 'Ɔ 'bata 'ɔmä ‑gofɩanëmalɔa nyɔsʋaplɛ 'nyʋfɔ 'wʋ 'ba.
44013009	‑Bɛ Sɔɔlë, 'ɔ 'ü 'daraa' bɩa 'Pɔɔlë nɩ, 'ɔ 'si 'Nyüna ‑Susu 'klɩ ‑bɛ 'ɔ ‑pʋpɔ ‑minanʋnyɔɔlɔ tee, 'ɔ ‑nëma:
44013010	«‑Sii yrʋ nyra bʋbɔgbia 'fɩɔ 'klɩ, Sataan a 'jʋ, diili kä 'fɩɔ 'naa' 'ia 'nyüamlɩjraranyɔɔ ‑bä! 'Taɩn 'plɛɛ 'lɩ ‑mä 'Pläkänyɔɔa diili kä 'fɩɔ ‑gäa' 'klɩ, 'ia 'kpɩkpɩakʋa ‑gʋ fio le?
44013011	'Ii känyrɩ, ‑jää 'Pläkänyɔɔ nya ‑mɩ 'pʋnɩa, ‑nya 'nɔɔa; ‑ka ‑nëmä 'jrʋ ‑a 'jä 'kä 'inya jrüü kä.» 'A ‑plɩɩ ‑gbru nyra 'jöjrüükpü kʋ 'ünya blö 'ɔɔn ‑gälɩ. 'Dari 'ɔ nö ‑bɛ 'ɔ 'bata nyɔɔ 'ɔmä 'ɔɔn 'nyʋfɔ srara.
44013012	‑Gofɩanëmalɔ 'jäa' 'iin nɩ, 'ɔnya toro Nyɔsʋa plɛ. 'Kpɩkpɩakʋlʋ 'paaa' 'Pläkänyɔɔa ‑gä, nya pa 'ɔmɩ ‑gba.
44013013	'Pɔɔlë nyra 'ɔa 'wʋnyɛrɛnyüü nya dɔrɔ 'mɩɩ 'wʋ 'ünya sɔ Pafɔsë 'ünya mi Pɛge, Pamëfiliia ‑tʋtʋ ‑gälɩa bätä 'döö bäsaa. Jaan nya sɔ 'üün dɛrɩ 'ɔnya 'blöö Jerusalɛɛmë dɛrɩ.
44013014	'Ü sɔa' Pɛge 'ünya mi Antiɔɔsë, Pisidiia ‑tʋtʋ ‑gälɩ. Juifëa ‑fʋflʋpasrɩ 'lɩ nɩ, 'ünya pa juifëa 'sraaplanyuku 'wʋ 'ünya kʋwälɩ.
44013015	'Ü bɩaa' ‑Dɔa ‑pɔɔkɩ nyra nyɔsʋaamlɩpalanyüüa ‑pɔɔkɩ ‑täsäkʋ nɩ, juifëa 'sraaplanyukua 'cifu nya blɔ 'üa 'pɛlɩ nyüü, 'ü ‑nëma: «‑Wlajü 'amɩ, 'klülɩpawaklüü ma bä 'ana ‑nyɛɛ 'amä nyüü ‑gbala nɩ, 'ba 'pawii.»
44013016	'Pɔɔlë sɔa' 'wʋ nɩ, 'ɔnya dɔrɔ 'darʋ 'wʋ, 'ɔ ‑nëma: «Israɛɛlënyüü 'amɩ, 'nyraa 'amɔlɔ ‑trääräa' 'lɩ Nyɔsʋa 'ba ponyakli!
44013017	Israɛɛlëa Nyɔsʋa 'balɩ ana tʋɩɩ. 'Ɔnya 'papla ‑glügbölä ‑gälɩ 'taɩnlɩ kä 'fɩɔ 'ü ‑sia' Ejiipëtëa 'bre. 'Ɔnya nʋ 'ɔa 'klüdarʋ 'ɔnya 'cie 'üün 'blɩlɩa ‑gälɩ.
44013018	'Ɔ ‑gbötö 'üün ‑sɩa ‑glʋɩsɔɔ ‑aaga 'lɩ.
44013019	'Pɩrɩgälɩ nɩ, 'ɔ bɩaa' Kanaan a ‑glügbü ‑uunsɔɔ ‑gbogblookʋ nɩ, 'ɔnya ‑päälä 'ään 'ɔa Israɛɛlënyüü 'lɩ 'ümä 'lɩ kä.
44013020	'I ‑sia' nɩ, 'ɔnya ‑tʋ 'üa 'wliklɩ ‑gätʋnyüü, ‑sɩa ‑duu ‑glʋɩsɔɔ ‑bɛ ‑pʋa 'samadɛɛ (450), ‑a ji ‑a ‑tɔɔ nyɔsʋaamlɩpalanyɔɔ Samiɛɛlëa 'taɩn 'lɩ.
44013021	'Ünya 'daa ɔ ‑nyɩ 'üün nyɔɔ 'ɔmä 'üa 'kɩɩ bä. Nyɔsʋa nya ‑nyɩ 'üün Kiisëa 'jʋ Sɔɔlë. 'Ɔ bä Bɛnjamɛɛa ‑glügbö 'klɩa nyɔɔ. 'Ɔ ‑si 'üa 'wli 'klɩ ‑sɩa ‑glʋɩsɔɔ.
44013022	Nyɔsʋa 'baa' ‑plɩ 'ɔɔn nɩ, 'ɔnya nʋ 'iin Daviidë nya bä 'üa 'kɩɩ. 'Ɔnya 'pa 'ɔa ‑gä, 'ɔ ‑nëma: ‹'N 'jä Jɛseea 'jʋ Daviidë: 'ɔ kä 'na plɛ 'tʋ, wiili kä 'fɩɔ 'mäa' 'ɔɔn ‑gbala, 'ɔnya 'iin nʋa.›
44013023	'A 'ɔa ‑glügböa 'mlɩ Nyɔsʋa 'ba 'Lɩmlɩbanyɔɔ 'doo Israɛɛlëa ‑gʋ. 'Ɔ ‑gbala käa' 'iin Israɛɛlë 'i 'a 'lɩwlɛ. 'Ɔɔ bä Jesu.
44013024	'Ɔ ‑kaaŋlʋa' ji nɩ, Jaan ‑gbala Israɛɛlënyüüa 'fɩɔ ü toro 'lɩ ‑balʋ ‑gälɩ ‑bɛ 'ümä 'nɩwlipala.
44013025	Jaan 'wlaraa' 'ɔa 'jrʋpa nɩ, 'ɔ ‑nëma: ‹Nyɔɔ 'plɛɛ 'a 'dara 'mɩ le? ‑Mää 'mɔɔ 'nyɩ nyɔɔlɔ 'a ‑glaaa' bä. ‑Maa 'ɔɔ nëmä 'mɩ 'klɩtroro; 'nyɩ 'nɩmɩ 'lɩ ‑a bɩa 'mä 'ɔa 'siia pɩa ‑jie.›
44013026	«'Na ‑wlajü 'amɩ, 'amɔ bäa' Abraamëa 'jü nyra 'amɔ ‑trääräa' 'lɩ Nyɔsʋa: 'amɔ Nyɔsʋa ja 'papawiili 'baaa' 'lɩ nyüü mlɩ.
44013027	Jerusalɛɛmëa nyüü nyra 'üa 'cifu 'nyɩ 'ɔɔn 'lɩ ‑a 'kʋɛɛ. Nyɔsʋaamlɩpalanyüüa ‑pɔɔkɩ 'lɩ 'ü ‑täsäa' ‑fʋflʋpasrɩlɩa 'doo 'ünyɩ 'iin 'wli ‑a 'nu. Wiili 'i 'paa' 'ii 'ü nʋ: 'ü 'pɔnɩ Jesu 'ɔmä jä.
44013028	‑Bɛ wiili kä ‑gʋ 'ümäa' 'ɔɔn 'pɔnɩ 'inyɩ 'lɩ ‑a bä, ‑maa 'asɩɛ 'ünya ‑gbala Pilatë 'ɔ 'sa 'ɔɔn 'ümä 'ɔɔn 'bla.
44013029	'Ü bɩaa' wiili kä 'fɩɔ käläa' 'ɔɔn ‑gba i ‑jɩjraa' nyɔsʋapɔɔkɩ 'lɩ nʋnʋkʋ nɩ, 'ünya 'cie 'ɔɔn tuu 'wli, 'ünya ‑tʋ 'ɔɔn 'kuyu 'lɩ.
44013030	‑Maa Nyɔsʋa nya 'ba 'ɔɔn jäjänyüüa ‑tɔrʋpɩɔ.
44013031	Nyüülü 'ɔ nyra 'üün ma 'nyɛrɛ 'wʋ ‑sɔ Galileea ‑tʋtʋ ‑gälɩ ‑a 'tɔ Jerusalɛɛmë nɩ, 'ɔnya srara 'üün 'ɔa nyufa jrüü 'kɔkɔmlɛa 'mlɩ. 'A 'üülü 'üü ‑gbala nyüü 'ɔa ‑gä, 'be 'ü 'jä 'imɩ.
44013032	«Ana 'mʋgbɛ a 'sara 'lɩ 'amɩ 'ia 'Mʋfagogolä Nyɔsʋa ‑gbalaa' ana tʋɩɩ 'sɩrɩ 'i nröröa'.
44013033	Nyɔsʋa nya nʋ wiili 'ɔ ‑gbaa', amɔ bäa' 'üa 'jü, ana ‑gʋ. 'Ɔnya nʋ 'imɩ 'taɩn 'lɩ 'ɔ 'baa' Jesu jäjänyüüa ‑tɔrʋpɩɔ, 'sɩrɩ 'i ‑jɩjraa' Nyɔsʋaa 'lɩbrɛrɛpɔɔkɔa 'sɔɔa nu 'dʋa 'mlɩ: ‑Mɔ bä 'na 'Jʋ, 'bala 'saarɩ ‑gälɩ, 'mɔɔ bä ‑na tʋ.»
44013034	Nyɔsʋa nya 'ba 'ɔɔn jäjänyüüa ‑tɔrʋpɩɔ, 'ɔ ‑pɩ ‑fɛ. 'A wiili 'ɔ 'pa käa' ‑bɛ 'ɔ 'daaa' ‑maa: 'Nyaa 'amɩ 'papanɩlɩ 'n 'daa käa' 'mäa' Daviidë ‑nyɩ ‑nyɩa, 'cɩca 'papanɩ.
44013035	'I ‑jɩjra bɩa 'Lɩbrɛrɛpɔɔkʋ ‑mɩdooa 'mlɩ: ‑Nyɩ 'nyie ‑na 'Klɩgänyɔɔ 'nyɩ ‑fɛ.
44013036	‑Bɛ Daviidëlɔ nɩ, 'ɔa 'taɩn 'lɩ, 'ɔ bɩaa' 'jrʋpa Nyɔsʋa ‑nyɩa' ‑fɛfɛkʋ nɩ, 'ɔ jä. 'Ünya ‑träärä 'ɔɔn 'ɔa tʋɩɩ ‑gba, 'ɔnya ‑fɛ.
44013037	‑Maa ‑mɔlɔ Nyɔsʋa 'baa' jäjänyüüa ‑tɔrʋpɩɔ nɩ, 'ɔnyɩ ‑fɛ ‑a ‑fɛ.
44013038	«'Ii känyrɩ, 'na ‑wlajü 'amɩ, 'ba jre 'imɩ: 'a 'ɔa ‑gʋ a ‑gbala 'amɩ ‑maa Nyɔsʋa cere nyüü 'üa ‑balʋ.
44013039	'Ɔɔ nyɔɔ ‑o nyɔɔ toroa' 'ɔɔn plɛ ma ‑srörö kälɩ nɩ, 'kä Nyɔsʋa nya 'daa 'ia nyɔɔlɔ ‑gäklɩ. ‑Maa Moisëa ‑Dɔ 'nyɩ 'lɩ ‑a bɩa u ‑gä nyɔɔ 'klɩ Nyɔsʋaa 'klʋɩ ‑gälɩ.
44013040	'Ii känyrɩ, 'ba ‑tre 'ana nyüfë wiili ‑jɩjra nyɔsʋaamlɩpalanyüüa ‑pɔɔkʋ 'lɩ 'i ‑pɩ 'amɩ ‑gälɩjrä:
44013041	'Ba ‑pʋpɔ, nyüüsrörönyüü 'amɩ, abɩa 'ana plɛklɩkala 'kä 'a saka! 'Nyaa 'ana ‑srɩa 'mlɩ 'jrʋpa ‑fɛɛɛrɛa, ‑bɛ 'jrʋpalä 'nëmäa' ‑fɛ nɩ, nyɔɔ ma ‑gbala 'amɩ nɩ, 'a ‑nëmä 'nɩmɩ 'iin wii 'wʋ ‑a 'ba!»
44013042	'Ü 'ciea' juifëa 'sraaplanyuku ‑wälɩ nɩ, nyüülü 'nyɩa' juifë bä nya bibie 'üün ü 'saralɩ 'lɩ 'üün 'ia 'sama wii ‑fʋflʋpasrɩ ‑mɩlɩ 'mäa' ji 'ia 'mlɩ.
44013043	'Ü ‑gbagbaa' 'kä nɩ, juifë 'kɔkɔmlɛ nyra 'ü nʋa' juifë nɩ, 'ünya fala 'Pɔɔlë nyra Banabasë. 'Pɔɔlë nyra Banabasë nya 'pa 'üün ‑tɔɔ 'lɩ, ‑bɛ 'ü 'jrara 'üa 'klü, ü toro Nyɔsʋaa ‑gbinanakʋ plɛ.
44013044	‑Fʋflʋpasrɩlɩ jräa' 'lɩ nɩ, bätäa 'fɩɔ nya trara 'ümä Nyɔsʋaa wii 'nyaklipo.
44013045	Juifënyüü 'jäa' nyüü 'kɔkɔmlɛ jia' nɩ, wasä nya 'si 'üün 'klɩ! 'Pɔɔlë ma pa wii nɩ, 'ü 'baa ‑plɩɩ 'iin, ‑bɛ 'ü ‑jejre 'ɔɔn.
44013046	'Pɔɔlë nyra Banabasë nya 'pa plɛ 'klü 'lɩ, 'ünya ‑gbala 'üün ‑maa: «Nyɔsʋaa wii kä 'imä 'amɩ ‑gba 'pala ‑kätɩ. ‑Maa 'be 'anyɩ 'bata 'iin ‑a, ‑bɛ 'ama 'jä 'ana nyüfë nɩ, 'anyɩ 'klälä 'nyɩa' blöröfa kä 'klɩ ‑a 'wʋ. 'I känyrɩ nɩ, nyüülü 'nyɩa' juifë bä 'üa 'pɛlɩ a mö.
44013047	'Asɩ 'Pläkänyɔɔ ‑gbala amɩ: 'N ‑tʋ 'lɩ ‑mɩ ‑beere 'napɛ nyüülü 'nyɩa' juifë bä 'üa ‑gʋ, ‑bɛ 'sɩrɩ Nyɔsʋa 'baalɩ nyüü mlɩ nɩ, ‑mä 'iin ‑tʋtʋa 'fɩɔ ‑gälɩ fa.
44013048	«Nyüülü 'nyɩa' juifë bä 'nua' 'iin 'wli nɩ, dɔrʋ 'bla 'üün, 'ünya 'bʋala 'Pläkänyɔɔa 'papawii. Nyüülü kä 'fɩɔ Nyɔsʋa 'baa' 'lɩ 'ümäa' 'klälä 'nyɩa' blöröfa kä 'jä nɩ, 'ü toro 'iin plɛ.»
44013049	'Pläkänyɔɔa 'papawii nya ‑gbaala 'ia ‑tʋtʋlʋa 'fɩɔ ‑gälɩ.
44013050	‑Maa juifë nya 'tuto 'üa 'cɛcɩa 'mlɩa 'ŋlëgë kpakülü bäa' 'lɩ nyra bätäa 'wliklɩa nyüü 'ümä 'Pɔɔlë nyra Banabasë 'crɛ ‑gba ‑träärä, 'ünya prɛ 'üün 'üa ‑tʋtʋ ‑gälɩ.
44013051	'Üülü nɩ, 'ünya ‑gbɔplɔ 'lɩ 'üa bei ‑gbaa ‑tʋtʋ, 'ünya mi Ikoniɔɔbätä.
44013052	‑Maa 'wʋnyɛrɛnyüülü nɩ, 'Nyüna ‑Susu nyra dɔrʋ nya 'si 'üün 'klɩ.
44014001	'Ü 'tɔa' Ikoniɔɔbätä nɩ, 'Pɔɔlë nyra Banabasë nya pa juifëa 'sraaplanyüköli. ‑Maa 'üa nyɔsʋaawiia 'papakʋa ‑gʋ nɩ, juifënyüü nyra grɛɛkënyüü 'kɔkɔmlɛ nya toro Jesu plɛ.
44014002	‑Maa juifë ‑mülü 'nyɩ toroa' Jesu plɛ nya 'tuto nyüülü 'nyɩa' juifë bä 'tuto 'tuto, 'ünya bobo bʋbɔgbi 'cɛcɩnyüüa 'pɛlɩ.
44014003	'Ii känyrɩ 'ünya ‑wlɛ Ikoniɔɔbätä. Nyɔsʋaa wiia 'papakʋ 'nyɩ 'üün ŋalɛ 'wʋ ‑a kä, 'be 'Pläkänyɔɔa 'klü bä 'üün 'lɩ. 'Pläkänyɔɔ srara 'sɩrɩ wiili 'ü 'saalɩ, 'ɔa ‑gbinanakʋ ‑a ‑gʋ bäa' 'cɩcasa: 'ɔ ‑nyɩ 'üün 'klü 'ümä ‑saragbia tie nyra plɛklɩkalawii nʋ.
44014004	Bätäa nyüüa 'fɩɔ 'bölötɩa: ‑mölöö bä juifë dɛrɩ ‑bɛ ‑mölöö bä apotrë dɛrɩ.
44014005	Juifë nyra nyüülü 'nyɩa' juifë bä nyra 'üa 'cifu 'bata ü nʋ 'üün ‑gbigba, ü 'kakla 'üün 'täkë.
44014006	'Ü 'nua' 'iin 'wli nɩ, 'ünya fɔ 'ünya mi bätëlë bäa' Lakoniia ‑tʋtʋ ‑gälɩa 'mlɩ: 'üü bä Lisëtrë nyra Dɛbee nyra bätë ‑mülü bä bäa' 'lɩ ‑gba.
44014007	'Ü 'tɔa' bɩa 'lɩ nɩ, 'ü 'sara 'lɩ 'Mʋfagogo.
44014008	Nyɔɔ 'doo bä kä Lisëtrëbätä 'ɔa bei jä; 'ɔ kpa 'ünya ‑gu 'ɔɔn, 'ɔ ‑kaapɩɔ 'nyɛ.
44014009	'Taɩn 'doo 'lɩ nɩ, 'ɔ po 'Pɔɔlë 'nyakli. 'Pɔɔlë nya tɛ 'ɔɔn 'klɩ tee, 'ɔnya 'jä nyɔɔlɔa nyɔsʋaplɛ 'sɩrɩ 'ɔ bäa' 'pɔpʋɔsa.
44014010	'Pɔɔlë nya 'kpölɩkä 'ɔnya ‑gbala 'ɔɔn: «Sɔwʋ, 'nyüglö 'cɩcasa!» Nyɔɔlɔ nya ‑plöörö 'ɔa bei ‑gälɩ ‑bɛ 'ɔ 'nyɛɛ.
44014011	Nyüü 'jäa' wiili 'Pɔɔlë nʋa' nɩ, 'ünya 'kpölö Likaoni wii 'lɩ, 'ü ‑nëma: «Nyɔsʋaɩɩ 'cicri nyüü 'lɩ 'ünya 'cere ana ‑nyɛɛ!»
44014012	'Ünya 'dara Banabasë «Susö», 'ünya 'dara 'Pɔɔlë «Ɛmɛsë», 'be 'Pɔɔlë 'ɔɔ 'pala 'üa 'fɩɔa 'wli 'lɩ wii.
44014013	Susöa 'pɛrɩnyɔɔlɔ bäa' 'üa bätäa palafa 'wʋ nya ja bruu, 'ua ‑gbaa pöplödii 'kɔkɔmlɛ. 'Ɔ nyra 'uun nyra nyüü ‑mölöö nya ji tatu 'mäklɩ; 'ü 'bata 'ümä 'Pɔɔlëɩɩ ‑gbɔ 'sa.
44014014	Apotrëlü 'Pɔɔlë nyra Banabasë 'nua' wiili 'ü 'bataa' 'ümäa' nʋ 'wli nɩ, 'ünya 'ŋaŋla 'üa ‑gbaa 'koti, 'ünya fɔ 'ünya pa nyüü 'kɔkɔmlɛa ‑tɔrʋpɩɔ, 'ünya 'kpölɩkä:
44014015	«‑Wlajü 'amɩ, dɛplɛɛ kä ‑gʋ 'a nö 'saa le? Nyüü a bä ‑beere 'amɔ 'la! 'Mʋfagogo a 'saa 'amɩ, 'amä diili 'nyɩa' ‑gbaa kä ‑wälɩ 'cɛrɛ, 'amä 'Lɩbä Nyɔsʋaa 'pɛlɩ kälɩsie, ɔ nʋa' cɛ, ‑tʋtʋ, 'tanie nyra diili kä 'fɩɔ bäa' 'ia 'mlɩ.
44014016	‑Kätɩsa nɩ, 'ɔ 'cɛrɛ kä ‑glügbüa 'fɩɔ ‑wälɩ 'üa 'mʋgbɛ 'mä kä wiili 'ü ‑waa' nʋ.
44014017	‑Maa 'ɔnyɩ 'ɔa ‑gbinanakʋa srarakʋa ‑gʋ ‑a fio: 'ɔ nʋ 'mʋfagbi, 'ɔ ‑nyɛɛ 'amɩ 'nʋŋlʋ, 'ana papladii 'wʋälɩmlɩ, 'i tʋä 'mʋfasa 'ia 'taɩn 'lɩ, 'kä 'ɔ 'sie jijri nyra dɔrʋ 'ana polu ‑gälɩ.»
44014018	‑Maa 'ia wiilia 'fɩɔlʋ 'nyɩ nyüülü ‑a 'cici. 'Ü 'jä ‑sʋɩ 'fɩɔwʋ 'ünya 'mä nyüülü 'nyüglö, 'ü ‑pɩ 'üün ‑gbɔ 'sa.
44014019	Juifë nya sɔsɔ Antiɔɔsëbätä nyra Ikoniɔɔbätä, 'ünya ji nyüüa polu 'lɩcakla. 'Ünya be be 'Pɔɔlë 'täkë. 'Ünya 'kʋɛɛrɛ 'ɔɔn 'kä 'ünya bere 'ɔɔn bätä dɛrɩ, 'be 'üa plɛɛ 'ɔ 'a jä.
44014020	‑Maa 'taɩn 'lɩ 'wʋnyɛrɛnyüü jia' 'ɔɔn 'klɩtra nɩ, 'ɔnya sɔwʋ 'ɔnya 'jra bätä. 'Ia ‑srɩ paa', 'ɔɔ ‑bɛ Banabasë nya mi Dɛbeebätä.
44014021	'Pɔɔlë nyra Banabasë nya 'sara 'Mʋfagogo Dɛbeebätä, nyüü 'kɔkɔmlɛ nya toro Jesu plɛ. 'Ünya 'blöödɛrɩ, 'ünya mi Lisëtrë, Ikoniɔɔ nyra Antiɔɔsë.
44014022	Nyüülü toroa' Jesu plɛ nɩ, 'ü 'paa 'üa nyɔsʋaplɛ 'klü 'lɩ abɩa 'üa nyɔsʋaplɛ ‑sɔɔrɔwʋ. ‑Bɛ 'ü ‑gbala 'üün: «A kä amä ‑sʋɩ 'kɔkɔmlɛ 'lɩ ‑srörö ‑bɛ amä Nyɔsʋaa 'kamapläa 'mlɩ pa.»
44014023	'Ünya ‑tätä 'cɛcʋa 'fɩɔa 'mlɩ 'cɛcɩtagbü. 'Ü bɩaa' su nyra nyɔsʋabibiekʋ nɩ, 'ünya ‑nyɩ tagbülü toroa' 'ɔɔn plɛ 'Pläkänyɔɔ kälɩ.
44014024	'I ‑sia', 'ünya ‑srörö Pisidiia ‑tʋtʋ ‑gälɩ, 'ünya 'tɔrɔ Pamëfiliia ‑tʋtʋ ‑gälɩ.
44014025	'Ü 'palaa' nyɔsʋaawii Pɛgebätä, 'ünya mi Ataliabätä.
44014026	'A ‑nyɛɛ 'ü 'jrara 'mɩɩ 'lɩ 'ünya mi Antiɔɔsë, bätälä kä 'mlɩ 'ü ‑nyɛɛrɛ käa' 'üün Nyɔsʋaa ‑gbinanakʋ kälɩ 'ümäa' 'jrʋpalä 'ü 'wlaraa' ‑plɩɩ nʋ.
44014027	'Ü 'tɔa' nɩ, 'ünya 'papla 'cɛcɩnyüü ‑gba, 'ünya ‑gbala 'üün wiili kä 'fɩɔ Nyɔsʋa sröröa' 'üün kälɩ 'ɔ nʋa', nyra 'sɩrɩ 'ɔ ‑fɛa' nyüülü 'nyɩa' juifë bäa plɛ ‑gba ‑bɛ 'ü toroa' 'ɔɔn plɛ.
44014028	'Üü ‑bɛ 'wʋnyɛrɛnyüü nya ‑si jrüü.
44015001	Nyüü ‑mölöö sɔ Judeea 'bre 'ünya ji Antiɔɔsëbätä ‑bɛ 'ü 'kpɩa ‑wlajü. 'Ü nɩnɩa: «'Ama 'nyɩ 'bölö ‑a 'bölö 'sɩrɩ Moisëa ‑Dɔ ‑gbalaa' 'amɩ nɩ 'a ‑nëmä 'lɩmlɩ ‑a 'wʋ.»
44015002	‑Topokʋ kpaku nya blö 'üa ‑tɔrʋpɩɔ. 'Pɔɔlë nyra Banabasë 'nyɩ 'üün 'nyiere ‑a 'nyiere. 'Ünya 'balɩ 'Pɔɔlë nyra Banabasë nyra 'üa ‑tɔrʋpɩɔa nyüü ‑mölöö 'ümä Jerusalɛɛmë mi, 'ümä apotrë nyra tagbü 'jä, 'ia wiilia ‑gʋ.
44015003	'Cɛcɩlɛ bäa' Antiɔɔsë nya ‑nyɩ 'üün diili kä 'fɩɔ 'ümäa' fa ‑bɛ 'ümäa' mi. 'Ünya ‑srörö Fonisii nyra Samariia ‑tʋtʋ ‑gälɩ. 'Ü ‑gbala nyüü 'sɩrɩ nyüülü 'nyɩa' juifë bä ‑nyɩa' 'üa polu Nyɔsʋa kälɩ. 'Inya bä 'cɛcɩnyüüa 'fɩɔa dɔrʋ.
44015004	'Ü 'tɔa' Jerusalɛɛmë nɩ, 'cɛcɩnyüü nyra apotrë nyra 'cɛcɩtagbü nya 'kʋɛɛlɩ 'üün. 'Pɔɔlë nyra Banabasë nya 'saralɩ 'üün 'sɩrɩ Nyɔsʋa ‑sröröa' 'üün kälɩ ‑bɛ 'ɔ nʋa' dii 'kɔkɔmlɛ.
44015005	‑Maa Farisinyüü ‑mölöö ü toroa' Jesu plɛ nya sɔwʋ, 'ü ‑nëma nyüülü 'nyɩa' juifë bä kä 'ümä 'bölö ‑bɛ 'ümä bɩa 'lɩ Moisëa ‑dɔ ‑träärä.
44015006	Apotrë nyra 'cɛcɩtagbü nya trara wiilia ‑gʋ.
44015007	'Ü ‑topoa' ‑topo, Piɛɛrë nya sɔwʋ 'ɔ ‑nëma: «'Na ‑wlajü 'amɩ, 'a jre 'iin, 'i 'saa' 'klɩ dotro 'mɔɔ Nyɔsʋa 'balɩ ana ‑tɔrʋpɩɔ 'mä wii 'pa, nyüülü 'nyɩa' juifë bä 'mä 'Mʋfagogo 'wlinu, ‑bɛ 'ümä nyɔsʋaplɛ nʋ 'ümä 'lɩ 'iin 'kʋɛɛ.
44015008	‑Bɛ Nyɔsʋa jrea' nyɔɔa plɛ nɩ, 'ɔnya 'kʋɛɛlɩ 'üün; 'ɔ srara 'iin 'taɩn 'lɩ 'ɔ ‑nyɩa' 'üün 'Nyüna ‑Susu, 'sɩrɩ 'ɔ ‑nyɩa' bɩa amɩ 'uun.
44015009	'Ɔnyɩ amɩ ‑tɩa ‑a 'bö, 'be 'üa nyɔsʋaplɛ 'ɔ tɛklɩ 'ɔnya kpëtä 'üa polu.
44015010	‑Bɛ dɛplɛɛ kä ‑gʋ 'a 'traɩn Nyɔsʋa le? 'A 'bata 'amä ‑gblɛ 'wʋnyɛrɛnyüüa ‑plɩ ‑gälɩ 'pie, wiili ana tʋɩɩ nyra amɔ 'nyɩa' 'lɩbɩa amäa' ‑gbötö!
44015011	‑Maa a jresaa 'Pläkänyɔɔ Jesu 'pʋɔ amɩ 'ɔa ‑gbinanakʋ 'lɩ 'sɩrɩ 'ɔ 'pʋɔa' bɩa 'üün.»
44015012	Nyüülü kä 'fɩɔ trara ɩa' nya 'kpla 'më 'ümä Banabasë nyra 'Pɔɔlë 'nyaklipo. 'Ünya ‑gbala 'üün 'sɩrɩ Nyɔsʋa ‑srörö 'üün kälɩ ‑bɛ ‑saragbia tie nyra plɛklɩkalawii nröröa' nyüülü 'nyɩa' juifë bäa ‑tɔrʋpɩɔ.
44015013	'Ü bɩaa' wii 'papakʋ nɩ, Jaakë ‑nëma: «'Na ‑wlajü 'amɩ, 'ba po 'mɩ 'nyakli o!
44015014	Simɔɔ 'sa ‑plɩɩ 'lɩ 'sɩrɩ 'ia 'käkolofa 'wʋ Nyɔsʋa jia' nyüülü 'nyɩa' juifë bäa ‑nyɛɛ, 'ɔmä 'lɩ 'üa ‑tɔrʋpɩɔ ‑glügbö 'döö 'ba 'ämä 'ɔa nä bä.
44015015	'Ii ‑bɛ nyɔsʋaamlɩpalanyüüa wii bä dɛɛ 'dee, 'be 'i ‑jɩjra ‑maa:
44015016	'Ia wiili ma ‑si nɩ, 'nyaa jia, 'kä 'nyaa Daviidëa nyukulu ‑gbloooa' 'pa; 'nyaa ‑plɩɩ 'ua böblödii 'baa, 'kä 'nyaa 'uun 'klɩgä.
44015017	'Kä nyüü ‑mülü tɩɔa' 'lɩ 'mä 'Pläkänyɔɔ 'bata, 'üü ‑bɛ nyüülü kä 'fɩɔ 'nyɩa' juifë bä ü 'klaaa' 'na 'nyrɩ. ‑Jäsɩ 'Pläkänyɔɔlɔ nöa' diili ‑gbaaa',
44015018	‑bɛ diili kä 'fɩɔ 'ɔ nʋa', 'i jrerea' 'i 'a 'lɩ ‑wlɛ.
44015019	«'Ii känyrɩ ‑jäsɩ 'n ‑gbaa' nɩ: anyɩ ‑sie nyüülü 'nyɩa' juifë bä ‑bɛ ü toroa' Nyɔsʋa plɛ ‑sʋɩ.
44015020	‑Maa ‑kaa' ‑jɩjra 'üün 'wʋ amä 'üün ‑gbala ünyɩ ji mlaalü 'ü 'blaraa' ‑wäsɩa, 'ünyɩ nʋ ‑sagbili Nyɔsʋa 'nyɩ 'bataa', 'ünyɩ ji mlaalü jäa' 'ünyɩa' ‑plɛlɩbölö, 'kä 'ü 'cɛrɛ ‑toru ‑wälɩ.
44015021	'Be sɔ ana tʋɩɩa 'taɩn 'lɩ nɩ, nyüü bä kä bätëa 'fɩɔa 'mlɩ 'ü ma 'kpɩa Moisëa ‑Dɔ, 'ü ma ‑täsä 'uun a 'doo juifëa 'sraaplanyüköli ‑fʋflʋpasrɩ 'lɩ.»
44015022	'Ia ‑gʋ apotrë, 'cɛcɩtagbü nyra 'cɛcɩnyüüa 'fɩɔ nya 'nönrö 'wli, 'ünya 'ba 'üa ‑tɔrʋpɩɔ nyüü ‑mölöö, 'üü ‑bɛ 'Pɔɔlë nyra Banabasë, 'ünya blɔ 'üün Antiɔɔsëbätä. 'Ünya 'balɩ Judasë 'ɔ 'ü 'daraa' bɩa Basabasë nyra Silasë. 'Üa 'sɔɔlë bä 'cɛcɩnyüü kpakü.
44015023	‑Jäsɩ 'ü ‑jɩjraa' ‑pɔɔkʋlʋ: «Amɔ Apotrë, 'cɛcɩtagbü nyra ‑wlajü ‑mölöö 'trɛɛ 'amɩ, 'amɔlɔ 'nyɩa' juifë bä ‑bɛ 'a kʋa' Antiɔɔsëbätä, Sirii nyra Silisiia ‑tʋtʋ ‑gälɩ.
44015024	A 'nu 'sɩrɩ ana nyüü ‑mölöö sɔa' ‑tɛ ana ‑nyɛɛ ‑bɛ 'ü 'caklaa' 'ana bobowli 'lɩ: wiili bäa' ‑maa nyɔɔ kä 'ɔmä 'bölö ‑bɛ 'ɔmä 'lɩ ‑Dɔ ‑träärä. ‑Mää amɔ 'nyɩ 'üün blɔ.
44015025	'Ia ‑gʋ anya 'nönröwli, anya 'balɩ nyüü, 'üü ‑bɛ ana ‑wawanyüü Banabasë nyra 'Pɔɔlë, anya blɔ 'üün 'ana ‑nyɛɛ,
44015026	'ü ‑nyɩ 'üa 'klä ana 'Pläkänyɔɔ Jesu 'Kriisëa 'nyrɩa ‑gʋ.
44015027	'Ia ‑gʋ anya blɔ Judasë nyra Silasë 'ümä 'amɩ ‑gbala 'imä 'üa mlɩ ja 'ümä 'amɩ watu 'doolʋ ‑gbala.
44015028	'I kä 'Nyüna ‑Susu 'tʋ, 'inya kä bɩa amɩ 'tʋ a ‑pɩ 'amɩ kälɩbädii ‑gälɩ 'pa, 'ima 'nyɩ i kʋa' ‑pɩ ‑a 'doo ‑a bä 'i 'naa':
44015029	‑Nyɩ ji mlaalü 'ü 'blaraa' ‑wäsɩaa, ‑nyɩ ji ‑toru, nyra mlaalü jäa' 'ünyɩa' ‑plɛlɩbölö, ‑nyɩ nʋ ‑sagbili Nyɔsʋa 'nyɩ 'bataa'. 'Ama ‑träärälɩ 'iin nɩ, 'i 'na. 'A ‑plɩɩ a 'blörö.»
44015030	'Ü nyra ‑mülü sɔsrɔa' ‑gba nɩ, 'ünya mi Antiɔɔsëbätä. 'Ünya 'paplaa' 'cɛcɩnyüüa 'fɩɔ ‑gba nɩ, 'ünya ‑nyɩ 'üün ‑pɔɔkʋlʋ.
44015031	'Ü bɩaa' 'uun ‑täsäkʋ nɩ, dɔrʋ nya 'blaa 'üün 'be wiili 'palaa' 'lɩ ‑nyɩ 'üün 'klü.
44015032	Judasë nyra Silasëa 'mʋgbɛ bä nyɔsʋaamlɩpalanyüü, 'ünya 'jrara bɩa ‑wlajülü 'klü 'lɩ ‑gböösa.
44015033	'Ü ‑sia' 'üün jrüü ‑gba nɩ, 'cɛcɩnyüü nya ‑nyɩ 'üün 'nyʋfɔ 'ümä apotrëlü blɔa' 'üün a ‑nyɛɛ dɛrɩ 'blöö.
44015034	‑Maa Silasë ‑nëma 'ɔnya 'lɩ tɩɔa.
44015035	'Pɔɔlë nyra Banabasë nya tɩɔ bɩa Antiɔɔsëbätä. 'Üü ‑bɛ nyüü 'kɔkɔmlɛ ‑mölöö 'kpɩa ‑bɛ 'ü 'saa 'Mʋfagogolä 'paa' 'Pläkänyɔɔa ‑gä.
44015036	Jrüü jie ‑sia' nɩ, 'Pɔɔlë nya ‑gbala Banabasë: «A 'blöö, a mi bätëlë kä 'fɩɔa 'mlɩ, i a 'palaa' 'Pläkänyɔɔa wii, amä ana ‑wlajülü bäa' 'lɩ 'jä, 'sɩrɩ 'üa nyɔsʋaplɛ bäa'.»
44015037	Banabasë 'bata 'ɔmä ɩ Jaanlɔ 'ü 'daraa' Marëkë fa bɩa,
44015038	‑maa 'Pɔɔlë 'nyɩ 'nyie ‑a 'nyie 'kä Marëkë 'mä 'üün fala, 'be 'ɔ 'sɔ 'üün dɛrɩ Pamëfiliia ‑tʋtʋ ‑gälɩ; 'jrʋpalä 'ü ‑fɛa' 'ɔnyɩ 'üün ‑gba ‑a ji.
44015039	'Ü ‑kanyɩ 'wli ‑a nönrö 'ünya sɔsrɔgba. Banabasë nya fa Marëkë, 'ünya 'jra 'mɩɩ 'lɩ 'ünya mi Siiprë.
44015040	'Pɔɔlë nya dɔrʋ Silasë 'wʋ. 'Cɛcɩnyüü bɩaa' 'üün 'Pläkänyɔɔa ‑gbinanakʋ kälɩ ‑nyɩnyɩkʋ nɩ, 'ünya mi.
44015041	'Ünya ‑srörö Sirii nyra Silisiia 'bre ‑bɛ 'ü 'jrara 'cɛcɩnyüüa 'klü.
44016001	'Ünya 'tɔ bätälä 'ü 'daraa' Dɛbee, 'ünya mi bɩa Lisëtrë. Nyɔsʋaplɛtoronyɔɔ 'doo bä ɩ 'lɩ, 'ɔɔ 'ü 'dara Timotee. 'Ɔa 'yio bä juifëyria 'ɔnya nʋ nyɔsʋaplɛtoroŋlʋʋ, ‑maa 'ɔa tʋ bä grɛɛkënyɔɔ.
44016002	‑Wlajülü bäa' Lisëtrë nyra 'üü bäa' Ikoniɔɔ 'paa 'ɔa 'cɩca 'nyrɩ.
44016003	'Pɔɔlë nya 'daa 'ɔ nyra 'ɔɔn 'mä mi. 'Ii känyrɩ 'ɔnya 'bö 'ɔɔn juifëlü kʋ käa' 'ia ‑tʋtʋlʋa ‑gälɩa ‑gʋ, 'be nyüüa 'fɩɔ jre 'iin 'sɩrɩ 'ɔa tʋ bäa' grɛɛkënyɔɔ.
44016004	'Asɩ 'ü ‑sröröa' bätäa 'mlɩ nɩ, 'ü ‑gbala 'cɛcɩnyüü ü ‑träärälɩ 'kpɩkpɩakʋlʋ apotrë nyra Jerusalɛɛmëa 'cɛcɩtagbü ‑tʋa' 'lɩ.
44016005	‑Bɛ 'cɛcɩnyüüa nyɔsʋaplɛ ‑sɔɔrɔwʋa 'doo, jrüü o jrüü nyüü 'paplagälɩa 'doo.
44016006	'Nyüna ‑Susu 'nyɩa' 'üün 'nyie 'ümäa' nyɔsʋaawii Asiia 'bre 'pala nɩ, 'ünya ‑srörö Filigi nyra Galaatënyüüa ‑tʋtʋ ‑gälɩ 'ünya mi.
44016007	'Ü jijröa' Misiia ‑tʋtʋ ‑gälɩ nɩ, 'ünya 'bata 'ümä Biteniia 'bre pala, ‑maa Jesua ‑susu 'nyɩ 'üün 'nyʋfɔ ‑a ‑nyɩ.
44016008	'Ünya ‑srörö Misiia 'bre 'ünya 'tɔrɔ Troasëbätä.
44016009	‑Gbiara nɩ, Nyɔsʋa nya ja wii 'Pɔɔlëa 'nyü ‑gälɩ: 'ɔnya 'jä Masedoanëa 'brea nyɔɔ 'doo, 'ɔ 'nyüglö ‑bɛ 'ɔ bibie 'ɔɔn ‑maa: «Ji Masedoanëa 'bre ‑mä amɩ ‑gbaji!»
44016010	'I ‑sia' dotro nɩ, anya 'bata amä Masedoanëa 'bre mi. A jre 'iin 'Pläkänyɔɔ were 'lɩ amɩ amä 'üün Nyɔsʋaa 'Mʋfagogo 'sa.
44016011	Troasëbätä a 'jra 'mɩɩ 'lɩ anya mi Samotrasëa dugba 'lɩ. ‑Srɩ paa' anya 'tɔ Neapolisëbätä.
44016012	A sɔa' 'lɩ anya mi Filipëbätä; 'ä ‑kätɩ ‑tɔɔrɔklɩ 'kä 'jra Masedoanëa ‑tʋtʋ ‑gälɩ. Rɔmënyüü dɔrɔ kä 'ään 'wʋ bɩa. A ‑si 'lɩ jrüü 'kɔkɔmlɛ.
44016013	‑Fʋflʋpasrɩ jräa' 'lɩ nɩ, anya 'cie bätä anya mi 'nie ‑gba ‑plɩɩlɩ nyüü bibriea' Nyɔsʋaa 'doo. A jrä 'lɩ 'ŋlëgë ‑mölöö, 'ü trara. A nyra 'üün nya kʋwälɩ, anya dɛtrɛ 'üün.
44016014	'Dooa 'nyrɩ bä Lidii, Tiratiirëbätä 'ɔ sɔ. 'Ɔ 'paa ‑fɔflɔɔ deili kä 'peru 'bʋaa 'peru. 'Ɔ ‑träärälɩ Nyɔsʋa. 'Nyakli 'ɔ po ɩ, 'Pläkänyɔɔ nya jie 'ɔa bobowli 'klɩ 'ɔmä wiili 'Pɔɔlë 'saalɩ 'nyaklipo 'cɩcasa.
44016015	'Ɔɔ ‑bɛ 'ɔa ‑gbööö 'palaa' 'nɩwli nɩ, 'ɔnya bibie amɩ: «'Be 'a jre 'iin 'sɩrɩ 'n ‑trääräa' 'lɩ 'Pläkänyɔɔa wii, 'ba ji 'na ‑nyɛɛ 'amä 'lɩ 'prere.» 'Ɔ kʋ amɩ 'klɩ anya 'nyie.
44016016	Jrüü 'doo 'lɩ nɩ, a mö ɩ nyɔsʋabibiefa 'wʋ, 'ŋlëkayria 'doo ‑fɛɛɛrɛa' nyɔɔa ‑nyɛɛ 'jrʋpa nya 'jrara amɩ 'klɩ. ‑Gbrea ‑susua 'srü bä 'ɔɔn 'lɩ. 'A 'ɔa 'jrʋpalä 'ɔ käa' ‑bɛ 'ɔ 'jäa' mölii 'kɔkɔmlɛ 'ɔa 'kamanyüüa ‑gʋ.
44016017	'Ɔ prɛ amɩ dɛrɩ, amɔ ‑bɛ 'Pɔɔlë, ‑bɛ 'ɔ 'kpöö: «‑Taa nyüülü kʋa' ‑pɩ, 'Wʋsi Nyɔsʋaa 'jrʋpafɛnyüü 'ü bä! 'Ünya ji 'ümä amɩ 'nyʋfɔlʋ 'amäa' fa ‑bɛ 'amäa' 'lɩmlɩwʋ srara!»
44016018	'Asɩ 'ɔ nöa' 'doo. 'Pɔɔlë sɩaa' 'ia ‑gʋ nɩ, 'ɔnya ‑sie 'ɔa 'pɛlɩ kälɩ 'ɔnya ‑gbala ‑balʋsusulu: «Jesu 'Kriisëa 'nyrɩklɩ, 'cie 'ŋlʋʋlɔ 'lɩ!» 'Köklesaplɩɩ 'unya 'cie.
44016019	'Ŋlëkayrialɔa 'kamanyüü jrea' 'saa 'üa möliiplaŋlʋʋ nëmä mi nɩ, 'ünya 'kpla 'Pɔɔlë nyra Silasë 'ünya 'kʋɛrɛ 'üün 'kä 'ünya fa 'üün ‑jria 'lɩ ‑gätʋnyüü ‑nyɛɛ.
44016020	'Ünya ‑nyɩ 'üün ‑gʋmla kälɩ, 'ü ‑nëma: «Ana bätäa nyüüa polu ‑taa juifënyüülü kʋa' ‑pɩ 'jrara.
44016021	Wiili 'nyɩa' amɔ Rɔmënyüüa ‑dɔ bä, i anyɩ nʋa' nɩ, 'ii 'ü 'kpɩa nyüü!»
44016022	'Ia ‑gʋ ‑jria nya ‑träärä 'Pɔɔlë nyra Silasë 'crɛ ‑gba. ‑Gʋmlë nya ‑gbala nyüü 'ü 'balɩ 'üa 'koti 'kä 'ü 'sɛpɛ 'üün.
44016023	'Ü bɩaa' 'üün bɔtɔkʋ nɩ, 'ünya 'be 'üün ‑jienyuku ‑wälɩ. 'Ünya ‑gbala ‑jie ‑gböööa ‑gälɩglaaranyɔɔ 'ɔ ‑tʋ 'üün 'nyügba 'cɩcasa.
44016024	'Ü ‑gbalaa' 'saa 'ɔmɩ nɩ, 'ɔnya pla 'üün klöö ‑mälä bäa' 'lɩ 'mlɩ 'leea 'mlɩ, 'ɔnya 'pa 'üa bei 'lɩ kpö.
44016025	‑Gbia 'mä 'lɩmɩmrɛkalɩ mi nɩ, 'Pɔɔlë nyra Silasë bibie Nyɔsʋa ‑bɛ 'ü brɛ. ‑Jienyüü ‑mülü 'nöö.
44016026	Fɩɩɩn, ‑tʋtʋ nya tɩtrɛ ‑gböösa, 'unya ‑fɛ ‑jienyukua ‑fli ‑gba. 'A ‑plɩɩ tatia 'fɩɔ kʋ 'inya 'sara, ‑jienyüüa 'fɩɔa 'cɩ nya ‑jejro.
44016027	‑Jienyuku ‑gbaglaranyɔɔlɔ nya tɛkä; 'ɔ jrea' 'saa ‑jienyukua tatiaa 'fɩɔ 'a 'sara nɩ, 'ɔnya 'balɩ 'ɔa ‑jɛrɛ 'ɔmä 'ɔa nyufa 'bla, 'ɔa plɛɛ ‑jienyüü 'a fɔ.
44016028	‑Maa 'Pɔɔlë nya 'kpö ‑gböösa: «‑Nyɩ nʋ ‑na nyufa dɛɛ ‑gba! Ana 'fɩɔ bä ‑plɩɩ!»
44016029	‑Jienyuku ‑gbaglaranyɔɔ nya ‑sɛ 'napɛ, 'ɔnya fa ‑jiji 'ɔnya pa, 'ɔa 'fɩɔ tɩtrɛ, 'ɔnya blö 'Pɔɔlë nyra Silasëa bei 'wʋ.
44016030	'Ɔnya 'cie 'üün, 'ɔnya 'bete 'üün: «'Na nyüü 'amɩ, dɛplɛɛ 'nëmä nʋ ‑bɛ 'mä 'lɩmlɩwʋ le?»
44016031	'Ü ‑nëma: «Toro 'Pläkänyɔɔ Jesu 'Kriisë plɛ, ‑mɔ ‑bɛ ‑na ‑gbööö 'mä 'lɩmlɩwʋ.»
44016032	'Ünya 'pala 'ɔɔn 'Pläkänyɔɔa wii ‑gba, 'ɔɔ ‑bɛ nyüülü kä 'fɩɔ bäa' 'ɔa nyuku ‑wälɩ.
44016033	'Ia ‑gbia 'dööläa 'taɩn 'doolɔa 'mlɩ nɩ, ‑jienyuku ‑gbaglaranyɔɔ nya fa 'üün, 'ɔnya 'kʋɛrɛ 'üa ‑fë. 'A ‑plɩɩ 'ü kʋ dotro 'ünya 'pa 'ɔɔn 'nɩwli, 'ɔɔ ‑bɛ 'ɔa nyüüa 'fɩɔ.
44016034	'Ɔnya fa 'üün nyüköli, 'ɔnya ‑nyɩ 'üün jijrɛ. Dɔrʋ nya 'bla 'ɔɔn, 'ɔɔ ‑bɛ 'ɔa ‑gböööa 'fɩɔ, 'be 'ɔ toro Nyɔsʋa plɛ.
44016035	‑Srɩ paa' nɩ, ‑gʋmlë nya blɔ 'sʋgɩa 'ü ‑gbala 'ɔɔn: «'Cɛrɛ nyüülü ‑wälɩ!»
44016036	‑Jienyuku ‑gbaglaranyɔɔ nya ji 'ɔnya ‑gbala 'Pɔɔlë ‑maa: «‑Gʋmlëlë nɩnɩa ‑a 'cɛrɛ 'amɩ ‑wälɩ 'amä mi. 'A 'mrɛɛ 'amä 'cie, amä mi ‑pio.»
44016037	‑Maa 'Pɔɔlë nya ‑gbala 'sʋgɩanyüülü: «'Ünyɩ ana ‑gä ‑a ‑tʋ 'ünya bɔtrɔ amɩ ‑jria 'lɩ, ‑bɛ Rɔmënyüü a bä. 'Ünya 'pa amɩ ‑jie 'lɩ, 'a 'ii 'lɩ nɩ, 'ümä amɩ ‑sisie 'ümä amɩ ‑wälɩcɛrɛ nɩ, 'i ‑nëmä 'saa ‑a bä! Abɩa 'üa 'mʋgbɛ ji 'ümä amɩ 'cie!»
44016038	'Sʋgɩa nya mi 'iin ‑gʋmlë ‑gbala. 'Ü 'nua' 'sɩrɩ 'ü bäa' Rɔmënyüü nɩ, ŋalɛ 'bla 'üün.
44016039	'Ünya ji, 'ünya 'cie 'üün ‑jie 'lɩ, 'ünya bibie 'üün ü 'cie bätä.
44016040	'Ü 'ciea' ‑jie 'lɩ nɩ, 'ünya mi Lidiia ‑nyɛɛ. 'Ünya 'jä 'cɛcɩnyüü, 'ünya 'jrara 'üa 'klü 'ünya mi.
44017001	'Ü möa' nɩ, 'ünya ‑srörö Amëfipoli nyra Apoloniibätä, 'ünya 'tɔ Tɛsalonikëbätä. Juifë kälä 'lɩ 'üa 'sraaplanyuku.
44017002	'Pɔɔlë nya pa 'üa ‑tɔrʋpɩɔ, 'sɩrɩ 'ɔ nöa' a 'doo. 'Ümä ‑fʋflʋpasrɩ 'wʋ tää 'wʋ nrörökalɩ mi nɩ, 'ɔ nyra 'üün ‑toplo nyɔsʋapɔɔkʋa 'mlɩa wii ‑gälɩ.
44017003	'Ɔ ‑gbala 'üün ‑bɛ 'ɔ srara 'üün 'sɩrɩ 'Kriisëlɔ kä 'ɔmä ɩa' ‑sʋɩ 'jä ‑bɛ 'ɔmäa' jäjänyüü ‑tɔrʋpɩɔ sɔ. 'Ɔ nɩnɩa: «Jesulɔ kä ‑gä 'n ‑gbalaa' 'amɩ nɩ, 'ɔɔ bä 'Kriisë.»
44017004	'Üa ‑tɔrʋpɩɔa ‑mölöö 'dara 'iin wii, 'ünya po 'Pɔɔlë nyra Silasë ‑gälɩ. Grɛɛkënyüü 'kɔkɔmlɛ nyra 'ŋlëgë kpakü 'kɔkɔmlɛ bä ɩ bɩa 'üa ‑tɔrʋpɩɔ ü ‑trääräa' 'lɩ Nyɔsʋa.
44017005	‑Maa juifë 'nyɩ 'iin wii ‑a 'dara 'ünya ‑tʋ 'ia wasä. 'Ünya 'papla nyüülü ‑piea' 'nyifi mlɩ, 'ünyɩa' 'cɩcagbi kä ‑gba, 'ünya 'cakla bätä 'lɩ. 'Ünya pa Jasɔɔnëa ‑gbööli, ‑bɛ 'ü 'bata 'Pɔɔlë nyra Silasë 'ümä 'üün ‑gäa ‑jria 'lɩ ja.
44017006	'Ünyɩa' 'lɩ 'üün jrä nɩ, 'ünya 'kpla Jasɔɔnëa 'klüa nɔ nyra ‑wlajü ‑mölöö, 'ünya fa 'üün bätäa 'wliklɩnyüü. 'Ünya 'kpölɩkä: «Nyüülü kʋa' ‑pɩ, 'üü 'caklaa' nyüüa 'fɩɔ 'lɩ, 'a 'üü ji ‑tɛ,
44017007	'a Jasɔɔnëlɔ 'ɔɔ 'kʋɛɛlɩ 'üün! ‑Dɔlʋ Sesaa 'paa' 'lɩ, 'a ‑taa nyüülü kʋa' ‑pɩa 'fɩɔ blara 'uun 'klɩ, 'kä 'ü nö ‑maa 'kɩɩ ‑moloo bälɩ 'ɔɔ 'ü 'dara Jesu.»
44017008	Wiili pa ‑jria nyra bätäa ‑gʋmlë ‑gba.
44017009	'Ünya ‑gbala Jasɔɔnë nyra 'cɛcɩnyüü ‑mülü nɩ, ü 'pɛɛ lamanɩ ‑bɛ 'ümä 'üün ‑wälɩ 'cɛrɛ.
44017010	‑Gbia 'kaa' dotro nɩ, 'cɛcɩnyüü nya fa 'Pɔɔlë nyra Silasë Beree. 'Ü 'tɔa', 'ünya mi juifëa 'sraaplanyüköli.
44017011	'Ia nyüüa plɛ 'na 'ünya ‑si juifëlü bäa' Tɛsalonikëbätä 'wʋ, 'üa nyɔsʋaawii nya fumö ‑gböösa. ‑Srɩ o ‑srɩ 'ü tɩtrɛ nyɔsʋaapɔɔkʋa 'mlɩ 'kä 'ümä 'iin 'jä ima 'daa wiili 'ü ‑gbalaa' 'üün ma bä 'cɩcasa.
44017012	'Ii känyrɩ, 'üa ‑tɔrʋpɩɔa nyüü 'kɔkɔmlɛ nya toro Nyɔsʋa plɛ; 'palɩ grɛɛkëŋlëgë kpakü nyra nyɩberü 'kɔkɔmlɛ.
44017013	‑Maa Tɛsalonikëa juifënyüü 'nua' ‑maa 'Pɔɔlë 'pala bɩa nyɔsʋaawii Bereea 'bre nɩ, 'ünya ji bɩa 'lɩ 'ümä nyüüa polu 'jrara.
44017014	'A ‑plɩɩ 'cɛcɩnyüü kʋ dotro 'ünya fa 'Pɔɔlë 'taniea 'pɛlɩ. ‑Maa Silasë nyra Timotee tɩɔ 'lɩ.
44017015	Nyüülü fala ɩa' 'Pɔɔlë nɩ, 'ünya fala 'ɔɔn falaaa Atɛɛnëbätä. 'Ɔ bɩaa' 'üün wii mlɩ ‑tʋtʋkʋ, 'ü ‑gbala Silasë nyra Timotee ü ji sɔsɔ nɩ, 'ünya 'blöödɛrɩ.
44017016	‑Bɛ 'Pɔɔlë ‑glaaraa' Silasë nyra Timotee Atɛɛnëbätäa 'mlɩ nɩ, 'ɔnya ‑tʋ 'iin 'nyügba 'sɩrɩ bätäläa 'mlɩ 'sia' ‑wäsɩa. 'Ia ‑gʋ 'ɔnya ‑tʋ 'crɛ.
44017017	'Ɔ mö juifëa 'sraaplanyuku 'wʋ 'plɔʋplɔʋ, 'kä 'ɔɔ ‑bɛ juifënyüü nyra grɛɛkënyüülü ‑pʋpʋaa' Nyɔsʋa ‑topo; ‑kä 'makatɩ 'klɩ 'ɔɔ ‑bɛ nyüülü 'ɔ jräa' 'lɩ ‑srɩɩ ‑o ‑srɩɩ ‑topo.
44017018	'Kpɩkpɩanyüülü 'ü 'daraa' Epikuriinyüü nyra Sëtoisënyüü nyra 'ɔɔn ‑topo. ‑Mölöö nö: «‑Taa ‑yrɛkänyɔɔlɔ nɩnɩa dɛɛ 'plɛɛ le?» ‑Mölöö 'jä 'ɔɔn 'ɔnya 'pa Jesua ‑gä nyra 'sɩrɩ 'ɔ sɔa' 'kuaabre, 'ia ‑gʋ 'ü nö ‑maa: «'I ‑beere ‑pasa nyɔsʋaɩɩa wiipanyɔɔ 'ɔ bä.»
44017019	'Ünya 'kpla 'ɔɔn 'ünya fa 'ɔɔn ‑gäträäräfalä 'ü 'daraa' Aleopajë. 'Ünya 'bete 'ɔɔn: «'Kpɩkpɩakʋ dëdrälä ‑jaa' nɩ, ‑mrɛɛɛ ‑a ‑gbala ‑plɩɩ amɩ wiili 'iibäa'?
44017020	'Be wiili a ‑kaapɩɔa' 'wli 'nu 'ii ja ‑na mlɩ. A 'bata amä 'ia ‑gbaa jre.»
44017021	Atɛɛnëbätäa nyüüa 'fɩɔ nyra nyɔtugbanyüülü bäa' 'lɩ 'lee nɩ, 'ü ma dɔrɔ 'üa 'taɩn a 'fɩɔwʋ, 'ü ma 'saalɩ wadëdrë ‑bɛ 'ü ma po bɩa 'iin 'nyakli.
44017022	'Pɔɔlë nya 'nyüglö Atɛɛnëa ‑gätʋnyüüa ‑tɔrʋpɩɔ 'ɔnya ‑gbala 'üün ‑maa: «Atɛɛnëanyüü 'amɩ, 'n jre 'iin 'sɩrɩ 'a ‑pʋpʋaa' 'ana nyɔsʋaɩɩ ‑gböösa.
44017023	'N ‑sröröa' 'ana bätä nɩ, 'n 'jä ‑plɩɩlɩ 'a ‑pʋpʋaa' 'ana nyɔsʋaɩɩ, 'nya 'järä ‑gbɔsatöwlö 'dööa ‑gälɩ ‑jɩjradii 'doo: ‹NYƆSƲALƆ ANYƖA' JRE.› Nyɔsʋalɔ 'a nöa' 'saa 'a ‑pʋpʋaa' nɩ, 'a 'ɔa ‑gä 'n 'paa.
44017024	Nyɔsʋalɔ nʋa' ‑tʋtʋ nyra diili kä 'fɩɔ bäa' ‑tʋtʋ ‑gälɩ, 'a 'ɔɔ bä ‑tʋtʋ nyra cɛa 'Pläkänyɔɔ. 'Ɔnyɩ kʋ 'cɛcɩnyëkalä nyɔɔ 'paa' a ‑wälɩ ‑a.
44017025	'Ɔnyɩ 'bata 'bata ‑a nyɔɔ 'mä 'ɔa wiigba kälä ‑beere 'sɩrɩ dɛɛ 'makɩ ɩa' 'ɔɔn, 'be 'ɔa 'mʋgbɛ 'ɔɔ ‑nyɛɛ 'lɩbänyüüa 'fɩɔ 'klä, fiofio ‑fʋflʋ nyra diia 'fɩɔ.
44017026	Nyɔɔ 'doo 'ɔ ‑srörö kälɩ 'ɔnya nʋ nyüüa ‑glügbüa 'fɩɔ, 'ümä ‑tʋtʋa 'fɩɔa ‑gälɩ kʋ. 'Ɔ blɛ 'üa jrüü, 'ɔnya nyaka ‑plɩɩlɩ 'ü nëmäa' kʋ ‑tʋtʋ ‑gälɩ.
44017027	'Ɔ nʋ 'imɩ 'kä nyüü 'mä 'Pläkänyɔɔ 'bata, 'ümä 'ɔɔn jä 'ü ma bɩbrɛ 'kä; ‑bɛ 'ɔnyɩ 'lɩ ana ‑tɔrʋpɩɔa nyɔɔ 'doo dɛrɩ ‑a tʋŋlɔ,
44017028	'be 'ɔɔ känyrɩ ‑bɛ a fio, ‑bɛ a sɔsɔkou ‑bɛ a bä 'plä 'wʋ. 'Asɩ 'ana 'bɩbrɩnyüü ‑mölöö ‑gba: A bä bɩa 'ɔa 'jü.
44017029	Ama bä Nyɔsʋaa 'jü nɩ, a ‑nëmä Nyɔsʋa ‑sika ‑wäsɛ 'klɩ ‑a 'papla, a ‑nëmä 'ɔɔn 'pɔlɔsikaa ‑wäsɛ 'aiɛ 'täkä 'klɩ ‑a 'papla. Dɛɛlɛ nyɔɔa bobowli nyra 'ɔa 'srɛkäkäkʋ nʋa', a ‑nëmä 'ɛɛn Nyɔsʋa 'klɩ ‑a 'papla.
44017030	'I 'saa' 'klɩ nɩ, Nyɔsʋa 'cere 'ia 'fɩɔ, 'be nyüü 'nyɩ kä wiili 'ü nöa' ‑a jre. ‑Mlatɩ nɩ, 'ɔ ‑gbala ‑pɩɔa 'fɩɔa nyüüa 'fɩɔ 'ü kä 'ümä ‑balʋ 'pie,
44017031	'be 'ɔ ‑tʋ 'lɩ jrüülü kä 'mlɩ 'ɔmäa' nyüüa 'fɩɔa ‑gä tʋ 'cɩcasa 'lɩ. Nyɔɔ 'doo 'ɔ 'baalɩ 'ɔɔ 'ɔ ‑nyɩ 'iin kälɩ. 'Taɩn 'lɩ 'ɔ 'baa' 'ɔɔn jäjänyüüa 'bre nɩ, 'ɔ srara 'ɔɔn nyüüa 'fɩɔ, 'ümä 'iin jä 'sɩrɩ 'ɔɔ Nyɔsʋa 'baalɩ.»
44017032	Nyüü 'nua' 'kä «jäjänyɔɔ 'mä 'kuaabre sɔ» nɩ, ‑mölöö srörö 'Pɔɔlë, ‑bɛ ‑mölöö nö ‑maa: «‑Taa wiili kʋa' ‑pɩ ‑saalɩ nɩ, anya 'sɔɔwʋ ‑mɩ 'nyaklipoa.»
44017033	'Ia ‑gʋ 'Pɔɔlë nya sɔ 'üa ‑tɔrʋpɩɔ.
44017034	'Asɩɛ, ‑mölöö nya blö 'ɔɔn ‑gälɩ 'ünya toro Nyɔsʋa plɛ. 'Üa ‑tɔrʋpɩɔa bä Atɛɛnëa ‑gätʋnyɔɔ 'doo 'ü 'daraa' Deniisë, nyra 'ŋlʋʋ 'doo 'ü 'daraa' Damalisë; nyüü ‑mölöö nya bälɩ bɩa.
44018001	'I ‑sia' nɩ, 'Pɔɔlë nya sɔ Atɛɛnëbätä, 'ɔnya mi Korɛɛntëbätä.
44018002	'Ɔnya 'jä juifënyɔɔ 'doo 'ɔɔ 'ü 'daraa' Akilasë, Pɔɔntëa ‑tʋtʋ ‑gälɩ 'ü ‑glooro 'ɔɔn. 'Ɔɔ ‑ka sɔ ɩa' Italiia 'bre, 'ɔ ‑bɛ 'ɔa 'ŋlʋʋ Prisiilë 'sɔ. 'Kɩɩ kpakölɔ 'ü 'daraa' Kloodë nɩ, 'ɔnya ‑gbala juifëa 'fɩɔ 'ü sɔ Rɔmë, 'ia ‑gʋ 'ü 'sɔ 'lɩ. 'Pɔɔlë nya kla 'üün ‑gbötü 'lɩ.
44018003	‑Bɛ 'ü nyra 'ɔɔn ‑fɛɛɛa' 'jrʋpa 'döö nɩ, 'ɔ nyra 'üün nya kʋwälɩ, 'ɔnya ‑fɛjrʋpa. 'Üa 'jrʋpalä 'ü käa' nɩ, mlafia ‑tetu 'ü ma 'paa.
44018004	'Asɩ ‑fʋflʋpasrɩ jräa' 'lɩ nɩ, 'Pɔɔlë ‑bɛ juifënyüü nyra grɛɛkënyüü ‑toplo 'üa 'sraaplanyukua ‑wälɩ, 'sɩrɩ ɔmäa' nʋ ‑bɛ 'ümäa' 'ɔa 'papawii 'klɩnyiere 'ii 'ɔ 'bata.
44018005	Silasë nyra Timotee 'ciea' Masedoanë ‑bɛ 'ü jia' 'lɩ nɩ, ‑Susu nya 'tuto 'Pɔɔlë, 'ɔnya 'saralɩ juifë 'sɩrɩ Jesu bäa' 'Kriisë.
44018006	Juifënyüü 'nyɩ 'ɔɔn 'casɩ ‑a ‑nyɩ, 'ünya ‑jejre 'ɔɔn. 'Ia ‑gʋ 'Pɔɔlë nya ‑gbɔplɔ 'lɩ 'ɔa 'koti 'ɔnya ‑gbala 'üün: «Abɩa 'ana ‑toru ‑gblɔɔ 'ana 'wli 'kä! 'Mɔɔlɔ 'nyɩ 'lɩ 'mlɩ ‑a bä! 'Bala 'saarɩ ‑gälɩ nɩ, nyüülü 'nyɩa' juifë bä, 'üa ‑nyɛɛ 'n mö.»
44018007	'Ɔ sɔa' ‑plɩɩ nɩ, 'ɔnya mi nyɔɔ 'dooa nyuku ‑wälɩ, 'ɔa 'nyrɩ bä Jusëtusë, 'ɔ ‑träärälɩ Nyɔsʋa. 'Ɔa nyuku bä juifëa 'sraaplanyuku ‑gba.
44018008	‑Bɛ 'sraaplanyukua 'wliklɩanyɔɔ 'doo 'ü 'daraa' Krisëpusë nɩ, 'ɔ toro 'Pläkänyɔɔ plɛ, 'ɔɔ ‑bɛ 'ɔ ‑gböööa 'fɩɔ. Korɛɛntënyüü 'kɔkɔmlɛlü 'nua' 'iin 'wli nɩ, 'ünya toro Nyɔsʋa plɛ, 'ünya 'pala 'nɩwli.
44018009	‑Gbiara nɩ, 'Pläkänyɔɔ nya ja 'Pɔɔlë sanyü 'nyü ‑gälɩ, 'ɔnya ‑gbala 'ɔɔn ‑maa: «Ŋalɛ 'nyɩ 'bla ‑mɩ, 'pawiia 'doo, ‑nyɩ 'kpla 'mä!
44018010	'N bä ‑mɩ dɛrɩ. Nyɔɔ ‑nëmä ‑mɩ ‑a 'kpla 'ɔmä ‑mɩ ‑gbi ‑gba nʋ, 'be 'na nyüü ‑sümlö ‑taa bätäläa 'mlɩ.»
44018011	'Ɔnya kʋ 'üa ‑nyɛɛ ‑sʋ 'doo ‑söplü ‑uundoo, ‑bɛ 'ɔ 'kpɩa nyüü nyɔsʋaawii.
44018012	'Taɩn 'lɩ Galiɔɔn bä käa' Akaiia ‑gofɩanëma nɩ, juifënyüüa 'fɩɔ nya trara 'Pɔɔlëa ‑gʋ, 'ünya fa 'ɔɔn ‑gäträäräfa 'wʋ.
44018013	'Ü nɩnɩa: «Nyɔɔlɔ kʋa' ‑pɩ, 'ɔɔ 'tuto nyüü 'ü ‑pʋpʋa Nyɔsʋa ‑pasasa, 'sɩrɩ ‑dɔ 'nyɩa' ‑gba.»
44018014	'Pɔɔlë nya ɩ wii 'paa ‑maa Galiɔɔn nya ‑gbala juifë: «‑Wooi juifë 'amɩ, 'ima 'da ɩ bʋbɔgbi kpakü nɩ, 'nyaa ɩ 'amɩ 'nyaklipo ɩa' 'mʋfasa.
44018015	‑Maa 'i bäa' wapɩa, nyra 'nyrɩ ‑gälɩa ‑toplokʋ nyra 'ana ‑dɔ nɩ, 'ana wii bäsaa. 'Nyɩ 'bata 'ia ni wiili kʋa' ‑pɩa ‑gätʋnyɔɔa bäbäkʋ ‑a!»
44018016	'Ɔnya prɛ 'üün ‑gäträäräfa 'wʋ.
44018017	'Ia ‑gʋ grɛɛkënyüüa 'fɩɔ nya 'kpla juifëa 'sraaplanyukua 'wliklɩanyɔɔ, Sotɛɛnë; 'ünya bɔtrɔ 'ɔɔn ‑gäträäräfa 'wʋa 'mʋgbɛ. 'Inyɩ Galiɔɔn dɛɛ ‑gbaa ‑a nʋ.
44018018	'Pɔɔlë nya ‑si ‑plɩɩ jrüü 'kɔkɔmlɛ. 'Ɔnya sɔ 'cɛcɩnyüüa ‑tɔrʋpɩɔ, 'ɔnya 'jra 'mɩɩ 'lɩ 'ɔnya mi Siriia 'bre. Prisiilë nyra Akilasë bä 'ɔɔn ‑gba. 'Ɔ nëmäa' mi nɩ, 'ɔ kpla 'ɔa 'wli Senereebätä, 'be 'ɔ 'sɔrɩ 'kä.
44018019	'Ɔ 'tɔa' Ɛfɛsëbätä nɩ, 'ɔnya tɩ Prisiilë nyra Akilasë, 'ɔnya pa juifëa 'sraaplanyuku ‑wälɩ ‑bɛ 'ɔ nyra juifë ‑topo.
44018020	'Ünya bibie 'ɔɔn ɔ ‑si 'üa ‑nyɛɛ jrüü ‑jie, ‑maa 'ɔnyɩ 'nyie ‑a 'nyie.
44018021	'Ɔ nëmäa' mi nɩ, 'ɔnya ‑gbala 'üün: «'N kä 'mä ‑glɩsɩglɩsɩlɛ jöa' Jerusalɛɛmë 'järä. ‑Maa Nyɔsʋa ma 'nyie 'nyaa ana ‑nyɛɛ dɛrɩ 'blööa.» 'Ɔ 'wlaraa' nɩ, 'ɔnya 'jra 'mɩɩ 'lɩ 'ɔnya 'cie Ɛfɛsë.
44018022	'Ɔ 'cerea' Sesareebätä 'ɔnya 'jra Jerusalɛɛmë 'ɔmä 'cɛcɩnyüü 'trɛɛ. 'Ɔnya sɔ 'lɩ 'ɔnya mi Antiɔɔsë.
44018023	'Ɔ ‑sia' 'lɩ jrüü jie nɩ, 'ɔnya srörö 'sɔɔwʋ bätëlëa mlɩ: 'ɔnya ‑srörö Galasii nyra Filigia 'bre, ‑bɛ 'ɔ 'jrara 'wʋnyɛrɛnyüüa 'fɩɔa 'klü.
44018024	Juifënyɔɔ 'doo 'ü 'daraa' Apolɔsë nya ji Ɛfɛsëbätä, 'ɔ bä Alesandriinyɔɔ. 'Ɔ jre dɛtɛkʋ ‑bɛ 'ɔ jre nyɔsʋaawii 'mʋfasa.
44018025	'Ü srara 'ɔɔn 'Pläkänyɔɔa 'nyʋfɔ nɩ, 'bala 'lɩ ‑gälɩ 'ɔ fumlö nyɔsʋaawiili ‑gböösa, ‑bɛ 'ɔ 'kpɩa nyüü 'Pläkänyɔɔa wii 'mʋfasa. ‑Maa Jaan a 'dooa 'nɩwlipapakʋ 'ɔ jre.
44018026	'Ɔma 'pala juifëa 'sraaplanyüköli 'wʋ wii, ŋalɛ 'nyɩ 'bla 'ɔɔn 'bla ‑a. 'Taɩn 'lɩ Akilasë nyra Prisiilë poa' 'ɔɔn 'nyakli nɩ, 'ünya fa 'ɔɔn 'üa ‑nyɛɛ 'ünya 'kpɩa 'ɔɔn Nyɔsʋaa 'nyʋfɔ 'cɩcasa.
44018027	'I ‑sia' nɩ, Apolɔsë 'bata 'ɔmä Akaiia 'bre mi. 'Cɛcɩnyüü nya 'jrara 'ɔa 'klü, 'ünya fa 'wʋnyɛrɛnyüülü bäa' 'lɩ ‑pɔɔkʋ 'ümä 'ɔɔn 'lɩkʋɛɛ. 'Ɔ 'tɔa' 'lɩ nɩ, 'ɔnya ji nyüü 'kɔkɔmlɛlü toroa' Nyɔsʋa plɛ ‑gba 'ɔa ‑gbinanakʋa ‑gʋ.
44018028	Nyɔsʋaa 'klüa 'nyrɩklɩ, 'ɔ 'sɔɔ juifënyüüa 'klʋɩ. 'Ɔnya nʋ nyɔsʋaawii 'ɔnya srara 'üün 'sɩrɩ Jesu bäa' 'Kriisë.
44019001	'Taɩn 'lɩ Apolɔsë ‑ka bäa' Korɛɛntëbätä nɩ, 'Pɔɔlë nya ‑srörö Asiia 'blɩlɩ 'dʋgbë bäa' 'ɔnya 'tɔ Ɛfɛsëbätä, 'ɔ jrä 'lɩ 'wʋnyɛrɛnyüü ‑mölöö,
44019002	'ɔnya 'bete 'üün: «'Taɩn 'lɩ 'a toroa' Nyɔsʋa plɛ nɩ, 'Nyüna ‑Susu 'cere 'amɩ ‑gälɩ?» 'Ü ‑nëma: «'Sɩrɩ 'Nyüna ‑Susu 'mä 'lɩbäa 'mʋgbɛ anyɩ 'iin 'wli ‑a 'nu!»
44019003	'Ɔnya 'bete 'üün: «‑Asɩ 'a 'pala 'nɩwli le?» 'Iibäa' 'üün nɩ: «'Sɩrɩ Jaan 'paaa' nyüü 'nɩwli.»
44019004	'Iibäa' 'Pɔɔlë nɩ: «'Cɩcasa, Jaan 'paa kä nyüülü 'piea' ‑balʋ 'nɩwli, 'ɔnya ‑gbala 'üün ü kä 'ümä nyɔɔlɔ nëmäa' 'ɔɔn 'klɩtroro plɛtoro, 'ɔ bä 'Kriisë Jesu.»
44019005	'Ü bɩaa' 'ɔɔn 'nyaklipopokʋ nɩ, 'ɔnya 'pa 'üün 'nɩwli 'Pläkänyɔɔ Jesua 'nyrɩklɩ.
44019006	'Pɔɔlë nya 'pie 'üün klʋgbë ‑gälɩ, 'Nyüna ‑Susu nya 'cere 'üün ‑gälɩ; 'ü 'paaa' nyüüa wiia 'kaɩn 'kaɩn ‑bɛ 'ü 'saalɩ wiili Nyɔsʋa 'paa 'üün mlɩ.
44019007	'Ü bä nyüü ‑pʋ ‑bɛ 'sɔɔa 'samadɛɛ.
44019008	'Pɔɔlë nya mi juifëa 'sraaplanyuku 'wʋ, 'ɔ 'pawii nyɩbɛsa ‑söplü tää. Nyɔsʋaa 'kamapläa ‑gä 'ɔ 'pala nyüü ‑gba 'ümä Nyɔsʋa 'klɩ 'nyiere.
44019009	‑Maa 'üa ‑tɔrʋpɩɔa nyüü ‑mölöö 'sunyakliwli, 'ünyɩ wiili 'ü 'saalɩ wii ‑a 'dara; 'ü 'paa 'Pläkänyɔɔa 'Nyʋfɔa bʋbɔnyrɩ. 'Ii känyrɩ 'Pɔɔlë nya sɔ 'üün dɛrɩ 'ɔ nyra 'wʋnyɛrɛnyüü nya bereklɩ. Jrüü o jrüü 'ɔ 'kpɩara 'üün nyɔɔ 'doolɔ 'ü 'daraa' Tiranusë 'ɔa ‑suku ‑gbööli.
44019010	'I nrörö nrörö ‑sɩ 'sɔɔ, 'kä nyüülü kʋa' Asiia ‑tʋtʋ ‑gälɩ, ‑kä juifënyüügrɛɛkënyüü, 'üa 'fɩɔ 'nu 'Pläkänyɔɔ Jesua wii 'wli.
44019011	'Pɔɔlëa klʋgbë Nyɔsʋa ‑srörö kälɩ ‑bɛ 'ɔ nö plɛklɩkalawii kpakü.
44019012	'Ii känyrɩ, 'ü dɔrɔ dapɩalë nyra 'pakatɩdapëlë ‑fɛa' 'ɔɔn ‑gba 'wʋ, 'kä 'ü 'pie 'üün ‑wusublanyüü ‑gälɩ, 'kä 'ü 'pʋɔ ‑bɛ ‑balʋsisi 'cecie 'üün 'lɩ.
44019013	'Ii känyrɩ juifëlü ‑piiea', 'ü prɛa' ‑balʋsisi nɩ, 'Pläkänyɔɔ Jesua 'nyrɩ 'ü nö ‑bɛ 'ü prɛ ‑balʋsisili bäa' nyüü ‑gälɩ. 'Ü ma nö: «Jesulɔ kä ‑gä 'Pɔɔlë 'paaa', 'ɔa 'nyrɩklɩa ‑gʋ a ‑gbala 'amɩ: ‹'Ba 'cie!› »
44019014	Nyüülü ma nöa' 'iin nɩ, juifëa ‑gbɔsapɛrɩnyɔɔ kpakölɔ 'ɔ 'ü 'daraa' Sɛkefa, 'ɔa 'jü ‑uunsɔɔ bäsaa.
44019015	‑Balʋsusulu nya ‑gbala 'üün: «'N jre Jesu, 'n jre nyɔɔlɔ bäa' 'Pɔɔlë; ‑maa 'amɔlɔ nɩ, nyüü 'plɛɛ 'a bä le?»
44019016	Nyɔɔlɔ ‑balʋsusu bä ɩa' 'lɩ nya ‑plöörö 'üün ‑gälɩ, 'ɔnya 'kpla 'üün 'ɔnya nʋ 'üün ‑gbigba. 'Ɔnya bɔtɔ 'üün bɔtɔ ‑a 'ba 'üün ‑toru 'lɩ; 'üa ‑gbagbapolu nya ‑gö nyuku ‑wälɩ 'ünya fɔ.
44019017	Juifënyüü nyra grɛɛkënyüülü kä 'fɩɔ bäa' Ɛfɛsë 'nu wiili nröröa' 'wli. Ŋalɛ nya 'bla nyüüa 'fɩɔ, ‑bɛ 'ü 'bʋala 'Pläkänyɔɔ Jesua 'nyrɩ.
44019018	'Kɔkɔmlɛ bä nyüülü toroa' Nyɔsʋa plɛa ‑tɔrʋpɩɔ 'ü 'saa ‑pɩa; 'ü 'saalɩ ‑balʋlʋ 'ü nʋa'.
44019019	'Üa ‑tɔrʋpɩɔa ‑mülü 'klaaa' ‑gëglä nɩ, 'ünya 'bütö 'üa ‑pɔɔkɩa, 'ünya 'pütö 'iin nyüüa 'fɩɔa 'klɩ. 'Ü ‑täsäa' 'ia 'fɩɔa 'peru nɩ, 'ia 'pɔlɔsikaa möliiejua ‑diia ‑glʋɩgböö ‑diiglʋ ‑diigböö (50,000).
44019020	'Asɩ 'Pläkänyɔɔa wii ‑gbaala ‑pɩɔa 'fɩɔ 'kä, ‑bɛ 'i kä 'klüa 'doo.
44019021	'Ia 'fɩɔ ‑sia nɩ, ‑Susu 'tuto 'Pɔɔlë ɔ 'pɩ Masedoanë nyra Akaiia ‑tʋtʋ ‑gälɩ 'ɔmä Jerusalɛɛmë 'lɩ mi. 'Ɔ ‑nëma: «'Ima 'wlara nɩ, 'n kä 'mä Rɔmë mi.»
44019022	'Pɔɔlë nya blɔ 'ɔa ‑gbajinyüü 'sɔɔ Timotee nyra Erasëtë Masedoanë; 'ɔɔlɔ nɩ, 'ɔnya tɩɔ ‑kätɩ Asiia 'blɩ ‑gälɩ.
44019023	'A 'ia 'taɩn 'doolʋa 'mlɩ ‑yrɛ kpaki blö 'Pläkänyɔɔa 'Nyʋfɔa wii ‑gälɩ.
44019024	Nyɔɔ 'doo bä kä 'lɩ 'ɔa 'nyrɩ bä Demetriusë, 'pɔlɔsika 'ɔ ma bla. 'Ɔ ma bla dii sʋsʋ 'i jajra Atemesëa 'wlitraranyuku kpaku. 'Ɔɔ ‑bɛ 'ɔa nyüü ma 'jää mölii 'kɔkɔmlɛ.
44019025	'Ɔnya 'papla nyüülü ma nöa' bɩa 'jrʋpalä ‑gba, 'ɔnya ‑gbala 'üün: «'Na nyüü 'amɩ, 'a jre 'iin 'sɩrɩ 'jrʋpalä 'finia' amɩ 'klɩ.
44019026	‑Bɛ 'a 'nöö wiili kä 'fɩɔ ‑sööa' 'wli, 'sɩrɩ ‑taa 'Pɔɔlëlɔ ‑gbalaa' nyüü ‑maa nyɔsʋaɩɩlü nyɔɔ ‑paa 'nyɩa' nyɔsʋaɩɩ bä, 'sɩrɩ 'ɔ wewea' nyüü ‑bɛ 'ɔ 'baaa' 'kɔkɔmlɛ 'nyʋfɔ 'wʋ. ‑Mää ‑tɛ Ɛfɛsëa 'doo ‑a, ‑maa Asiia ‑tʋtʋa 'fɩɔ ‑gälɩ.
44019027	‑Yɛɛ, ana 'jrʋpa nya bʋblɔa ‑tɛɛ, ‑maa ana nyɔsʋa kpakö Atemesëa nyuku ‑nëmä ‑gbaa ‑a kä, nyukulu kä ‑wälɩ Asiia 'fɩɔ nyra 'blɩa 'pläa 'fɩɔ ‑pʋpʋaa'. 'Ua 'nyrɩ ‑ka ‑nëmä mi ‑a mi.»
44019028	'Ü 'nua' 'iin 'wli nɩ, 'crɛ nya 'bla 'üün ‑gböösa, 'ünya ‑te, 'ü ‑nëmä: «Ɛfɛsëa Atemesë 'bʋa!»
44019029	Bätäa 'fɩɔ 'caklalɩ. Nyüüpüpö nya ji 'ünya 'kpla Masedoanënyüü 'sɔɔ Gaiusë nyra Alisëtaakë, 'ü nyra 'Pɔɔlë 'sɔɔ 'nyɛɛ. 'Ünya fa 'üa 'klüa nü ‑plɩɩlɩ 'ü 'järäa' ‑taa.
44019030	'Pɔɔlë 'bata ɩ ɔ srara 'ɔa nyufa nyüüa 'fɩɔ 'klɩ, ‑maa 'wʋnyɛrɛnyüü 'nyɩ 'nyie ‑a 'nyie.
44019031	Nyüü kpaküa ‑tɔrʋpɩɔa ‑mülü bäa' 'ɔa ‑gbötümü ü bäa' 'ia nyüü 'nyɩ 'nyie ‑a 'nyie, 'ünya fa 'ɔɔn wii ɔnyɩ fa 'ɔa nyufa ‑taaa ‑jrialäa 'mlɩ.
44019032	‑Mölöö 'kpöö ‑bɛ 'ü 'paa wii, ‑më 'paa ‑mɩdoo 'be ‑jria 'a 'lɩcakla, 'kɔkɔmlɛ 'nyɩ wiili kä ‑gʋ 'ü traraa' ‑a jre.
44019033	Nyɔɔ 'doo bä ɩ nyüüa ‑tɔrʋpɩɔ, 'ɔɔ 'ü 'dara Alesandrë, 'ünya 'ba 'ɔɔn nyüüa ‑tɔrʋpɩɔ, juifëlë nya 'tutro 'ɔɔn 'klɔɔtrʋ. 'Ɔnya dɔrɔa' 'darʋ 'wʋ 'ɔmä ɩ nyüüa 'klɩ wii 'pala,
44019034	‑maa 'ü jrea' 'saa juifënyɔɔ 'ɔ bä nɩ, 'ünya 'klerewʋ 'ünya woto 'ɔɔn woto ‑gliiibei 'sɔɔ ‑bɛ 'ü nö: «Ɛfɛsëa Atemesë 'bʋa!»
44019035	Bätäa ‑pɔɔkʋjɩjranyɔɔ nya 'cie 'üa plɛ 'wʋ, 'ɔnya ‑gbala 'üün ‑maa: «'Na Ɛfɛsënyüü 'amɩ, nyɔɔ 'plɛɛ 'nyɩ 'iin jre 'sɩrɩ Ɛfɛsë bäa' nyɔsʋa kpakö Atemesëanyuku nyra 'ɔa papaa nɔ, ɔ sɔa' cɛa 'mlɩa ‑gälɩglara bätä le?
44019036	Nyɔɔ 'nyɩ 'lɩ ‑a bɩa ɔ babla. 'Ii känyrɩ, 'ba 'cie 'ana polu 'wʋ, 'anyɩ 'daa 'fla 'anyɩ nʋ dɛɛ.
44019037	‑A ‑gbala 'amɩ, nyüülü kʋa' ‑pɩ ü 'a jaa' nɩ, ‑mää 'cɛcɩnyëka ‑wälɩa dii 'ünyɩ 'jie; 'ünyɩ 'ana nyɔsʋa ‑a ‑jree.
44019038	Demetriusë nyra 'ɔa nyüü ma nëmä nyɔɔ tropina 'lɩ were nɩ, 'i kä 'ia jrüü, ‑gätʋnyüü kä 'ümä ‑plɩɩ bä. 'Ia jrüülü ma jrälɩ nɩ, 'ü 'saa tropinaa tatu, 'kä nyüülü jaa' dɛtʋ mö ‑gätʋnyüüa 'klɔɔtrʋ.
44019039	Wii ‑mɩdoo ma bälɩ nɩ, nyüülü ‑dɔ ‑tʋa' 'lɩ nɩ, 'ünya 'iin dɛtɛa 'mʋfasa 'üa ‑jria 'lɩ.
44019040	'Be wiili ‑sia' 'saarɩ nɩ, ama 'nyɩ 'kä ‑a ‑nyɩgla 'ünya 'daa ‑dɔa 'lɩcaklanyüü a bä; anyɩ kä ‑a kä amä nyüü ‑gä ‑nyɩ ‑taa wiili kʋa' ‑pɩa ‑gʋ.» 'Ɔ bɩaa' wiipapakʋ nɩ, 'ɔnya ‑gbala nyüü ü ‑gbagbakä.
44020001	'Ia ‑yrɛlɛ ‑sia' nɩ, 'Pɔɔlë nya we 'cɛcɩnyüü, 'ɔnya 'jrara 'üa 'klü. 'Ɔ cɛrɛa' 'üün nɩ, 'ɔnya mi Masedoanëa 'blɩ ‑gälɩ.
44020002	'Ɔnya ‑srörö 'ia 'blɩlɩa 'mlɩ ‑bɛ 'ɔ 'jrara 'ia nyüüa 'klü. 'I ‑sia' nɩ, 'ɔnya 'tɔ Grɛɛsëa 'blɩ ‑gälɩ.
44020003	'Ɔ ‑si 'lɩ ‑söplü tää. 'Ɔ 'bataa' 'ɔmäa' 'mɩɩ fa 'ɔmä Sirii mi nɩ, 'ɔ 'nu 'sɩrɩ juifë plaa' 'ɔa 'kpɛɛ, 'ɔ ‑gölöa' Masedoanë 'ɔ fa 'ɔnya 'blöödɛrɩ.
44020004	Nyüülü fala 'ɔɔn falaa 'ünya 'tɔ Asiia ‑tʋtʋ ‑gälɩ, 'üü bä: Sopatë Piluua 'jʋ, bätälä 'ü 'daraa' Beree 'äa nyɔɔ 'ɔ bä; Alisëtaakë nyra Sekundo 'ü sɔ Tɛsalonikë; Gaiusë 'ɔ bä Dɛbeenyɔɔ; Timotee, Tikiikë nyra Trofimë bä Asiia ‑tʋtʋ ‑gälɩa nyüü.
44020005	'Üü ‑ta 'nyʋfɔ, 'ünya ‑glaara amɩ bätälä 'ü 'daraa' Troasë.
44020006	'Flɔɔlʋ kä 'mlɩ 'nyɩa' levurë bä 'ua ‑glɩsɩglɩsɩa jrüü ‑sia' nɩ, anya 'cie Filipëbätä, 'mɩɩ a fa. Jrüü ‑gböööa ‑srɩ 'lɩ a 'tɔ Troasë, anya ‑si 'lɩ jrüü ‑uunsɔɔ.
44020007	'Sɔrɛa 'klɩsa jrüü 'lɩ ɔ nɩ, 'cɛcɩnyüü nya trara 'ümä 'Pläkänyɔɔa jijrɛ ji. 'Pɔɔlë nya 'pala 'üün nyɔsʋaawii ‑gba, 'be 'ia ‑srɩ ma pa 'ɔ ‑ka nya mi. 'Ɔ 'pa 'iin 'pa 'pa ‑gbia nya 'mɩmrɛlɩ.
44020008	'Napu 'kɔkɔmlɛ bä 'wlitraranyëka klöölä kä ‑wälɩ a trara ɩa'.
44020009	‑Sëgbajʋ 'doo bälɩ 'ɔɔ 'ü 'daraa' Yutikë 'ɔ kʋ ɩ ‑pumëmla 'mäklɩ. 'Pɔɔlë 'paa ɩ nyɔsʋaawii, ‑bɛ 'mʋmʋ 'bla 'ɔɔn ‑gböösa; 'mʋmʋ 'ba 'ɔɔn ‑nyɛɛ cɛlɩ, ‑tääa nu nyëkaklööa ‑pumëmla 'wli 'ɔnya blö ‑tʋtʋ 'wʋ. 'Ü 'mä 'ɔɔn 'wʋdɔrɔkalɩ mi, 'ɔ 'a jä.
44020010	'Pɔɔlë nya 'cere ‑fälɩ, 'ɔnya po 'ɔa plɛ 'nyakli. 'Ɔnya dɔrɔ 'ɔɔn 'wʋ, 'ɔnya ‑gbala nyüülü: «'Ana polu 'nyɩ ‑taaralɩ! 'Ɔ ‑ka bälɩ!»
44020011	'Ɔnya 'jra 'ɔnya mi nyuku ‑wälɩ, 'ɔnya ‑pä 'flɔɔ 'ünya jidɛɛ. 'Ɔ 'pawii 'pa 'pa ‑srɩ nya pa. 'Ɔ 'wlaraa' 'ɔnya mi.
44020012	'Ünya ja 'ɔɔn ‑sëgbanyʋklɔlɔ, 'ɔ bälɩ 'mʋfasa, 'inya 'pa 'üün 'klü 'lɩ.
44020013	Amɔlɔ nɩ, amɔ ‑kätɩ ‑ta 'nyʋfɔ anya 'jra 'mɩɩ 'lɩ anya mi Asosëbätä. 'Ii amä ɩ 'Pɔɔlë 'wʋdɔrɔ 'nie ‑gba. 'Ɔnya ja bei 'ɔnya jrä 'lɩ amɩ.
44020014	'Ɔ jräa' amɩ Asosë nɩ, anya dɔrɔ 'ɔɔn 'wʋ anya mi Mitilɛɛnëbätä.
44020015	A 'ciea' 'lɩ anya fa 'nie anya mi. ‑Srɩ paa' anya 'tɔ Kiɔsɔa palafa 'wʋ. 'Ia ‑srɩ paa' anya mi Samosëbätä. Anya 'nyüglö Trogiliɔɔnbätä. ‑Srɩ paa' anya 'tɔ Militëbätä.
44020016	'Pɔɔlë 'nyɩ 'bata Ɛfɛsëbätäa ‑srörökʋ ‑a, 'ɔ ‑pɩ Asii ‑wlɛ; 'be 'ɔ 'bata 'ɔ 'tɔ Jerusalɛɛmë 'ɔmä 'lɩ Patekɔɔtëa ‑glɩsɩglɩsɩ 'järä.
44020017	'Ɔ ka bä Militëbätä, 'ɔnya we Ɛfɛsë 'cɛcɩtagbü ü ji.
44020018	'Ü jia' nɩ, 'ɔnya ‑gbala 'üün ‑maa: «'Bala ‑srɩlɩ kä 'mlɩ 'n 'tɔ käa' Asiia 'bre 'a 'jä 'na nʋnʋgbi, 'sɩrɩ 'nyraa 'amɔ nʋa' ‑wälɩkʋdɛɛ.
44020019	'N 'cie 'na nyufa 'wʋ 'nyaa ‑fɛ 'Pläkänyɔɔa 'jrʋpa; 'n ‑fɛɛɛ 'ämɩ ‑bɛ 'n 'wuö. ‑Sʋɩlɩ kä 'fɩɔ juifë tɛrɛa' 'mɩ 'ia ‑gʋ, 'n ‑srörö 'ia 'mlɩ.
44020020	'A jre 'iin, wiili 'naa', i nëmäa' 'amɩ 'känyɩgla, 'nyɩ 'amɩ 'iin ‑gba ‑a ‑sisre: 'n ‑gbala 'amɩ 'iin, 'nyaa 'kpɩara 'amɩ ‑jria 'lɩ nyra 'ana nyëka ‑wälɩ.
44020021	'N ‑gbala juifë nyra grɛɛkë ü 'pie 'üa ‑balʋ 'ümä Nyɔsʋa 'lɩträärä, 'ümä ana 'Pläkänyɔɔ Jesu 'Kriisë plɛtoro.
44020022	'Amɔ 'n ‑gbala, 'Nyüna ‑Susu nɩnɩa 'kpɔɔ ‑a mi Jerusalɛɛmë. Wiili nëmäa' ‑nyɛɛ 'mɩ ‑gälɩjrä 'nyɩ 'iin jre ‑a jre.
44020023	Wiili kä 'doo 'n jrea' nɩ, bätä o bätä 'nëmäa' ‑srörö nɩ, 'Nyüna ‑Susu ‑gbala 'mɩ 'sɩrɩ ‑jie nyra ‑sʋɩ ‑glaraa' 'lɩ 'mɩ.
44020024	'Na 'klä 'nyɩ 'na 'nyü ‑gälɩ ‑gbaa ‑a kälä. I käa' ‑gbaa nɩ, 'iibä ‑a 'wlara dɔrʋ 'lɩ 'jrʋpalä bäa' 'na 'klʋɩ ä 'Pläkänyɔɔ Jesu ‑nyɩa' 'mɩ kälɩ: ‑a 'salɩ 'Mʋfagogolä 'paa' Nyɔsʋaa ‑gbinanakʋa ‑gä.
44020025	«‑Bɛ 'n jre 'iin ɔ, 'amɔlɔ kä 'fɩɔ 'n ‑pia' ‑gälɩ ‑bɛ 'n 'saa Nyɔsʋaa 'kamapläa ‑gäa ‑gogo nɩ, 'a ‑ka ‑nëmä 'na 'klʋɩ ‑a 'jä.
44020026	'Ii känyrɩ, 'saarɩa ‑srɩɩ 'lɩ 'n ‑gbala 'amɩ: 'ana ‑toru 'nyɩ 'na kälɩ ‑a bä.
44020027	'Be 'nyɩ 'amɩ wii ‑gba ‑a ‑sisre; 'n srara 'amɩ wiili kä 'fɩɔ Nyɔsʋaa 'bataa'.
44020028	'Ii känyrɩ 'ba ‑tre 'ana nyüfë, 'ba ‑gäälä nyüülü kä 'fɩɔ 'Nyüna ‑Susu ‑nyɩa' 'amɩ kälɩ 'nyü ‑gba, 'sɩrɩ nyɔɔ ‑glaara ‑bablëëjü ‑gälɩ. 'Ba bä Nyɔsʋaa 'cɛcɩa 'nyiöligälänyüü; 'ɔa 'Jʋa 'mʋgbɛa ‑toru 'ɔ nʋ 'ɔnya ‑su 'üün.
44020029	'N jre 'iin 'sɩrɩ ama toroa' 'lɩ ‑gälɩ klaklamlaa 'mäa' 'ana ‑tɔrʋpɩɔ pala, 'ü ‑nëmä ‑bablëëjüa nyatɛrɩ ‑a 'jä.
44020030	'Ana 'mʋgbɛa ‑tɔrʋpɩɔ nyüü nya 'wʋsɔa 'kä 'ünya 'lɩ ‑gbagblɛ ‑gä 'sa, 'ümä 'cɛcɩnyüü 'nyʋfɔ 'wʋ 'ba.
44020031	'Ii känyrɩ 'ba tɛkä 'cɩcasa, 'ba jre 'sa 'n ‑si ‑sɩ tää ‑srɩ ‑bɛ ‑gbia 'nyɩ 'nyüglö ‑a 'nyüglö, 'n 'wuö ‑bɛ 'n ‑gbala 'amɩ wiili Nyɔsʋa 'bataa'.
44020032	«'Na ‑wlajü 'amɩ, 'köklesaplɩɩ ɔ nɩ, 'n tɩɛ 'amɩ Nyɔsʋa nyra wiili 'paa' 'ɔa ‑gbinanakʋa ‑gä kälɩ. 'A wiili nëmä 'amɩ 'klü ‑nyɩ, 'ii 'mä bɩa 'amɩ ‑jaaa ‑nyɩ nyüülü kä 'fɩɔ 'ɔ ‑gäa' 'klɩa 'mlɩ.
44020033	Nyɔɔa mölii, nyɔɔa ‑sika, nyɔɔa 'kotu, 'inyɩ 'na plɛ ‑a fa.
44020034	'Ana 'fɩɔ jre 'iin, 'na wlu 'uu ‑fɛɛɛ 'jrʋpa ‑bɛ 'n 'paa 'mɔɔ ‑bɛ nyüülü 'nyraa 'üün 'nyɛɛa' a ‑gä.
44020035	'Ia 'fɩɔlʋ nɩ, srara 'n sara 'amɩ 'sɩrɩ a käa' amäa' 'sa 'jrʋpa ‑fɛ ‑gböösa, amä ‑mülü 'nyɩa' dɛɛ kä ‑gbaji, ‑bɛ 'n 'paa 'amɩ plɛ wiili 'Pläkänyɔɔ Jesu 'pa käa': ‹‑Ama ‑nyɩ, 'ia ‑jɔrʋ ‑sümlö 'unya ‑si 'kä 'ümä ‑mɩ ‑nyɩ 'wʋ.› »
44020036	'Pɔɔlë bɩaa' wii 'papakʋ nɩ, 'ɔnya 'pakotifli 'ɔ nyra 'üün nya bibie Nyɔsʋa.
44020037	'Üa 'fɩɔa 'dugu 'ünya jijrö 'ɔɔn ‑gba ‑bɛ 'ü ‑gbere 'ɔɔn.
44020038	Wiili paa' 'üün ‑gba ‑gböösa nɩ, 'iibä: «'A ‑ka ‑nëmä 'mɩ ‑a 'jä.» 'Ünya fala 'ɔɔn falaa, 'ünya 'tɔ 'mɩɩ ‑gba.
44021001	A nyra 'üün 'sɔ sɔsrɔa' ‑gba nɩ, anya 'jra 'mɩɩ 'lɩ anya ‑götröklɩ anya mi Kɔɔsë. 'Ia ‑srɩgbaa' 'kä anya 'tɔ Roodë, 'i ‑sia' anya 'tɔ Patara.
44021002	A jrä ‑plɩɩ 'mɩɩ, 'ɛ mö Fonisiia 'pɛlɩ, anya 'jra anya mi.
44021003	A möa' nɩ, a jä dugbalä 'ü 'daraa' Siiprë ana kʋmla 'pɛlɩ, anya ‑si anya mi Siriia 'blɩ ‑gälɩ. Anya 'cere Tiirëbätä, 'be 'ii 'mɩɩ 'mä ɩ 'ɛa ‑pööti 'cere.
44021004	A 'jäa' 'cɛcɩnyüü nɩ, anya ‑si 'lɩ jrüü ‑uunsɔɔ. ‑Susu nya ‑srörö 'üün kälɩ 'ünya ‑gbala 'Pɔɔlë ɔnyɩ 'jra Jerusalɛɛmë.
44021005	'Ia jrüülü ‑sia' nɩ, anya mi. 'Üa 'fɩɔ nyra 'üa 'ŋlëgë nyra 'üa 'jü, 'ünya fala amɩ falaa 'ünya 'tɔrɔ amɩ bätä 'mäklɩ. 'A ‑plɩɩ, 'tanie 'mäklɩ, a 'pala kotifli, anya bibie Nyɔsʋa.
44021006	Anya sɔsrɔgba, anya 'jra 'mɩɩ 'lɩ; 'ünya 'blöö 'üa ‑nyɛɛ dɛrɩ.
44021007	Anya sɔ Tiirë anya 'tɔ Tolemee, 'a ‑nyɛɛ ana 'nie 'klɩa 'kousɔsɔkʋ bɩara. Anya 'trɛɛ ‑wlajülü bäa' 'lɩ. Anya ‑si 'üün jrüü 'doo ‑gba.
44021008	'Ia ‑srɩgbaa' 'kä nɩ, anya mi anya 'tɔ Sesareebätä. A 'tɔa' nɩ, anya pa Filipëa nyüköli 'ii a kʋ. 'Ɔɔ bä Nyɔsʋaa 'mʋfagogosanyɔɔ, 'ɔ bä Jerusalɛɛmëa nyüü ‑uunsɔɔlü 'ü 'baa' 'lɩ 'üa ‑tɔrʋpɩɔ.
44021009	'Ɔ ma kä 'ŋlëkayörü mlɔɔ, 'ünyɩ nyɩbɛrʋ ‑a jre. Wiili Nyɔsʋa ‑gbalaa' 'üün 'ii 'ü 'saalɩ.
44021010	Anya ‑si 'lɩ jrüü 'kɔkɔmlɛ. Nyɔsʋaamlɩpalanyɔɔ 'doo, 'ü 'daraa' Agabusë 'ɔ sɔ Judee 'ɔnya ji.
44021011	'Ɔ jräa' ‑plɩɩ amɩ nɩ, 'ɔnya dɔrɔ 'Pɔɔlëa ‑pɛɛtʋ 'wʋ 'ɔnya kpasa 'ɔa 'mʋgbɛa 'dari nyra 'ɔa bei, 'ɔ ‑nëma: «‑Jäsɩ 'Nyüna ‑Susu ‑gbaa': ‹Nyɔɔlɔ käa' ‑pɛɛtʋlʋ kʋa' ‑pɩ nɩ, 'asɩ juifë 'mä 'ɔɔn kpasa Jerusalɛɛmë, 'kä 'ünya 'ɔɔn nyüülü 'nyɩa' juifë bä kälɩ ‑nyɩ.› »
44021012	A 'nua' 'iin 'wli nɩ, amɔ ‑bɛ bätäläa 'cɛcɩnyüü nya bibie 'ɔɔn ɔnyɩ mi Jerusalɛɛmë.
44021013	'Ɔ ‑nëma nɩ: «Dɛplɛɛ kä ‑gʋ 'a 'wuö ‑bɛ 'a 'bata 'na 'klüa 'lɩjäräkʋ le? 'N ‑ëlere, ‑mää 'na kpasrakʋa 'dooa ‑gʋ ‑a, ‑maa 'mä 'nɩmɩ Jerusalɛɛmë järä 'Pläkänyɔɔ Jesua 'nyrɩklɩa ‑gʋ.»
44021014	A jrea' 'saa anyɩ 'lɩ ‑a bɩa amä 'ɔa 'jrʋ 'bla nɩ, anya 'cɛrɛ 'ɔɔn ‑wälɩ. Anya ‑nëma: «Abɩa wiili Nyɔsʋa 'bataa' nrörö!»
44021015	'Ia jrüülü ‑sia' nɩ, anya ‑te ana ‑pööti, anya 'jra Jerusalɛɛmë.
44021016	Sesareea 'cɛcɩnyüü nya fala amɩ bɩa. 'Ünya fa amɩ nyɔɔ 'dooa ‑nyɛɛ, 'ɔɔ 'ü 'daraa' Mënasɔɔn, Siiprëa 'blɩ ‑gälɩa nyɔɔ. 'Ii a kʋ; 'ɔ bäa' 'cɛcɩnyɔɔ 'i 'a 'lɩwlɛ.
44021017	A 'tɔa' Jerusalɛɛmë nɩ, 'cɛcɩnyüü nya 'kʋɛɛlɩ amɩ dɔrʋsa.
44021018	‑Srɩ paa' nɩ, 'Pɔɔlë nyra amɔ nya mi Jaakëa ‑nyɛɛ. 'Cɛcɩa tagbüa 'fɩɔ trara 'lɩ.
44021019	'Ɔ 'trɛɛa' 'üün nɩ, 'ɔnya blöplɛ 'ɔnya ‑gbala 'üün 'jrʋpalä Nyɔsʋa ‑fɛɛɛrɛa' nyüülü 'nyɩa' juifë bäa ‑tɔrʋpɩɔ.
44021020	'Ü 'nua' 'iin 'wli nɩ, 'ünya 'bʋala 'Pläkänyɔɔ. 'Ünya ‑gbala 'Pɔɔlë: «Ana ‑wlajʋ, ‑nyɩ 'jää 'sɩrɩ juifë 'kɔkɔmlɛ toroa' Nyɔsʋa plɛ ‑a; 'ü ‑träärälɩ ‑Dɔ ‑gböösa.
44021021	'Ünya 'nu 'sɩrɩ ‑kpɩaraa' juifënyüülü kʋa' nyüülü 'nyɩa' juifë bäa 'blɩ ‑gälɩ, ‑bɛ ‑gbaalaa' 'üün ü 'pie Moisëa ‑Dɔ: ü 'nɩ 'bö 'üa 'jü, ü 'nɩ ‑träärälɩ juifëa ‑dɔ.
44021022	Dɛplɛɛ amä nʋ le? 'Kasa 'ünya traraa 'be 'ünya 'nua 'sɩrɩ bäa' ‑plɩɩ.
44021023	'Ii känyrɩ wiili a nëmäa' ‑mɩ ‑gbala, 'ii ‑a ‑nʋ. Nyüü mlɔɔ bä ana ‑tɔrʋpɩɔ, 'ü 'sɔrɩ waklüü 'dooa 'nyrɩklɩ.
44021024	Fa 'ümɩ nyra 'üün 'mä ‑gbafuto, 'kä ‑pɛɛɛ 'ümä 'wli kpla. 'Ia 'taɩn 'lɩ nyüüa 'fɩɔ nya 'saa jrea wiili 'ü 'nua' 'wli ‑na ‑gʋ 'nyɩ 'cɩcasa ‑a bä. 'Ümä 'saa jre 'sɩrɩ ‑na 'mʋgbɛ ‑trääräa' 'lɩ ‑Dɔ.
44021025	‑Maa dɛɛlɛ bäa' nyüülü 'nyɩa' juifë bä ü toroa' Nyɔsʋa plɛ nɩ, a ‑jɩjra 'üün 'wʋ anya ‑gbala 'üün wiili a ‑tʋa' 'lɩ: 'ü kä 'ümä ‑gbɔsajijri ‑wäsɩa ‑gba cɛrɛ, 'ü 'nɩ ji ‑toru, 'ü 'nɩ ji mrɛɛlɛ 'nyɩa' ‑plɛlɩ 'bölö, 'ü 'nɩ nʋ ‑sagbili Nyɔsʋa 'nyɩ 'bataa'.»
44021026	‑Srɩ ‑gbaa' 'kä nɩ, 'Pɔɔlë nyra nyüülü nya mi 'ünya ‑futogba. 'Ɔnya pa Nyɔsʋaanyuku kpaku ‑wälɩ, 'ɔnya ‑gbala 'üün 'doorodoo 'taɩn 'lɩ 'üa ‑gbafuto jrüü 'mäa' blö nyra 'taɩn 'lɩ kä 'mlɩ 'ümäa' Nyɔsʋa ‑gbɔ 'sa.
44021027	'Ia jrüü ‑uunsɔɔlüa bɩarafa 'wʋ nɩ, Asiia juifë nya 'järä 'Pɔɔlë Nyɔsʋaanyuku kpaku ‑wälɩ. 'Ünya 'tuto nyüü 'kɔkɔmlɛ, 'ü 'kpla 'ɔɔn.
44021028	'Üa 'kpökpöwiia 'mlɩ 'ü nɩnɩa nɩ: «Israɛɛlënyüü 'amɩ, 'ba ji! 'Ba ‑jää nyɔɔlɔ ɔ 'kpɩaraa' ‑pɩɔa 'fɩɔ, ɔ ‑gbalaa' nyüü 'ünyɩ ‑träärälɩ ana ‑Dɔ nyra ‑plɩɩlɩ kʋa' ‑pɩ! 'Ɔnya pla 'nɩmɩ grɛɛkënyüü ana papapɩɔ, 'ümä 'lɩ ‑fre pla!»
44021029	'Be 'ü 'järä 'ɔɔn bätä 'ɔɔ ‑bɛ Ɛfɛsënyɔɔlɔ 'ü 'daraa' Trofimë; 'üa plɛɛ 'ɔ pla 'Pɔɔlë Nyɔsʋaanyuku kpaku ‑wälɩ.
44021030	Jerusalɛɛmëa bätäa 'fɩɔ nya sɔwʋ 'änya 'nyüglö, 'ünya ji püpö 'lɩ 'ünya 'kpla 'Pɔɔlë 'ünya 'kʋɛɛrɛ 'ɔɔn ‑fälɩ, 'ünya 'pa dotro Nyɔsʋaanyukua tatia.
44021031	'A 'taɩn 'lɩ 'ü 'bataa' 'ɔa 'bablakʋ nɩ, 'a ‑plɩɩ 'sʋgɩaakamanyɔɔ 'nu 'sɩrɩ Jerusalɛɛmëa 'fɩɔ 'caklaa' 'lɩ.
44021032	'Köklesaplɩɩ 'ɔnya 'papla 'ɔa 'sʋgɩa nyra 'üa 'cifu ‑gba 'ünya fɔ 'ünya ji 'lɩ. Nyüülü 'jäa' 'kamanyɔɔlɔ nyra 'sʋgɩa nɩ, 'ünya 'nyüglö 'Pɔɔlëa bɔtɔkʋ.
44021033	'Kamanyɔɔlɔ nya 'tɔ 'ɔa ‑gba 'ɔnya 'kpla 'ɔɔn, 'ɔnya ‑gbala 'ɔa nyüü ü nʋ 'cɩ 'sɔɔ ü kpasa 'ɔɔn. 'Ɔnya 'bete nyüülü nyɔɔlɔ 'ɔ bäa' nyra dɛɛlɛ 'ɔ nöa'.
44021034	‑Maa ‑mölöö ma bälɩ 'üa ni 'ü 'paa; ‑yrɛa ‑gʋ 'ɔnyɩ 'lɩ ‑a bɩa 'ɔmä 'cɩcasa 'wli 'nu, 'ia ‑gʋ 'ɔnya ‑gbala 'sʋgɩanyüü ü fa 'ɔɔn 'sʋgɩanyuku kpaku ‑wälɩ.
44021035	'Ü nyra 'ɔɔn 'tɔa' nyukumëmla 'klɩ nɩ, 'sʋgɩanyüü nya dɔrɔ 'ɔɔn 'wʋ nyüüa 'crɛa ‑gʋ.
44021036	Nyüüa 'fɩɔ prɛ 'ɔɔn dɛrɩ ‑bɛ 'ü nö: «'Ba 'bla 'ɔɔn!»
44021037	'Taɩn 'lɩ 'sʋgɩanyüü 'bata ɩa' 'sʋgɩanyuku kpaku ‑wälɩ 'paplakʋ nɩ, 'Pɔɔlë nya ‑gbala 'kamanyɔɔlɔ: «'N 'mrɛɛ ‑a ‑gbala ‑mɩ wiijie?» 'Iibäa' nyɔɔlɔ nɩ: «‑Yii ‑paa grɛɛkëwii?
44021038	‑Mää ‑mɔ 'nyɩ Ejiipëtënyɔɔlɔ bea' nyüüa ‑tɔrʋpɩɔ ‑yrɛ ‑taa jrüülüa 'mlɩ ‑a? ‑Mää ‑mɔ faa' toufunyüüa ‑diipʋ (4,000) ‑aaga 'lɩ ‑a?»
44021039	'Iibäa' 'Pɔɔlë nɩ: «Juifënyɔɔ 'n bä. Tarësënyɔɔ 'n bä, Silisiia ‑tʋtʋ ‑gälɩ, bätälä känyrɩ möa' 'mʋfasa 'äa ‑glügbönyɔɔ 'n bä. 'N bibie ‑mɩ, sɔ 'mɩ ‑gba ‑a 'pala nyüü wii ‑gba.»
44021040	'Sʋgɩaa 'kamanyɔɔ nya 'nyie. 'Pɔɔlë nya 'nyüglö nyukumëmla 'klɩ, 'ɔnya to nyüü 'darʋ 'klɩ. 'Üa 'fɩɔ nya 'kpla 'mä. 'Ɔnya 'pa Ebrööwii 'ɔnya ‑gbala nyüülü ‑maa:
44022001	«'Na ‑wlajü 'amɩ, 'na tʋɩɩ 'amɩ, 'ba po 'mɩ 'nyakli 'mä 'amɩ ‑gbala.»
44022002	'Ü jrea' 'saa Ebrööwii 'lɩ 'ɔ pala 'üün wii ‑gba nɩ, 'ünya bä 'wʋ ‑tuuan. 'Pɔɔlë ‑nëma:
44022003	«Juifënyɔɔ 'n bä, Tarësëbätä 'ü ‑glooro 'mɩ, Silisiia ‑tʋtʋ ‑gälɩ. ‑Maa ‑pɩ Jerusalɛɛmë 'n 'bʋala. Gamaliɛɛlë 'ɔɔ bä kä 'na ‑sukumasɛ. 'Ɔ 'kpɩa 'mɩ 'sɩrɩ ana tʋɩɩa ‑dɔ bäa'. 'Maa fumö Nyɔsʋaa ‑gʋ, 'sɩrɩ 'ana 'fɩɔ bäa' ‑plɩ 'saarɩ.
44022004	'N nʋ nyüülü kä 'fɩɔ ma prɛa' 'Pläkänyɔɔa 'Nyʋfɔ ‑gbi ‑gba, 'nyaa 'bla ‑mölöö. 'Maa kpasa 'ŋlëgë nyra nyɩberü 'kä 'maa 'paa 'üün ‑jie 'lɩ.
44022005	‑Gbɔsapɛrɩnyɔɔ kpakö nyra tagbü jre 'iin 'sɩrɩ 'i bäa' 'cɩcasa. 'A 'üü ‑nyɩ 'mɩ ‑pɔɔkɩ 'mä 'iin juifëa ‑wlajülü bäa' Damasëbätä fa 'mä 'cɛcɩnyüü 'kplakpla 'mä 'üün Jerusalɛɛmë ja 'ümä 'üün 'pɔnɩ.
44022006	«‑Srɩ 'mä 'lɩ 'mɩmrɛkalɩ mi nɩ, 'n ‑kanyɩ 'lɩ Damasëbätä dɛrɩ ‑a tʋŋlɔ, fɩɩɩn, 'napɛ kä ‑tarʋ ‑sɔɔrɔa' 'wʋ nya sɔ cɛlɩ 'ɛnya ŋʋala 'mɩ ‑gälɩ.
44022007	'Nyaa blö, ‑bɛ 'n nö 'papawii 'doo 'wli, ‑bɛ 'i nö: ‹Sɔɔlë, Sɔɔlë, dɛplɛɛ kä ‑gʋ ‑nö 'mɩ ‑gbigba le?›
44022008	'Nëma: ‹Ɔ bälɩ le, ‑mɔ 'Pläkänyɔɔ?› 'Iibäa' 'ɔɔn: ‹Nasarɛɛtënyɔɔ Jesu 'n bä, nyɔɔlɔ ‑nöa' ‑gbigba.›
44022009	Nyüülü falaa' 'mɩ 'jä 'napɛlɛ, ŋalɛ nya 'bla 'üün, ‑maa 'ünyɩ 'nu 'papawiili 'wli ‑a.
44022010	'Nëma nɩ: ‹'Pläkänyɔɔ, ‑asɩ 'nyaa nʋ le?› 'Pläkänyɔɔ nya ‑gbala 'mɩ: ‹Sɔwʋ ‑a mi Damasë! ‑Nya 'lɩ nyɔɔ jräa 'ɔnya ‑mɩ wiili kä 'fɩɔ ‑käa' ‑mäa' nʋ ‑gbalaa.›
44022011	‑Bɛ 'nyɩ 'jäa' 'kä 'napɛlɛa ŋʋaŋʋakʋa ‑gʋ nɩ, 'na ‑mölöö nya 'kpla 'na 'darʋ, 'nyaa 'mä Damasë 'tɔ.
44022012	«Nyɔɔ 'doo bä kä 'lɩ, 'ɔɔ 'ü 'daraa' Ananiasë. 'Ɔ ‑träärälɩ Moisëa ‑Dɔ, juifëlü kä 'fɩɔ bäa' 'lɩ 'lee 'paa 'ɔa 'cɩca 'nyrɩ.
44022013	'Ɔnya ji 'na ‑gba, 'ɔnya ‑gbala 'mɩ: ‹'Na ‑wlajʋ Sɔɔlë, abɩa ‑na 'nyü 'jäkä!› 'A ‑plɩɩ 'n kʋ dotro 'nyaa 'jäkä, 'nyaa 'jä 'ɔmɩ.
44022014	'Ɔ ‑nëma nɩ: ‹Ana tʋɩɩa Nyɔsʋa 'a kä 'lɩ ‑mɩ 'ba, ‑mä wiili 'ɔ 'bataa' jre, ‑mä 'Klɩgänyɔɔ 'jä, ‑bɛ ‑mä 'ɔa mlɩa wii 'wlinu,
44022015	'be wiili kä 'fɩɔ ‑nëmäa' 'jä ‑bɛ wiili kä 'fɩɔ ‑nëmäa' 'wlinu nɩ, ‑kä ‑mä 'iin nyüüa 'fɩɔ ‑gbala.
44022016	Dɛplɛɛ ‑ka ‑glaaa le? Sɔwʋ, we 'Pläkänyɔɔa 'nyrɩ 'kä ‑paa 'nɩwli, 'kä nö 'imɩ ‑na ‑balʋ 'mä kpëträ.›
44022017	«'Nyaa 'blöö Jerusalɛɛmë dɛrɩ, 'taɩn 'lɩ 'n bibiea' Nyɔsʋa Nyɔsʋaanyuku kpaku ‑wälɩ nɩ, wii nya ji 'mɩ 'nyü ‑gälɩ.
44022018	'Nyaa 'jä 'Pläkänyɔɔ, 'ɔnya ‑gbala 'mɩ: ‹'Sosowʋ ‑a 'cie Jerusalɛɛmë, 'be wiili ‑nëmäa' nyüü ‑gbala 'na ‑gʋ nɩ, 'ü ‑nëmä 'iin wii ‑a 'dara.›
44022019	'Nëma: ‹'Pläkänyɔɔ, 'üa 'mʋgbɛ jre 'iin 'sɩrɩ 'maa ‑piiea' 'üa 'sraaplanyëka ‑wälɩ ‑bɛ 'maa 'kplaaa' nyüülü toroa' ‑mɩ plɛ, 'maa 'paaa' 'üün ‑jie 'lɩ, ‑bɛ 'maa ‑gbaaa' 'üün ‑gbalɛfu ‑gälɩ.
44022020	‑Bɛ 'taɩn 'lɩ 'ü ‑gblɔɔa' ‑na 'lɩsanyɔɔ Etiɛɛnëa ‑toru 'kä nɩ, 'na 'mʋgbɛ 'nyüglö kä ‑plɩɩ. 'Ü 'blaaa' 'ɔɔn nɩ, 'i kä kä 'mɩ 'tʋ, 'mɔɔ blö kä 'nɩmɩ nyüülü 'blaaa' 'ɔɔn, 'üa 'koti kälɩ.›
44022021	'Ɔ ‑nëma nɩ: ‹Mi! 'Kpaun 'n blɔ ‑mɩ nyüülü 'nyɩa' juifë bä, 'üa ‑nyɛɛ.› »
44022022	Nyüü po wiili 'Pɔɔlë 'paa' 'nyaklipo po, ‑maa 'ɔ 'tɔa' ‑taa ni wiili ‑gälɩ nɩ, 'ünya ‑gbolomlɩ, 'ü ‑nëma: «A 'ba 'samaa nyɔɔlɔ ‑tʋtʋ ‑gälɩ! 'Ɔnyɩ ‑fälɩkʋsa ‑a bä!»
44022023	'Ünya 'kpö, 'ü be be 'üa 'koti cɛlɩ 'ü 'jrara 'mlʋ cɛlɩ.
44022024	'Sʋgɩanyüüa 'kamanyɔɔ nya 'daa ü pla 'ɔɔn 'sʋgɩaa nyuku kpakua ‑wälɩ, ü ‑gbagba 'ɔɔn ‑gbalɛfu ‑gälɩ 'ɔmä 'lɩsa dɛɛlɛ kä ‑gʋ nyüü nöa' 'saa ‑bɛ 'ü ‑gboloa' 'ɔɔn ‑gälɩ.
44022025	'Ü kpasaa' 'ɔɔn nɩ, 'Pɔɔlë nya 'bete 'sʋgɩanyɔɔlɔ kʋa' 'ɔa ‑gba: «Nyɔɔ bäa' Rɔmënyɔɔ ü ma ‑kaaŋlʋ 'ɔa ‑gä ‑a ‑tʋ nɩ, ‑dɔ nɩnɩa ü 'mrɛɛ 'ü bɔtrɔ 'ɔɔn ‑gbalɛfu?»
44022026	'Sʋgɩanyɔɔlɔ 'nua' 'iin 'wli nɩ, 'ɔnya mi 'ɔnya ‑gbala 'ɔa 'kamanyɔɔ ‑maa: «'Nn! ‑Tre ‑na nyufa, ‑maa nyɔɔlɔ kʋa' ‑pɩ, Rɔmënyɔɔ 'ɔ bä!»
44022027	'Sʋgɩaa 'kamanyɔɔlɔ nya jijrö 'Pɔɔlë ‑gba 'ɔnya 'bete 'ɔɔn: «‑Gbala 'mɩ ‑a 'jä, Rɔmënyɔɔ bä?» 'Ɔ ‑nëma: «‑Yɛɛ!»
44022028	'Kamanyɔɔ nya ‑gbala 'ɔɔn ‑maa: «'Mɔɔlɔ nɩ, mölii 'kɔkɔmlɛ 'n 'sa 'fɩɔwʋ 'nyaa 'mä Rɔmënyɔɔ bä.» 'Iibäa' 'Pɔɔlë: «‑Bɛ 'mɔɔlɔ nɩ, 'n ‑glooroa' dotro 'ia nyɔɔ 'n bä!»
44022029	'Köklesaplɩɩ, nyüülü kä 'fɩɔ bä ɩa' 'ɔa ‑gba 'ümä ɩa' 'ɔɔn ‑gbalɛfu bɔtrɔ nya 'nyɛnyrɛgälɩ. 'Sʋgɩaa 'kamanyɔɔlɔ jrea' 'saa Rɔmënyɔɔ 'Pɔɔlë bä ‑bɛ 'ɔ kpasa ɩ 'ɔɔn nɩ, ŋalɛ nya 'blaa 'ɔmɩ.
44022030	'Sʋgɩaa 'kamanyɔɔ 'bataa' 'ɔmä wiili kä ‑gʋ juifë 'nyɩ 'nyiea' 'Pɔɔlë, 'ia 'cɩcasa 'jä nɩ, 'ia ‑gʋ ‑srɩ ‑gbaa' 'kä nɩ, 'ɔnya 'daa ü ‑jejie 'Pɔɔlë. 'Ɔnya we ‑gbɔsapɛrɩnyüü kpakü nyra 'üa tropina 'lɩa nyüüa 'fɩɔ. 'Ɔnya 'daa ü ja 'Pɔɔlë, 'ɔnya ‑tʋ 'ɔɔn ‑saplɛ 'lɩ.
44023001	'Pɔɔlë nya tɛ juifëa tropina 'lɩa nyüü 'klɩ 'ɔ ‑nëma: «'Na ‑wlajü 'amɩ, Nyɔsʋaa 'nyrɩklɩa ‑gʋ 'nyɩ 'na ‑susu ‑fre ‑a pla ‑a ji 'saarɩ ‑gälɩ; 'na plɛ 'nyɩ ‑taaralɩ ‑a 'ia ‑gʋ.»
44023002	‑Gbɔsapɛrɩnyɔɔ kpakölɔ 'ü 'daraa' Ananiasë nya ‑gbala nyüülü bäa' 'Pɔɔlëa ‑gba ü 'pa 'ɔa 'mäklɩ 'kpa.
44023003	'Iibäa' 'Pɔɔlë nɩ: «‑Mɔ Nyɔsʋa nëmä bɔtɔ, 'pɔlɔ ‑gälɩbla nyuku! ‑Mɔlɔ nɩ, ‑Dɔa 'nyrɩa ‑gʋ kʋ ‑pɩ ‑mä 'na ‑gä ‑tʋ, ‑bɛ ‑nyɩ ‑träärälɩ 'umɩ ‑a, 'kä ‑gbala nyüü ü bɔtɔ 'mɩ!»
44023004	'Iibäa' nyüülü bä ɩa' 'Pɔɔlëa ‑gba nɩ: «Nyɔsʋaa ‑gbɔsapɛrɩnyɔɔ kpakö ‑nö 'saa ‑jree!»
44023005	'Pɔɔlë ‑nëma nɩ: «'Na ‑wlajü 'amɩ, 'nyɩ ɩ 'iin ‑a jre 'sɩrɩ 'ɔɔ bäa' ‑gbɔsapɛrɩnyɔɔ kpakö, 'be nyɔsʋapɔɔkʋ nɩnɩa: Nyɔɔ 'nyɩ kä ‑a kä 'ɔmä 'ɔa ‑glügböa 'cifia ‑gʋ bʋbɔwii 'pa.»
44023006	'Pɔɔlë jrea' 'saa juifëa tropina 'lɩ bä bɩa Sadusinyüü nyra Farisinyüü nɩ, 'ia ‑gʋ 'ɔnya ‑gbolomlɩ 'ɔ ‑nëma: «'Na ‑wlajü 'amɩ, Farisinyɔɔ 'n bä, Farisinyɔɔ ‑gu 'mɩ. Dɛɛlɛ kä ‑gʋ 'n jrea' 'saa jäjänyüü nya ‑srɩɩ 'kuaabre sɔa nɩ, 'ia ‑gʋ 'ü ‑träärä 'mɩ ‑gä ‑gälɩ!»
44023007	'Ɔ ‑gbaa' 'saa nɩ, ‑yrɛ kpaki nya blö Sadusinyüü nyra Farisinyüüa ‑tɔrʋpɩɔ, ‑jria nya 'bölötɩa.
44023008	Sadusinyüü nɩnɩa jäjänyüü 'nyɩ sɔ 'kuaabre ‑a, ‑bɛ 'aanjë nyra ‑susu 'nyɩ 'plä 'wʋ ‑a bä. ‑Maa ‑mää 'sɩ 'inyɩ bä Farisinyüüa ‑nyɛɛ.
44023009	Nyüü nya 'kpölɩkä ‑gböösa. ‑Dɔkpɩanyüü 'doorodoolü bä ɩa' Farisinyüüa ‑tɔrʋpɩɔ nya sɔwʋ 'ü ‑nëma: «Wiili nyɔɔlɔ nʋa' i bʋbɔa' anyɩ 'jä 'imɩ 'wʋ ‑a; ‑bɛ ima bä ‑susu 'aiɛ 'aanjë ma 'pala 'ɔɔn wii ‑gba nɩ, a nyra Nyɔsʋa 'nyɩ totrowli 'plɔʋ.»
44023010	‑Bɛ 'blarʋ fumöa' nɩ, ŋalɛ nya 'bla 'sʋgɩaa 'kamanyɔɔlɔ 'ü ‑pɩ 'Pɔɔlë 'lɩkʋɛɛ 'kʋɛɛrɛ 'ɔ ‑pɩ jä. 'Ɔnya ‑gbala 'ɔa 'sʋgɩanyüü ü mi ü 'ba 'Pɔɔlë ‑jria ‑tɔrʋpɩɔ 'kä 'ü fa 'ɔɔn 'sʋgɩaa nyuku kpaku ‑wälɩ.
44023011	'Ia ‑gbiara nɩ, 'Pläkänyɔɔ nya ji 'Pɔɔlëa ‑gba, 'ɔnya ‑gbala 'ɔɔn: «'Pɔɔlë, 'palɩklü ‑o; 'sɩrɩ ‑paaa' 'na ‑gä Jerusalɛɛmë, 'asɩ ‑mä bɩa 'na ‑gä 'pa Rɔmë.»
44023012	‑Srɩ paa' nɩ, juifënyüü 'doorodoo nya 'nönröwli. 'Ünya 'sɔrɩ ‑maa ü ma ‑kaaŋlʋ 'Pɔɔlë 'bla 'ü ‑nëmä dɛɛ ‑a ji, 'ü ‑nëmä bɩa 'nɩ ‑a 'mlaa.
44023013	Nyüülü nʋa' 'ia ni wiili nɩ, 'ü ‑si nyüüa ‑glʋɩsɔɔ ‑gba.
44023014	'Ünya mi ‑gbɔsapɛrɩnyüü kpakü nyra tagbüa ‑nyɛɛ, 'ünya ‑gbala 'üün ‑maa: «A 'sɔrɩ, ama ‑kaaŋlʋ 'Pɔɔlë 'bla, a ‑nëmä dɛɛ 'mlɩ ‑a 'pa.
44023015	'Ia ‑gʋ, 'ba 'nönröwli 'amɔ ‑bɛ tropinanyüü 'sɔɔ, 'kä 'a ‑gbala 'sʋgɩaa 'kamanyɔɔ, ɔ ja 'amɩ 'ɔɔn ‑jria 'lɩ ‑sraakäpɩ; 'ba nʋ 'sɩrɩ 'a 'bataa' 'amäa' 'ɔa wiili dɛtɛ 'mʋfasa. Amɔlɔ nɩ, anya 'ɔɔn 'blaa 'fɩɔwʋ 'kä 'ɔnya 'tɔ.»
44023016	'Pɔɔlëa ‑wladiaa 'jʋ 'nua' wiili 'ü 'pala 'üa 'kpɛɛlɩ 'wli nɩ, 'ɔnya mi 'sʋgɩaa nyuku kpaku ‑wälɩ, 'ɔnya ‑gbala 'iin 'Pɔɔlë.
44023017	'Pɔɔlë nya we 'sʋgɩanyüüa 'cifi 'doo, 'ɔnya ‑gbala 'ɔɔn: «Fala 'jʋlɔ kʋa' ‑pɩ 'kamanyɔɔa ‑nyɛɛ, bälɩ 'ɔmä 'ɔɔn ‑gbala.»
44023018	'Ɔnya fala 'ɔɔn 'ɔa 'kamanyɔɔlɔa ‑nyɛɛ, 'ɔ ‑nëma: «‑Jienyɔɔ 'Pɔɔlë we 'mɩ, 'ɔ ‑nëma ‑a jara 'jʋlɔ kʋa' ‑pɩ ‑na ‑nyɛɛ, wii bälɩ 'ɔmä ‑mɩ 'iin ‑gbala.»
44023019	'Kamanyɔɔ nya 'kpla 'jʋlɔa 'darʋ 'ɔ nyra 'ɔɔn nya bereklɩ 'ɔnya 'bete 'ɔmɩ: «Wii 'plɛɛ bälɩ le?»
44023020	'Iibä: «Juifë 'nönröwli 'ümä ‑mɩ ‑gbala ‑mä ‑pɩ 'üün 'Pɔɔlë ja tropina 'lɩ ‑beere 'sɩrɩ 'ümäa' 'ɔa ‑gbaa ‑gä 'lɩgbasa 'ümäa' 'ään dɛtɛ 'mʋfasa.
44023021	‑Maa ‑nyɩ 'dara 'iin wii! Nyüüa ‑glʋɩsɔɔ bä 'üa ‑tɔrʋpɩɔ, 'ɔɔ 'ü ‑glaaa'. 'Ü 'sɔrɩ, ü ‑nëmä dɛɛ ‑a ji, 'ü ‑nëmä 'nɩ ‑a 'mla üma 'nyɩ 'ɔɔn 'bla ‑a 'bla. ‑Glaaa 'ü ‑glaaa, ‑mä 'nyie 'ia 'doo tɩɔ 'lɩ.»
44023022	'Kamanyɔɔlɔ nya ‑gbala 'jʋlɔ ‑maa: «‑Nyɩ ‑gbala nyɔɔ 'sɩrɩ ‑gbaalaa' 'mɩ 'samaa wii ‑o!» 'Ɔnya 'cɛrɛ 'ɔɔn ‑wälɩ 'ɔnya mi.
44023023	'Kamanyɔɔ nya we 'ɔa 'sʋgɩaa 'kamanyüüa ‑tɔrʋpɩɔa 'cifu 'sɔɔ, 'ɔ ‑nëma: «'Ba 'papla 'sʋgɩaa ‑glʋɩpʋ (200) ‑gba nyra 'sʋgɩalë kʋäa' ‑sɩ ‑gälɩ, 'üa ‑glʋɩtää ‑bɛ ‑pʋ, nyra ‑mülü 'paaa' 'die, 'üa ‑glʋɩpʋ, 'ümä Sesareebätä mi ‑gbiaraa ‑gliiibei ‑uumlɔɔ 'lɩ.
44023024	'Ba ‑nyɩgla bɩa 'Pɔɔlëa ni ‑sɩ kä 'imä 'ɔɔn ‑gbötö 'sɩrɩ dɛɛ ‑pɩa' 'ɔɔn nʋ, 'amä 'ɔɔn ‑gʋmla Feliisëa ‑nyɛɛ fa.»
44023025	‑Jää wiili 'kamanyɔɔlɔ ‑jɩjraa' ‑pɔɔkʋlʋa 'mlɩ:
44023026	'Mɔɔ Kloodë Lisasë 'mɔɔ ‑jɩjra ‑gʋmla kpakö Feliisë 'wʋ. 'N 'trɛɛ ‑mɩ!
44023027	Nyɔɔlɔ kʋa' ‑pɩ nɩ, juifënyüü 'kpla 'ɔɔn 'ümä ɩ 'ɔɔn 'bla. 'N 'nua' 'sɩrɩ 'ɔ bäa' Rɔmënyɔɔ nɩ, 'nyaa fa 'sʋgɩa, 'nya 'balɩ 'ɔɔn mlɩ.
44023028	Wiili ‑tɛɛ 'ü 'daaa' 'ɔ nʋa', 'ii 'n 'bata ɩ 'mä jre, 'nyaa fa 'ɔɔn juifëa tropinanyüü 'lɩ.
44023029	'Nyaa jresaa 'üa ‑dɔa wii 'ü 'ma 'ɔɔn ‑gälɩ 'kä. ‑Maa ‑pasawii 'nyɩ 'lɩ ‑a bä i kä ‑gʋ 'ümäa' 'ɔɔn 'bla, 'aiɛ 'ümäa' 'ɔɔn ‑jie 'lɩ 'pa.
44023030	'N 'nua' 'sɩrɩ juifë toa' ‑gbasi nɩ, 'a ‑plɩɩ 'n kʋ 'nyaa ja 'ɔɔn ‑na ‑nyɛɛ. 'N ‑gbala nyüülü 'nyɩ 'nyiea' 'ɔa ‑gʋ, 'ü ji ‑na ‑nyɛɛ 'ümä ‑gälɩ 'sasra. 'A 'na ‑jraarafa.
44023031	'Sʋgɩa nya nʋ wiili 'ɔ 'daaa'. 'Ünya dɔrɔ 'Pɔɔlë 'wʋ, 'ünya fa 'ɔɔn Antipatrisëbätä ‑gbiara.
44023032	'Ia ‑srɩ paa' nɩ, ‑mülü 'nyɛrɛa' bei nya 'blöö 'sʋgɩanyuku kpaku ‑wälɩ dɛrɩ, 'ünya 'cɛrɛ ‑mülü bäa' ‑sɩ ‑gälɩ ‑wälɩ, 'ü nyra 'Pɔɔlë nya mi.
44023033	'Sʋgɩa ‑mülü bäa' ‑sɩ ‑gälɩ 'tɔa' Sesareebätä nɩ, 'ünya ‑nyɩ ‑pɔɔkʋlʋ ‑gʋmla kpakölɔ, 'ünya srara 'ɔɔn 'Pɔɔlë bɩa.
44023034	‑Gʋmla nya ‑täsä ‑pɔɔkʋlʋ, 'ɔnya 'bete 'Pɔɔlë ‑tʋtʋ 'pɛlɛ kä ‑gälɩa nyɔɔ 'ɔ bäa'. 'Ɔ 'nua' ‑maa Silisiia 'pɛ ‑gälɩ nɩ,
44023035	'ɔ ‑nëmä: «Nyüülü 'nyɩ 'nyiea' ‑mɩ ma ji nɩ, 'nyaa ‑mɩ 'betea ‑mä 'lɩsa.» 'Ɔnya ‑gbala 'sʋgɩa ü ‑gäälä 'ɔɔn 'nyiöli Erɔɔdëa ‑gbööli.
44024001	Jrüü ‑gböö ‑sia' nɩ, ‑gbɔsapɛrɩnyɔɔ kpakö Ananiasë nya ji, 'ɔɔ ‑bɛ tagbü nyra ‑gbigbanyɔɔlɔ 'ü 'daraa' Tɛrëtulë. 'Ü ji 'Pɔɔlëa nʋnʋgbi Feliisë 'klɩsrara.
44024002	'Ünya we 'Pɔɔlë, Tɛrëtulë nya 'bösrö 'ɔɔn ‑bɛ 'ɔ 'saalɩ ɔ: «'Na nyɔɔ kpakö, ‑na 'nyrɩklɩa ‑gʋ nyra wiili ‑ciicia' ana 'plälä kʋa' ‑pɩa 'mlɩ nɩ, 'ia ‑gʋ ana 'plä bä 'wʋ ‑pio.
44024003	Nyɔɔ kpakö Feliisë, ‑pɩɔ o ‑pɩɔ, 'taɩn a 'fɩɔ 'lɩ, a jre ‑na 'mʋfagbi, 'ii känyrɩ a 'trɛɛ ‑mɩ.
44024004	‑Maa a ‑pɩa' ‑mɩ 'taɩn ‑gbasie 'sɔɔwʋ nɩ, ‑na ‑gbinanakʋa ‑gʋ nɩ, wiili a nëmäa' klüü 'sɔɔ klüü tää 'klɩba amäa' ‑mɩ ‑gbala nɩ, po 'iin 'nyakli 'cɩcasa.
44024005	‑Taa nyɔɔlɔ kʋa' ‑pɩ nɩ, 'ɔa plɛ 'kpörö. 'Ɔ ja juifënyüüa 'fɩɔa ‑tɔrʋpɩɔ nyra 'pläa 'mli ‑yrɛ kpaki; 'ɔnya bä Nasarɛɛtënyüüa 'cɛcɩa 'wliklɩa nyɔɔ.
44024006	'Ɔ 'bata 'ɔmä 'nɩmɩ 'lɩ Nyɔsʋaanyuku kpaku 'sa, anya 'kpla 'ɔɔn. Amä ɩ ana ‑dɔa 'sa 'ɔa ‑gä tʋ.
44024007	‑Maa 'kamanyɔɔlɔ 'ü 'daraa' Lisiasë ji 'ɔnya 'ba amɩ 'ɔɔn kälɩ 'klüsa.
44024008	'Ɔnya 'daa 'Pɔɔlëa wii ma bä ‑molooa plɛklɩ nɩ, ɔ ji ‑tɛ ‑na ‑nyɛɛ. ‑Na 'mʋgbɛ ‑ama 'bete 'ɔɔn nɩ, ‑nya 'saa jrea 'sɩrɩ wiili kä 'fɩɔ a 'saalɩ bäa' 'cɩcasa.»
44024009	Juifënyüü nya 'nyiere 'ɔɔn ‑gälɩ; 'ü ‑nëma: «'Asɩ 'i bä.»
44024010	‑Gʋmla nya ‑nyɩ 'Pɔɔlë wii, 'Pɔɔlë nya dɔrɔ 'darʋ 'wʋ, 'ɔ ‑nëma nɩ: «'N jrea' 'iin 'ia ‑sɩ kä, 'sɩrɩ ‑mɔ ‑tʋʋäa' 'plälä kʋa' ‑pɩ ‑gä; 'ii ‑nyɩ 'mɩ 'klü 'mä 'na nɛ 'pɛ ‑gälɩ 'sasra.
44024011	‑Mrɛɛ ‑a ‑baata 'ia 'cɩcasa ‑bɛ ‑mä 'iin 'jä. 'I ‑kaaŋlʋ jrüü ‑pʋ jrüü 'sɔɔ ‑gbasi, 'nyaa mi Jerusalɛɛmë Nyɔsʋa bibrie.
44024012	Nyɔɔ 'nyɩ 'mɩ 'blarʋ mlɩ ‑a jrä Nyɔsʋaanyuku kpaku ‑wälɩ. Nyɔɔ 'nyɩ 'mɩ 'klɩkakladɛtʋ mlɩ ‑a jrä. Nyɔsʋaanyuku kpaku ‑wälɩ o, 'sraaplanyëka o, bätäa 'mlɩ o, 'mä käa' ‑pɩ ji 'n ‑kaapɩɔ 'samaa wii nʋ.
44024013	'Ünyɩ 'lɩ ‑a bɩa ü srara ‑mɩ ‑plɩɩ wiili ü ‑tʋa' ‑plɩɩ 'mɩ ‑gälɩ 'ia 'cɩcasa.
44024014	'Cɩcasa 'n ‑gbala ‑mɩ, nyüülü 'ü werea' 'Pläkänyɔɔa 'Nyʋfɔ, ü 'ü 'daraa' nyüügbë nɩ, 'a 'ii 'n bibrie 'na tʋɩɩa Nyɔsʋa. Diili kä 'fɩɔ ‑jɩjraa' ‑Dɔa 'mlɩ nyra i nyɔsʋaamlɩpalanyüü ‑jɩjraa' nɩ, 'n toro 'iin plɛ.
44024015	Nyɔsʋalɔ 'ü bibiea' nɩ, 'ɔɔ 'na 'mʋgbɛ toroplɛ 'sɩrɩ jäjänyüü 'mäa' 'kuaabre sɔ: 'palɩ 'klɩgänyüü nyra ‑balʋnyüü.
44024016	'A 'ia ‑gʋ 'n 'paalɩklü ‑srɩ o ‑srɩ, 'na plɛ ‑pɩ 'mɩ 'daa Nyɔsʋa nyra nyüüa 'klʋɩ.
44024017	«'I ‑sia' ‑sɩ 'kɔkɔmlɛ ‑bɛ 'n ‑kaaŋlʋa' ‑tɛ ji nɩ, 'nëmäa' ji 'n ja dii 'mä 'na 'brea 'pʋablanyüü ‑nyɩ ‑bɛ 'mä ‑gbɔsa.
44024018	'A 'i 'n nö ɩ ‑bɛ juifëlü bäa' Asii ji 'ünya jrä 'mɩ Nyɔsʋaanyuku kpaku ‑wälɩ; 'nyaa ɩ ‑gbafuto. ‑Mää nyüü 'kɔkɔmlɛ 'nyɩ 'mɩ fala, ‑yrɛ 'nyɩ ɩ 'lɩ ‑a bä.
44024019	'Na wii ma bä ɩ juifënyüülü bäa' Asiia 'mlɩ nɩ, 'üü nëmä 'mɩ 'kpla 'ümä ɩ 'mɩ ‑mɩ ja.
44024020	'Iɛ, nyüülü kʋa' ‑pɩ ü ‑gbala 'mɩ bʋbɔgbili 'n nʋa' 'taɩn 'lɩ 'n mia' juifëa tropina 'lɩ.
44024021	‑Pasawii 'nyɩ 'lɩ ‑a bä, 'ima 'nyɩ ‑taa waklöölä kʋa' ‑pɩ, ä 'n ‑gboloa' mlɩ 'n 'palaa' 'üa 'klʋɩ ‑a bä: ‹Jäjänyüü nya 'kuaabre sɔa.› 'A wiili kä ‑gʋ 'ü jaa' 'saarɩ 'mɩ ‑jria 'lɩ!»
44024022	Feliisë jre 'mʋfasa nyüülü 'ü 'daraa' 'Pläkänyɔɔa 'Nyʋfɔ. 'Ɔ 'nua' 'iin 'wli nɩ, 'ɔnya blö dɛtʋlʋ kälɩ, 'ɔ ‑nëma: «'Taɩn 'lɩ 'sʋgɩaa 'kamanyɔɔlɔ 'ü 'daraa' Lisasë 'mäa' ji nɩ, 'nyaa 'ana wii dɛtɛa.»
44024023	'Ɔnya ‑gbala 'sʋgɩanyɔɔ 'doo ɔ ‑gäälä 'Pɔɔlë 'nyiöli ‑jie 'lɩ, ‑maa ɔ ‑nyɩ bɩa 'ɔɔn 'taɩn 'ɔmä 'känyɛnyɛ 'kä 'ɔ 'cɛrɛ 'ɔa nyüü ‑wälɩ 'ümä 'ɔa ‑gä pakalɩ ji.
44024024	Jrüü jie ‑sia' nɩ, Feliisë nyra 'ɔa 'ŋlʋʋ Drusiilë nya ji; 'ɔɔ bä juifëyria. 'Ɔnya blɔ nyɔɔ ɔ we 'Pɔɔlë, 'Pɔɔlë 'mä 'ɔɔn 'Kriisëa plɛtorokʋa wii ‑gbala.
44024025	‑Maa 'ɔ ‑ka 'paa ɩ 'klɩgägäkʋa ‑gä, 'sɩrɩ nyɔɔ käa' 'ɔmäa' plɛböblökʋ kä, ‑bɛ 'sɩrɩ ‑gätʋtaɩn jöa' nɩ, 'inya kä Feliisë ŋalɛ 'wʋ, 'ɔ ‑nëma: «Mi ‑kätɩ, ama kä 'taɩn nɩ, 'nyaa ‑mɩ wea.»
44024026	'Ɔa plɛ boboa' nɩ, 'Pɔɔlë nya 'ɔɔn mölii ‑nyɩa ‑bɛ 'ɔmä 'ɔɔn ‑wälɩ 'cɛrɛ. 'A 'ia ‑gʋ 'ɔ we 'ɔɔn a 'doo 'ümä ‑wlɛ.
44024027	'Imä ‑sɩ 'sɔɔ käkalɩ mi nɩ, Pɔɔsë Fesëtusë nya 'prɛrɛ Feliisëa ‑pi 'lɩ. ‑Bɛ Feliisë 'bataa' juifë 'mä 'ɔɔn ‑wa nɩ, 'ɔnya tɩ 'Pɔɔlë ‑jie 'lɩ.
44025001	Fesëtusë jia' Sesareebätä, 'ɔa jrüü tääa ‑srɩ 'lɩ 'nɩ, 'ɔnya 'jra Jerusalɛɛmë.
44025002	‑Gbɔsapɛrɩnyüü kpakü nyra juifëa 'wliklɩanyüü nya ji 'Pɔɔlëa toto 'pa. 'Ü 'bata ɔ ji 'üün ‑gba
44025003	'ɔmä 'üün dɛɛlɛ 'ü 'bataa' ‑nyɩ, 'iibä, ɔ 'daa ü fa 'Pɔɔlë Jerusalɛɛmë, 'be ‑gbasi 'ü to 'ɔɔn 'ümä 'ɔɔn 'nyʋfɔ 'wʋ 'blara.
44025004	Fesëtusë ‑nëma Sesareebätä 'Pɔɔlë bä ‑jie 'lɩ, 'ɔa 'mʋgbɛ jö 'lee 'ɔmä 'lɩ mi.
44025005	'Ɔ ‑nëma: «Abɩa 'ana 'wliklɩa nyüü fala 'lɩ 'mɩ, ‑bɛ nyɔɔlɔ ma nʋ wii ima bʋbɔ nɩ, ‑mölöö ma nya 'ia toto 'pa ü ji ümä mi.»
44025006	'Ɔnyɩ 'üün jrüü ‑uuntää 'aiɛ jrüü ‑pʋ ‑gba ‑a ‑si 'ɔnya 'blöö Sesaree dɛrɩ. 'Ia ‑srɩ paa' nɩ, 'ɔnya mi 'ɔa ‑gäträärä nyuku ‑wälɩ, 'ɔnya 'daa ü ja 'Pɔɔlë.
44025007	'Ɔ jia' nɩ, juifënyüülü sɔa' Jerusalɛɛmë nya trara 'ɔɔn 'klʋɩ, 'ünya ‑gbala 'ɔɔn 'sɩrɩ 'Pɔɔlë nʋa' bʋbɔgbi 'kɔkɔmlɛ ‑bɛ 'sɩrɩ 'i 'bʋaa'. ‑Maa 'ünyɩ 'lɩ ‑a bɩa ü srara 'ia 'cɩcasa.
44025008	'Pɔɔlë nya dɔrɔ wii 'wʋ 'ɔ ‑nëma: «'Nyɩ ‑balʋ ‑a nʋ: 'nyɩ juifëa ‑dɔ ‑gälɩ 'pɩ, 'nyɩ bɩa Nyɔsʋaanyuku kpaku wii ‑gba ‑a nʋ, 'nyɩ Sesaaa ‑gʋ wii ‑a 'pa.»
44025009	‑Maa Fesëtusë 'bataa' ‑gʋ juifë 'mäa' 'ɔɔn ‑wa nɩ, 'ɔnya ‑gbala 'Pɔɔlë ‑maa: «‑Nyiie ‑mä Jerusalɛɛmë ji, ‑na ‑gä 'mä 'na 'klʋɩ ‑träärä?»
44025010	'Iibäa' 'Pɔɔlë nɩ: «Sesaa tropina 'lɩ 'n 'bata. 'Ii 'na ‑gä kä 'ämä ‑träärä. 'Nyɩ juifë bʋbɔgbi ‑gba ‑a nʋ; ‑na 'mʋgbɛ ‑jre 'iin 'mʋfasa!
44025011	'Ii känyrɩ ama nʋ bʋbɔgbi ‑bɛ 'ia ‑gʋ ama nya jä nɩ, 'n 'nyie 'mä jä. ‑Maa wiili nyüülü kʋa' ‑pɩ 'saaa' 'lɩ, 'cɩcasa ma 'nyɩ 'lɩmlɩ ‑a bä ‑bɛ üma ‑tʋ 'mɩ ‑gbagblɛ ‑gälɩ nɩ, nyɔɔ 'nyɩ kä ‑a kä 'ɔmä 'mɩ 'üün kälɩ ‑nyɩ. Abɩa Sesaa ‑tʋ 'na ‑gä!»
44025012	'Ii känyrɩ Fesëtusë nyra 'ɔa ‑tɔɔɔpanyüü bɩaa' 'sraa 'paplakʋ nɩ, 'ɔ ‑nëma: «'Be ‑baata abɩa Sesaa ‑tʋ ‑na ‑gä, 'i känyrɩ Sesaaa ‑nyɛɛ ‑nëmä mi!»
44025013	'I käa' jrüü jie nɩ, 'kɩɩlɔ 'ü 'daraa' Agliipë nyra Beniisë mi Sesaree 'ümä Fesëtusë 'trɛɛ.
44025014	'Ü ‑sia' 'lɩ jrüü jie nɩ, Fesëtusë nya ‑gbala 'Pɔɔlëa wii 'kɩɩ: «Feliisë tɩ ‑tɛ nyɔɔ 'doo ‑jie 'lɩ.
44025015	'N mia' Jerusalɛɛmë nɩ, ‑gbɔsapɛrɩnyüü kpakü nyra juifëa tagbü 'pa 'mɩ 'ɔa toto, 'ü nɩnɩa ‑a 'pɔnɩ 'ɔɔn.
44025016	'Nyaa ‑gbala 'üün ‑maa Rɔmënyüüa ‑nyɛɛ nɩ, nyɔɔlɔ 'ü ‑tʋa' wii ‑gälɩ nyra nyüülü ‑tʋa' 'ɔmɩ 'iin ‑gälɩ ‑kaaŋlʋa' 'nyüglö 'ümäa' ‑gälɩsasra nɩ, 'ünyɩ 'sa 'ɔmɩ ‑a.
44025017	'Ii känyrɩ 'ü jia' dotro ‑tɛ nɩ, 'ia ‑srɩ paa' dotro tropina 'lɩ 'n were 'üün; 'nyaa ja 'lɩ nyɔɔlɔ.
44025018	'Ɔa totopanyüü sɔa' 'wʋ nɩ, wiili 'n bobo ɩa' 'ɔ nʋa' nɩ, ‑mää 'ia dɩjɔ 'doo 'ünyɩ 'lɩsa.
44025019	Wiili kä ‑gʋ 'ü totoa' 'ɔɔn wii nɩ, 'üa 'mʋgbɛa 'cɛcɩwiia ‑dɔ nyra nyɔɔ 'doo 'ü 'daraa' Jesu ɔ jäa' 'ɔa wii; 'be 'Pɔɔlë nɩnɩa 'ɔ bälɩ.
44025020	‑Bɛ 'nyɩa' 'ia dɛtʋlɔa dɛtɛkʋ jre nɩ, 'nyaa 'bete 'ɔɔn ɔma nya 'nyie 'kä 'ɔa ‑gä 'mä Jerusalɛɛmë ‑träärä.
44025021	‑Maa 'Pɔɔlë nɩnɩa a ‑nyɩ 'ɔa wii Sesaa kälɩ. 'Ia ‑gʋ 'n ‑tʋ ‑kätɩ 'ɔɔn ‑jie 'lɩ ‑bɛ 'mä 'ɔɔn Sesaa fa.»
44025022	Agliipë nya ‑gbala Fesëtusë: «'Na 'mʋgbɛ 'n 'bata 'mä 'ɔɔn 'nyaklipo.» Fesëtusë ‑nëma: «‑Woo, ‑sraakäpɩ ‑nya 'ɔmɩ 'nyaklipoa.»
44025023	‑Srɩ ‑gbaa' 'kä nɩ, Agliipë nyra Beniisë nya pa tropina nyuku kpaku ‑wälɩ, 'üü ‑bɛ nyüü 'kɔkɔmlɛ: 'sʋgɩaa 'kamanyüü, nyra bätäa 'wliklɩa nyüü. Fesëtusë nya blɔ nyüü, 'ünya ja 'Pɔɔlë.
44025024	Fesëtusë 'pawii ɔ: «'Kɩɩ Agliipë, 'ana 'fɩɔ bäa' ‑pɩ, 'a 'jää ‑taa nyɔɔlɔ kʋa' ‑pɩ 'wʋ. ‑Sɔ Jerusalɛɛmë ‑a 'tɔ ‑tɛklɩ, juifënyüüa 'fɩɔ ji 'mɩ 'ɔa toto 'pa: ‑bɛ 'ü 'kpölɩkä, 'ɔ kä 'ɔmä jä.
44025025	'Mɔɔlɔ nɩ, dɛɛlɛ 'ɔ nʋa' ‑bɛ 'ɔmäa' jä nɩ, 'nyɩ 'jä 'ɛmɩ 'wʋ ‑a, ‑maa 'be 'ɔ nɩnɩa nɩ, 'ɔ 'bata ‑a ‑nyɩ 'ɔa ‑gä Sesaa kälɩ, 'ii känyrɩ 'ɔɔ 'nëmä fa.
44025026	Dɛɛlɛ bäa' wiili 'ɔ nʋa' nɩ, 'nyɩ 'järä 'ia 'mlɩ 'kä ‑a, ‑bɛ 'mä 'kɩɩ kpakö ‑pɔɔkʋ fa. 'A 'i ‑gʋ 'n ja 'ɔɔn 'ana 'klʋɩ, 'Kɩɩ Agliipë, ‑mɔ 'i kälä ‑gba ‑gböösa, 'ia 'taɩn 'lɩ ama bɩa 'ɔɔn 'betekʋ nɩ, wiili 'mäa' ‑jɩjra 'mä 'iin jre.
44025027	'Be nyɔɔ 'nyɩ fa 'jejienyɔɔ nyɔɔ ‑a 'kä 'ɔnyɩ 'salɩ wiili 'ɔ nʋa' ‑a, 'inyɩ nrörö nrörö ‑a.»
44026001	Agliipë nya ‑gbala 'Pɔɔlë: «‑Mrɛɛ ‑a ‑saasra ‑gälɩ.» 'Pɔɔlë nya dɔrɔ 'darʋ 'wʋ, ‑bɛ 'ɔ 'sasra ‑gälɩ ɔ:
44026002	«'Kɩɩ Agliipë ‑o, 'i kä 'mɩ 'tʋ 'mä 'saarɩ ‑na 'klʋɩ 'nyüglö 'mä ‑mɩ plɛlɩsasra, wiili kä 'fɩɔ kä ‑gʋ juifë ‑tʋa' 'mɩ wii ‑gälɩ.
44026003	Wiili käa' 'mɩ dɔrʋ 'wʋ ‑gböösa nɩ, 'iibä ‑jre juifë ‑dɔ ‑gböösa, nyra dɛɛlɛ bäa' 'üa ‑topokʋ. 'Ii känyrɩ 'n bibie ‑mɩ blöplɛ ‑a ‑po 'mɩ 'nyakli 'mʋfasa.
44026004	«Juifëa 'fɩɔ jre 'mɩ 'ü 'jä 'na nyɔkɔdɛɛ Jerusalɛɛmë, 'sɩrɩ 'maa bäa' 'na nyüüa ‑tɔrʋpɩɔ.
44026005	'Ü jrea' 'mɩ ‑mää 'saarɩ ‑a, üma ‑wa 'ünya ‑mɩ ‑gbalaa 'sɩrɩ 'n bäa' 'lɩklacɛcɩlɛ 'üü 'daraa' Farisinyüü, 'üa ‑tɔrʋpɩɔa nyɔɔ 'n bä.
44026006	'Köklesaplɩɩ ɔ nɩ, wiili Nyɔsʋa ‑gbalaa' ana tʋɩɩ nɩ, 'ii 'n 'pie plɛ ‑gälɩ, 'a 'ia ‑gʋ 'ü ja 'mɩ ‑gä 'lɩ.
44026007	‑Glügbü ‑pʋ ‑bɛ 'sɔɔa jresaa 'sɩrɩ Nyɔsʋa 'mä wiili 'ɔ 'daaa' nʋ, Nyɔsʋa 'ü bibie ‑gböösa ‑srɩ ‑bɛ ‑gbia. 'Kɩɩ Agliipë ‑o, ‑jää wiili 'n 'piea' plɛ ‑gälɩ i kä ‑gʋ juifë ‑tʋa' 'mɩ wii ‑gälɩ!
44026008	Dɛplɛɛ kä ‑gʋ 'i klalɩ 'ana ‑tɔrʋpɩɔ 'kä 'amä 'saa jre 'sɩrɩ Nyɔsʋa tɛrɛa' jäjänyüü 'kä le?
44026009	'Na 'mʋgbɛ boboa' ‑kätɩ, 'nɩnɩa 'n 'mrɛɛ ɩ ‑a nʋ Nasarɛɛtënyɔɔ Jesua 'nyrɩ bʋbɔgbi 'kɔkɔmlɛ ‑gba.
44026010	'A 'i 'n nʋ Jerusalɛɛmë. ‑Gbɔsapɛrɩnyüü kpakü nya ‑nyɩ 'mɩ 'nyʋfɔ, 'nyaa 'pa 'cɛcɩnyüü 'kɔkɔmlɛ ‑jie 'lɩ. Üma 'daa kä 'ümä 'üün 'bla nɩ, 'maa 'nyie.
44026011	'Maa ‑srörö juifëa 'sraaplanyëkaa 'fɩɔ 'lɩ. 'N 'pɔnɩ nyüü 'nyaa kpɛrɛ 'üün 'ü ‑kanyɩ toro 'ɔɔn plɛ. 'Na 'crɛa 'mlɩ nɩ, 'maa jrä 'üün nyɔtugbabre 'kä 'maa nö 'üün ‑gbigba.
44026012	«'A 'i 'maa nö, nya dɔrɔ Damasëa 'nyʋfɔ 'wʋ. ‑Gbɔsapɛrɩnyüü kpakü ‑nyɩ 'mɩ ‑pɔɔkʋ 'ünya blɔ 'mɩ.
44026013	'Kɩɩ ‑o, 'jrʋplösopu, 'a 'nyʋfɔ 'wʋ 'n bä ‑bɛ 'n 'jä pöplö 'napɛ jaa' cɛlɩ, 'ɛ ‑si 'jrʋ 'wʋ. 'Ɛnya plörö 'mɔɔ ‑bɛ nyüülü falaa' 'mɩ ‑gälɩ.
44026014	Ana 'fɩɔ nya böblö, 'nyaa 'nu nyɔɔa 'papawii 'wli Ebrööwii 'lɩ, 'ɔ ‑nëma: ‹Sɔɔlë, Sɔɔlë, dɛplɛɛ kä ‑gʋ ‑nö 'mɩ ‑gbigba le? 'Inya 'lɩklaa ‑mää ‑papatuu 'klɩ 'nyüglö.›
44026015	'Nëma: ‹Nyɔɔ 'plɛɛ bä le? 'Pläkänyɔɔ?› 'Iibäa' 'ɔɔn nɩ: ‹Jesu 'n bä, ɔ ‑nöa' ‑gbi ‑gba.
44026016	‑Maa sɔwʋ, 'nyüglö ‑na bei ‑gälɩ! 'N 'tɔrɔa' ‑mɩ 'klɩ nɩ, 'lɩ 'n 'ba ‑mɩ ‑mä 'na 'jrʋpafɛnyɔɔ bä, ‑mä wiili ‑jääa' nyra wiili 'nëmäa' ‑srɩɩ ‑mɩ srarakalɩ ji, ‑mä 'ia ‑gä 'pa.
44026017	'Nyaa ‑mɩ juifënyüü nyra nyüülü 'nyɩa' juifë bä 'mlɩ 'baa, nyüülü 'nyɩa' juifë bä, 'üa ‑nyɛɛ 'n blɔ ‑mɩ.
44026018	'N blɔ ‑mɩ ‑mä 'üa 'nyü ‑jie, ‑bɛ ‑mä 'üün 'jöjrüükpü 'lɩ 'ba ‑mä 'üün ‑srɩ 'klɩ ja; ‑mä 'üün Sataan a 'klü mlɩ 'ba ‑mä 'üün Nyɔsʋa ja. Üma toro 'mɩ plɛ nɩ, 'üa ‑balʋ 'mä 'üün cere ‑bɛ 'ümä ‑jaaa nyüülü Nyɔsʋa berea' 'klɩa ‑tɔrʋpɩɔ kälä.›
44026019	«'Ii känyrɩ, 'Kɩɩ Agliipë, wiili sɔa' cɛ 'lɩ 'n 'jäa' nɩ, 'nyɩ blara ‑a blara 'mä 'iin nʋ.
44026020	Damasëbätäa nyüü ‑kätɩ nyra Jerusalɛɛmëa nyüü 'n 'pala nyɔsʋaawii ‑gba, ‑a mi Judeea ‑tʋtʋ ‑gälɩa 'fɩɔ nyra nyüülü 'nyɩa' juifë bä, 'n ‑gbala 'üün ü toro 'lɩ ‑balʋ ‑gälɩ, ü ‑sie Nyɔsʋaa 'pɛlɩ kälɩ, ü nʋ 'cɩcagbili sraraa' nyüü 'sɩrɩ 'ünya 'a ‑balʋ 'pie.
44026021	'A 'ia ‑gʋ juifë 'kplara 'mɩ Nyɔsʋaanyuku kpaku ‑wälɩ ‑bɛ 'ü 'bata 'na 'bablakʋ.
44026022	‑Maa Nyɔsʋa ‑gääläa' 'mɩ 'nyiöli nɩ, 'ia ‑gʋ wiili 'n jäa', 'jüplü nyra tagbüa 'klɩ 'n ‑ka 'paa 'saarɩ 'ia ‑gä. 'Nyɩ 'pa ‑pasawii ‑a ima 'nyɩ wiili nyɔsʋaamlɩpalanyüü nyra Moisë 'daaa' imäa' nrörö ‑a bä:
44026023	'ü nɩnɩa 'Kriisë nya ‑sʋɩ 'jäa, 'ɔɔ ‑kätɩ nëmä 'kuaabre sɔ, 'kä 'ɔnya ana nyüü nyra nyüülü 'nyɩa' juifë bä ‑gbala 'sɩrɩ 'napɛ nya 'a ji.»
44026024	'Ɔ ‑ka 'sasra ɩ ‑gälɩ ‑bɛ Fesëtusë 'kpölɩkä, 'ɔ ‑nëma: «'Pɔɔlë, sa kla ‑mɩ! ‑Na ‑pɔɔkʋjejrekʋ 'pa ‑mɩ sa!»
44026025	'Iibäa' 'Pɔɔlë nɩ: «'Na nyɔɔ kpakö Fesëtusë, sa 'nyɩ 'mɩ ‑a kla. Wiili 'n 'saalɩ nɩ, 'i bä 'cɩcasa 'inya kälä 'lɩ.
44026026	'Kɩɩ jre 'ia 'fɩɔ 'mʋfasa, nyalɛ 'nyɩ 'bla 'mɩ ‑a ‑bɛ 'n 'pala 'ɔɔn wii ‑gba, 'be 'n jre 'iin 'ia wapɛ 'dee 'nyɩ ‑sisie a ‑sisie 'ɔa ‑nyɛɛ. ‑Mää 'sraa 'lɩ 'inyɩ nrörö, ‑maa nyüüa 'fɩɔa 'klɩ.
44026027	'Kɩɩ Agliipë, toro ‑plɩɩ wiili nyɔsʋaamlɩpalanyüü 'saalɩ plɛ? 'N jre 'iin 'sɩrɩ toroa' 'iin plɛ.»
44026028	Agliipë nya ‑gbala 'Pɔɔlë: «'Mɔɔ ‑sosowʋ 'mä 'Kriisënyɔɔ bä!»
44026029	'Iibäa' 'Pɔɔlë nɩ: «‑Bakää 'i bä 'köklesa 'aiɛ ‑srɩɩ nɩ, 'n bibie Nyɔsʋa ‑mää ‑na 'dooa ‑gʋ ‑a ‑maa nyüülü kä 'fɩɔ poa' 'mɩ 'nyakli 'saarɩ, 'üa ‑gʋ bɩa 'amä 'na 'sa bä; ‑mää 'sɩrɩ 'n kpasraa' ‑a!»
44026030	'Pɔɔlë nʋa' ‑plɩɩ 'sa, 'ɔ bɩaa' 'lɩsasakʋ nɩ, 'palɩ 'kɩɩlɔ, ‑gʋmla, Beniisë nyra nyüülü bä ɩa' 'ɔa ‑gba nɩ, 'ünya sɔwʋ.
44026031	'Ü 'ciea' nɩ, 'üa 'kpɔa ‑tɔrʋpɩɔ 'ü ‑nëma: «Nyɔɔlɔ kʋa' ‑pɩ 'nyɩ dɛɛ ‑a nʋ i kä ‑gʋ amäa' 'ɔɔn 'bla 'aiɛ 'ɔmäa' ‑jie pa.»
44026032	Agliipë nya ‑gbala Fesëtusë: «'Ɔma 'nyɩ ɩ 'daa ‑a ‑nyɩ 'ɔa ‑gä Sesaa kälɩ nɩ, anya ɩ 'ɔɔn ‑wälɩ 'cɛrɛa.»
44027001	'Taɩn 'lɩ 'ü 'daaa' ‑maa 'mɩɩ amä fa amä Italii mi nɩ, 'ünya ‑nyɩ 'Pɔɔlë nyra ‑jienyüü ‑mölöö 'sʋgɩaa 'kamanyɔɔ 'doo kälɩ, 'ɔɔ 'ü 'daraa' Juliusë. 'Ɔ 'kama 'kɩɩ kpakö Sesaa 'sʋgɩanyüü ‑mölöö.
44027002	Anya 'jra Adramiitëbätäa 'mɩɩ 'deea 'mlɩ. 'Ɛ kä 'ɛmä Asii bätë ‑mölööa 'mlɩ 'nyüglö; anya mi ɔ. Alisëtaakë bälɩ, Masedoanëa 'blɩa bätälä 'ü 'daraa' Tɛsalonikë, 'ia nyɔɔ 'ɔ bä.
44027003	'Ia ‑srɩ ‑gbaa' 'kä nɩ, anya 'cere Sidɔɔn. Juliusëa ‑gbi 'nara 'Pɔɔlë 'wʋ, 'ɔ 'cɛrɛ 'ɔɔn ‑wälɩ ɔ mi 'ɔa ‑gbötüa ‑nyɛɛ 'ümä 'ɔa wiigba kälä.
44027004	A faa' 'mɩɩ ‑bɛ a sɔa' 'lɩ nɩ, anya ‑gblaara Siiprë, 'be ‑fʋflʋ 'jrara amɩ 'klɩ.
44027005	Anya ‑gblaara Silisii nyra Pamëfilii, anya 'tɔ Mirabätä; Lisiia ‑tʋtʋ ‑gälɩ.
44027006	'A 'ii 'sʋgɩaa 'kamanyɔɔ jrä Alesandriia 'mɩɩ, 'ɛ mö Italiia 'blɩ ‑gälɩ. 'Ɔnya 'jrara 'lɩ amɩ.
44027007	'Mɩɩlɛ 'nyɩ mi mi ‑a sɔsɔ, 'ɛ ‑si jrüü 'kɔkɔmlɛ 'nie 'klɩ. A 'jä ‑sʋɩ anya 'mä Sinidëbätä 'tɔ. ‑Fʋflʋ 'jraraa' amɩ 'klɩ, 'unyɩ ‑nyɩa' amɩ 'casɩ ‑a amäa' 'klɩgötrö nɩ, anya ‑srörö Salëmoneebätäa 'pɛlɛ kä 'mlɩ ‑fʋflʋ 'nyɛa' 'tɔ; anya fa Krɛɛtëa dugba ‑gba.
44027008	'A 'ia ‑sʋɛlɛa 'mlɩ anya mi anya 'tɔ ‑pɩɔ 'doo 'ü 'daraa' «'Mʋfamɩɩa 'Nyüglöfa», bätälä 'ü 'daraa' Lasee, 'äa ‑gba.
44027009	‑Bɛ 'taɩn 'kɔkɔmlɛ nyaa' ‑si, 'nie käa' ŋalɛ 'wʋ 'mɩɩa ‑gʋ nɩ, ‑bɛ juifëa Sua ‑Srɩ nyaa' bɩa ‑si nɩ, 'ia ‑gʋ 'Pɔɔlë ‑gbala nyüü.
44027010	'Ɔ nɩnɩa: «'Na nyüü 'amɩ, 'n jresaa ‑sʋɩ nëmäa' amɩ ‑gälɩjrä 'tanie ‑gälɩ ‑mää 'ɛa ‑srɩ 'nyɩ ‑pɛ; dii 'kɔkɔmlɛ nya bʋblɔa: ‑mää 'kä ‑pööti nyra 'mɩɩa 'doo 'mä 'mɔlɔ ‑a, ‑maa ana 'mʋgbɛ 'mrɛɛ a jä.»
44027011	‑Maa 'sʋgɩaa 'kamanyɔɔ 'nyɩ 'Pɔɔlëa wii wii 'wʋ ‑a 'ba, 'mɩɩtierenyɔɔ nyra nyɔɔlɔ käa' 'mɩɩlɛ nɩ, 'üa ni 'ɔ 'dara wii.
44027012	‑Bɛ ‑plɩɩlɩ 'ü 'nyüglö ɩa' 'nyɩ bɩa 'na ‑a 'na sɩɔa ‑gʋ, 'ia ‑gʋ nyüü 'kɔkɔmlɛ nya 'daa bɩa 'ü sɔ 'lɩ. 'Ü 'bata 'ümä Krɛɛtëa 'mɩɩa 'nyüglöfalä 'ü 'daraa' Feniisë 'tɔ sɩɔa ‑gʋ. 'Ii 'lɩ nɩ, 'i tɛ 'jrʋa 'cerefa 'wʋ.
44027013	'Taɩn 'lɩ ‑fʋflʋ jie jaa' ‑tɛ 'jrʋa 'wʋsɔrɔfa 'wʋa 'dupa 'pɛlɩ nɩ, 'üa plɛ nɩnɩa wiili 'ü bɩa ɩa' nya 'nyɛa. 'Ü 'saa' 'mɩɩ du, 'ünya ‑gblaara Krɛɛtëa 'kɔtʋmlɩ.
44027014	‑Maa fɩɩɩn, ‑fʋflʋ kpaku nya ja ‑tʋtʋa 'pɛlɩ, 'uu 'ü 'daraa' Örakilɔɔn.
44027015	‑Fʋflʋ nya fa 'mɩɩlɛ, ‑bɛ anyɩa' 'lɩbɩa amäa' ‑fʋflʋ 'klɩ 'jrara nɩ, anya 'cɛrɛ ‑fʋflʋ ‑wälɩ ‑bɛ 'u fa 'mɩɩlɛ.
44027016	Anya ‑srörö dugbalä 'ü 'daraa' Klodaa 'pɛlɛ ‑fʋflʋ 'nyɩa' 'tɔ. Anya tritri 'asɩɛ anya 'balɩ 'mɩɩ kpakia mlɩa ‑gbajigɔlʋ anya kpasa 'uun.
44027017	'Mɩɩlɛa nyüülü bɩaa' 'uun 'jrarakʋ nɩ, 'ünya kpasra 'bübli 'mɩɩa ‑wälɩ. 'Ünya 'cie 'taapöö, 'be ŋalɛ 'blaa 'üün 'ɛ ‑pɩ Siitëa 'pisiatu ‑gälɩ 'nyüglökalɩ mi. ‑Bɛ ‑fʋflʋ 'tuto 'üün a 'doo.
44027018	‑Srɩ ‑gbaa' 'kä, 'ia ‑fʋflʋlʋ jöa' 'u ‑sɔɔrɔwʋ ‑gböösa anya be be 'dokluu 'tanie 'lɩ 'mɩɩ 'mä 'fʋma.
44027019	Tääa ‑srɩ 'lɩ nɩ, ana 'mʋgbɛ anya be be 'mɩɩa 'mlɩa dii ‑mɩdoo 'tanie 'lɩ.
44027020	A ‑si jrüü 'kɔkɔmlɛ anyɩ 'jä 'jrʋ nyra ‑särë 'wʋ ‑a. ‑Püpö sɩara amɩ ‑gböösa anya ‑nëma 'nɩmɩ ana 'fɩɔ nya bɩaa.
44027021	'Ünyɩa' dɛɛji 'ia jrüü kä. 'Pɔɔlë nya sɔwʋ 'üa ‑tɔrʋpɩɔ 'ɔ ‑nëma: «'Na nyüü 'amɩ, 'ama po ɩ 'mɩ 'nyakli a ‑nëmä ɩ Krɛɛtë ‑a sɔ, diili kä 'fɩɔ bʋblɔa' nyra ‑sʋɩlɩ a 'jäa', ‑nëmä ɩ 'lɩ ‑a jrä.
44027022	‑Maa 'amɔ 'n ‑gbala, 'ba 'pa 'ana nyüfë 'klü 'lɩ, nyɔɔ ‑nëmä 'ana ‑tɔrʋpɩɔ ‑a sɔ. 'Mɩɩa 'doo nëmä bʋblɔ;
44027023	'be Nyɔsʋalɔ käa' 'mɩ ɔ kä 'jrʋpa 'n ‑fɛɛɛa' nɩ, 'ɔa 'aanjë jijrö 'mɩ ‑gba ‑taa ‑gbiaralä.
44027024	'Ɔnya ‑gbala 'mɩ: ‹'Pɔɔlë, ŋalɛ 'nyɩ 'bla ‑mɩ, ‑kä ‑mä Sesaa 'klɩ mi. Nyɔsʋa ‑nyɩ ‑mɩ nyüülü kä 'fɩɔ nyra 'üün möa' kälɩ!›
44027025	'Ii känyrɩ, 'na nyüü 'amɩ, 'ba ‑sɔɔrɔ plɛ 'wʋ. 'N toro Nyɔsʋa plɛ: 'sɩrɩ 'ɔ ‑gbalaa' 'mɩ, 'asɩ 'imä nrörö.
44027026	Dugba 'dööa ‑gälɩ 'nie kä 'ɛmä amɔ ‑bɛ 'mɩɩlɛ bere.»
44027027	Jrüü ‑pʋ jrüü ‑mlɔɔa ‑gbiara nɩ, ‑maa ‑fʋflʋ fa 'mɩɩa 'doo 'u mö 'tanielɛ 'ü 'daraa' Adriatikëa 'mlɩ. ‑Gbia 'mä 'lɩ tʋŋlɔkalɩ mi nɩ, 'mɩɩlɛa nyüü nya jresaa ‑tʋtʋ ‑kanyɩ 'lɩdɛrɩ ‑a tʋŋlʋ.
44027028	'Unya kpasra 'täkä 'bʋblʋ mlɩ, 'ünya be 'ään 'nie 'lɩ ‑plɩ 'lɩ ‑tʋtʋ blöröa' 'ümä 'iin 'jä. 'I jrä 'mɛtrʋ ‑glʋ ‑bɛ ‑pʋ ‑bɛ ‑uunsɔɔ. A mia' 'klɔɔtrʋ 'sɔɔwʋ nɩ, 'ünya be 'sɔɔwʋ 'bʋblʋlʋ, 'ua 'lɩtʋŋlɔdɛɛ bä 'mɛtrʋ ‑glʋ ‑bɛ ‑uuntää.
44027029	Ŋalɛ 'blaa 'üün, 'üa plɛɛ 'mɩɩ nya 'täkë 'klɩ 'kalaa, 'ia ‑gʋ 'ünya be be 'mɩɩa duɩɩ mlɔɔ 'mɩɩlɛa dɛrɩ, ‑bɛ 'ü 'kʋɛɛ ‑srɩ.
44027030	Nyüülü käläa' 'mɩɩa wii ‑gba 'bata 'ümä ɩ fɔ. 'Ünya be ‑gbajigɔlʋ 'nie 'lɩ 'sɩrɩ nyüü 'bata ɩa' 'ümäa' 'mɩɩa duɩɩ 'nie 'lɩ 'cere.
44027031	'Pɔɔlë nya ‑gbala 'sʋgɩaa 'kamanyɔɔlɔ nyra 'sʋgɩanyüülü: «Nyüülü kʋa' ‑pɩ ma 'nyɩ 'mɩɩlɛa 'mlɩ ‑a tɩɔ, 'a ‑nëmä 'lɩmlɩ ‑a 'wʋ.»
44027032	'Sʋgɩanyüü nya 'bö ‑gbajigɔlʋlʋa 'bübli, 'ünya mi.
44027033	'Ü ‑glaaa' ‑srɩ nɩ, 'Pɔɔlë 'paa nyüüa 'fɩɔ 'klü 'lɩ ü jidɛɛ. 'Ɔ ‑nëma: «'Ana 'sɔrë 'sɔɔ 'saarɩ ‑mää dɛɛ 'anyɩ ji 'ana plɛa 'lɩtaarakʋa ‑gʋ.
44027034	'Ii känyrɩ 'n ‑gbala 'amɩ, 'ba jidɛɛ. 'I 'na 'kä 'ana 'lɩmlɩwʋwʋkʋa ‑gʋ; 'ŋueieji 'dee ‑nëmä 'nɩmɩ 'ana ‑tɔrʋpɩɔa nyɔɔ 'dooa 'wli ‑a sɔ 'ɛmä blö!»
44027035	'Ɔ bɩaa' 'lɩsasakʋ nɩ, 'ɔnya dɔrɔ 'flɔɔ 'wʋ, nyüüa 'fɩɔa 'klɩ 'ɔnya 'trɛɛ Nyɔsʋa, 'ɔnya 'böblö 'uun ‑tɩa 'ɔnya jidɛɛ.
44027036	'Üa 'fɩɔ nya 'jä 'klü 'üa 'mʋgbɛ nya jidɛɛ.
44027037	Ana 'fɩɔlü bä ɩa' 'mɩɩlɛa 'mlɩ nɩ, ana nyüüa ‑glʋɩpʋ nyüüa ‑glʋɩtää nyüü ‑pʋ ‑bɛ ‑uundoo (276).
44027038	'Ü jia' dɛɛji ji ‑bɛ 'ü döa' nɩ, 'ünya be be ‑bleee 'tanie 'lɩ 'mɩɩ 'mä 'fʋma.
44027039	‑Srɩ paa' nɩ, 'ü ‑kanyɩ ‑plɩɩlɩ 'ü bäa' ‑a jre; ‑maa 'ü 'jäa' ‑pɩɔ 'dooa 'pisiatu 'wʋ ‑bɛ 'inyɩa' 'lɩtʋŋlɔ nɩ, 'ünya 'daa 'ümä 'iin 'jä 'üma nya 'lɩ 'mɩɩlɛ 'nyüglö.
44027040	'Ünya ‑jejie duɩɩ 'ünya be 'uun 'tanie 'lɩ. 'Ünya ‑jejie bɩa 'büblili kpasraa' 'mɩɩa ‑blʋ ‑gba. 'A ‑plɩɩ 'ü kʋ dotro 'ünya 'jrara 'mɩɩa 'klɩa 'taapöö, ‑bɛ ‑fʋflʋ fala 'üün 'taniea 'kɔtʋmlɩ.
44027041	‑Maa 'ü 'tɔa' 'niea trarafa 'wʋ nɩ, 'mɩɩlɛ nya ‑fɛ ‑tʋtʋ ‑gba. 'Ɛa 'wli ‑kanyɩ 'lɩ ‑a bɩa i sɔkou. 'Taniea dakë 'kakla 'mɩɩa dɛrɩ 'klɩ, ‑bɛ 'ɛ wala 'ɛ mö.
44027042	'Sʋgɩanyüülü ‑nëma 'ümä 'jejienyüülü 'bla, 'üa ‑tɔrʋpɩɔa nyɔɔ ‑pɩ 'nie ‑futo 'ɔ ‑pɩ fɔ.
44027043	‑Maa 'sʋgɩaa 'kamanyɔɔ 'nyie 'Pɔɔlë 'mä 'lɩmlɩwʋ, 'ia ‑gʋ 'ɔnyɩ 'nyie ‑a 'nyie: 'ɔnya ‑gbala nyüülü jrea' 'nie, 'ü 'pa 'nɩdari 'ümä 'kɔtʋmlɩ mi.
44027044	‑Mülü 'nyɩa' 'nie jre nɩ, ü 'pepe tuu 'pɩa ‑gälɩ, 'aiɛ 'mɩɩlɛ walaa' 'ɛa dii ‑mɩlɩ bä bäa' 'nie 'klɩ ü 'kplakpla 'iin. 'Asɩ nyüüa 'fɩɔ nʋ 'ünya 'tɔ 'kɔtʋmlɩ, dɛɛ 'nyɩ nyɔɔ ‑a nʋ.
44028001	A sɔa' 'lɩ 'mlɩ nɩ, 'a ‑plɩɩ a 'nu 'sɩrɩ 'ü 'daraa' ‑plɩɩlɩ Maalëtëa dugba.
44028002	Nyüülü kʋ ɩa' 'ia ‑plɩɩlɩ nɩ 'ü 'kʋɛɛlɩ amɩ 'mʋfasa. 'Ünya ‑srara kapu sɩɔa ‑gʋ, 'be 'nʋŋlʋ da ɩ.
44028003	'Pɔɔlë nya 'bütö ‑gbalë jie 'ɔnya 'pie kapu 'klɩ. Kapua ‑gʋ 'mëmlɛ nya 'cie, 'ɛnya ‑fifra 'ɔa 'darʋ 'ɛnya mlu 'ɔɔn.
44028004	Nyüülü 'järäa' 'ɔa 'darʋ ‑gba trɔɔ nɩ, 'ü ‑nëma: «Nyɔɔlɔ kʋa' ‑pɩ nya nyüüblaanyɔɔ bäa; 'ɔ 'a 'tanie mlɩ sɔ ‑maa ‑Gätʋnyɔsʋa ‑nëmä 'ɔɔn ‑wälɩ ‑a 'cɛrɛ.»
44028005	'Pɔɔlë nya 'fɩ 'ɔa 'darʋ kapu 'klɩ, 'unya blö 'lɩ, dɛɛ 'nyɩ 'ɔɔn nʋ ‑a nʋ.
44028006	Nyüüa plɛɛ 'ɔnya ɩ ‑fʋflʋ 'lɩ 'jraa, 'aiɛ 'ɔnya ɩ blöa 'kä 'ɔnya jä. ‑Maa 'ü tɛa' 'ɔɔn 'klɩ tɛ tɛ, ‑bɛ dɛɛ 'nyɩ nʋa' 'ɔɔn nɩ, 'ünya 'cici 'üa bobowli 'ü ‑nëma: «Nyɔsʋa kʋ ‑pɩ!»
44028007	‑Tʋtʋpɛ 'dee bä ɩ ‑plɩɩlɩa 'mlɩ, dugba 'lɩa 'cifilɔ 'ü 'daraa' Publiusë 'ɔɔ kä 'lɩ. 'Ɔ 'kʋɛɛlɩ amɩ 'mʋfasa. 'Ɔ 'kpla amɩ ‑wlajüsa jrüü tääa 'mlɩ.
44028008	Publiusëa tʋ 'pi ‑tʋtʋ 'wʋ, ‑tumlɩ nyra 'fʋgbalʋ 'kpla 'ɔɔn. 'Pɔɔlë nya pa 'ɔɔn dɛrɩ 'ɔnya 'pie 'ɔɔn 'dari ‑gälɩ, 'ɔnya bibie Nyɔsʋa, nyɔɔlɔ nya 'pʋ.
44028009	'I ‑sia' nɩ, nyüü ‑mülü bä ɩa' dugbaläa 'mlɩ ‑bɛ ‑wusu 'blaa ɩa' nɩ, 'ünya jö jö 'ünya 'pʋ.
44028010	'Ünya nʋ käkädii 'kɔkɔmlɛ 'ünya 'bʋala amɩ. A möa' 'mɩɩ 'lɩ 'jra nɩ, 'ünya ‑nyɩ amɩ diili anyɩa' 'klaa.
44028011	‑Söplü tää ‑sia' nɩ, anya 'jra 'mɩɩ 'lɩ anya mi Alesandriia 'blɩ ‑gälɩ. 'Ɛ ‑si dugba 'lɩ sɩɔa 'taɩn a 'fɩɔ. 'Ü ‑jɩjra 'ɛa ‑gba: «'Pou nyɔsʋaɩɩ.»
44028012	Anya 'tɔ bätälä 'ü 'daraa' Silakusë, a ‑si 'lɩ jrüü tää.
44028013	A sɔa' ‑plɩɩ anya ‑gblaara 'kɔtʋ anya mi bätälä 'ü 'daraa' Lejio. ‑Srɩ ‑gbaa' 'kä, ‑bɛ ‑fʋflʋ jaraa' 'jrʋa 'wʋsɔrɔfa 'wʋ nɩ, a ‑si jrüü 'sɔɔ anya 'mä Pusɔlebätä 'tɔ.
44028014	A jrä 'lɩ ‑wlajü ‑mölöö, 'ünya bibie amɩ ‑a ‑si 'üa ‑nyɛɛ jrüü ‑uunsɔɔ. 'Asɩ a nʋ anya fala Rɔmëbätäa 'pɛlɩ.
44028015	'Cɛcɩnyüü ‑mülü bäa' Rɔmë 'nua' 'iin 'wli nɩ, 'ünya ji amɩ 'klɩ 'jrara ‑plɩɩlɩ 'ü 'daraa' Apiusëa 'Makatɩ nyra ‑plɩɩlɩ 'ü 'daraa' ‑Sisinyëka Tää. 'Pɔɔlë 'jäa' 'üün nɩ, 'ɔnya 'trɛɛ Nyɔsʋa, 'klü nya 'jra 'ɔɔn ‑gba.
44028016	A 'tɔa' Rɔmë nɩ, 'sʋgɩaa 'kamanyɔɔ nya ‑nyɩ ‑jienyüü ‑gʋmlaa ‑gböölia 'kamanyɔɔlɔ kälɩ; ‑maa 'ünya bere 'Pɔɔlë 'klɩ 'ünya ‑tʋ 'ɔɔn 'sʋgɩanyɔɔ 'doo ‑gba 'ɔmä 'ɔɔn 'nyiöli ‑gäälä.
44028017	Jrüü tää ‑sia' nɩ, 'Pɔɔlë nya we juifëa 'wliklɩanyüü. 'Ü jia' nɩ, 'ɔnya ‑gbala 'üün: «'Na ‑wlajü 'amɩ, 'nyɩ bʋbɔdɛɛ ‑a nʋ, 'nyɩ ana nyüüa ‑gʋ wii ‑a 'pa, 'nyɩ bɩa ana tʋɩɩa ‑dɔa bʋbɔnyrɩ ‑a 'pa, 'asɩɛ 'ü 'pa 'mɩ ‑jie 'lɩ Jerusalɛɛmë, 'ünya ‑nyɩ 'mɩ rɔmënyüü kälɩ.
44028018	'Üülü nɩ, 'ü 'betea' 'mɩ nɩ, 'ü 'bata ɩ 'na ‑wälɩcɛrɛkʋ, 'be dɛɛlɛ kä ‑gʋ 'ümä 'mɩ 'bla 'ünyɩ 'jä 'ɛmɩ 'wʋ ‑a.
44028019	‑Maa juifëlü nɩ, 'üü blara, 'ii nʋ 'imɩ 'nyaa ‑gbala 'üün ü fa 'na wii Sesaa. ‑Bɛ 'nyɩ 'bata 'bata ‑a 'nyraa 'na ‑glügbö 'mä ‑gʋmlawii 'pa.
44028020	‑Jää wiili kä ‑gʋ 'n 'bata ɩa' 'ana 'jäjäkʋ, 'mä 'amɩ 'iin ‑gbala. Nyɔɔlɔ Israɛɛlë 'piea' plɛ ‑gälɩ, 'ɔa ‑gʋ 'ü 'pa 'mɩ 'cɩ.»
44028021	'Ünya ‑gbala 'ɔɔn: «Amɔlɔ nɩ, ‑pɔɔkʋ 'nyɩ Judee ‑a sɔ 'umä ‑na ‑gä 'pa. Nyɔɔ ‑kaaŋlʋ bɩa ‑nyɛɛ sɔ 'ɔmä amɩ ‑na bʋbɔnyrɩ ja.
44028022	‑Maa a 'bata amä ‑mɩ 'nyaklipo, wiili ‑boboa' 'ia ‑gʋ; 'be ana 'fɩɔ jre 'iin 'sɩrɩ nyüüa 'fɩɔ 'nyɩa' ‑taa nyüüglügbölä kä 'mlɩ bäa' ‑wa.»
44028023	'Ünya ‑tʋ 'lɩ jrüülü kä 'mlɩ 'üü ‑bɛ 'Pɔɔlë 'mäa' trara. 'Ia ‑srɩ jräa' 'lɩ nɩ, nyüü 'kɔkɔmlɛ ji nyukulu kä ‑wälɩ 'Pɔɔlë kʋa'. Sɔ ‑suwla ‑a ‑tɔɔ ‑gbiajrʋ 'lɩ, 'ɔ 'saralɩ 'üün wii 'kɔkɔmlɛ käläa' Nyɔsʋaa 'kamaplä ‑gba. 'Bala Moisëa ‑Dɔ ‑gälɩ, a mi nyɔsʋaamlɩpalanyüüa ‑pɔɔkɩa 'mlɩ, 'ɔnya ‑gbala 'üün 'tasɩrɩwiili bäa' 'ia 'mlɩ, i 'paaa' Jesua ‑gä, 'ümä 'iin plɛtoro.
44028024	‑Mölöö 'dara 'iin wii, ‑maa ‑mölöö 'nyɩ 'iin wii ‑a 'dara.
44028025	'Ünyɩa' 'wli 'nönrö ‑bɛ 'ü möa' nɩ, 'Pɔɔlë nya 'pawii 'doo, 'ɔ ‑nëma: «'Nyüna ‑Susu kä ‑gä 'taɩn 'lɩ 'u ‑sröröa' nyɔsʋaamlɩpalanyɔɔ Esaii kälɩ ‑bɛ 'u 'palaa' ana tʋɩɩ wii ‑gba,
44028026	'unya ‑gbala 'ɔɔn: Mi ‑taa ‑glügbölöa 'mlɩ 'kä ‑gbala 'üün: 'Anya 'nyaklipo po, ‑maa 'a ‑nëma ‑srɩɩ 'nu ‑a 'nu; 'anya ‑pʋpɔ ‑pʋpɔ, ‑maa 'a ‑nëmä ‑srɩɩ dɛɛ 'wʋ ‑a 'jä.
44028027	'Be ‑taa ‑glügböläa plɛ 'a 'bʋa, 'üa 'nunukʋ 'a 'lɩkla; 'ü 'mʋmɔ 'üa 'nyü 'ü ‑pɩ 'nyü nʋ 'ü ‑pɩ 'käjä; 'ü ‑pɩ 'nyakli nʋ 'ü ‑pɩ 'nyaklipo; 'üa plɛ ‑pɩ wii 'wlinu, 'ü ‑pɩ 'na 'pɛlɩ kälɩsie 'nyɩ ‑pɩ 'üün 'pʋɔ.
44028028	'Ii känyrɩ, 'ba jresaa Nyɔsʋaa 'lɩmlɩwʋwʋkʋlʋ nɩ, nyüülü 'nyɩa' juifë bä 'üü 'ɔ ‑nyɩ 'ɔa ‑gogo; 'üülü nɩ, 'ünya 'ɔɔn 'nyaklipoa.»
44028029	'Ɔ bɩaa' wiipapakʋ nɩ, juifë nya mi ‑bɛ 'ü ‑topo ‑gböösa 'üa 'kpɔa ‑tɔrʋpɩɔ.
44028030	'Pɔɔlë nya ‑si 'ɔa nyukulu kä 'wlili 'ɔ ma 'pɛɛa' ‑sɩ 'sɔɔ. 'Ɔ ma 'kʋɛɛlɩ 'mʋfasa nyüülü kä 'fɩɔ ma jöa' 'ɔɔn 'jä.
44028031	'Ɔ 'saralɩ nyüü Nyɔsʋaa 'Kamapläa ‑gä ‑bɛ 'ɔ 'kpɩa nyüü wiili 'paa' 'Pläkänyɔɔ Jesu 'Kriisëa ‑gä. 'Inyɩ 'nɩmɩ 'ɔɔn ŋalɛ 'wʋ ‑a kä, dɛɛ 'nyɩ ka 'ɔɔn 'nyʋfɔ ‑a.
45001001	'Mɔɔ 'Pɔɔlë ‑jɩjra 'amɩ 'wʋ, 'mɔɔ Jesu 'Kriisëa ‑geei. Nyɔsʋa 'balɩ 'mɩ 'mä apotrë bä, 'ɔnya bere 'mɩ 'klɩ 'mä Nyɔsʋaa 'Mʋfagogo 'sa.
45001002	'Mʋfagogolä nɩ, Nyɔsʋa 'a kä 'äa ‑gä 'pa; 'ɔa 'mlɩpalanyüü 'ɔ ‑srörö kä kälɩ 'ɔnya 'pala 'äa ‑gä 'Nyüna ‑Pɔɔkɩa 'mlɩ.
45001003	'Ɔa 'jʋa ‑gä 'ä 'paa. Dɛɛlɛ bäa' 'ɔa nyɔɔa 'pɛ nɩ, Daviidëa napio 'klɩa nyɔɔ 'ɔ bä.
45001004	‑Maa Nyɔsʋa 'baa' 'ɔɔn 'kuaabre nɩ, 'Nyüna ‑Susu nya srara 'ɔɔn 'sɩrɩ 'ɔ bäa' Nyɔsʋaa 'Jʋlɔ käa' 'klü, 'sɩrɩ 'ɔ bäa' Jesu 'Kriisë ana 'Pläkänyɔɔ.
45001005	'Ɔɔ Nyɔsʋa ‑srörö kälɩ 'ɔnya ‑nyɩ amɩ 'ɔa ‑gbinanakʋ, 'ɔa ‑gʋ 'ɔ nrörö amɩ apotrë 'lɩ, amä 'iin nʋ 'kä 'ɔa 'nyrɩklɩ nyüülü 'nyɩa' juifë bä 'mä 'ɔɔn plɛtoro ‑bɛ 'ümä 'ɔɔn 'lɩträärä.
45001006	'Ana 'mʋgbɛ bä 'üa ‑tɔrʋpɩɔ, 'amɔ Jesu 'Kriisë wea'.
45001007	'N ‑jɩjra 'ana 'fɩɔlü bäa' Rɔmë 'wʋ, Nyɔsʋaa ‑wawanyüü 'amɩ, 'amɔ bäa' 'ɔa 'nyünanyüü. 'N 'trɛɛ 'amɩ; abɩa Nyɔsʋalɔ bäa' ana Tʋ nyra 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ!
45001008	'N 'trɛɛ ‑kätɩ 'na Nyɔsʋa 'ana 'fɩɔa ‑gʋ 'kä Jesu 'Kriisëa 'nyrɩklɩ; 'be nyüü 'paa 'ana nyɔsʋaplɛtorokʋa ‑gä 'pläa 'fɩɔa 'mlɩ.
45001009	Nyɔsʋa 'jää 'mɩ 'wʋ, 'ɔɔlɔ kä ‑gʋ 'n nöa' 'na plɛa 'fɩɔ ‑bɛ 'n 'salɩ 'ɔa 'Jʋa 'Mʋfagogo. 'Ɔ jre 'iin 'sɩrɩ 'n 'paaa' 'plɔʋplɔʋ 'ana ‑gä plɛ,
45001010	‑bɛ 'asɩ 'n bibiea' Nyɔsʋa nɩ, 'n ‑gbala 'ɔɔn ɔma 'nyie, 'ɔ ‑nyɩ 'mɩ 'nyʋfɔ 'mä 'ana ‑nyɛɛ ji.
45001011	'N 'bata 'tasɩrɩ ‑a 'jä 'amɩ 'mä 'amɩ dɛɛlɛ 'Nyüna ‑Susu ‑nyɩa' 'mɩ ‑nyɩ, ‑bɛ 'ana nyɔsʋaplɛ 'mä 'wʋsɔɔrɔ.
45001012	'Aiɛ, ana nyɔsʋaplɛtorokʋlʋ bäa' 'doo 'mä 'na 'klü nyra 'ana 'klü 'jrara.
45001013	'Na ‑wlajü 'amɩ, 'ba jresaa ‑srɩ ‑mɩdoo 'lɩ 'n ‑tʋʋä 'lɩ jrüü 'mä 'ana ‑nyɛɛ ji, ‑maa 'n ‑kaaŋlʋ 'saalɩ 'casɩ ‑a 'jä 'mä ɩ 'ana ‑tɔrʋpɩɔ nyra 'blɩ ‑mɩdooa 'mlɩ 'nyüüdëdrë 'järä.
45001014	'Na 'jrʋpa bä ‑a mi nyüülü 'paa' grɛɛkëwii nyra nyüülü 'nyɩ 'paa' grɛɛkëwiia ‑nyɛɛ; 'mä bɩa nyüülü ‑glaa' 'lɩ nyra ünyɩa' 'lɩglaa ‑nyɛɛ mi.
45001015	‑Jää wiili kä ‑gʋ 'n 'sosoa' 'wʋ 'mä 'amɩ 'Mʋfagogo 'sa 'palɩ 'amɔlɔ bäa' bɩa Rɔmë.
45001016	'Be 'nyɩ 'Mʋfagogolä 'paaa' 'Kriisëa ‑gäa 'sasakʋa 'nyüsü ‑a kä. 'Ää bä Nyɔsʋaa 'klülü 'ɔ ‑sröröa' kälɩ ‑bɛ 'ɔ 'pʋɔa' nyɔɔ o nyɔɔ toroa' 'ɔɔn plɛ: kolo juifë ‑gälɩ 'kä, ‑a jrä ünyɩa' juifë bä ‑gälɩ.
45001017	'Ää srara 'klɩgägäkʋlʋ sɔa' Nyɔsʋa ‑nyɛɛ: nyɔsʋaplɛtorokʋa 'doo 'lɩ 'ü 'järä 'klɩgägäkʋ sɔ 'ia 'käkolofa 'wʋ ‑a ‑tɔɔ 'ia bɩarafa 'wʋ, 'sɩrɩ 'i ‑jɩjraa': « Nyɔɔlɔ ‑gäa' 'klɩ nɩ, 'ɔa 'klä bä nyɔsʋaplɛtorokʋ 'lɩ.»
45001018	‑A ‑gbala 'amɩ, 'bala cɛlɩ Nyɔsʋa srara amɩ 'sɩrɩ 'crɛ 'blaaa' 'ɔɔn: nyüü 'nyɩ 'ba 'ɔɔn nyɔɔ 'wʋ ‑a 'plɔʋ, 'ü nö ‑balʋgbia 'fɩɔ. 'A 'üa ‑balʋgbili 'ü nö ‑bɛ 'ü kakla 'cɩcasa ‑fʋflʋ 'klɩ.
45001019	Wiili nyɔɔ käa' 'ɔmäa' jre Nyɔsʋa ‑gälɩ nɩ, 'inyɩ ‑sisie ‑a ‑sisie; Nyɔsʋaa 'mʋgbɛ srara 'ümɩ 'iin.
45001020	'Be 'bala 'pläa nʋnʋtaɩn 'lɩ, wiili a ‑kaapɩɔa' Nyɔsʋa ‑gba 'järä nɩ, 'iibä 'ɔa 'klülü 'nyɩ bɩaraa' nyra 'sɩrɩ 'ɔa 'doo bäa' Nyɔsʋa, a 'järä 'ia 'fɩɔlʋ diili 'ɔ nʋa', 'ia 'mlɩ. 'Ii känyrɩ nyüü ‑nëmä ‑gbagbawii ‑a kä.
45001021	'Asɩɛ 'ü jre 'iin 'sɩrɩ Nyɔsʋa bäa' 'plä 'wʋ ‑maa 'ünyɩ 'ɔɔn 'bʋala ‑a 'bʋala, 'ünyɩ 'ɔɔn 'trɛɛ ‑a 'trɛɛ. 'Ü ‑gölöa' 'üa bɔwɛ bobowli 'ü 'nyɛɛ ‑gälɩ, 'äa polulu 'nyɩa' bobokʋ kä nya blö 'jöjrüükpü 'lɩ.
45001022	'Üa plɛ 'ü ‑glalɩ, ‑maa mlüünyüü 'ü bä.
45001023	'Ünya ‑tʋ Nyɔsʋaa 'wliklɩbʋabʋakʋlʋ 'nyɩ 'cicia' 'ia ‑pi 'lɩ ‑papawäsɩa: nyɔɔ ɔ 'mrɛɛa' 'ɔmäa' jä nɩ, 'ɔɔ 'ü ‑paaa ‑kä nyisie, ‑kä mlaalü 'nyɛrɛa' bei mlɔɔ nyra ‑pɛrɛdii 'ii 'ü nrörö 'üa ‑wäsɛ 'lɩ.
45001024	'Ia ‑gʋ Nyɔsʋaa 'mʋgbɛ nya 'cɛrɛ 'üün 'üa plɛa bʋbɔbobowli ‑gba, 'ia 'taɩn 'lɩ 'üa 'mʋgbɛ pla 'üa nyüfë ‑fre 'lɩ ‑bɛ 'ü bä 'nyüsü 'wʋ.
45001025	'Ü ‑tʋ Nyɔsʋaa 'cɩcasaa ‑pi 'lɩ ‑gbagblɛ: diili 'ɔ nʋa' 'ii 'ü ‑pʋpʋa, 'ii 'ü ‑tʋʋä 'nyügba ‑bɛ 'ü tɩɛ ‑plɩɩ Diiafɩɔanʋnʋnyɔɔ. 'Ɔɔ a kä amä 'bʋala 'plɔʋplɔʋ. 'Asɩ i bä!
45001026	'A 'ia ‑gʋ Nyɔsʋa 'sara 'üün wiili bäa' 'nyüsü 'wʋ kälɩ: 'üa 'ŋlëgë 'nyɩ 'pa ‑salä käläa' 'lɩ ‑a, ‑maa ‑salä 'nyɩa' bätänyɔɔa ‑gbi bä, 'ää 'ü 'paa.
45001027	'Asɩ nyɩbɛrʋa 'mʋgbɛ nyra 'ŋlʋʋ ‑kanyɩ 'pa ‑salä käläa' 'lɩ ‑a, ‑maa 'üa 'kpɔa 'tʋ 'sesie 'üün 'lɩ: nyɩbɛrʋ ‑bɛ nyɩbɛrʋ 'pie, 'nyüsügbi 'ü nö. 'Ü nöa' 'imɩ nɩ, 'üa 'pɛɛ bä 'pɔnɩkʋ 'üa 'nyʋfɔwʋsɔsɔkʋa ‑gʋ.
45001028	‑Bɛ Nyɔsʋa jejrekʋ 'nyɩa' 'üa ‑nyɛɛ ‑gbaa kä nɩ, Nyɔsʋa nya 'cɛrɛ 'üün ‑wälɩ 'üü ‑bɛ 'üa bʋbɔbobowli 'sɔ 'ümä wiili 'nyɩa' nʋnʋsa bä nʋ.
45001029	'Ü 'si ‑balʋgbia 'kaɩn 'kaɩn 'klɩ: ‑saa ‑balʋ, plɛbʋbɔkʋ, dɛɛnyükäkäkʋ, bʋbɔgbi, 'bablakʋ, 'blarakʋ, yrʋkäkäkʋ, ‑gbʋgblʋʋkänyüü. ‑Tutronyüü 'ü bä,
45001030	'ü bʋblɔ nyüü 'nyrɩ, 'ü jrara Nyɔsʋa, 'üa 'papawiia 'fɩɔ bä 'klülɩ, 'üa 'kʋɩa ‑sɔɔrɔwʋ, 'ü 'bʋala 'üa nyüfë, ‑balʋ ‑mɩdooa 'srɛkänyüü, 'ünyɩ ‑träärälɩ 'üa tʋɩɩ ‑a.
45001031	'Ünyɩ bobokʋ ‑a kä, 'ünyɩ ‑träärälɩ 'üa 'papawii ‑a, 'üa polu 'bʋa, 'ünyɩ 'cɛrɛ wii ‑wälɩ ‑a, 'ünyɩ nyüüa nyatɛrɩ ‑a kä;
45001032	'ü jre 'iin 'sɩrɩ Nyɔsʋa 'daaa' ‑maa: ü kä 'ümä nyüülü nöa' 'ia 'samaa wii 'bla. 'Asɩɛ 'ü nö 'imɩ, ‑bɛ 'ü 'nyiere nyüülü nöa' bɩa 'iin.
45002001	'Ii känyrɩ, nyɔɔ o, ‑mɔ 'daaa' ‑mölöö, ‑nyɩ ‑gbagbawii ‑a kä; 'be ‑ama 'daa ‑na ‑mölöö nɩ, ‑na 'mʋgbɛ ‑kala dɛrɩ. ‑Mɔ 'daaa' ‑na ‑moloo nɩ, ‑na 'mʋgbɛ 'a dii 'doolü ‑nö!
45002002	A jre 'iin 'sɩrɩ Nyɔsʋaa ‑tʋʋäa' 'klɩgäsa nyüülü nöa' 'samaa wiia ‑gä.
45002003	Boboa' nɩ, ‑mɔ nyɔɔ, ‑tʋʋäa' nyüülü nöa' 'samaa diia ‑gä ‑bɛ ‑na 'mʋgbɛ ‑nöa' nɩ, ‑nya Nyɔsʋaa ‑gätʋtaɩn 'mlɩ 'wʋa?
45002004	‑Ale 'ɔa 'pɔnɩkʋ nyra 'ɔa plɛböblökʋ ‑wlɛɛɛa' 'lɩ, 'ia ‑gʋ ‑paaa 'ɔa ‑gbinanakʋ sawʋ; ‑nyɩ 'saa ‑a jre Nyɔsʋaa ‑gbinanakʋ 'uu 'tiere ‑mɩ ‑balʋa 'piepiekʋ 'lɩ?
45002005	‑Na 'nyakliwlisusukʋ nyra ‑na plɛlɛ 'nyɩ 'cicia' nɩ, 'ia ‑gʋ 'ɔa 'crɛ bä ‑mɩ ‑gälɩ ‑bɛ ‑glaaa Nyɔsʋaa 'crɛa srara ‑srɩa 'taɩn 'lɩ 'ɔmäa' nyüüa ‑gä ‑tʋ 'klɩgäsa.
45002006	'A 'sɩrɩ ‑moloo ‑fɛa' 'jrʋpa 'asɩ 'ɔmä 'ɔɔn 'pɛɛ.
45002007	Nyüülü nöa' 'cɩcagbi 'plɔʋplɔʋ, ‑bɛ ü 'bataa' 'bʋalakʋ, 'lɩträäräkʋ nyra dɛɛlɛ 'nyɩa' bɩarafa kä nɩ, 'ɔnya 'üün 'klälä 'nyɩa' blöröfa kä ‑nyɩa.
45002008	‑Maa ‑mülü nöa' 'üa plɛklɩa wii, ünyɩ ‑trääräa' 'lɩ 'cɩcasa ‑bɛ 'ü ‑trääräa' 'lɩ wiili 'nyɩa' 'klɩgä nɩ, 'üülü nɩ, Nyɔsʋa nya 'üün 'ɔa 'crɛ kpaki ‑gälɩ 'sɔrɔa.
45002009	Nyɔɔ o nyɔɔ nöa' bʋbɔgbi nɩ, 'ɔnya ‑sʋɩ nyra sɩsɩakʋ 'jäa, kolo juifë ‑gälɩ 'kä 'fɩɔwʋ, ‑a ‑tɔɔ nyüülü 'nyɩa' juifë bä ‑gälɩ.
45002010	‑Maa nyɔɔ o nyɔɔ nöa' 'cɩcagbi nɩ, Nyɔsʋa nya 'ɔɔn 'bʋalaa, 'ɔnya 'ɔɔn 'nyrɩ nyra fugbaflɛrɛkʋ ‑nyɩa, kolo juifë ‑gälɩ 'kä 'fɩɔwʋ, ‑a ‑tɔɔ nyüülü 'nyɩa' juifë bä ‑gälɩ.
45002011	Nyɔsʋa 'nyɩ ‑glɛglɛ ‑a.
45002012	Nyüülü kä 'fɩɔ 'nyɩ 'nyɛrɛa' Moisëa ‑Dɔ ‑gälɩ ‑bɛ 'ü nöa' ‑balʋ nɩ, ‑bakää 'ünyɩ ‑dɔlʋ jre 'ünya jäa. Nyüülü kä 'fɩɔ jrea' ‑dɔ ‑bɛ 'ü nöa' ‑balʋ nɩ, ‑dɔlʋa 'sa 'üa ‑gä 'mä ‑träärä.
45002013	‑Mää nyüülü poa' ‑dɔ 'nyakli, ‑mää 'üün 'nyɩ 'klɩgänyüü bä Nyɔsʋa 'klɔɔtrʋ. Nyüülü ‑trääräa' 'lɩ ‑dɔ nɩ, 'üü Nyɔsʋa 'dara 'klɩgänyüü.
45002014	Nyüülü 'nyɩa' juifë bä nɩ, 'ünyɩ Moisëa ‑Dɔ ‑a 'klaa, ‑maa 'taɩn 'lɩ 'ü nöa' 'üa nʋnʋgbia 'mlɩ wiili ‑dɔ 'daaa' nɩ, 'iibä ‑dɔ bä 'üün 'lɩ ‑bakää 'ünyɩ Moisëa ‑Dɔ 'klaa.
45002015	'Iibä wiili ‑dɔ 'daaa' nɩ, 'i ‑jɩjra 'üa plɛklɩ. 'Üa bobowli srara 'imɩ, 'be ‑srɩ ‑mɩdoo 'lɩ 'üa bobowli 'daa 'üün ‑bɛ ‑srɩ ‑mɩdoo 'lɩ 'i 'kɔlɔ 'üün.
45002016	Wiili 'n 'daaa' ‑plɩɩ nɩ, 'taɩn 'lɩ Nyɔsʋa 'mäa' Jesu 'Kriisë kälɩ ‑srörö ‑bɛ 'ɔmäa' nyüüa ‑sisiewii ‑fälɩ be 'ɔmäa' 'üa ‑gä ‑tʋ nɩ, 'a ‑plɩɩ 'imä 'järä.
45002017	‑Mɔ 'daraa' ‑na nyufa juifënyɔɔ, ‑dɔ ‑piie plɛ ‑gälɩ ‑bɛ ‑gbaaa' 'lɩ Nyɔsʋaa ‑gʋ;
45002018	‑mɔ jrea' wiili 'ɔ 'bataa' 'sɩrɩ ‑dɔ 'kpɩaa' ‑mɩ, ɔ jrea' diili 'naa';
45002019	‑mɔ jrea' 'saa ‑maa ‑mɔ 'tiere 'nɔnɔnyüü, ɔ bäa' 'jöjrüükpülɩa nyüüa 'napɛ;
45002020	‑mɔ 'kama nyüülü 'nyɩa' 'lɩgla, ‑mɔ 'kpɩa 'jüplü, 'be ‑jre 'iin ‑dɔa 'mlɩ bä wiijejrekʋ nyra 'cɩcasa.
45002021	‑Bɛ ‑mɔ 'kpɩaa' ‑mülü nɩ, dɛplɛɛ kä ‑gʋ ‑nyɩ 'kpɩa ‑na nyufa le? ‑Mɔ nöa' nyɔɔ 'nyɩ 'jie, ‑nyɩ 'jie 'jie ‑a?
45002022	‑Mɔ nöa' nyɔɔ 'nyɩ 'pa bätësa nɩ, ‑nyɩ 'pa bätësa? ‑Bɛ ‑mɔ 'nyɩ 'bataa' ‑wäsɩa nɩ, ‑nyɩ 'jiere ‑wäsɩaa nyükölia ‑a?
45002023	‑Mɔ ‑gbaaa' 'lɩ ‑dɔa ‑gʋ nɩ, ‑kä Nyɔsʋa 'nyüsü 'wʋ 'be ‑pɩɩɛ ‑dɔ ‑gälɩ!
45002024	'Be 'i ‑jɩjraa' ‑maa: «'Ana ‑gʋ nyüülü 'nyɩa' juifë bä 'nyɩ ‑träärälɩ Nyɔsʋaa 'nyrɩ ‑a.»
45002025	‑Ama nʋ wiili ‑dɔ 'daaa' nɩ, 'böbökʋ 'na. ‑Maa ‑ama 'pɩ ‑dɔ ‑gälɩ nɩ, ‑na 'böbökʋ ‑beere 'sɩrɩ ‑nyɩa' 'bölö.
45002026	‑Bɛ nyɔɔlɔ 'nyɩa' 'bölö ma nʋ wiili ‑dɔ 'daaa' nɩ, a ‑nëmä 'daa 'ia nyɔɔlɔ 'bölö?
45002027	Nyɔɔlɔ kä 'jajɛ 'nyɩa' 'bölö ‑bɛ 'ɔ nöa' wiili ‑dɔ 'daaa nɩ, ‑mää 'ɔɔ ‑nëmä ‑na ‑gä ‑tʋ? ‑Bɛ ‑mɔlɔ nɩ, ‑klaaa ‑dɔ 'u ‑jɩjra, ‑böölö ‑maa ‑nyɩ ‑träärälɩ ‑dɔ ‑a.
45002028	‑A ‑gbala 'amɩ, juifënyɔɔlɔ nɩ, ‑mää ‑mɔlɔ üma 'jäa' ‑bɛ 'ü jrea' ‑a, ‑bɛ 'böbökʋlʋ nɩ, ‑mää ‑a ‑böö ‑kätɩ ‑na 'jajɛ ‑a.
45002029	'Tasɩrɩa juifëlɔ nɩ, 'a nyɔɔlɔ bäa' juifë plɛklɩ; ‑bɛ 'böbökʋlʋ nɩ, plɛa 'böbökʋ bäsaa. 'Ia 'böbökʋlʋ nɩ, 'Nyüna ‑Susu 'uu nö 'iin, ‑maa ‑mää ‑dɔlʋ ‑jɩjraa' ‑a. 'Ia juifënyɔɔlɔ nɩ, ‑mää nyüü 'nyɩ 'bʋala 'ɔɔn ‑maa Nyɔsʋa 'ɔɔ 'bʋala 'ɔɔn.
45003001	Dɛplɛɛ nyɔɔ 'järä juifëa bäbäkʋ 'lɩ le? 'Aiɛ ‑gbaa 'plɛɛ 'bölökʋ kä le?
45003002	'Kasa 'lɩgälɩjärädii bälɩ 'plɔʋ! 'Üü ‑kätɩ Nyɔsʋa ‑nyɩ 'ɔa 'papawii.
45003003	‑Bɛ 'üa ‑tɔrʋpɩɔa ‑mölöö ma 'nyɩ Nyɔsʋa plɛ ‑a toro nɩ, 'ia ‑gʋ Nyɔsʋa 'mä 'ɔa 'jü dɛrɩ sɔ?
45003004	'Büa! A kä amä 'saa jre Nyɔsʋa bä 'cɩcasa, ‑bɛ nyüüa 'fɩɔ kä ‑gbagblɛ 'sɩrɩ 'i ‑jɩjraa' Nyɔsʋaa ‑pɔɔkʋ 'lɩ: Nyüü 'mä 'iin jre 'sɩrɩ ‑bäa' 'cɩcasa ‑na 'papawiia 'mlɩ, ‑bɛ ‑mä 'wʋsi 'taɩn 'lɩ 'ümäa' ‑na ‑gä ‑tʋ.
45003005	‑Maa ima 'daa ana bʋbɔgbili 'ii srara 'sɩrɩ Nyɔsʋa ‑gäa' 'klɩ nɩ, ‑asɩ anya ‑gba le? 'Kä anya 'daa Nyɔsʋa 'nyɩ 'klɩ ‑a ‑gä dɛɛlɛ kä ‑gʋ 'ɔa 'crɛ 'cerea' amɩ ‑gälɩ? 'Sɩrɩ nyɔɔ 'mä ɩa' wii 'pa 'asɩ 'n 'pawii.
45003006	'Büa! Ima bäsaa ‑asɩ Nyɔsʋa 'mä 'pläa ‑gätʋdɛɛ nʋ le?
45003007	‑Bɛ ima 'daa 'na ‑gbagblɛlɛ 'ɛɛ srara Nyɔsʋaa 'cɩcasa ‑bɛ 'ɛ 'papla 'ɔa 'wliklɩbʋabʋakʋ ‑gälɩ nɩ, dɛplɛɛ kä ‑gʋ 'na ‑gä 'mä 'sɔɔwʋ ‑träärä ‑beere ‑balʋnyɔɔ le?
45003008	‑Bɛ dɛplɛɛ kä ‑gʋ nyɔɔ 'nyɩ 'daa: «A nʋ ‑balʋ ‑bɛ wiili 'naa' 'mä 'ua 'pɛɛ bä» le? ‑Gbakäklɛnyüü ‑mölöö nɩnɩa amɔ nö 'saa ɔ 'paa wii. 'Ia nyüülü bä 'pɔnɩsa.
45003009	‑Bɛ ‑a 'jä 'iin ɔ le? Amɔ bäa' juifë, 'kä anya 'daa a ‑si 'üün 'wʋ? 'Klaaklä! 'Be anya 'iin srara ɩ 'sɩrɩ juifëa 'fɩɔ nyra nyüülü 'nyɩa' juifë bä bäa' ‑balʋ 'lɩ,
45003010	'sɩrɩ 'i ‑jɩjraa': 'Klɩgänyɔɔ 'doo 'doo 'nyɩ 'lɩ ‑a bä;
45003011	'Lɩglanyɔɔ 'nyɩ 'lɩ ‑a bä, nyɔɔlɔ 'mäa' Nyɔsʋa 'bata, 'ia nyɔɔ 'nyɩ 'lɩ ‑a bä;
45003012	'Üa 'fɩɔ 'a 'mʋfanyʋfɔ 'wʋsɔ, 'üa 'fɩɔ 'a bʋblɔ; nyɔɔlɔ 'mäa' 'cɩcagbi nʋ, 'ia nyɔɔ 'doo 'doo 'nyɩ 'lɩ ‑a bä.
45003013	'Üa ‑plëkali ‑beere mlɩgadasu; 'üa mɛ 'sara nyüü ‑gbagblɛ, 'üa 'mäklɩa 'mëmlɛa ‑gla.
45003014	Busukʋ nyra 'cɩcɛkäwii 'si 'üa mlɩ.
45003015	'Ü 'sosowʋ 'ümä ‑toru 'kägbäträ;
45003016	‑pɩɔ o ‑pɩɔ 'ü ‑sröröa', 'ü bʋblɔ dii, 'ü tɩɛ 'lɩ busukʋ,
45003017	'ünyɩ 'nyʋfɔlʋ bäa' ‑pio ‑a jre.
45003018	Nyɔsʋaa pɩpɩkʋ 'nyɩ 'üa 'nyüa 'mlɩ ‑a bä.
45003019	‑Bɛ a jre 'iin 'sɩrɩ wiili kä 'fɩɔ ‑dɔ 'paaa' nɩ, nyüülü kä 'fɩɔ bäa' ‑dɔ ‑wälɩ 'üü 'u 'daa, nyüüa 'më 'mä blörö ‑bɛ 'pläa 'fɩɔ ‑pɩ ‑gä kä Nyɔsʋaa 'klɔɔtrʋ.
45003020	Nyɔɔ 'doo nyɔɔ 'doo ‑nëmä 'klɩ ‑a ‑gä 'ɔa 'klɔɔtrʋ ‑dɔa 'lɩträäräkʋ ‑a ‑gʋ; 'be ‑dɔ srara nyɔɔ dɛɛlɛ bäa' ‑balʋ.
45003021	‑Maa 'köklesaplɩɩ nɩ, Nyɔsʋa srara amɩ 'klɩgägäkʋlʋ sɔa' 'ɔɔn kälɩ, 'i ‑bɛ ‑dɔ 'nyɩ pɛprɛ ‑a pɛprɛ. ‑Dɔa ‑pɔɔkʋ nyra nyɔsʋaamlɩpalanyüü 'pa 'imɩ.
45003022	'Klɩgägäkʋlʋ sɔa' 'ɔɔn kälɩ nɩ, Jesu 'Kriisëa plɛtorokʋ 'lɩ 'u ‑srörö 'kä 'u jrä nyüülü kä 'fɩɔ toroa' Nyɔsʋa plɛ ‑gälɩ; 'be nyüüa 'fɩɔ bä dɛɛ 'dee.
45003023	Nyüüa 'fɩɔ nʋ ‑balʋ, 'ia ‑gʋ Nyɔsʋa 'ba 'üün 'ɔa 'wliklɩbʋabʋakʋ kälɩ.
45003024	‑Maa Nyɔsʋaa ‑gbinanakʋ 'lɩ 'ɔ ‑gä 'üün 'klɩ 'flɛɛlɩ. Jesu 'Kriisë 'ɔ ‑srörö kälɩ 'ɔnya 'balɩ 'üün mlɩ.
45003025	'A 'Kriisëlɔ Nyɔsʋa ja 'ɔ nrörö ‑gbɔ 'lɩ, 'ɔa ‑toru 'mä 'kägblɔɔ ‑bɛ 'ɔa 'crɛ 'mä 'wʋcie, nyüülü toroa' 'ɔɔn plɛ, 'üa ‑gʋ. Nyɔsʋa nʋ 'imɩ 'ɔmä nyüü ‑gbala 'sɩrɩ 'ɔ ‑gäa' 'klɩ, 'be ‑kätɩsa nɩ, ‑balʋlʋ nyüü ma nöa' nɩ, 'ɔ ma nö 'sɩrɩ 'ɔnyɩ 'jäa' 'üün 'wʋ, 'be ‑glaaa 'ɔ ma ‑glaaa.
45003026	'Ɔ nʋ 'imɩ 'ɔmä 'saarɩ nyüü 'ɔa 'klɩgägäkʋ srara. 'Ia 'taɩn 'lɩ nɩ, 'ɔ ‑gäklɩ ‑bɛ 'ɔ ‑gäää bɩa nyɔɔlɔ toroa' Jesu plɛ 'klɩ.
45003027	A 'mrɛɛ amä 'lɩgba? 'Inyɩ 'iin 'klɩ ‑a 'wʋ! ‑Dɔ 'plɛɛa 'nyrɩklɩ le? ‑Dɔa 'lɩträäkʋa 'nyrɩklɩ? ‑Mää 'sɩ 'inyɩ bä! Nyɔsʋaplɛtorokʋa ‑dɔa 'nyrɩ!
45003028	‑Jäsɩ a ‑gbaa' nɩ: nyɔsʋaplɛtorokʋa ‑gʋ nyüü ‑gäklɩ, ‑maa ‑mää ‑dɔa 'lɩträäräkʋa ‑gʋ ‑a.
45003029	'Aiɛ Nyɔsʋalɔ nɩ, 'ɔ bä juifëa 'kpɔa Nyɔsʋa? ‑Mää nyüülü 'nyɩa' juifë bä a Nyɔsʋa 'ɔnyɩ bɩa bä? 'Kasa, 'ɔ bä bɩa nyüülü 'nyɩa' juifë bäa Nyɔsʋa;
45003030	'be Nyɔsʋa bä 'doo. 'Ɔnya nyüülü 'bölöa' 'klɩgäa üma toro Jesu plɛ; 'ɔnya bɩa nyüülü 'nyɩa' 'bölö 'klɩgäa üma toro bɩa Jesu plɛ.
45003031	‑Bɛ ima bäsaa nɩ, 'a ‑dɔ a ‑gblooo? ‑Mää 'sɩ 'inyɩ bä! ‑Dɔ a 'sreekä.
45004001	Abraamëlɔ bäa' ana tʋ 'jajɛa 'pɛlɩ nɩ, ‑asɩ anya 'ɔa ‑gʋ ‑gba le? Dɛplɛɛ 'ɔ 'järä 'lɩ 'mlɩ le?
45004002	Abraamëa 'cɩcagbia ‑gʋ ɔma ‑gäklɩ nɩ, 'ɔa 'lɩgbagbakʋ kälä 'lɩ, ‑maa ‑mää 'sɩ 'inyɩ bä Nyɔsʋaa 'klɔɔtrʋ.
45004003	‑Asɩ nyɔsʋapɔɔkʋ ‑gbala amɩ le? 'U nɩnɩa: «Abraamë toro Nyɔsʋa plɛ, 'a 'ia ‑gʋ Nyɔsʋa 'dara 'ɔɔn 'klɩgänyɔɔ.»
45004004	Nyɔɔ ma ‑fɛjrʋpa nɩ, 'ɔa 'pɛpɛɛmölii 'nyɩ 'flɛɛlɩ ‑a bä, ‑maa 'ɔa 'pɛpɛɛdɛɛ bäsaa.
45004005	‑Maa nyɔɔlɔ 'nyɩ ‑fɛa' 'jrʋpa 'pɛpɛɛkʋa ‑gʋ ‑bɛ ɔ toroa' Nyɔsʋalɔ nröröa' ‑balʋnyüü 'klɩgänyüü 'lɩ plɛ nɩ, 'ɔa nyɔsʋaplɛtorokʋ nrörö 'ɔɔn 'klɩgänyɔɔ 'lɩ Nyɔsʋaa 'klɔɔtrʋ.
45004006	'Asɩ Daviidë ‑gba bɩa. 'Ɔ nɩnɩa, dɔrʋ 'si nyɔɔlɔ Nyɔsʋa 'daraa' 'klɩgänyɔɔ 'klɩ. ‑Maa ‑mää 'klɩgägäkʋlʋ jaraa' ‑dɔa 'lɩträäräkʋ kälɩ ‑a.
45004007	Dɔrʋ 'blaa nyüülü kä bʋbɔgbi Nyɔsʋa cerea'; nyüülü kä ‑balʋ 'ɔ 'baaa' 'lɩ.
45004008	Dɔrʋ 'blaa nyɔɔlɔ kä ‑balʋ 'Pläkänyɔɔ 'nyɩ 'daraa' wii!
45004009	'Ia dɔrʋplɛlɛ nɩ, nyüülü 'bölöa' 'üü kä 'ɛmɩ? ‑Ale nyüülü 'nyɩa' bɩa 'bölö? 'Be a nɩnɩa ‑plɩɩ nɩ, Nyɔsʋa 'jä Abraamëa nyɔsʋaplɛtorokʋ 'ɔnya 'dara 'ɔɔn 'klɩgänyɔɔ.
45004010	‑Asɩ 'ɔ bä kä ‑bɛ Nyɔsʋa 'pa 'imɩ le? 'Ɔ 'bölö kä 'fɩɔwʋ ‑ale, ‑maa 'ɔ ‑kaaŋlʋ kä 'bölö? 'Ia 'taɩn 'lɩ 'ɔ ‑kaaŋlʋ kä 'bölö.
45004011	Nyɔsʋa nya ‑tʋ kä 'ɔɔn 'bölökʋa tie ‑gälɩ: 'a tielɛ 'ɛɛ srara 'sɩrɩ Nyɔsʋa 'daraa' 'ɔɔn 'klɩgänyɔɔ 'ɔa nyɔsʋaplɛtorokʋa ‑gʋ, ‑bɛ 'ia 'taɩn 'lɩ 'ɔ ‑kaaŋlʋ kä 'bölö. 'Asɩ Abraamë nʋ, nyüülü 'nyɩa' 'bölö ‑bɛ 'ü toroa' Nyɔsʋa plɛ, 'üa tʋa bäbäkʋ; ‑bɛ Nyɔsʋa 'mä bɩa 'üün 'klɩgänyüü 'dara.
45004012	'Ɔ nʋ bɩa 'bölönyüüa tʋ, nyüülü 'nyɩ toroa' 'bölökʋa 'doo plɛ, ‑maa ü 'nyɛrɛa' ana tʋ Abraamëa nyɔsʋaplɛtorokʋa 'sa 'taɩn 'lɩ 'ɔ ‑kaaŋlʋ käa' 'bölö.
45004013	Nyɔsʋa ‑gbala Abraamë nyra 'ɔa 'jü ‑maa 'ɔnya 'üün 'blɩa 'fɩɔ ‑nyɩa, 'a 'üa ‑jaaa. ‑Mää dɛɛlɛ kä ‑gʋ Abraamë ‑trääräa' 'lɩ ‑dɔ nɩ, ‑mää 'ia ‑gʋ 'ɔnyɩ 'iin pa, ‑maa 'ɔa nyɔsʋaplɛtorokʋa ‑gʋ Nyɔsʋa 'dara 'ɔɔn 'klɩgänyɔɔ.
45004014	Ima 'daa nyüülü ‑trääräa' 'lɩ ‑dɔ 'üü bä ‑jaajinyüü nɩ, nyɔsʋaplɛtorokʋ ‑kanyɩ ‑gbaa ‑a kä, ‑bɛ diili Nyɔsʋa 'daaa' 'ɔmäa' ‑nyɩ nɩ, 'i ‑nëmä bɩa ‑gbaa ‑a kä.
45004015	‑Dɔ ja 'crɛ; 'be ‑pɩɔ ‑dɔ 'nyɩa' bä nɩ, ‑dɔ ‑gälɩpɩpɩkʋ 'nyɩ 'lɩ ‑a bä.
45004016	'A 'ia ‑gʋ nyɔɔa nyɔsʋaplɛtorokʋ kälɩ 'ɔ ‑srörö 'kä 'ɔ jö ‑jaaa, 'ia ‑toko 'mä Nyɔsʋaa ‑gbinanakʋ bä. ‑Bɛ wiili Nyɔsʋa 'daaa' 'ɔmäa' nʋ ‑bɛ 'imäa' Abraamëa 'jüa 'fɩɔa dɛɛ bä nɩ, ‑mää ‑mülü kä 'doo ‑trääräa' 'lɩ ‑dɔ ‑a, ‑maa nyüülü toroa' bɩa Nyɔsʋa plɛ 'sɩrɩ Abraamë toroa' 'ɔɔn plɛ. 'Ɔɔ bä ana 'fɩɔa tʋ,
45004017	'sɩrɩ 'i ‑jɩjraa' nyɔsʋapɔɔkʋ 'lɩ ‑maa: «'N nrörö ‑mɩ 'plä 'kɔkɔmlɛa tʋ 'lɩ.» Abraamë bä ana tʋ Nyɔsʋalɔ 'ɔ toroa' plɛa 'klɔɔtrʋ. 'A Nyɔsʋalɔ tɛrɛa' jäjänyüü 'kä ‑bɛ ɔ wea' diili ‑kaapɩɔa' 'plä 'wʋ bä ‑bɛ ibäa' 'plä 'wʋ.
45004018	‑Plɩɩlɩ plɛ ‑kanyɩa' 'piesa bä nɩ, 'ɔa plɛ ‑ka 'pi 'lɩ 'ɔ toro Nyɔsʋa plɛ. 'Asɩ 'ɔ nʋ 'plä 'kɔkɔmlɛa tʋa bäbäkʋ 'sɩrɩ Nyɔsʋa ‑gbala käa' 'ɔɔn ‑maa: «'Asɩ ‑na 'jü 'mä bä.»
45004019	'Ɔa nyɔsʋaplɛtorokʋ 'nyɩ 'wʋ ‑a 'cie; 'ɔnyɩ 'daa 'ɔa jäjäkʋ bɩa, 'be 'ɔa ‑sɩa ‑glʋɩgbööa (100) 'samadɛɛ, 'ɔnyɩ bɩa Saraa ‑gbɔgbɔkʋa ‑gä ‑a bobo.
45004020	Wiili Nyɔsʋa 'saalɩ nɩ, 'ɔnyɩ 'iin dɛrɩ ‑a sɔ, 'ɔ toro 'ɔɔn plɛa 'doo. 'Ɔa nyɔsʋaplɛ nya nyɔnyrɔ ‑gböösa 'sɔɔwʋ ‑bɛ 'ɔ 'bʋala Nyɔsʋa.
45004021	Wiili kä 'doo 'ɔ 'piea' plɛ ‑gälɩ 'iibä: Nyɔsʋa 'mrɛɛ ɔ nʋ wiili 'ɔ 'daaa'.
45004022	'A 'ia ‑gʋ Nyɔsʋa 'dara 'ɔɔn bɩa 'klɩgänyɔɔ.
45004023	‑Maa ‑taa waklöölä bäa': «Nyɔsʋa 'dara 'ɔɔn 'klɩgänyɔɔ» nɩ, ‑mää 'ɔa 'dooa ‑gälɩ 'änyɩ 'pala;
45004024	ana ‑gʋ 'ä 'pala bɩa, amɔlɔ Nyɔsʋa 'mäa' ‑gbala a bä bɩa 'klɩgänyüü, amɔ toroa' nyɔɔlɔ 'baa' ana 'Pläkänyɔɔ Jesu jäjäa 'mlɩ plɛ.
45004025	'Ɔ 'sara ana ‑balʋa ‑gʋ; Nyɔsʋa 'ba 'ɔɔn 'kuaabre 'ɔmä amɩ 'klɩgä 'ɔa 'klɔɔtrʋ.
45005001	'I 'na, ‑bɛ Nyɔsʋa 'daaa' ‑maa a bä 'klɩgänyüü ana nyɔsʋaplɛtorokʋa ‑gʋ nɩ, 'i känyrɩ 'wlinönrökʋ bä a nyra Nyɔsʋa kɔsɔa ‑tɔrʋpɩɔ ana 'Pläkänyɔɔ Jesu 'Kriisëa 'nyrɩklɩa ‑gʋ.
45005002	'A 'ɔa plɛtorokʋa ‑gʋ 'ɔ 'sa amɩ 'ɔa ‑gbinanakʋa 'nyʋfɔa tatu 'klɩ, ‑bɛ a kʋ 'lɩ 'mʋfasa ‑mlatɩ. Dɔrʋ 'blaa amɩ 'be anya ‑pɩ Nyɔsʋaa 'bʋalakʋ 'jäa.
45005003	'Pɩrɩgälɩ nɩ, ‑sʋɩ ma blö amɩ ‑gba nɩ, dɔrʋ 'blaa amɩ, 'be a jre 'iin 'sɩrɩ ‑sʋɩ jaa' plɛböblökʋ;
45005004	'kä plɛböblökʋ ‑nyɛɛ amɩ 'klü amä ‑sʋɩ 'wʋsi; 'kä ‑sʋɩa 'wʋsisikʋ ja plɛgälɩpiepiekʋ.
45005005	‑Bɛ plɛgälɩpiepiekʋ 'nyɩ ‑trɔɔrɔ nyɔɔ ‑a, 'be Nyɔsʋa ‑srörö 'Nyüna ‑Susulu 'ɔ ‑nyɩa' amɩ kälɩ 'ɔnya 'fɛrɛ ana polu ‑gälɩ 'ɔa ‑wawakʋ 'kä.
45005006	'Iibä, 'taɩn 'lɩ anyɩ käa' 'klü kä, ‑bɛ 'ɔa 'taɩnlɩ jräa' 'wli nɩ, 'Kriisë nya jä ‑balʋnyüüa ‑gʋ.
45005007	'I klalɩ nyɔɔ 'mä 'klɩgänyɔɔa ‑pi 'lɩ järä; ‑beeredɛ nyɔɔ 'mrɛɛ 'ɔ järä 'cɩca nyɔɔa ‑pi 'lɩ.
45005008	‑Maa ‑jäsɩ Nyɔsʋa srara amɩ 'sɩrɩ 'ɔ ‑waa' amɩ: 'taɩn 'lɩ a ‑ka bäa' ‑balʋnyüü nɩ, 'a 'ia 'taɩn 'lɩ 'Kriisë jä ana ‑gʋ.
45005009	‑Plɩɩ 'i ‑sia' ‑bɛ Nyɔsʋa 'daaa' a bä 'klɩgänyüü 'ɔa ‑torua ‑gʋ nɩ, ‑asɩ 'Kriisë ‑nëmä bɩa amɩ Nyɔsʋaa 'crɛ mlɩ 'ba le?
45005010	A ‑ka jrara Nyɔsʋa 'nyüamlɩ, 'ɔnya ‑srörö 'ɔa 'Jʋa jäjä 'lɩ 'ɔnya 'nönrö amɩ 'wli. ‑Bɛ 'köklesaplɩɩ 'ɔ ‑ka bäa' 'lɩ ‑bɛ a 'nönröa' 'wli nɩ, ‑asɩ 'ɔ ‑nëmä amɩ 'lɩmlɩba le?
45005011	‑Bɛ ‑mää 'ia 'doo ‑a: dɔrʋ 'blaa amɩ Nyɔsʋa 'lɩ, 'ɔ ‑sröröa' ana 'Pläkänyɔɔ Jesu 'Kriisë kälɩ ‑bɛ ɔ nröröa' amɩ 'wli a nyra 'ɔɔn kɔsɔ.
45005012	'Ii känyrɩ, nyɔɔ 'doo ‑balʋ ‑srörö kälɩ 'unya pa 'pläa 'mlɩ, ‑balʋ nya ja jäjä. Jäjä nya jrä nyüüa 'fɩɔ ‑gälɩ, 'be 'nyüüa 'fɩɔ nʋ ‑balʋ …
45005013	'Be ‑balʋ bä kä 'pläa 'mlɩ 'fɩɔwʋ ‑dɔ nya ji, ‑maa ‑dɔ ma 'nyɩ 'lɩ ‑a bä nɩ, Nyɔsʋaa ‑gbʋʋ ‑nëmä ‑balʋ ‑gba ‑a bä.
45005014	‑Maa sɔrɔ Adaan a 'taɩn 'lɩ ‑a ji Moisëa 'taɩn 'lɩ nɩ, jäjä kälä kä nyüü 'klü ‑gälɩ, 'palɩ nyüülü 'nyɩa' Adaan a 'sa ‑balʋ nʋ.
45005015	‑Maa wiili Adaan nʋa' nyra Nyɔsʋaa 'flɛɛlɩa wiiwälɩcɛrɛkʋ 'nyɩ dɛɛ 'dee ‑a bä. Nyɔɔ 'dooa ‑balʋa ‑gʋ nyüü 'kɔkɔmlɛ ma jä nɩ, Nyɔsʋaa ‑gbinanakʋ ‑siwʋ ‑gböösa: nyɔɔ 'doo Nyɔsʋa ‑srörö kälɩ, Jesu 'Kriisëa ‑gbinanakʋ kälɩ 'ɔ ‑srörö 'ɔnya ‑gbäträ 'ɔa ‑gbinanakʋ nyüü 'kɔkɔmlɛ 'wʋ kä.
45005016	Dɛɛlɛ Nyɔsʋa ‑nyɩa' nyra wiili jräa' 'lɩ nyɔɔ 'dooa ‑balʋa ‑gʋ 'nyɩ dɛɛ 'dee ‑a bä. Nyɔɔ 'dooa ‑balʋa ‑gʋ Nyɔsʋa nɩnɩa anyɩ ‑gä ‑a kä; 'ia ‑gʋ a bä 'pɔnɩnyüü. ‑Maa ‑balʋ 'kɔkɔmlɛ 'mä nrörökalɩ mi nɩ, Nyɔsʋa ‑nyɩ nyüü 'klɩgägäkʋ 'flɛɛlɩ.
45005017	Jäjä ma kälä nyüü 'klü ‑gälɩ nyɔɔ 'dooa ‑balʋa ‑gʋ nɩ, nyɔɔ 'doo Nyɔsʋa ‑srörö kälɩ 'ɔnya ‑nyɩ nyüü i ‑sia' 'wʋ: nyüülü 'ɔ ‑nyɛɛa' 'ɔa ‑gbinanakʋlʋ 'ɔnyɩ 'mɩsɩa' nyra 'klɩgägäkʋ, 'ünya 'klä 'jäa Jesu 'Kriisëa 'dooa 'nyrɩklɩ 'kä 'ü nyra 'ɔɔn nya 'kama.
45005018	'Ii känyrɩ, 'sɩrɩ ‑balʋ 'doo faa' nyüüa 'fɩɔ 'pɔnɩkʋ 'lɩ nɩ, 'asɩ nyɔɔ 'dooa 'klɩgägäkʋ fa nyüüa 'fɩɔ 'klɩgägäkʋlʋ ‑nyɛɛa' 'kläa 'mlɩ.
45005019	Nyɔɔ 'doo 'nyɩa' Nyɔsʋaa mlɩa wii nyɔɔwʋba nɩ, 'a 'ia ‑gʋ nyüü 'kɔkɔmlɛ nʋ ‑balʋnyüü. 'Asɩ nyɔɔ 'doo 'ba Nyɔsʋaa mlɩa wii nyɔɔwʋ nyüü 'kɔkɔmlɛ nya nʋ 'klɩgänyüü.
45005020	‑Dɔlɔ nɩ, 'u ji bʋbɔgbi 'mä ‑sümlö ‑gböösa. ‑Maa ‑plɩɩlɩ ‑balʋ ‑sümlöa' nɩ, Nyɔsʋaa ‑gbinanakʋ 'papla 'sɔɔwʋ ‑gälɩ.
45005021	‑Kätɩsa ‑balʋ ma kälä nyüü 'klü ‑gälɩ 'u ja jäjä, 'asɩ Nyɔsʋaa ‑gbinanakʋ nëmä nyüü 'klügälɩ kälä 'umä 'üün 'klɩgä, 'ümä ana 'Pläkänyɔɔ Jesu 'Kriisë kälɩ ‑srörö 'ümä 'klälä 'nyɩa' blöröfa kä 'jä.
45006001	‑Bɛ ‑a 'jä 'iin le? 'Kä anya 'daa amä ‑balʋ nʋa 'doo ‑bɛ Nyɔsʋa 'mä 'ɔa ‑gbinanakʋ ‑gälɩ 'paplaa?
45006002	'Klaaklä! Anya 'a jä. 'Ii känyrɩ anya 'a ‑balʋa mlɩ 'wʋ. ‑Asɩ a ‑ka 'mä ‑balʋ mlɩ kʋ le?
45006003	‑Ale 'anyɩ 'iin jre ‑a jre 'sɩrɩ 'nɩlɩ 'ü 'paa' ana 'fɩɔ 'wli Jesu 'Kriisë 'lɩ bäa' 'ɔa jäjäkʋa 'nɩwlipapakʋ?
45006004	‑Bɛ 'a 'nɩwlipapakʋ 'lɩ a nyra 'Kriisë järä 'wʋ, 'ünya ‑träärä amɩ ‑pɩɔ 'doo 'wʋ. 'Ü 'pa amɩ 'nɩwli amä 'klä dëdrä ‑gälɩ 'nyɛrɛ 'sɩrɩ Tʋa 'wliklɩbʋabʋakʋ 'lɩ 'ɔ 'baa' 'Kriisë jäjänyüüa ‑tɔrʋpɩɔ.
45006005	'Ii känyrɩ, a nyra 'ɔɔn 'sɔ ma bä 'doo 'kä ana jäjäkʋ nyra 'ɔa jäjäa 'klɩpaplakʋlɩ nɩ, anya 'ɔɔn nya bɩa ‑maalaa 'kä anya 'kuaabre sɔ ‑beere 'ɔa 'kuaabresɔsɔkʋ.
45006006	A jre 'iin 'sɩrɩ 'ɔɔ ‑bɛ ana ‑kätɩnyɔɔ koloa' ‑pɩɔ 'doo 'wʋ. 'Ii känyrɩ ‑taa ‑balʋfugbalä kä 'ämä bʋblɔ a ‑kapɩ ‑balʋa ‑goou bä.
45006007	'Be nyɔɔlɔ nyaa' jä, 'ɔ 'a ‑balʋa mlɩ sɔ.
45006008	‑Bɛ, a nyra 'Kriisë ma järä 'wʋ nɩ, a jresaa a nyra 'ɔɔn nya ‑pɩɔ 'doo 'wʋ kʋa.
45006009	A jresaa 'Kriisë sɔa' 'kuaabre 'ɔ ‑ka ‑nëmä jä ‑a jä; jäjä ‑kanyɩ 'ɔɔn 'klü ‑gälɩ ‑a kälä.
45006010	'Ɔ jä 'ɔmä ‑balʋa 'klü bʋblɔ, 'ɔ nu 'iin 'wʋ 'doo 'wʋ 'plɔʋplɔʋa ‑gʋ. 'Köklesaplɩɩ ɔ nɩ, 'klälä 'ɔ 'klaaa' ‑plɩɩ nɩ, Nyɔsʋaa ‑gʋ 'ɔ bälɩ.
45006011	'Ii känyrɩ nɩ, 'ama 'jä ‑balʋ nɩ, 'ba 'jä 'ana nyüfë ‑beere jäjänyüü, ‑bɛ 'anya Jesu 'Kriisë ana 'Pläkänyɔɔ ‑maa' nɩ, 'ba bä 'lɩbänyüü Nyɔsʋaa ‑gʋ.
45006012	'Anyɩ 'cɛrɛ ‑balʋ ‑wälɩ 'unyɩ kälä 'ana fugbalä 'mäa' ‑srɩɩ jä 'klü ‑gälɩ, ‑bɛ 'anyɩ 'dara 'äa dɛɛnyükäkäkʋ wii.
45006013	'Anyɩ 'sara 'ana fugba ‑balʋ kälɩ ‑beere 'jrʋpafɛdiili 'nyɩ nʋa' 'klɩgägbi. ‑Maa 'ba 'sara 'ana fugba Nyɔsʋa kälɩ ‑beere 'lɩbänyüü sɔa' 'kuaabre, 'amä 'jrʋpafɛdiili nöa' wiili ‑gäa' 'klɩ bä,
45006014	'be ‑balʋ ‑ka ‑nëmä 'amɩ 'klü ‑gälɩ ‑a kälä. ‑Dɔ ‑kanyɩ 'kama 'amɩ ‑a, ‑maa Nyɔsʋaa ‑gbinanakʋ 'uu 'kama 'amɩ.
45006015	‑Asɩ le? ‑Dɔ ‑kanyɩ 'kamaa' amɩ ‑bɛ Nyɔsʋaa ‑gbinanakʋ 'kamaa' amɩ ɔ nɩ, 'a 'ia ‑gʋ amä ‑balʋ nʋ? 'Klaaklä!
45006016	'Anyɩ 'saa ‑a jre 'ama ‑nyɩ 'ana nyüfë nyɔɔ kälɩ 'amä 'ɔa ‑goou bä nɩ, 'a kä 'amä 'lɩ 'ɔɔn ‑träärä? 'Ama ‑wa 'ba ‑träärälɩ ‑balʋlʋ faa' 'amɩ jäjä mlɩ, 'aiɛ 'ba ‑träärälɩ Nyɔsʋalɔ faa' 'amɩ 'klɩgägäkʋ 'lɩ.
45006017	‑Maa a 'trɛɛ Nyɔsʋa, 'amɔ ma bäa' ‑balʋa ‑goou, 'a nʋ 'ana plɛ 'anya ‑träärälɩ 'kpɩkpɩakʋlʋ Nyɔsʋa ‑nyɩa' 'amɩ.
45006018	‑Bɛ 'a sɔa' ‑balʋa 'mlɩ nɩ, 'anya 'a 'klɩgägäkʋa ‑goou nʋ.
45006019	'Ana 'nunukʋ klalɩ, 'a 'ia ‑gʋ 'n 'paa 'saa wii. 'A 'saa' 'klɩ nɩ, 'a nrörö 'ana fugba ‑frepadiia ‑geei 'lɩ ‑bɛ ‑balʋ 'tiere 'amɩ ‑balʋ 'lɩ. 'Ba nrörö ‑mlatɩ 'ana fugba 'klɩgägäkʋa ‑geei 'lɩ ‑bɛ i 'tiere 'amɩ 'klälä 'nyɩa' ‑fre paa 'mlɩ.
45006020	'Be 'a ‑ka bä käa' ‑balʋa ‑goou nɩ, 'klɩgägäkʋ 'nyɩ kä 'amɩ 'klü ‑gälɩ ‑a kälä.
45006021	'Ia 'taɩn 'lɩ ‑a 'jää 'bülü 'a tʋa' le? 'Ia 'nyüsü 'blaaa' ‑mlatɩ 'amɩ 'be 'i faa' 'amɩ jäjä mlɩ.
45006022	‑Maa dɛɛlɛ a kʋa' ‑plɩɩ ‑gälɩ nɩ, 'anya 'a ‑balʋ mlɩ sɔ, 'anya 'a Nyɔsʋaa ‑goou bä. 'A tʋä 'bölö 'nyɩa' ‑fre pa, 'ii 'tiere 'amɩ 'nyüna 'kläa 'mlɩ ‑bɛ 'amä 'klälä 'nyɩa' blöröfa kä 'jä.
45006023	‑Balʋa 'pɛpɛɛdɛɛ bä jäjäkʋ; ‑maa dɛɛlɛ Nyɔsʋa ‑nyɛɛɛa' amɩ 'flɛɛlɩ ana 'Pläkänyɔɔ Jesu 'Kriisë 'lɩ nɩ, 'ɛɛ bä 'klälä 'nyɩa' blöröfa kä.
45007001	'Na ‑wlajü 'amɩ, 'anyɩ 'saa ‑a jre ‑maa nyɔɔ ‑kaaŋlʋa' 'jä nɩ, ‑dɔ ‑ka 'kama 'ɔɔn? 'Be ‑dɔjrenyüü 'n 'pala wii ‑gba.
45007002	‑Dɔ nɩnɩa 'ŋlʋʋ 'tia' 'ɔa dʋɔ ‑kaaŋlʋa' jä nɩ, 'ɔ ‑ka bä 'ɔa 'ŋlʋʋ. ‑Maa 'ɔa dʋɔ ma jä nɩ, ‑dɔlʋ kpasra ɩa' 'ŋlʋʋlɔ 'ɔa dʋɔ ‑gba ‑kanyɩ 'lɩ ‑a kälä.
45007003	'Ii känyrɩ 'ɔa dʋɔ ma ‑ka bälɩ ‑bɛ ɔma kä nyɔɔ ‑moloo nɩ, bätësapaŋlʋʋ 'ümä 'ɔɔn 'dara. ‑Maa 'ɔa dʋɔlɔ ma jä nɩ, ‑dɔ ‑kanyɩ 'ɔɔn 'klü ‑gälɩ ‑a kälä. Ɔma kä nyɔɔ ‑moloo nɩ, ‑mää bätësa 'nyɩ 'saabä.
45007004	'Na ‑wlajü 'amɩ, 'asɩ 'a bä bɩa. ‑Dɔa 'mlɩ nɩ, jäjänyüü 'a bä 'be 'Kriisë jäa' nɩ, 'a nyra 'ɔɔn järä ‑pɩɔ 'doo 'wʋ. 'Ii känyrɩ 'ɔɔ kä 'amɩ, 'ɔɔ Nyɔsʋa 'ba 'kuaabre. 'Ii känyrɩ 'ɔɔ kä amɩ amä 'cɩca 'bü tʋ Nyɔsʋaa ‑gʋ.
45007005	'Taɩn 'lɩ a nʋa' bʋbɔgbili käa' 'ana plɛ 'tʋ nɩ, ‑dɔ tɛrɛ ‑balʋa 'tʋ 'kä ana 'kläa 'fɩɔa 'mlɩ amä jäjäbü tʋ.
45007006	‑Maa dɛɛlɛ a kʋa' ‑plɩɩ ‑gälɩ nɩ, ‑dɔ ‑kanyɩ amɩ ‑gälɩ ‑a bä, 'be anya 'a jä. 'Ii känyrɩ ‑Susua 'kamakʋ dëdrä 'lɩ a ‑fɛɛɛrɛ Nyɔsʋaa 'jrʋpa. 'I ‑kanyɩ ‑kätɩdɔa 'kamakʋ 'lɩ ‑a bä.
45007007	‑Bɛ ‑asɩ anya ‑gba le? 'Kä anya 'daa ‑dɔ bä ‑balʋ? 'Klaaklä! 'Ima 'nyɩ ɩ ‑dɔa ‑gʋ ‑a bä ɩ nɩ, 'nëmä ɩ ‑balʋ ‑a jre. 'Be ‑dɔ ma 'nyɩ ɩ 'daa: «'A 'nɩ kä dɛɛnyü», 'nëmä dɛɛlɛ bäa' dɛɛnyükäkäkʋ ‑a jre.
45007008	‑Maa ‑balʋ ‑srörö ‑dɔ kälɩ 'unya nrörö 'na 'kläa 'mlɩ dɛɛnyükäkäkʋa 'kaɩn 'kaɩn. ‑Dɔ ma 'nyɩ 'lɩ ‑a bä, ‑balʋ 'a jä.
45007009	‑Kätɩsa nɩ, ‑mää ‑dɔa 'mlɩ 'maa 'nyɩ 'nyɛrɛ. ‑Maa 'u jia' nɩ, ‑balʋ nya tɛkä, 'mɔɔlɔ nɩ, 'nyaa jä.
45007010	'Ia ‑gʋ ‑dɔlʋ 'mä ɩa' 'klä ‑nyɩ nɩ, 'unya fa 'mɩ jäjä 'lɩ.
45007011	'Be ‑dɔ kälɩ ‑balʋ ‑srörö 'unya ‑trɔɔrɔ 'mɩ, 'ua ‑gʋ ‑balʋ nya 'bla 'mɩ.
45007012	'Ii känyrɩ, ‑dɔ 'nyɩ ‑fre ‑a pa; 'u ‑gäklɩ, 'unya 'na.
45007013	‑Bɛ dɛɛlɛ 'naa' nɩ, 'ɛɛ bä 'na ‑gʋ jäjäkʋ? 'Klaaklä! ‑Balʋ 'uu ja jäjä. Nyüüa 'fɩɔ 'mä 'saa jre ‑balʋ bä ‑balʋ, 'u ‑srörö 'cɩcasa kälɩ 'umä 'mɩ jäjä ‑nyɩ. 'Asɩ ‑dɔ nʋ 'unya srara 'sɩrɩ ‑balʋa bʋbɔkʋ ‑sesrea' ‑gbʋgbʋmäklɛ.
45007014	A jre 'iin 'sɩrɩ Nyɔsʋa ‑tʋa' 'lɩ ‑dɔ. ‑Maa 'mɔɔlɔ nɩ, 'jajɛ 'n bä 'nyaa bä ‑balʋ kälɩ.
45007015	Diili 'n 'nöa' 'nyɩ 'nu 'imɩ 'wli ‑a: 'be dɛɛlɛ 'n 'bataa' ‑mää 'ɛɛn 'nyɩ nʋ, ‑maa ‑mɛlɛ 'n jraraa', 'ɛɛ 'n nö.
45007016	‑Bɛ ama nʋ wiili 'nyɩ 'bataa' nɩ, 'n 'nyiere ‑dɔ, 'u 'na.
45007017	'Ii känyrɩ ‑mää 'mɔɔ 'nyɩ nʋ 'imɩ, ‑maa ‑balʋlʋ bäa' 'mɩ 'lɩ, 'uu nö 'iin.
45007018	'N jre 'iin 'sɩrɩ 'cɩcasa 'nyɩa' 'mɩ 'lɩ bä, 'na 'jajɛ 'n 'daa. 'N 'bata 'cɩcasaa nʋnʋkʋ 'mʋfasa, ‑maa 'nyɩ 'ia 'klü ‑a kä.
45007019	‑Jäsɩ 'i nʋa' nɩ, 'cɩcasalä 'n 'bataa' ‑mää 'ään 'nyɩ nʋ; ‑maa ‑balʋlʋ 'nyɩ 'bataa' 'uu 'n nö.
45007020	‑Bɛ ama nʋ wiili 'nyɩ 'bataa' nɩ, ‑mää 'mɔɔ ‑kanyɩ nʋ 'iin 'la! ‑Balʋlʋ bäa' 'mɩ 'lɩ nɩ, 'uu nö 'imɩ.
45007021	'Ia ‑gʋ, ‑jää ‑dɔlʋ 'n 'jääa' 'wʋ: 'mɔɔ 'bataa' 'cɩcasaa nʋnʋkʋ nɩ, ‑balʋ 'uu 'maa 'mɩ ‑gälɩ 'kä.
45007022	'Na plɛklɩ nɩ, Nyɔsʋaa ‑dɔ 'u kä 'mɩ 'tʋ.
45007023	‑Maa ‑dɔ ‑moloo 'n 'järäa' 'na fugbaa 'mlɩ, 'uu ‑bɛ 'na bobowlia ‑dɔ ‑fuuö, 'ia ‑dɔlʋ nrörö 'mɩ ‑balʋa ‑dɔa ‑geei 'lɩ, ‑bɛ 'u 'nyɛrɛ 'na fugbaa 'mlɩ.
45007024	'Mɔɔ ‑taa nyatɛnyɔɔlɔ! Nyɔɔ 'plɛɛ 'nyaa 'jä 'ɔnya 'mɩ ‑taa jäjäfugbalä ‑gälɩ 'ba le?
45007025	'N ‑srörö ana 'Pläkänyɔɔ Jesu 'Kriisë kälɩ 'nyaa 'trɛɛ Nyɔsʋa! 'Ii känyrɩ, 'mɔɔlɔ nɩ, 'na bobowlia 'mlɩ Nyɔsʋaa ‑dɔa ‑geei 'n bä; ‑maa 'na 'jajɛa 'pɛlɩ nɩ, ‑balʋa ‑dɔa ‑geei 'n bä.
45008001	Dɛɛlɛ a kʋa' ‑plɩɩ ‑gälɩ ɔ nɩ, nyüülü bäa' Jesu 'Kriisë 'lɩ ‑kanyɩ 'pɔnɩkʋ ‑a kä, 'abɩa nyüülü 'nyɩ 'nyɛrɛa' 'üa 'jajɛa wii ‑gälɩ, ‑bɛ 'ü 'nyɛrɛa' 'Nyüna ‑Susua wii ‑gälɩ.
45008002	'Be 'Nyüna ‑Susua ‑dɔlʋ ‑nyɛɛa' 'klä 'Kriisë Jesu 'lɩ 'ba 'mɩ ‑balʋ nyra jäjäkʋa ‑dɔa mlɩ.
45008003	‑Dɔ 'nyɩ 'lɩ ‑a bɩa u nʋ 'iin, 'be 'jajɛ 'fʋmla 'uun. ‑Maa Nyɔsʋa nʋ 'imɩ; ‑balʋa ‑gʋ 'ɔ nrörö 'ɔa 'mʋgbɛa 'Jʋ nyɔɔ 'lɩ ‑beere amɔ ‑balʋnyüü, 'ɔmä ‑balʋlʋ bäa' nyüü 'lɩa ‑gä ‑tʋ.
45008004	'Ɔ nʋ 'imɩ 'kä wiili ‑dɔ 'paa' 'mä ana 'kläa 'mlɩ nrörö, amɔlɔ 'nyɩ 'nyɛrɛa' 'jajɛa wii ‑gälɩ, ‑maa amɔlɔ Nyɔsʋaa ‑Susu 'tierea' ana ‑gʋ.
45008005	'Be nyüülü 'üa 'jajɛ 'tierea', 'üa bobowli bä 'üa 'jajɛa wii ‑gälɩ. ‑Maa ‑mülü ‑Susu 'tierea' nɩ, 'ü ‑tʋʋä 'üa bobowli Nyɔsʋaa ‑Susua wii ‑gälɩ.
45008006	'Jajɛa bobowli fala nyüü jäjäa 'nyʋfɔ 'wʋ; ‑maa nyüülü Nyɔsʋaa ‑Susulu 'tierea', 'üa bobowli fala 'klä nyra plɛgälɩflɛrɛkʋ ‑gälɩ;
45008007	'be wiili käa' 'jajɛ 'tʋ 'iibä Nyɔsʋaa 'nyüamlɩjraradɛɛ: 'ɛnyɩ ‑träärälɩ Nyɔsʋaa ‑dɔ ‑a, 'ɛnyɩ 'nɩmɩ 'lɩ ‑a bɩa.
45008008	‑Bɛ nyüülü nöa' wiili käa' 'jajɛ 'tʋ nɩ, 'ünyɩ 'lɩ ‑a bɩa 'ümä Nyɔsʋa 'tʋkä.
45008009	‑Maa 'amɔlɔ nɩ, ‑mää 'jajɛ 'nyɩ 'tiere 'amɩ, 'be Nyɔsʋaa ‑Susu bä 'amɩ 'lɩ. Nyɔɔ ma 'nyɩ 'Kriisëa ‑Susua 'klaa, 'ɔnyɩ 'ɔa nyɔɔ ‑a bä.
45008010	‑Bɛ 'Kriisë ma bä 'amɩ 'lɩ, ‑bakää 'ana fugba jä ‑balʋa ‑gʋ nɩ, Nyɔsʋaa ‑Susu bä 'ana 'klä 'klɩgägäkʋlʋ Nyɔsʋa ‑nyɩa' 'amɩ 'ia ‑gʋ.
45008011	Nyɔsʋa 'ba Jesu jäjäa 'mlɩ. Nyɔsʋaa ‑Susulu ma kʋ 'amɩ 'lɩ nɩ, Nyɔsʋalɔ 'baa' 'Kriisë jäjäa 'mlɩ nya 'ana fugbalä 'mäa' jä 'klä ‑nyɩa. 'Ɔa ‑Susulu kʋa' 'amɩ 'lɩ, 'uu 'ɔmä kälɩ ‑srörö 'ɔmä 'iin nʋ.
45008012	'A 'ia ‑gʋ, 'na ‑wlajü 'amɩ, anyɩ kä ‑a kä amä 'lɩ ana 'jajɛ ‑träärä, anyɩ kä ‑a kä amä wiili käa' 'jajɛ 'tʋ nʋ;
45008013	'be 'ama nʋ wiili 'ana 'jajɛ 'bataa' nɩ, 'anya jäa. ‑Maa Nyɔsʋaa ‑Susu ma ji 'amɩ ‑gba ‑bɛ 'ama 'bla wiili 'ana fugba 'bataa' nɩ, 'anya 'klä 'jäa.
45008014	Nyüülü kä 'fɩɔ Nyɔsʋaa ‑Susu 'tierea' 'üü bä Nyɔsʋaa 'jü.
45008015	‑Bɛ ‑Susulu Nyɔsʋa ‑nyɩa' 'amɩ nɩ, ‑mää ‑geeidɛɛ nyra ŋalɛ 'mä 'sɔɔwʋ 'amɩ 'blaa ‑gʋ ‑a. ‑Maa 'ɔ ‑nyɩ 'amɩ ‑Susulu nröröa' 'amɩ 'sɔrɔjü 'lɩ. 'Uu känyrɩ ‑bɛ a we Nyɔsʋa: «Aba! Tʋ!»
45008016	Nyɔsʋaa ‑Susua 'mʋgbɛ 'nyiere ana ‑susu 'sɩrɩ a bäa' Nyɔsʋaa 'jü.
45008017	‑Bɛ a bäa' 'ɔa 'jü nɩ, a bä bɩa ‑jaajinyüü: Nyɔsʋaa ‑jaajinyüü a bä, a nyra 'Kriisë kɔsɔ, ima 'daa 'kasa a nyra 'ɔɔn 'järä ‑sʋɩ 'wʋ nɩ, a nyra 'ɔɔn nya bɩa 'bʋalaa.
45008018	‑A ‑gbala 'amɩ, ama 'jä 'köklesaplɩɩa ‑sʋɩ nyra 'wliklɩbʋabʋakʋlʋ Nyɔsʋa 'mäa' 'amɩ srara nɩ, 'inyɩ pɛprɛ ‑a pɛprɛ;
45008019	'be 'pläa 'fɩɔ 'sosowʋ 'ümä 'taɩnlɩ kä 'mlɩ Nyɔsʋa 'mäa' 'plä 'ɔa 'jü 'klɩsrara.
45008020	'Fʋflɛgbi kälɩ 'plä bä. ‑Mää 'plä 'nyɩ 'iin 'bata, ‑maa Nyɔsʋa 'ɔɔ ‑tʋ ‑plɩɩ 'saa 'ämɩ. 'Asɩɛ 'äa plɛ ‑ka 'pi ‑sraakäpɩ ‑gälɩ.
45008021	'Ä jresaa 'änya jäjäkʋ nyra bʋblɔkʋa ‑geeidɛɛ 'lɩ sɔa, 'kä 'änya fugbalɩflɛrɛkʋ nyra Nyɔsʋaa 'jüa 'bʋalakʋ 'lɩ pa.
45008022	A jre 'iin ‑piii ‑a ‑tɔɔ 'saarɩa ‑srɩ 'lɩ, 'sɩrɩ 'pläa 'fɩɔ pütöa' ‑sʋɩa ‑gʋ ‑beere 'ŋlʋʋ bä ‑gloorofa 'wʋ.
45008023	‑Maa 'änyɩ 'döö ‑a bä: ana 'mʋgbɛlɔ 'klaaa' Nyɔsʋaa ‑Susu u bäa' Nyɔsʋaa 'klɩsa ‑nyɩnyɩdɛɛ nɩ, 'asɩ a pütö ana plɛklɩ bɩa. A 'sosowʋ Nyɔsʋa 'mä amɩ 'ɔa 'jü 'lɩnrörö ‑bɛ 'ɔmä amɩ ana fugba mlɩ 'ba;
45008024	'be a jresaa anya 'a 'lɩmlɩwʋ ‑maa anyɩ 'jä ‑kätɩ 'iin 'wʋ ‑a. Ana 'nyü ma 'jä dɛɛlɛ amäa' 'jä nɩ, 'i ‑kanyɩ 'saa jejrekʋ ‑a bä, 'be anya 'ɛɛn 'jä: dɛplɛɛ kä ‑gʋ a ‑ka ‑glaaa dɛɛlɛ anya 'a 'jä le?
45008025	‑Maa ama jresaa anya 'a dɛɛlɛ anyɩ 'jäa' 'wʋ 'jä nɩ, plɛ a blö ‑bɛ a ‑glaaa.
45008026	'Asɩ Nyɔsʋaa ‑Susu jö bɩa amɩ ‑gba ama ‑kanyɩ 'klü ‑a kä, 'be ama bibie Nyɔsʋa dɛɛlɛ amäa' 'bete anyɩ 'ɛɛn jre ‑a jre. 'Ii känyrɩ ‑Susua 'mʋgbɛ bibie Nyɔsʋa ana ‑gʋ 'dugua 'mlɩ 'inyɩ 'lɩsasa ‑a bä.
45008027	‑Bɛ Nyɔsʋalɔ 'järäa' polu ‑gälɩ 'kä nɩ, 'ɔ jre wiili ‑Susu boboa': 'be 'sɩrɩ Nyɔsʋa 'bataa', 'asɩ ‑Susu bibie Nyɔsʋaa 'nyünanyüüa 'wli 'lɩ.
45008028	‑Bɛ a jre 'iin 'sɩrɩ wiili kä 'fɩɔ jräa' nyüülü ‑waa' Nyɔsʋa ‑bɛ ü werea' 'sɩrɩ 'ɔ ‑waa' ‑gälɩ nɩ, Nyɔsʋa ‑nyɩgla 'iin 'kä 'imä 'na 'üa ‑gʋ.
45008029	Nyüülü 'ɔ jrea' sököö nɩ, 'ɔ 'a kä 'lɩ 'üün 'ba 'ümä bɩa 'ɔa 'Jʋa 'sa bä, 'ɔmä ‑wlajü 'kɔkɔmlɛa ‑tɔrʋpɩɔa ‑kätɩjʋ bä.
45008030	Ü 'ɔ 'baa' 'lɩ sököö nɩ, 'ɔ we 'üün bɩa; ü 'ɔ wea' nɩ, 'ɔ 'dara bɩa 'üün 'klɩgänyüü, ü 'ɔ 'daraa' 'klɩgänyüü nɩ, 'ɔnya 'bʋala 'üün bɩa.
45008031	‑Asɩ anya 'ia ‑gʋ ‑gba le? Nyɔsʋa ma bä amɩ dɛrɩ nɩ, nyɔɔ 'plɛɛ 'mä amɩ 'nyüamlɩjrara le?
45008032	'Ɔɔ 'nyɩa' 'ɔa 'Jʋ 'klɩbere ‑bɛ ɔ 'saa 'ɔɔn ana 'fɩɔa ‑gʋ, ‑asɩ 'ɔ ‑nëmä bɩa 'ɔa 'Jʋ nyra amɩ diia 'fɩɔ ‑nyɩ le?
45008033	Nyɔɔ 'plɛɛ 'mä nyüülü Nyɔsʋa 'baa' 'lɩ tropina 'lɩ fa le? Nyɔsʋa, 'ɔɔ ‑gäää nyɔɔ 'klɩ!
45008034	Nyɔɔ 'plɛɛ 'mä 'üün 'pɔnɩ le? 'Kriisë 'ɔ jä! 'Pɩrɩgälɩ nɩ, 'ɔnya sɔ jäjäa ‑tɔrʋpɩɔ, 'ɔ bä Nyɔsʋaa 'dupa 'pɛlɩ ‑bɛ 'ɔ bibie ana 'wli 'lɩ!
45008035	Dɛplɛɛ 'mrɛɛ ɛ 'ba amɩ 'Kriisëa ‑wawakʋ kälɩ le? ‑Sʋɩ, ‑ale mɩmɩakʋ, ‑maa nyüü ma nʋ amɩ ‑gbigba, ‑ale ‑gbëka, ‑maa 'pʋa, ‑ale ŋalɛ, ‑maa jäjäkʋ?
45008036	‑Jäsɩ 'i ‑jɩjraa' nyɔsʋapɔɔkʋ 'lɩ: ‑Na ‑gʋ 'ü 'blaa amɩa 'doo; 'ü 'kplaa amɩ ‑beere ‑bablëë 'ümä ‑plɛlɩ 'bö.
45008037	‑Maa 'ia 'fɩɔlʋa 'mlɩ nɩ, amɔ ‑siwʋ ‑gböösa nyɔɔlɔ ‑waa' amɩ 'ɔa ‑gʋ.
45008038	'Na plɛ 'srikä 'nyaa jresaa: ‑mää jäjä, 'aiɛ 'klä, 'aiɛ 'aanjë, 'aiɛ ‑sisia 'klü, 'aiɛ 'saarɩ, 'aiɛ ‑srɩɩ,
45008039	'aiɛ dɛɛlɛ bäa' cɛ 'lɩ, 'aiɛ ɛ bäa' ‑tʋtʋ 'wʋ, 'aiɛ ‑fälɩa dɛɛ ‑mɩdee 'nyɩ 'lɩ ‑a bɩa i 'ba amɩ Nyɔsʋaa ‑wawakʋlʋ 'ɔ sraraa' amɩ ana 'Pläkänyɔɔ Jesu 'Kriisë 'lɩ kälɩ.
45009001	'Cɩcasa 'n ‑gbala 'amɩ, ‑mää ‑gbagblɛ ‑a, 'be 'Kriisë 'lɩ 'n bä; 'Nyüna ‑Susu 'tiere 'na bobowli 'kä 'i 'paa watu 'doo:
45009002	'n 'kpɔɔ ‑gböösa ‑bɛ 'na plɛ fiea 'doo.
45009003	'Na plɛ nɩnɩa ‑a busu 'nyraa 'Kriisë 'mä ‑gbasɔsrɔ 'na ‑wlajülü bäa' 'na ‑glügbö, 'üa ‑gʋ.
45009004	'Üü bä Israɛɛlë: Nyɔsʋa nrörö 'üün 'ɔa 'sɔrɔjü 'lɩ, 'ɔ ‑päälä 'üün 'ɔa 'bʋalakʋ 'lɩ, 'ɔ nyra 'üün 'pa kuö, 'ɔ ‑nyɩ 'üün 'ɔa ‑dɔ, 'ɔ ‑srara 'üün 'sɩrɩ 'ümäa' 'ɔɔn bibie, 'ɔ ‑gbala 'üün wiili 'ɔ ‑nëmäa' nʋ 'üa ‑gʋ.
45009005	'A 'üü bä tʋɩɩ kpaküa 'jü. ‑Bɛ 'Kriisëlɔ nɩ, dɛɛlɛ bäa' 'ɔa nyɔɔa 'pɛ nɩ, 'a tʋɩɩlüa napio 'klɩa nyɔɔ 'ɔ bä, 'ɔɔ bä diia 'fɩɔa 'wliklɩ, 'ɔɔ bä Nyɔsʋalɔ 'palaa' 'nɩ 'plɔʋplɔʋa ‑gʋ. 'Asɩ i bä.
45009006	‑Mää 'kä wiili Nyɔsʋa 'daaa' 'ɔnyɩ 'iin nʋ ‑a nʋ. ‑Mää Israɛɛlëa 'jüa 'fɩɔ 'nyɩ 'tasɩrɩ Israɛɛlëa 'jü bä.
45009007	‑Bɛ ‑mää Abraamëa 'jüa 'fɩɔ 'nyɩ 'ɔa 'tasɩrɩa 'jü bä, 'be Nyɔsʋa ‑gbala Abraamë: «Isaakëa 'jü 'ü nëmä ‑na 'tasɩrɩa 'jü bä.»
45009008	'Ia ‑gbaa bä: ‑mää ‑gugujüa 'fɩɔ 'nyɩ Nyɔsʋaa 'jü bä, ‑maa 'ü ‑glooroa' 'sɩrɩ Nyɔsʋa ‑gba käa', 'üü bä 'tasɩrɩa 'jü.
45009009	‑Jää wiili Nyɔsʋa ‑gba käa': «'Samaa 'taɩn 'doolʋa 'mlɩ nɩ, 'nyaa 'sɔɔwʋ jia 'kä Sara nya nyɩbɛjʋ ‑gu.»
45009010	‑Mää 'ia 'fɩɔ ‑a, Rebekaa 'mʋgbɛ bälɩ, 'ɔa 'jü kä kä tʋ 'doo, ana tʋ Isaakë.
45009011	'Be Nyɔsʋaa 'mlɔɔ 'ɔɔ 'baalɩ nyüü: ‑maa ‑mää 'üa ‑gbi 'ɔnyɩ tɛklɩ ‑bɛ 'ɔnyɩ 'balɩ 'üün, 'ɔɔ bäa' Nyɔsʋa ɔ 'baa' 'lɩ nyüü 'ɔa 'doo 'i bäkälɩ. 'Asɩ 'jülü ‑kaaŋlʋ ‑glooro, 'ü ‑kaaŋlʋ 'nɩmɩ ‑balʋ nyra 'cɩcasa ‑a nʋ,
45009012	Nyɔsʋa nya ‑gbala Rebeka: « Kpaköa nɔ nya ‑beere blaaa nɔa ‑geei bäa.»
45009013	'I ‑jɩjra bɩa: 'N ‑wa Jakɔɔbë; 'nyaa jrara Esau 'nyüa 'mlɩ.
45009014	‑Asɩ anya ‑gba le? 'Kä anya 'daa Nyɔsʋa 'nyɩ 'klɩ ‑a ‑gä? 'Klaaklä!
45009015	'Ɔ ‑gbala Moisë ‑maa: « Nyɔɔlɔ kä nyatɛrɩ 'n 'bataa' 'mäa' 'jä 'ɔa nyatɛrɩ 'n 'jä, ‑bɛ nyɔɔlɔ 'n 'bataa' 'mäa' kälɩ 'nara 'ɔɔ 'n 'nara kälɩ.»
45009016	'Ii känyrɩ, ‑mää nyɔɔ 'inyɩ kälɩ bä, ‑mää bɩa nyɔɔa 'klüa wii ‑a, ‑maa Nyɔsʋalɔ käa' nyatɛplɛ 'ɔɔ 'i bäkälɩ.
45009017	'Be nyɔsʋapɔɔkʋa 'mlɩ Nyɔsʋa ‑gbala Faraɔɔn ‑maa: « Wii 'dooa ‑gʋ 'n ‑tʋ ‑mɩ 'lɩwliklɩ, 'mä ‑mɩ kälɩ ‑srörö 'mä 'na 'klü srara 'na 'nyrɩ 'mä ‑tʋtʋa 'fɩɔ ‑gälɩ 'kä ‑gbaala.»
45009018	'Ii känyrɩ 'ɔ 'jää nyɔɔlɔ kä nyatɛplɛ 'ɔ 'bataa' 'ɔmäa' 'jä, 'kä 'ɔ 'bʋala nyɔɔlɔ kä plɛ 'ɔ 'bataa' 'ɔmäa' 'bʋala.
45009019	'Anya 'mɩ ‑gbalaa ‑maa: «‑Bɛ nyɔɔ 'nyɩa' 'lɩbɩa 'ɔmäa' 'ɔɔn 'klɩnyüglö nɩ, dɛplɛɛ kä ‑gʋ 'ɔ ‑ka 'daa amɩ le?»
45009020	‑Maa, ‑mɔ nyɔɔ, nyɔɔ 'plɛɛ bä ‑bɛ nyra Nyɔsʋa ‑topo le? Dɛɛ nyɔɔ ‑ka ‑paaa' nɩ, 'ɛ 'mrɛɛ ɛ ‑gbala nyɔɔlɔ ‑paaa' 'ɛɛn ‑maa: «Dɛplɛɛ kä ‑gʋ ‑paa 'saa 'mɩ le?»
45009021	Nyɔɔlɔ 'maaa' bëtë nɩ, ‑mää 'ɔɔn 'nyɩ 'kama ‑mamɛɛ? ‑Mää 'ɔɔ 'nyɩ nrörö ‑mamɛɛ 'deelɛ 'cɩcɩatakɔ nyra 'lɩkäwlatakɔ 'lɩ?
45009022	‑Bɛ Nyɔsʋa ma 'bata 'ɔa 'crɛ nyra 'ɔa 'klüa srarakʋ 'ɔ kätɛ 'ɔnya ‑gbötö 'crɛa ‑takɔɩɩ 'ɔ ‑tʋa' ‑plɩɩ 'ɔmäa' wa wa,
45009023	'ɔmä 'ɔa 'wliklɩbʋabʋakʋ nyatɛ ‑takɔɩɩa 'pɛlɩ srara, 'ɔmä ü 'ɔ tɩa' ‑srɩ dɛrɩ 'ɔ ‑gbalaa' 'bʋala.
45009024	Amɔ bäsaa. ‑Mää juifëa 'dooa ‑tɔrʋpɩɔ 'ɔnyɩ amɩ were, 'ɔ were bɩa amɩ nyüülü 'nyɩa' juifë bäa ‑tɔrʋpɩɔ.
45009025	'Asɩ 'ɔ ‑gba bɩa Oseea ‑pɔɔkʋa 'mlɩ: Ünyɩ ɩa' 'na ‑glügbö bä, 'üü 'nëmä 'na ‑glügbö 'dara, ‑bɛ ɔnyɩa' ‑wawaa nɔ bä nɩ, 'ɔɔ 'nëmä ‑wawaa nɔ 'dara.
45009026	‑Bɛ ‑glügbölä 'ü ‑gbalaa' ‑maa: «'Anyɩ 'na ‑glügbö ‑a bä nɩ», 'üü 'ümä 'Lɩbä Nyɔsʋaa 'jü 'dara.
45009027	Israɛɛlëa nüa ‑gʋ nɩ, Esaii nɩnɩa, ‑Bakää Israɛɛlëa 'jü ma ‑sümlö ‑beere 'tanie 'lɩa 'pisiatu nɩ, 'üa ‑tɔrʋpɩɔa 'pɛ 'dee nëmä 'lɩmlɩwʋ;
45009028	'be 'Pläkänyɔɔ nya wiili 'ɔ 'daaa' 'wlaraa sɔsɔ ‑pɩ ‑tʋtʋ ‑gälɩ.
45009029	'Sɩrɩ Esaii 'daa käa' bɩa ‑maa: 'Pläkänyɔɔlɔ 'kamaa' cɛlɩa 'sʋgɩa ma 'nyɩ amɩ 'jü ‑a ‑nyɩ nɩ, anya ɩ ‑beere Sodɔɔmëbätäa nyüü, anya ɩ Gomɔɔrëbätäa nyüüa 'saa bäa.
45009030	‑Bɛ ‑asɩ anya ‑gba le? Nyüülü 'nyɩa' juifë bä, 'ünyɩ 'bataa' 'klɩgänyüüa bäbäkʋ, 'a 'ü 'jä 'klɩgägäkʋ, 'klɩgägäkʋlʋ Nyɔsʋa ‑nyɛɛa' nyɔsʋaplɛtorokʋ 'lɩ.
45009031	‑Maa Israɛɛlë, 'ü 'bata ɩa' 'klɩgägäkʋ ‑dɔa 'lɩträäräkʋa 'mlɩ nɩ, 'ünyɩ 'klɩgägäkʋ ‑a 'jä ‑dɔa 'lɩträäräkʋ 'lɩ.
45009032	Dɛplɛɛ kä ‑gʋ le? 'Ünyɩ nyɔsʋaplɛtorokʋ kälɩ ‑a ‑srörö ‑maa ‑dɔa 'lɩträäräkʋ kälɩ 'ü ‑srörö. 'Ünya ‑gbɔɔlɔ 'täkälä 'kpakpaa' nyüü 'kä 'klɩ,
45009033	'sɩrɩ 'i ‑jɩjraa': ‑A ‑gbala 'amɩ, 'n ‑tʋ Siɔɔnbätäa 'mlɩ 'täkälä 'kpaaa' nyüü 'kä, 'täkä ‑susugbee 'kpaaa' nyüü 'kä; nyɔɔ o nyɔɔ toroa' 'ɔɔn plɛ nɩ, 'nyüsü ‑nëmä 'ɔmɩ ‑a 'bla.
45010001	'Na ‑wlajü 'amɩ, wiili 'na plɛa 'fɩɔ 'bataa', ‑bɛ i kä ‑gʋ 'n bibiea' Nyɔsʋa nɩ, abɩa Israɛɛlë 'wʋlɩmlɩ.
45010002	‑Yɛɛ 'n 'mrɛɛ ‑a 'daa 'ü fumö Nyɔsʋaa ‑gʋ, ‑maa 'üa fumökʋa 'mlɩ 'nyɩ wiijejrekʋ ‑a bä.
45010003	'Ünyɩ 'nu ‑a 'nu 'sɩrɩ Nyɔsʋa ‑gääa' nyüü 'klɩ ‑bɛ 'ü 'bata 'ümä 'üa 'mʋgbɛa 'klü kälɩ ‑srörö 'ümä 'klɩgä. ‑Plɩɩlɩ Nyɔsʋa 'daaa' ü ‑sröröa' 'ümäa' 'klɩgä nɩ, 'ünyɩ 'iin wii ‑a 'dara.
45010004	'Kriisë, 'ɔɔ bä ‑dɔa bɩarɛ, 'kä nyüülü kä 'fɩɔ toroa' 'ɔɔn plɛ nɩ, Nyɔsʋa 'mä 'üün 'klɩgänyüü 'dara.
45010005	Moisëlɔ nɩ, 'ɔ ma 'pa 'klɩgägäkʋlʋ sɔa' ‑dɔa 'mlɩa ‑gä nɩ, 'ɔ nɩnɩa: «Nyɔɔlɔ nöa' wiili ‑dɔ 'daaa' nɩ, 'ii 'ɔmä kälɩ ‑srörö 'kä 'ɔnya 'klä 'jä.»
45010006	‑Maa 'klɩgägäkʋlʋ sɔa' plɛtorokʋ 'lɩ nɩnɩa: «‑Nyɩ 'daa ‑na plɛklɩ: Nyɔɔ 'plɛɛ 'mä cɛa 'mlɩ 'jra le?» 'Ia ‑gbaa bä: 'sɩrɩ nyɔɔ 'ciea' 'Kriisë.
45010007	'Aiɛ «‑Nyɩ 'daa 'sɔɔwʋ: Nyɔɔ 'plɛɛ 'mä 'lɩtʋŋlɔbütügbaläa 'mlɩ 'cere le?» 'Ia ‑gbaa bä: 'sɩrɩ nyɔɔ 'baa' 'Kriisë 'kuaabre.
45010008	‑Asɩ nyɔsʋaapɔɔkʋ ‑gbaaa le? 'U nɩnɩa: « 'Papawii bä ‑na ‑gba, 'i bä ‑na mlɩ nyra ‑na plɛklɩ.» 'A 'papawiili 'ii 'paa nyɔsʋaplɛtorokʋlʋ kä ‑gä a 'paaa'.
45010009	Ima ja ‑na mlɩ 'sɩrɩ Jesu bäa' 'Pläkänyɔɔ nɩ, ‑bɛ ‑na plɛklɩ ‑ama jresaa Nyɔsʋa 'ba 'ɔɔn 'kuaabre, ‑nya 'lɩmlɩwʋa.
45010010	Plɛ a toro Nyɔsʋa 'kä Nyɔsʋa nö a bä 'klɩgänyüü; 'mä nyɔɔ nö 'kä 'ɔ 'saalɩ 'kä Nyɔsʋa 'baalɩ 'ɔɔn mlɩ.
45010011	Nyɔsʋapɔɔkʋ nɩnɩa: « Nyɔɔ o nyɔɔ toroa' 'ɔɔn plɛ nɩ, 'nyüsü ‑nëmä 'ɔɔn 'bla ‑a 'bla.»
45010012	Juifënyɔɔ 'nyɩ 'dɔ ‑a bä ‑bɛ grɛɛkënyɔɔ 'nyɩ 'dɔ ‑a bä, 'be 'üa 'fɩɔ 'klaa 'Pläkänyɔɔ 'doo, 'kä 'ɔ 'paa nyüülü kä 'fɩɔ wea' 'ɔɔn 'nɩ, 'ɔnyɩ nyaka 'iin ‑a.
45010013	'Be « nyɔɔ o nyɔɔ bibiea' 'Pläkänyɔɔ nya 'lɩmlɩwʋa.»
45010014	‑Maa ‑asɩ nyüülü 'nyɩ toro 'ɔɔn plɛ nya 'ɔɔn we le? Üma 'nyɩ 'ɔa 'nyrɩ 'wli ‑a 'nu, ‑asɩ 'ümä 'ɔɔn plɛtoro le? Nyɔɔ ma 'nyɩ 'lɩ ‑a bä 'ɔmä 'üün nyɔsʋaawii ‑gba 'pala nɩ, ‑asɩ 'ünya 'iin 'wlinu le?
45010015	‑Bɛ nyɔɔ ma 'nyɩ 'üün blɔ ‑a blɔ ‑asɩ 'ünya nyüü nyɔsʋaawii ‑gba 'pala le? 'I ‑jɩjra nyɔsʋapɔɔkʋ 'lɩ ‑maa: « ‑Abɩa nyüülü 'saaa' 'Mʋfagogoa bei 'naa!»
45010016	‑Maa 'üa 'fɩɔ 'nyɩ 'lɩ 'Mʋfagogo ‑a ‑träärä. Esaii nɩnɩa kä: « 'Pläkänyɔɔ, nyɔɔ 'plɛɛ 'dara ana 'papawii wii le?»
45010017	'Ii känyrɩ, nyɔsʋaawii a 'poa' 'nyakli, 'ii ‑nyɛɛɛ nyɔsʋaplɛtorokʋ; ‑bɛ nyɔsʋaawiili a 'poa' 'nyakli nɩ, Nyɔsʋaa mlɩa wii bäsaa.
45010018	‑Maa 'bete 'n 'bete: 'Ünyɩ 'nu ‑a 'nu? 'Ü 'nu! 'Üa mlɩa wii mi ‑tʋtʋa 'fɩɔ ‑gälɩ, 'üa 'papawii nya mi 'pläa blöröfa 'wʋ.
45010019	‑Maa 'bete 'n 'bete: Israɛɛlëa nyüü 'nyɩ 'iin 'wli ‑a 'nu? 'I 'saaklɩ Moisë nɩnɩa: 'Nyaa 'amɩ nyüülü 'nyɩa' ‑glügbö bä, 'üa wasäkänyüü 'lɩnröröa. ‑Glügbölä 'nyɩa' 'lɩgla, 'ää 'nëmä nʋ 'mä 'amɩ 'crɛ 'blara.
45010020	'Kä Esaii 'pa plɛ 'klü 'lɩ ‑bɛ 'ɔ nɩnɩa: Nyüülü 'nyɩa' 'mɩ 'bata 'üü 'jä 'mɩ; 'n srara 'na nyufa nyüülü 'nyɩa' 'mɩ we 'klɩ.
45010021	‑Maa dɛɛlɛ bäa' Israɛɛlë nɩ, Nyɔsʋa nɩnɩa: « 'N to 'na 'dari 'taɩn a 'fɩɔ 'lɩ ‑glügbölä 'klɩ, änyɩ ‑trääräa' 'lɩ 'mɩ ‑bɛ ä kä 'klɩsɔɔrɔa' 'wʋ.»
45011001	'Bete 'n 'bete ɔ: Nyɔsʋa 'wʋ 'ɔa ‑glügbö dɛrɩ 'ia ‑gʋ? 'Klaaklä! 'Na 'mʋgbɛ Israɛɛlënyɔɔ 'n bä; Abraamëa ‑gbööli 'n sɔ, Bɛnjamɛɛa ‑glügbö 'klɩ.
45011002	Nyɔsʋaa 'jülü 'ɔnya käa' 'lɩba, 'ɔnyɩ 'üün dɛrɩ ‑a sɔ. ‑Ale wiili nyɔsʋaawii 'paa' Eliia ‑gʋ 'anyɩ 'iin 'wli ‑a 'nu, 'sɩrɩ 'ɔ bibiea' Nyɔsʋa Israɛɛlëa ‑gʋ ‑bɛ 'ɔ 'daaa' ‑maa:
45011003	« 'Pläkänyɔɔ, 'ü 'bla ‑na mlɩpalanyüü, 'ünya ‑gblooo ‑na ‑gbɔsatöwlü. 'Na 'doolɔ tɩɔa' 'lɩ nɩ, 'ü 'bata 'ümä 'mɩ 'bla!»
45011004	‑Asɩ Nyɔsʋa ‑gbala 'ɔɔn le? 'Ɔ nɩnɩa: « 'N bere nyüüa ‑diipʋ ‑dii ‑uunsɔɔ ‑glʋɩpʋ (7,000) 'klɩ 'na ‑gʋ. 'Ü ‑kaapɩɔ Baalëa 'klʋɩ 'koti ‑fli 'pala.»
45011005	'Asɩ 'i bä bɩa 'saarɩ. Nyɔsʋaa ‑gbinanakʋ 'lɩ 'ɔ bere nyüü ‑mölöö 'klɩ.
45011006	‑Bɛ ima 'daa ‑gbinanakʋ 'lɩ 'ɔ ‑srörö nɩ, ‑mää nyɔɔa nʋnʋdiia ‑gʋ ‑a; ima 'daa ɩ 'iin nɩ, ‑gbinanakʋ ‑kanyɩ ‑gbinanakʋ ‑a bä. ‑Bɛ ima 'daa nyɔɔa nʋnʋdiia ‑gʋ nɩ, ‑mää ‑gbinanakʋ ‑kanyɩ 'saabä; ima bä ɩ 'iin nɩ, nyɔɔa nʋnʋdii ‑kanyɩ nyɔɔa nʋnʋdii ‑a bä.
45011007	‑Asɩ anya ‑gba le? Dɛɛlɛ Israɛɛlë 'bataa' 'ünyɩ 'ɛɛn 'jä ‑a 'jä, ‑maa ‑mülü Nyɔsʋa 'baa' 'lɩ nɩ, 'ü 'jä dɛɛlɛ 'ü 'bataa'. ‑Mülü nɩ, Nyɔsʋa nya bälä 'üa plɛ kälɩ,
45011008	'sɩrɩ 'i ‑jɩjraa', « Nyɔsʋa bɔtɔ 'üa bobowli, ‑a ‑tɔɔ 'saarɩ ‑gälɩ, 'üa 'nyü ‑kanyɩ 'jä dɛɛ ‑a, 'üa 'nyakli ‑kanyɩ 'nu dɛɛ 'wli ‑a.»
45011009	Daviidë nya 'daa: « Abɩa 'üa jijria 'töwlö bä ‑gbasi 'üa ‑gʋ, ä bä ‑tata 'üa ‑gʋ, ä bä 'üa 'käkpadɛɛ, i bä 'üa 'pɔnɩkʋ.
45011010	Abɩa 'üa 'nyüa 'mlɩ bä 'jöjrüükpü 'ü ‑pɩ 'käjä, 'kä 'ü ‑gbreeekä 'plɔʋplɔʋ!»
45011011	‑Jäsɩ 'n 'betea' nɩ: ‑gbɔ juifënyüü ‑gbɔ 'ünya blö? 'Klaaklä! 'Üa ‑balʋa ‑gʋ 'lɩmlɩwʋwʋkʋ 'tɔ nyüülü 'nyɩa' juifë bä 'üa 'pɛlɩ, 'ümä wasä ‑tʋ.
45011012	‑Bɛ 'üa böblökʋ ma ‑nyɩ 'plä 'bɩɔ nɩ, ima ‑nyɩ bɩa nyüülü 'nyɩa' juifë bä 'bɩɔ nɩ, dɛɛlɛ Nyɔsʋa 'mäa' Israɛɛlë ‑nyɩ üma 'blöö 'ɔa 'pɛlɩ dɛrɩ nɩ, 'ɛnya 'bʋaa ‑gböösa.
45011013	'Amɔ nyüülü 'nyɩa' juifë bä, 'amɔ 'n ‑gbala: 'be 'mɔɔ bä nyüülü 'nyɩa' juifë bäa Apotrë, 'ii känyrɩ 'na 'jrʋpa kä 'mɩ dɔrʋ 'wʋ.
45011014	'N nö 'imɩ 'imä 'na ‑glügbö wasä plɛklɩ ‑tʋ 'kä 'doorodoolü bäa' 'üa ‑tɔrʋpɩɔ 'mä 'lɩmlɩwʋ.
45011015	'Üa dɛrɩsɔsrɔkʋ ma ja 'wlinönrökʋ 'pläa 'mlɩ nɩ, 'üa dɛrɩböblöökʋ nya ‑beere 'sɩrɩ nyɔɔ 'sɔa' 'kuaabre ‑bɛ 'ɔ jia' 'plä 'wʋ!
45011016	‑Bɛ 'flɔɔpɛlɛ ‑kätɩ 'ü ‑nyɩa' Nyɔsʋa ma 'nyɩ ‑fre ‑a pa nɩ, 'iibä diili 'ü nʋa' ‑bɛ 'ü pia' 'uun nɩ, 'inyɩ ‑fre ‑a pa. ‑Bɛ tigblii ma 'nyɩ ‑fre ‑a pa nɩ, katëa 'mʋgbɛ 'nyɩ bɩa ‑fre ‑a pa.
45011017	'Ii känyrɩ katë ‑mülü ma 'bölö nɩ, ‑bɛ ‑mɔ oliivëtuu ‑gaa' 'klʋɛɛ 'lee, 'üa ‑pi 'lɩ 'ü 'ma ‑mɩ 'kä, ‑bɛ ‑jää oliivëtuua tigbliia 'nɩ.
45011018	'Ii känyrɩ ‑nyɩ nʋ katëlë ‑nyɩ 'ba ‑na nyufa nyɔɔwʋ. ‑Ama nëmä ‑na nyufa nyɔɔwʋba nɩ, ‑nyɩ ‑trɔ 'sɩrɩ ‑toŋloa' tigblii ‑wälɩ, ‑maa tigblii 'ii nö ‑mɩ.
45011019	‑Ama ‑gölö ‑nya 'daa: «'Na 'lɩgbakämakʋa ‑gʋ 'ü 'böbö katëlë.»
45011020	'I 'na; 'ünyɩ toro Nyɔsʋa plɛ ‑a, 'a 'ia ‑gʋ 'ü 'bölɩ 'ümɩ. ‑Bɛ ‑mɔlɔ nɩ, nyɔsʋaplɛtorokʋa ‑gʋ ‑sɔɔrɔwʋ. 'Ii känyrɩ ‑nyɩ bɔtɔ ‑tɔklʋ! ‑Maa abɩa ŋalɛ 'bla ‑mɩ,
45011021	'be Nyɔsʋa ma 'nyɩ ‑kätɩa nü katë 'klɩ ‑a bere nɩ, jresaa 'ɔ ‑nëmä bɩa ‑mɩ 'klɩ ‑a bere.
45011022	‑Jää Nyɔsʋaa ‑gbinanakʋ nyra 'ɔa 'nyüamlɩflɔɔrɔkʋ: 'ɔ ‑flɔɔɔrɔ ü blöa' 'nyüa 'mlɩ, 'kä 'ɔ ‑nyɛɛ ‑mɩ 'ɔa ‑gbinanakʋ ‑ama ‑ka bä 'ɔa ‑gbinanakʋ 'lɩ. Ima 'nyɩ 'iin bä ‑a bä 'ɔnya bɩa ‑mɩ 'lɩböa.
45011023	'Üa 'mʋgbɛ, üma 'cici nɩ, 'ɔnya 'lɩ 'üün 'kämaa, 'be Nyɔsʋa 'mrɛɛ ɔ 'ma bɩa 'lɩ 'üün ‑gbakä.
45011024	‑Mɔlɔ nɩ, 'klʋɛɛa oliivëtuua ‑gba 'ü 'ba ‑mɩ, 'uu ma kä ‑mɩ, 'ünya 'ma ‑mɩ 'cɩca oliivëtuua ‑gbakä u kä kata ‑nyɩa' bä. 'Cɩca oliivëtuua 'mʋgbɛa kataa 'lɩgbamamakʋ 'nyɩ 'lɩ ‑a kla.
45011025	'Na ‑wlajü 'amɩ, 'n 'bata 'ba jre wiili ‑sisiea' 'a ‑pɩ bobo ‑maa 'amɔ jre wii: 'iibä Israɛɛlëa 'pɛ 'dee 'bʋala plɛ 'kä nyüülü Nyɔsʋa 'bataa' ünyɩa' juifë bä 'üa 'fɩɔ nya 'ɔa ‑nyɛɛ pa.
45011026	'A 'ia 'taɩn 'lɩ Israɛɛlëa 'fɩɔ 'mä 'lɩmlɩwʋ 'sɩrɩ 'i ‑jɩjraa': 'Lɩmlɩbanyɔɔ nya Siɔɔn 'cerea, 'kä 'ɔnya Jakɔɔbëa plɛ 'cici 'ɔa ‑balʋgbia ‑gʋ.
45011027	'Ii nëmä 'na kuö bä 'nyraa 'üün kɔsɔ, 'taɩn 'lɩ 'mäa' 'lɩ 'üa ‑balʋ 'ba.
45011028	Dɛɛlɛ bäa' 'Mʋfagogo nɩ, juifë jajra 'nyüamlɩ 'ana ‑gʋ, ‑maa dɛɛlɛ bäa' Nyɔsʋa 'balɩ 'üün mlɩ nɩ, 'üa tʋɩɩa ‑gʋ Nyɔsʋa ‑waa 'üün.
45011029	'Be Nyɔsʋa ma ‑nyɩ dɛɛ 'ɔ ‑kanyɩ ji 'ɛa 'klʋɛɛ ‑a, ‑bɛ ɔma we nyüü 'ɔnyɩ sɔ 'üün dɛrɩ ‑a.
45011030	'Ana 'mʋgbɛ nɩ, 'anyɩ kä 'lɩ Nyɔsʋa ‑a ‑träärä, ‑maa 'köklesaplɩɩ ɔ nɩ, Nyɔsʋa 'ünyɩa' nyɔɔwʋba nɩ, 'ia ‑gʋ Nyɔsʋa nya 'jä 'ana nyatɛrɩ.
45011031	'Asɩ 'saarɩ 'üa 'mʋgbɛ 'nyɩ bɩa 'lɩ Nyɔsʋa ‑träärä. 'I nëmä 'iin nʋ 'sɩrɩ Nyɔsʋa 'jäa' 'ana nyatɛrɩ nɩ, 'kä 'ɔnya bɩa 'üa nyatɛrɩ 'jä.
45011032	Nyüüa 'fɩɔ 'nyɩ ‑träärälɩ wii ‑a, Nyɔsʋa ‑tʋ 'ümɩ 'iin ‑gälɩ 'ɔmä 'üa 'fɩɔa nyatɛrɩ 'jä.
45011033	Nyɔsʋaa ‑gbinanakʋ 'bʋa! 'Ɔa 'lɩgaglakʋ nyra 'ɔa wiijejrekʋ 'bʋa! Nyɔɔ 'plɛɛ jre wiili Nyɔsʋa 'daaa' 'ɔmäa' nʋ le? Nyɔɔ 'plɛɛ 'mrɛɛ 'ɔ 'nu 'ɔa ‑gätʋtʋkʋ 'wli le? Nyɔɔ 'plɛɛ 'mrɛɛ 'ɔ 'nu wiili 'ɔ 'bataa' 'wli le!
45011034	Nyɔɔ 'plɛɛ jre 'Pläkänyɔɔa bobowii le? Nyɔɔ 'plɛɛ bä 'ɔa ‑tɔɔ 'lɩpanyɔɔ le?
45011035	'Aiɛ nyɔɔ 'plɛɛ ‑kätɩ ‑nyɩ 'ɔɔn dɛɛ, ‑bɛ 'ümä 'daa 'ɛɛ 'ɔ 'saamlɩ le?
45011036	'Be 'ɔɔ diia 'fɩɔ sɔ kälɩ, 'ɔɔ 'ii ‑srörö kälɩ, 'ɔɔ kä 'imɩ. 'Ɔ kä 'bʋalakʋ 'plɔʋplɔʋ! 'Asɩ i bä!
45012001	'Na ‑wlajü 'amɩ, Nyɔsʋaa nayatɛrɩa ‑gʋ 'n bibie 'amɩ, 'ba ‑nyɩ 'ɔɔn 'ana nyüfë ‑beere 'lɩbägbɔsadɛɛ ɛnyɩa' ‑fre pa ‑bɛ ɛ 'naa' Nyɔsʋaa ‑gʋ. 'A 'tasɩrɩa nyɔsʋabibiekʋ.
45012002	'Anyɩ dɔrɔ ‑taa 'plälä kʋa' ‑pɩa nʋnʋgbi 'wʋ, ‑maa 'ba 'cɛrɛ Nyɔsʋa ‑wälɩ 'ɔmä 'amɩ 'cici 'ɔmä 'amɩ bobowli dëdrä ‑nyɩ, 'amä 'tasɩrɩ wiili Nyɔsʋa 'bataa' jre: wiili 'naa', i 'mɩmrɛa' 'klɩ, nyra wiili 'naa' 'mʋfasa.
45012003	Nyɔsʋaa ‑gbinanakʋlʋ ɔ ‑nyɩa' 'mɩ nɩ, 'ua 'nyrɩklɩa ‑gʋ, 'n ‑gbala 'amɩ 'doorodoo: 'ana bobowli 'nyɩ 'jrara 'amɩ ‑gböösa 'inyɩ ‑sie 'wli, ‑maa 'ba jre 'ana kʋfa. ‑Moloo ma bälɩ ɔ 'jä 'ɔa nyɔsʋaplɛtorokʋlʋ Nyɔsʋa ‑nyɩa' 'ɔɔn 'kä 'ɔ nö 'ia 'sa.
45012004	'Be fugbalä a 'klaaa' 'ä bä 'döö ‑maa 'äa ‑gbaa dii ‑sümlö, 'ia 'fɩɔ 'nyɩ 'jrʋpa 'döö ‑a kä.
45012005	'Asɩ a ‑sümlö ‑maa a bä nyɔɔ 'doo 'Kriisë 'lɩ, ‑bɛ ‑moloo bä ‑molooa 'pɛ.
45012006	Anya kä 'srɛa 'kaɩn 'kaɩn, ɛ Nyɔsʋa ‑nyɩa' amɩ 'ɔa ‑gbinanakʋ 'lɩ. Ima 'daa nyɔsʋaamlɩpalanyɔɔa 'saa ‑nëmä wii 'pa nɩ, 'pa 'iin 'sɩrɩ nyɔsʋaplɛtorokʋ 'daaa'.
45012007	Ima 'daa nyüü ‑nëmä ‑gbaji nɩ, ji nyüü ‑gba. Ima 'daa 'kpɩa ‑nëmä 'kpɩa nɩ, 'kpɩa.
45012008	Ima 'daa nyüü ‑nëmä 'klülɩpa nɩ, 'pa nyüü 'klü 'lɩ. Ima 'daa käkädii ‑nëmä ‑nyɩ nɩ, a bɩa ‑na plɛ 'wlalɩkä ‑a ‑nʋ 'imɩ. Ima 'daa 'kama ‑nëmä 'kama nɩ, 'kama 'cɩcasa. Ima 'daa nyatɛplɛ ‑nëmä kä nɩ, kä 'ɛmɩ dɔrʋsa.
45012009	'Ana ‑wawlakʋ 'nyɩ bä ‑glaaklɩ. 'Ba jrara ‑balʋ 'nyüa 'mlɩ, 'kä 'a nö i 'naa' ‑a 'doo.
45012010	'Ba nʋ 'ana plɛa 'fɩɔ 'ba ‑wawla ‑beere ‑wlajü. 'Amɔ ‑kätɩ 'ba ‑täträlɩ.
45012011	'Ba kli, 'anyɩ ‑fɛ; 'ba kä 'klü 'ana bobowlia 'mlɩ ‑bɛ 'ba ‑fɛ 'Pläkänyɔɔa 'jrʋpa.
45012012	A dɔrʋ 'bla 'amɩ 'a jre dɛɛlɛ 'naa' Nyɔsʋa tɛrɛa' 'amɩ ‑sraakäpɩa ‑gʋ. 'Ba kpʋkplɔmlɩ ‑sʋɩa 'mlɩ, 'anyɩ ‑sɩa nyɔsʋabibiekʋa ‑gʋ.
45012013	'Ba ji Nyɔsʋaa 'nyünanyüü ‑gba. 'Ba 'kʋɛɛlɩ 'mʋfasa nyüülü jöa' 'ana ‑nyɛɛ.
45012014	'Ba 'pa nyüülü nöa' 'amɩ ‑gbi ‑gba 'nɩ, 'anyɩ busu 'üün ‑maa 'ba 'pa 'üün 'nɩ.
45012015	'Ba nyra nyüülü dɔrʋ 'blaaa' nʋ dɔrʋ; nyüülü 'wuöa' 'ba nyra 'üün 'wu.
45012016	'Ba 'nönröwli. 'Anyɩ bɔtɔ ‑tɔklʋ, ‑maa abɩa 'ana bobowli bɩara dɛɛlɛ 'ünyɩ 'daraa' dɛɛ a 'pɛlɩ. 'Anyɩ bobo ‑maa 'a jre wii.
45012017	'Anyɩ nʋ ‑balʋ 'anyɩ 'sa ‑balʋa 'kpa. 'Ba 'bata wiili nyüüa 'fɩɔ 'daaa' i 'naa' 'ia nʋnʋkʋ.
45012018	Ima 'wʋ 'iin 'klɩ nɩ, 'ba nyra nyüüa 'fɩɔ 'nönröwli.
45012019	'Na ‑wawanyüü 'amɩ, 'ana 'mʋgbɛ 'nyɩ ‑fu ana 'wlia tou, 'ba 'cɛrɛ Nyɔsʋaa 'crɛ ‑wälɩ ɛ ji. 'I ‑jɩjra: 'Pläkänyɔɔ nɩnɩa: «'Mɔɔ ‑fuuö 'ana 'wli 'lɩa tou. 'Nyaa 'ua 'kpa 'saa.»
45012020	‑Maa, ‑gbëka ma 'bla ‑na 'nyüamlɩjraranyɔɔ nɩ, ‑nyɩ 'ɔɔn jijri; 'mamlatʋ ma 'bla 'ɔmɩ nɩ, ‑nyɩ 'ɔɔn ɔ 'mla. ‑Ama nʋ 'saa nɩ, 'i ‑beere 'sɩrɩ ‑paaplaa' kaprajruu ‑gba ‑bɛ ‑tʋa' 'ɔa 'wli.
45012021	'Anyɩ 'cɛrɛ ‑balʋ ‑wälɩ 'unyɩ ‑sie 'amɩ 'lɩ ‑maa 'ba nʋ 'cɩcagbi 'ba du ‑balʋ.
45013001	‑Moloo ma bälɩ ɔ ‑träärälɩ ‑gofɩanëmaa nyüü; 'be 'kamakʋ 'nyɩ ‑pɩɔ ‑moloo ‑a bä. Nyɔsʋa 'ɔɔ ‑nyɛɛ nyɔɔ 'kamakʋ. Nyɔsʋa 'ɔɔ ‑tʋ 'lɩ ‑gofɩanëmaa nyüü.
45013002	'Ia ‑gʋ, nyɔɔlɔ 'nyɩ ‑trääräa' 'lɩ 'üa 'kamakʋ nɩ, wiili Nyɔsʋa 'sesrea' 'klɩ 'kä, 'ii 'ɔnyɩ ‑träärälɩ. Nyüü 'nyɩ ‑trääräa' 'lɩ 'iin nɩ, 'pɔnɩkʋ nya 'üün ‑gälɩ blöa.
45013003	Nyɔɔ ma nʋ wiili 'naa' nɩ, 'ɔnyɩ kä ‑a kä 'ɔmä ‑gofɩanëmaa nyüü pɩ. ‑Maa ɔma nʋ wiili bʋbɔa' nɩ, 'a ‑plɩɩ 'ɔ kä 'ɔmä 'üün pɩ. ‑Nyɩ 'bata ‑gofɩanëmaa nyüüa pɩpɩkʋ ‑a? Nʋ 'cɩcagbi, 'ünya ‑mɩ 'kɔlɔa,
45013004	'be Nyɔsʋaa 'jrʋpafɛnyɔɔ 'ɔ bä ‑na 'cɩcasaa ‑gʋ. ‑Maa ‑ama nʋ bʋbɔgbi nɩ, abɩa ŋalɛ 'bla ‑mɩ! ‑Mää 'fëflɛsa 'ɔnyɩ ‑jɛrɛ 'klaa! Nyɔsʋaa 'jrʋpafɛnyɔɔ 'ɔ bä, 'ɔ kʋ ‑plɩɩ 'ɔmä 'ɔa 'crɛ srara 'ɔmä nyɔɔlɔ nöa' bʋbɔgbi 'pɔnɩ.
45013005	'A 'ia ‑gʋ nyɔɔ kä 'ɔmä 'lɩ 'ɔɔn ‑träärä, ‑mää ŋalɛa 'dooa ‑gʋ ‑a, 'be a jre 'imɩ 'sɩrɩ 'i 'naa'.
45013006	'A 'ia ‑gʋ 'a 'pɛɛ bɩa dapoo: 'be dapookälɩpɛrɛnyüülü nɩ, 'üü Nyɔsʋa ‑tʋ 'lɩ 'ümä 'jrʋpalä ‑fɛ.
45013007	'Ama 'klaa ‑molooa dɛɛ 'ba ‑nyɩ 'ɔmɩ 'ɛɛn: 'ba 'pɛɛ nyɔɔlɔ kä dapooa 'kpa 'a 'klaaa'; 'ba 'pɛɛ diili 'a käa' 'amäa' 'pɛɛ; 'ba pɩ nyɔɔlɔ 'a käa' 'amäa' pɩ; 'ba 'bʋala nyɔɔlɔ 'a käa' 'amäa' 'bʋala.
45013008	'Anyɩ 'klaa nyɔɔa 'kpa ima 'nyɩ ‑wawlakʋ ‑a bä; 'be nyɔɔlɔ ‑waa 'ɔa ‑moloo nɩ, 'ɔ 'a 'lɩ Nyɔsʋaa ‑dɔ ‑träärä.
45013009	‑Jäsɩ 'i bäa' nɩ, ‑dɔlʋ nöa' ‑maa: «‑Nyɩ kä ‑a kä ‑mä bätësa 'pa; ‑nyɩ kä ‑a kä ‑mä nyɔɔ 'bla; ‑nyɩ kä ‑a kä ‑mä 'jie, ‑nyɩ kä ‑a kä ‑mä nyɔɔ ‑gbagblɛ ‑gälɩ tʋ; ‑nyɩ kä ‑a kä ‑mä dɛɛnyü kä» nyra ‑dɔ ‑mɩdoo 'fɩɔ bä ‑taa 'papawiili kʋa' ‑pɩ: «'Sɩrɩ ‑waa' ‑na nyufa, ‑wa 'saa ‑na ‑moloo.»
45013010	‑Wawakʋ 'nyɩ nʋ ‑moloo ‑balʋ ‑gba ‑a. 'Ii känyrɩ ‑na ‑molooa ‑wawakʋ bä 'tasɩrɩa ‑dɔa 'lɩträäräkʋ.
45013011	'Ii känyrɩ a nʋ 'imɩ, 'be a jre 'taɩnlɩ kä 'mlɩ a bäa': 'ana 'mʋmʋlɩsɔtaɩn 'a 'lɩjrä; 'be 'lɩmlɩwʋwʋkʋ 'a amɩ ‑gbajijrö. Kolo 'taɩnlɩ kä 'mlɩ a 'balaa' 'Kriisëa plɛtorokʋ 'i ‑kanyɩ dɛrɩ ‑a tʋŋlʋ ‑beere ‑kätɩsa.
45013012	‑Gbia 'a 'lɩtʋŋlɔ, ‑bɛ ‑srɩ jö. 'Ia ‑gʋ, a 'pie 'jöjrüükpülɩa ‑gbi, a dɔrɔ 'napɛ 'klɩa tafudii 'wʋ.
45013013	A 'nyɛ 'mʋfasa 'sɩrɩ ‑srɩ paa': a sɔ jijri jijikʋ nyra 'nʋbablakʋ 'lɩ; a sɔ nyüülü a nyra 'üün 'nyɩa' käkläa ‑sapapakʋ 'lɩ, anyɩ ‑beere ‑fä; a 'cɛrɛ 'blarʋ nyra wasä ‑wälɩ.
45013014	‑Maa 'ba pa 'Pläkänyɔɔ Jesu 'Kriisë 'lɩ ‑beere 'kotu, 'anyɩ bobo 'nɩmɩ bʋbɔgbili käa' plɛ 'tʋ 'kä 'amä 'ana plɛ 'wʋ 'cie.
45014001	'Ba 'kʋɛɛlɩ nyɔɔlɔ kä nyɔsʋaplɛ 'nyɩa' 'wʋsɔɔrɔ; 'anyɩ ‑srɛ 'ɔa bobowli.
45014002	‑Moloo nya 'daa 'ɔ jö diia 'fɩɔ, ‑bɛ ‑mɔlɔ kä nyɔsʋaplɛ 'nyɩa' 'wʋsɔɔrɔ 'ɔnyɩ ji mrɛɛ ‑a.
45014003	‑Mɔlɔ jöa' diia 'fɩɔ 'nyɩ srörö ‑mɔlɔ 'nyɩ jia' mrɛɛ, ‑bɛ ‑mɔlɔ 'nyɩ jia' mrɛɛ 'nyɩ srörö ‑mɔlɔ jöa' diia 'fɩɔ, 'be Nyɔsʋa 'kʋɛɛlɩ 'ɔɔn.
45014004	Nyɔɔ 'plɛɛ bä ‑bɛ ‑daaa nyɔɔ ‑molooa 'jrʋpafɛnyɔɔ le? 'Ɔ 'nyüglö o, 'ɔ blö o, 'ɔa 'kamanyɔɔa wii bäsaa. 'Ɔnya 'nyüglöa 'be Nyɔsʋa 'mrɛɛ ɔ ji 'ɔɔn ‑gba 'kä 'ɔnya 'nyüglö.
45014005	‑Molooa plɛɛ jrüü ‑mölöö ‑si ‑mɩdoo 'wʋ; ‑mölööa plɛɛ jrüüa 'fɩɔ bä dɛɛ 'dee. ‑Moloo ma bälɩ ɔ 'suru 'ɔa 'mʋgbɛa bobowli.
45014006	Nyɔɔ ma 'daa ‑taa jrüülü ‑si ‑mölöö 'wʋ nɩ, 'Pläkänyɔɔa ‑gʋ 'ɔ nö 'imɩ. ‑Mɔlɔ jöa' diia 'fɩɔ nɩ, 'Pläkänyɔɔa ‑gʋ 'ɔ jö 'imɩ, Nyɔsʋa 'ɔ 'trɛɛ. ‑Bɛ ‑mɔlɔ 'nyɩ jia' diia 'fɩɔ nɩ, 'Pläkänyɔɔa ‑gʋ 'ɔnyɩ ji 'imɩ, Nyɔsʋa 'ɔ 'trɛɛ.
45014007	‑Jäsɩ 'i bäa' nɩ, ana ‑tɔrʋpɩɔa nyɔɔ 'doo 'nyɩ 'plä 'wʋ ‑a bä 'ɔa 'mʋgbɛa ‑gʋ, ‑bɛ nyɔɔ 'nyɩ jäjä ‑a 'ɔa 'mʋgbɛa ‑gʋ.
45014008	Ama bä 'plä 'wʋ nɩ, 'Pläkänyɔɔa ‑gʋ a bälɩ. Ama jäjä nɩ, 'Pläkänyɔɔa ‑gʋ a jäjä. 'Ii känyrɩ, ‑kä a bälɩ, ‑kä a jäjä, 'Pläkänyɔɔ kä amɩ.
45014009	'Kriisë ma jä ‑bɛ ɔma sɔ 'kuaabre nɩ, 'ɔmä jäjänyüü nyra 'lɩbänyüüa 'Pläkänyɔɔ bä 'ia ‑gʋ 'ɔ ji.
45014010	‑Bɛ dɛplɛɛ kä ‑gʋ ‑srɛɛɛ ‑na ‑wlajʋ le? 'Aiɛ, dɛplɛɛ kä ‑gʋ ‑jraara ‑na ‑wlajʋ 'nyüa 'mlɩ le? 'Be ana 'fɩɔ nya 'Kriisëa tropina 'klɩ 'nyüglöa ‑o.
45014011	A jre 'imɩ, 'be 'i ‑jɩjra: 'Mɔɔ 'lɩbä 'Pläkänyɔɔ, 'mɔɔ 'daa: Kotia 'fɩɔ nya 'na 'klʋɩ ‑fli 'palaa, mɛaa 'fɩɔ nya 'mɩ jrea, 'sɩrɩ 'n bäa' Nyɔsʋa.
45014012	'A 'ia ‑gʋ, ‑moloo ma bälɩ 'ɔɔ nëmä 'ɔa 'mʋgbɛa ‑gogo Nyɔsʋa 'sa.
45014013	'Ii känyrɩ, a 'nyüglö ana 'kpɔa 'lɩ ‑sɛsrɛkʋ; ‑maa a bobo wiili a ‑pɩa' nʋ i ‑pɩa' ana ‑wlajʋ 'käkpa, 'aiɛ i ‑pɩa' 'ɔɔn ‑balʋ 'lɩ 'tutro.
45014014	‑Bɛ 'nyraa 'Pläkänyɔɔ Jesu bäa' 'doo nɩ, 'n jre 'iin, 'nyaa 'suru 'iin, 'sɩrɩ dɛɛ 'nyɩa' ‑fre pa. ‑Maa nyɔɔ ma 'daa dɛɛlɛ kʋa' ‑pɩ pla nyɔɔ ‑fre 'lɩ nɩ, 'ɔa 'dooa ‑nyɛɛ dɛɛlɛ pla ‑fre 'lɩ.
45014015	‑Ama 'jɔklɔ ‑na ‑wlajʋa 'klü jijria ‑gʋ nɩ, ‑mää ‑wawakʋ 'lɩ ‑kanyɩ 'nyɛrɛ. ‑Nyɩ bʋblɔ nyɔɔlɔ kä ‑gʋ 'Kriisë jäa' jijria ‑gʋ.
45014016	'Ii känyrɩ dɛɛlɛ 'naa' 'ana ‑gʋ nɩ, 'anyɩ 'cɛrɛ nyüü ‑wälɩ 'ünyɩ 'pa 'ɛa bʋbɔnyrɩ;
45014017	'be Nyɔsʋaa 'kamaplälä nɩ, ‑mää jijri 'aiɛ 'mamladiia wii 'nyɩ 'saabä, ‑maa 'klɩgägäkʋ, 'wlinönrökʋ nyra dɔrʋlʋ sɔa' 'Nyüna ‑Susua ‑nyɛɛ, 'ia wii bäsaa.
45014018	Nyɔɔlɔ ‑trääräa' 'lɩ 'Kriisë ‑taa wiilia 'mlɩ nɩ, 'ɔnya Nyɔsʋa 'tʋkäa, 'kä nyüüa 'mʋgbɛ nya 'ɔa 'cɩcanyrɩ 'pa.
45014019	'Ii känyrɩ nɩ, a 'bata wiili jaa' 'wlinönrökʋ nyra wiili 'paaa' nyüü 'klü 'lɩ ana ‑tɔrʋpɩɔ.
45014020	‑Nyɩ bʋblɔ Nyɔsʋaa 'jrʋpa jijrɛa ‑gʋ. Jijria 'fɩɔ 'nyɩ pla nyɔɔ ‑fre 'lɩ ‑a, ‑maa 'inyɩ 'na ‑a 'na 'kä nyɔɔa jijri 'mä ‑moloo 'käkpa.
45014021	Dɛɛlɛ 'naa' nɩ, ‑nyɩ ji mrɛɛ, ‑nyɩ 'mla 'nʋ nyra diili kä 'fɩɔ 'mrɛɛa' imäa' ‑na ‑wlajʋ 'käkpa, 'ɔmä ‑balʋ nʋ 'aiɛ 'ɔmä 'fʋma.
45014022	‑Mɔlɔ nɩ, wiili boboa' nɩ, ‑tʋ 'iin ‑wälɩ, ‑nyra Nyɔsʋa 'sɔa wii bäsaa. A dɔrʋ 'bla nyɔɔlɔ 'nyɩ 'bölöa' 'ɔa nyufa ‑gä ‑gälɩ diili 'ɔ nöa', 'ia ‑gʋ!
45014023	‑Maa ‑mɔlɔ jöa' dɛɛ ‑bɛ 'ɔa plɛ 'nyɩ ‑sia' nɩ, 'ɔa nyufa 'ɔ kala dɛrɩ, 'be 'ɔɔ ‑bɛ 'ɔa nyɔsʋaplɛ 'nyɩ po ‑a po. Diili kä 'fɩɔ nyɔɔ nöa' ‑bɛ i nyra 'ɔa nyɔsʋaplɛ 'nyɩa' po nɩ ‑balʋ bäsaa.
45015001	Amɔlɔ ‑sɔɔrɔa' 'wʋ nɩ, ‑mää wiili käa' amɩ 'tʋ a nëmä nʋ, a kä amä ünyɩa' 'wʋsɔɔrɔ ‑gbötö.
45015002	‑Moloo ma bälɩ ɔ nʋ wiili käa' 'ɔa ‑molo 'tʋ, 'sɩrɩ 'ɔmäa' 'ɔɔn ‑gbaji ‑bɛ 'ɔmäa' 'wʋsɔɔrɔ.
45015003	'Kriisëlɔ 'mʋgbɛ 'nyɩ wiili käa' 'ɔɔn 'tʋ ‑a nʋ. ‑Maa 'be 'i ‑jɩjra: «'Mɔɔ ‑na ‑jejreenyüüa ‑jejreekʋ ji 'wʋ.»
45015004	Diili kä 'fɩɔ ‑jɩjra käa' nyɔsʋapɔɔkʋ 'lɩ nɩ, ana 'kpɩkpɩakʋa ‑gʋ 'i ‑jɩjra. 'Inya amɩ plɛböblökʋ nyra 'klü ‑nyɩa, amä 'suru dɛɛlɛ 'naa' ɛ Nyɔsʋa tɛrɛa' 'amɩ, 'amä 'ɛɛn 'jä.
45015005	Abɩa plɛblö Nyɔsʋa, 'klüjrara Nyɔsʋa, ‑nyɩ 'amɩ 'wlinönrökʋ Jesu 'Kriisëa 'sa.
45015006	'Ia 'taɩn 'lɩ 'amä 'mä 'döö 'pa 'amä ana 'Pläkänyɔɔ Jesu 'Kriisëa Tʋ Nyɔsʋa 'bʋala.
45015007	'Ii känyrɩ, ‑moloo ma bälɩ ɔ 'kʋɛɛlɩ ‑moloo 'sɩrɩ 'Kriisëa 'mʋgbɛ 'kʋɛɛa' 'lɩ 'amɩ, Nyɔsʋaa 'nyrɩa 'bʋalakʋa ‑gʋ.
45015008	'Nɩnɩa nɩ, Jesu 'Kriisë ji 'ɔmä nyüülü 'bölöa' a 'jrʋpafɛnyɔɔ bä, 'ümä 'saa jre 'sɩrɩ Nyɔsʋa 'saaa' 'lɩ 'cɩcasa: wiili Nyɔsʋa ‑gbalaa' 'üa tʋɩɩa tʋɩɩ nɩ, 'ia ‑gʋ 'ɔ nʋ 'iin.
45015009	'Ɔ ji bɩa 'kä nyüülü 'nyɩa' juifë bä 'mä Nyɔsʋa 'bʋala 'ɔa nyatɛplɛa ‑gʋ, 'sɩrɩ 'i ‑jɩjraa' ‑maa: 'Ia ‑gʋ 'nyaa ‑mɩ nyüülü 'nyɩa' juifë bä a ‑tɔrʋpɩɔ 'bʋalaa, 'kä 'nyaa ‑mɩ 'lɩbrɛrɛ.
45015010	‑Jäsɩ ‑jɩjradii ‑gbaa' 'sɔɔwʋ: 'Amɔ nyüülü 'nyɩa' juifë bä nɩ, 'ba nyra 'ɔa ‑glügbö nrörö dɔrʋ 'wʋ!
45015011	'I nɩnɩa 'sɔɔwʋ nɩ: 'Amɔ kä 'fɩɔ 'nyɩa' juifë bä, 'ba 'bʋala 'Pläkänyɔɔ, 'ba brɛrɛ 'ɔɔn 'lɩ, 'amɔ ‑glügbüa 'fɩɔ!
45015012	Esaii nɩnɩa bɩa: Jɛseea tuugbluu nya jia, 'umä nyüülü 'nyɩa' juifë bä 'kama. 'Ɔɔ 'ümä plɛ ‑gälɩ 'pie.
45015013	Abɩa 'suru Nyɔsʋa 'sie 'amɩ dɔrʋ 'kɔkɔmlɛ nyra plɛgälɩflɛrɛkʋ 'klɩ 'sɩrɩ 'a toroa' 'ɔɔn plɛ. 'Ama nʋ 'saa nɩ, 'Nyüna ‑Susua 'klü nya 'amɩ 'surukʋ 'wli ‑siea!
45015014	'Na ‑wlajü 'amɩ, ima 'daa 'ana ‑gʋ nɩ, 'na plɛ 'nyɩ ‑taaralɩ ‑a. 'N jre 'iin 'sɩrɩ 'cɩcagbi 'si 'a 'amɩ 'lɩ, 'a jre wii 'kɔkɔmlɛ, 'a 'mrɛɛ 'amä ‑tɔɔ 'lɩ 'papla.
45015015	‑Wlajü 'amɩ ‑bɛ 'asɩɛ 'n ‑flɔɔrɔ 'amɩ 'nyüa 'mlɩ 'na ‑pɔɔkʋa 'mlɩ 'mä 'amɩ 'iin plɛpa. Nyɔsʋa nʋa' 'mɩ 'ɔa ‑gbinanakʋ 'lɩ nɩ, 'ia ‑gʋ 'n nʋ 'iin.
45015016	'N nʋ Jesu 'Kriisëa 'jrʋpafɛnyɔɔ nyüülü 'nyɩa' juifë bä 'üa ‑gʋ. Nyɔsʋaa 'Mʋfagogoa 'pɛrɩnyɔɔa 'jrʋpa 'n ‑fɛɛɛ, 'kä nyüülü 'nyɩa' juifë bä 'mä ‑gbɔlʋ käa' Nyɔsʋa 'tʋ bä, ‑gbɔlʋ 'Nyüna ‑Susu berea' 'klɩ.
45015017	‑Bɛ 'nyraa Jesu 'Kriisë bäa' 'doo nɩ, wiili kä 'fɩɔ bäa' Nyɔsʋaa 'jrʋpa kä 'mɩ dɔrʋ 'wʋ.
45015018	'Be 'nyɩ 'papawii ‑a kä ima 'nyɩ wiili 'Kriisë ‑sröröa' 'mɩ kälɩ ‑bɛ 'ɔ nʋa' 'iin ‑bɛ nyüülü 'nyɩa' juifë bä ‑trääräa' 'lɩ Nyɔsʋa ‑a bä: 'ɔ ‑srörö 'papawii 'lɩ 'ɔnya ‑srörö nʋnʋdii 'lɩ,
45015019	'ɔ nʋ 'iin ‑saragbia tie 'lɩ nyra plɛklɩkalawii 'lɩ Nyɔsʋaa ‑Susua 'nyrɩklɩ. 'Bala Jerusalɛɛmë ‑a mi Ilireea ‑tʋtʋ ‑gälɩ nɩ, Jesu 'Kriisëa 'Mʋfagogoa 'doo 'n 'sa.
45015020	'Nyaa 'palɩklü 'nyaa 'sara 'Mʋfagogo ‑plɩɩlɩ 'Kriisëa 'nyrɩ ‑kaaŋlʋa' 'tɔ, 'nyɩ ‑pɩ nyɔɔ ‑molooa nyuku 'ɔ 'paa' ‑fli, 'ua ‑gälɩ 'na nu 'pala. 'Ia ‑gʋ 'n nʋ 'imɩ,
45015021	'sɩrɩ 'i ‑jɩjraa': Nyüülü 'ünyɩa' 'ɔa ‑gä ‑gbala nya 'ɔɔn 'jäa, ‑bɛ ‑mülü ‑kaapɩɔa' 'ɔa ‑gä 'wli 'nu nya 'nua.
45015022	'Ia ‑gʋ 'maa 'nyɩ 'jä 'casɩ 'mä 'ana ‑nyɛɛ ji.
45015023	‑Maa dɛɛlɛ a kʋa' ‑plɩɩ ‑gälɩ nɩ, 'na 'jrʋpafɛɛrɛfa ‑kanyɩ 'ia bätëlëa 'mlɩ ‑a bä, ‑bɛ 'ana ‑nyɛɛa jijikʋ ‑wlɛa' 'na plɛklɩ nɩ,
45015024	'nyaa 'lɩ ‑sröröa 'kä 'nyaa Ɛsëpanyë mi. 'N jresaa 'nyaa 'amɩ dɛɛ kälɩ 'järäa 'mä nyɔtugbabre mi. ‑Maa jrüü jielü 'mäa' 'amɩ ‑gbasi, 'ia dɔrʋ 'blaa 'mɩ.
45015025	‑Maa Jerusalɛɛmë 'n mö ‑kätɩ 'mä 'ia Nyɔsʋaa 'nyünanyüüa 'jrʋpa ‑fɛ.
45015026	'Be Masedoanë nyra Akaiia 'cɛcʋ 'baba dii 'klɩ 'ümä 'pʋablanyüülü bäa' Jerusalɛɛmëa Nyɔsʋaa 'nyünanyüüa ‑tɔrʋpɩɔ ‑gbaji.
45015027	'Cɛcʋa 'mʋgbɛ nʋ 'imɩ, 'ü kä 'ümä 'iin nʋ, 'be juifënyüü ji nyüülü 'nyɩa' juifë bä ‑gba 'ünya toro Nyɔsʋa plɛ, 'ii känyrɩ 'ü kä 'ümä bɩa 'üün ‑gbaji käkädiia 'mlɩ.
45015028	Ama bɩa 'üa dii ‑nyɩnyɩkʋ nɩ, 'ana ‑nyɛɛ 'mä ‑srörö 'mä Ɛsëpanyë mi.
45015029	'N jöa' 'amɩ 'jä nɩ, 'Kriisëa 'Mʋfagogoa 'papanɩ 'kɔkɔmlɛ 'n ja ‑bɛ 'n jö.
45015030	'Na ‑wlajü 'amɩ, ana 'Pläkänyɔɔ Jesu 'Kriisë nyra ‑Susua ‑wawakʋa 'nyrɩklɩa ‑gʋ nɩ, 'n 'jrara 'ana 'klü, 'amä 'mɩ ‑gbaji toua 'mlɩ 'amä Nyɔsʋa bibie 'na ‑gʋ
45015031	'nyɩ ‑pɩ Judeea nyüülü 'nyɩ toroa' 'Kriisë plɛ kälɩ blö. ‑Bɛ diili 'n faa' Jerusalɛɛmë nɩ, 'cɛcɩnyüü 'mä 'lɩ 'iin 'kʋɛɛ 'mʋfasa.
45015032	'Ia 'taɩn 'lɩ dɔrʋ nya 'mɩ 'blaa ‑bɛ 'nyaa 'amɩ 'jäkalɩ ji Nyɔsʋaa 'nyrɩklɩa ‑gʋ; ‑bɛ 'mä 'ana ‑nyɛɛ ‑fʋflʋ 'pala 'mʋfasa.
45015033	Abɩa Nyɔsʋalɔ bäa' plɛa ‑pio bä 'ana 'fɩɔ ‑gälɩ! 'Asɩ i bä!
45016001	Ana ‑wladia Febelɔ ‑fɛɛɛrɛa' 'cɛcɩlɛ bäa' Senereebätäa 'mlɩ 'jrʋpa nɩ, 'n ‑nyɩ 'amɩ 'ɔɔn kälɩ.
45016002	'Ba 'kʋɛɛlɩ 'ɔɔn 'cɩcasa 'Pläkänyɔɔa 'nyrɩklɩa ‑gʋ; 'sɩrɩ 'ü 'kʋɛɛa' 'lɩ Nyɔsʋaa 'nyünanyüü. 'Ba 'pa 'ɔa ‑gä, wii kä 'fɩɔ kä 'mlɩ 'ɔmäa' 'amɩ were, 'ba ji 'ɔɔn ‑gba; 'be 'ɔ ji nyüü 'kɔkɔmlɛ ‑gba, 'palɩ 'na 'mʋgbɛ.
45016003	'Ba 'trɛɛ Prisëka nyra Akilasë; 'na 'jrʋpawʋfɛɛrɛnyüü Jesu 'Kriisë 'lɩ.
45016004	'Ü fa 'üa nyüfë 'bablatii ‑wälɩ 'na ‑gʋ. 'N 'trɛɛ 'üün, ‑mää 'na 'doo ‑a, nyüülü 'nyɩa' juifë bä 'üa 'fɩɔ 'trɛɛ 'üün bɩa.
45016005	'Ba 'trɛɛ bɩa 'cɛcɩlɛ bäa' 'üa nyuku ‑wälɩ. 'Ba 'trɛɛ 'na ‑wawanyɔɔ Epainɛtë, 'ɔɔ ‑kätɩ toro 'Kriisë plɛ Asiia ‑tʋtʋ ‑gälɩ.
45016006	'Ba 'trɛɛ Marii, 'ɔ ‑fɛ 'jrʋpa ana ‑gʋ.
45016007	'Ba 'trɛɛ 'na napio 'klɩa nyüü Andronikë nyra Jonia 'ü nyra 'üün kɔsɔ paa' ‑jie. Apotrë 'ü bä, 'ü jre 'üa 'jrʋpa ‑gböösa, 'üü ‑kätɩ jre 'Kriisë 'fɩɔwʋ 'nyaa 'mä 'lɩtroro.
45016008	'Ba 'trɛɛ Anpliasë 'na nyɔɔlɔ 'n ‑waa' 'Pläkänyɔɔ 'lɩ.
45016009	'Ba 'trɛɛ Ubanusë, ɔ a nyra 'ɔɔn ‑fɛɛɛrɛa' 'jrʋpa 'wʋ 'Kriisë 'lɩ nyra Sëtaki 'na ‑wawanyɔɔ.
45016010	'Ba 'trɛɛ Apɛlɛsë, 'ɔ srara 'sɩrɩ 'ɔ ‑waa' 'Kriisë ‑gböösa. 'Ba 'trɛɛ ü bäa' Alisëtobulëa ‑nyɛɛ.
45016011	'Ba 'trɛɛ 'na napio 'klɩa nyɔɔ Erodɩɔnë. 'Ba 'trɛɛ ü bäa' Nasiisëa ‑nyɛɛ ü bäa' 'Pläkänyɔɔ 'lɩ.
45016012	'Ba 'trɛɛ Trifɛnë nyra Trifosa 'ŋlëgëlü ‑fɛ 'Pläkänyɔɔa 'jrʋpa. 'Ba 'trɛɛ 'na ‑wawawladia Pɛsidaa, 'ɔ ‑fɛɛɛ 'jrʋpa ‑gböösa 'Pläkänyɔɔa ‑gʋ.
45016013	'Ba 'trɛɛ 'Pläkänyɔɔa 'klɩberenyɔɔ Rufusë, nyra 'ɔa 'yio ɔ bäa' bɩa 'na 'yio.
45016014	'Ba 'trɛɛ Asɛkliitë, Flegɔn nyra Emasë, 'palɩ Patrobasë, Ɛmɛsë nyra 'cɛcɩnyüülü bäa' 'üa ‑nyɛɛ.
45016015	'Ba 'trɛɛ Filogusë, Julia, Nere nyra 'ɔa ‑wladia Olipasë nyra nyɔsʋaanyüülü bäa' 'üa ‑nyɛɛ.
45016016	'Ba ‑gbegbre 'ba 'tɛtrɛ 'lɩ Nyɔsʋaa 'nyünanyüüa 'sa. 'Kriisëa 'cɛcʋa 'fɩɔ 'trɛɛ 'amɩ.
45016017	'Na ‑wlajü 'amɩ 'n bibie 'amɩ: 'ba ‑tre 'ana nyüfë nyüülü ‑gbaaa' nyüü 'kä 'üa ‑gʋ, 'ü to nyüü ‑gbasu 'ümä 'üün 'käkpa. I 'ü nöa' nyra wiili 'a 'kpɩaa' 'nyɩ po ‑a po! 'Ba tʋŋlɔlɩ 'üün dɛrɩ!
45016018	'Ia 'samaa nyüülü nɩ, 'ünyɩ ‑träärälɩ ana 'Pläkänyɔɔ 'Kriisë ‑a, 'üa ‑guia ‑goou 'ü bä! 'Üa mlɩ 'mɛrɛkʋ nyra 'üa ‑gbagblɛ dɛtʋ 'ü nö ‑bɛ 'ü ‑trɔɔrɔ nyüülü 'nyɩa' 'lɩkla.
45016019	Nyüüa 'fɩɔ jre 'ana 'lɩträäräkʋ. 'A kä 'mɩ dɔrʋ 'wʋ, ‑maa 'n 'bata 'ba jre wiili 'naa' 'sɩrɩ 'ana polua 'nyü 'naa' 'kä ‑balʋa ‑gʋ.
45016020	Nyɔsʋalɔ ‑nyɛɛɛa' plɛgälɩflɛrɛkʋ jö 'lee 'ɔmä Sataan 'ana bei ‑wälɩ 'käsusro. Abɩa ana 'Pläkänyɔɔ Jesu 'Kriisëa ‑gbinanakʋ bä 'ana ‑tɔrʋpɩɔ. 'Asɩ i bä.
45016021	Nyɔɔlɔ 'nyraa 'ɔɔn ‑fɛɛɛa' 'jrʋpa, Timotee nyra 'na napio 'klɩa nyüü: Lusiusë, Jasɔɔnë, Sosipatɛrë, 'ü 'trɛɛ 'amɩ.
45016022	'Mɔɔ Tetiusë, 'mɔɔ ‑jɩjraa' ‑pɔɔkʋlʋ kʋa' ‑pɩ nɩ, 'n 'trɛɛ 'amɩ 'Pläkänyɔɔa 'nyrɩklɩ.
45016023	Nyɔɔlɔ 'kʋɛɛa' 'lɩ 'mɩ ɔ 'ü 'daraa' Gaiusë, ɔ kä nyüköli 'cɛcɩa 'fɩɔ traraa' 'trɛɛ 'amɩ. Bätäa möliiwälɩtʋnyɔɔlɔ 'ü 'daraa' Erasëtë nyra ana ‑wlajʋ Katisë 'trɛɛ 'amɩ.
45016024	Abɩa ana 'Pläkänyɔɔ Jesu 'Kriisëa ‑gbinanakʋ bä 'ana ‑tɔrʋpɩɔ. 'Asɩ i bä.
45016025	A 'bʋala Nyɔsʋa! 'Ɔɔ 'mrɛɛ 'ɔ ‑nyɩ 'amɩ 'klü 'sɩrɩ 'Mʋfagogolä 'n 'saraa' 'lɩ 'amɩ; 'ää 'paa Jesu 'Kriisë ‑gä, 'ää srara amɩ wiili Nyɔsʋa 'piea', i 'ɔ ‑sisiea' ‑sɩ a ‑sɩ.
45016026	‑Maa 'köklesaplɩɩ ɔ nɩ, ‑pɔɔkɩ 'lɩ nyɔsʋaamlɩpalanyüü ‑jɩjraa', 'ia ‑gʋ nɩ, 'i 'a ‑fälɩ blö, nyüüa 'fɩɔ nya 'jä 'iin. Nyɔsʋalɔ 'nyɩa' blöröfa kä, 'ɔɔ 'daa i nrörö. 'Ɔ nʋ 'imɩ ‑tʋtʋ ‑gälɩa ‑glügbüa 'fɩɔ 'mä Nyɔsʋa plɛtoro 'ümä 'ɔɔn 'lɩträärä.
45016027	Abɩa Nyɔsʋalɔ kä 'doo jrea' wii 'bʋala, Jesu 'Kriisëa 'nyrɩklɩa ‑gʋ 'plɔʋplɔʋ. 'Asɩ i bä!
46001001	'Mɔɔ 'Pɔɔlë, ɔ bäa' Jesu 'Kriisëa apotrëlɔ Nyɔsʋa wea' 'sɩrɩ 'ɔ ‑waa', 'a 'mɔɔ ‑bɛ ‑wlajʋlɔ 'ü 'daraa' Sosëtɛnë.
46001002	Amɔ ‑jɩjra 'amɩ 'wʋ, 'amɔ Nyɔsʋaa 'cɛcɩlɛ bäa' Korɛɛntëbätä, ɛ Nyɔsʋa berea' 'klɩ 'Kriisë Jesu 'lɩ, 'amɔlɔ werea' 'kä 'ana 'kläa 'nyü käa' 'ämäa' 'na, nyra ü bäa' ‑pɩɔa 'fɩɔ ü wea' ana 'Pläkänyɔɔ Jesu 'Kriisëa 'nyrɩ, ɔ bäa' 'üa 'Pläkänyɔɔ nyra ana 'Pläkänyɔɔ.
46001003	Abɩa Nyɔsʋalɔ bäa' ana Tʋ nyra 'Pläkänyɔɔ Jesu 'Kriisëa ‑gbinanakʋ, nyra plɛgälɩflɛrɛkʋ bä 'amɩ ‑gälɩ.
46001004	'N 'trɛɛ 'na Nyɔsʋa 'plɔʋplɔʋ 'ana ‑gʋ, 'n 'trɛɛ 'ɔɔn 'sɩrɩ 'ɔ ‑sröröa' 'Kriisë Jesu kälɩ ‑bɛ 'ɔ ‑nyɩ 'amɩ 'ɔa ‑gbinanakʋ.
46001005	'Be, 'a nyra 'ɔɔn 'a 'doo bä. 'Asɩ Nyɔsʋa ‑nyɩa' 'amɩ 'bɩɔ diia 'fɩɔa 'mlɩ, wiipapakʋ nyra wiijejrekʋ nya 'si 'amɩ 'klɩ.
46001006	'Kpɩkpɩakʋlʋ käläa' 'Kriisë ‑gba, u 'a 'kplaa' 'mʋfasa nɩ,
46001007	'ia ‑gʋ Nyɔsʋaa 'srɛa dɩjɔ 'doo 'nyɩ 'makɩ 'amɩ ‑a, 'amɔlɔ ‑glaaa' 'taɩnlɩ kä 'mlɩ ana 'Pläkänyɔɔ Jesu 'Kriisë 'mäa' 'ɔa nyufa srara.
46001008	'Ɔɔ nëmä 'amɩ 'klü ‑nyɩ ‑bɛ 'amä 'pläa blöröfa 'wʋ 'tɔ, nyɔɔ ‑pɩ 'amɩ wii ‑gälɩ ‑tʋ ‑srɩlɩ kä 'mlɩ ana 'Pläkänyɔɔ Jesu 'Kriisë 'mäa' ji.
46001009	Nyɔsʋa ‑träärälɩ 'ɔa 'papawii, 'ɔɔ we 'amɩ, 'a nyra 'ɔa 'Jʋ, ana 'Pläkänyɔɔ Jesu 'Kriisë, 'mä 'doo bä.
46001010	'Na ‑wlajü 'amɩ 'n bibie 'amɩ, 'Pläkänyɔɔ Jesu 'Kriisëa 'nyrɩklɩa ‑gʋ 'ba 'pa watu 'doo! 'Anyɩ 'bölötɩa, ‑maa 'ba ‑ma 'mʋfasa 'ana bobowlia 'mlɩ, abɩa 'ana polu bä dɛɛ 'dee.
46001011	'Na ‑wlajü 'amɩ, Kloea ‑gböölia nyüü ‑gbala 'mɩ 'sɩrɩ ‑topokʋ bäa' 'ana ‑tɔrʋpɩɔ.
46001012	‑Jäsɩ 'i bäa' nɩ: ‑moloo ma bälɩ 'ɔ nɩnɩa: «'Mɔɔ bä 'Pɔɔlëa nɔ», 'aiɛ: «'Mɔɔ bä Apolɔsëa nɔ», 'aiɛ: «'Mɔɔ bä Sefasëa nɔ», 'aiɛ: «'Mɔɔ bä 'Kriisë nɔ!»
46001013	'Nɩnɩa nɩ, 'Kriisë sɔrɔwʋ 'sɔɔ 'wʋ? ‑Ale 'Pɔɔlë järä krʋa ‑gälɩ 'ana ‑gʋ? ‑Ale 'Pɔɔlëa 'nyrɩklɩ 'ü 'pala 'amɩ 'nɩwli?
46001014	'Nyɩa' 'ana ‑tɔrʋpɩɔa nyɔɔ 'nɩwlipa, 'n 'trɛɛ Nyɔsʋa 'ia ‑gʋ, 'ima 'nyɩ Krisëpusë nyra Gaiusë ü kä 'doo 'n 'paa' 'nɩwli ‑a bä.
46001015	Nyɔɔ 'nyɩ 'lɩ ‑a bɩa 'ɔmä 'daa 'na 'nyrɩklɩ 'n 'pala nyüü 'nɩwli.
46001016	'N 'pa bɩa Sëtefanasëa ‑gbööö 'nɩwli, ‑maa 'bala 'üa ‑pɩɔ 'nyɩ nyɔɔ ‑moloo 'nɩwli ‑a 'pa.
46001017	'Kriisë 'nyɩ 'mɩ ‑a blɔ 'nɩwlipapakʋa ‑gʋ. ‑Maa 'ɔ blɔ 'mɩ 'mä 'Mʋfagogo 'sa; ‑bɛ ama 'sa 'ämɩ nɩ, 'nyɩ 'palɩ nyɔɔa bobowli 'mlɩ, 'nyɩ ‑pɩ jäjäkʋlɔ 'ɔ järäa' krʋa ‑gälɩa 'jrʋ 'bla.
46001018	Nyüülü faa' 'mɔlɔnyʋfɔ ma 'jä 'Kriisëa krʋagälɩjäräwii nɩ, saklawii 'ü 'dara 'iin. ‑Maa amɔlɔ 'wʋa' 'lɩmlɩ nɩ, a jre 'iin 'sɩrɩ 'i bäa' Nyɔsʋaa 'klü.
46001019	'Be 'i ‑jɩjra nyɔsʋapɔɔkʋ 'lɩ ‑maa: 'Nyaa 'lɩglanyüüa 'lɩgaglakʋ bʋblɔa, 'kä 'nyaa wiijrenyüüa wiijejrekʋ ‑gblooo.
46001020	‑A 'jää 'lɩglanyɔɔ le? ‑A 'jää ‑dɔkpɩanyɔɔ le? ‑Bɛ 'plälä kʋa' ‑pɩa dɛtɛnyɔɔ le? Nyɔsʋa 'cicri 'pläa 'lɩgaglakʋ mlüü 'lɩ.
46001021	'Be Nyɔsʋaa 'lɩgaglakʋ 'lɩ nɩ, 'ɔ nʋ 'iin 'plä ‑pɩ 'lɩgaglakʋ nʋ 'ä ‑pɩ 'ɔɔn jre. 'A 'ia ‑gʋ Nyɔsʋa 'daa 'papawiili a 'paaa' nɩ, 'ii 'ü 'daraa' mlüü, 'inya kä Nyɔsʋa 'tʋ 'ɔmä 'iin kälɩ ‑srörö ‑bɛ 'ɔmä 'lɩmlɩ nyüülü toroa' 'ɔɔn plɛ 'ba.
46001022	Juifënyüü 'bata 'ümä ‑saragbia tie 'jä, ‑bɛ grɛɛkënyüü 'bata 'lɩgaglakʋ.
46001023	‑Maa amɔlɔ nɩ, 'Kriisëlɔ koloa' krʋa ‑gälɩ 'ɔa ‑gä a ‑gbala nyüü; 'inya ‑siie juifënyüüa ‑nyɛɛ, ‑bɛ grɛɛkënyüü nö mlüü bäsaa.
46001024	‑Maa ‑mülü Nyɔsʋa wea' ü bäa' juifënyüü nyra grɛɛkënyüü nɩ, 'ü jre 'iin 'sɩrɩ 'Kriisë bäa' Nyɔsʋaa 'klü nyra 'ɔa 'lɩgaglakʋ;
46001025	'be Nyɔsʋaa «mlüülü» ‑si nyɔɔa 'lɩgaglakʋ 'wʋ, Nyɔsʋaa 'fʋmakʋ nya ‑sɔɔrɔwʋ 'unya ‑si nyüüa 'klü 'wʋ.
46001026	'Na ‑wlajü 'amɩ, 'ba 'jä 'sɩrɩ 'a ma bäa' 'taɩn 'lɩ Nyɔsʋa wea' 'amɩ: nyüüa bobowlia 'mlɩ nɩ, 'lɩglanyüü 'nyɩ 'ana ‑tɔrʋpɩɔ ‑a ‑sümlö, 'klükänyüü 'kɔkɔmlɛ nyra nyüü kpakü 'nyɩ 'ana ‑tɔrʋpɩɔ ‑a ‑sümlö.
46001027	‑Maa diili nyüü 'daaa' inyɩa' ‑gbaa kä nɩ, 'ii Nyɔsʋa 'balɩ 'ɔnya 'blara nyɔɔa 'lɩgaglakʋ 'nyüsü; i nyüü 'daraa' 'fʋmadii nɩ, 'a 'ii Nyɔsʋa dɔrɔwʋ 'ɔnya 'blara 'wʋsɔɔrɔa ni 'nyüsü.
46001028	Diili nyüü 'bööa' 'klɩ, i 'ünyɩ 'daraa' dii, diili 'nyɩa' dɛɛ bä, 'ii Nyɔsʋa 'balɩ 'ɔnya 'ba ‑plɩɩ ‑mɩlɩ nyüü 'daraa' dii.
46001029	'I bäa' 'saa nɩ, nyɔɔ 'doo nyɔɔ 'doo ‑nëmä 'ɔɔn ‑tɔklʋ 'klɩ ‑a bɔtrɔ.
46001030	'Amɔlɔ nɩ, Nyɔsʋa nrörö 'amɩ 'doo 'lɩ 'amɔ ‑bɛ 'Kriisë Jesu 'sɔ; Nyɔsʋa nya nrörö 'ɔɔn 'lɩgaglakʋ 'lɩ ana ‑gʋ, 'ɔɔ Nyɔsʋa ‑srörö kälɩ 'kä 'ɔ ‑gäää amɩ 'klɩ, 'ɔnya bere amɩ 'klɩ amä 'ɔa nyüü bä, 'kä 'ɔ 'baa amɩ ‑balʋ 'lɩ.
46001031	'A 'ia ‑gʋ 'i ‑jɩjra nyɔsʋapɔɔkʋ 'lɩ ‑maa: « Nyɔɔ ma nëmä ‑tɔklʋ bɔtɔ nɩ, 'ɔ bɔtɔ 'uun diili 'Pläkänyɔɔ nʋa', 'ia ‑gʋ.»
46002001	'Na ‑wlajü 'amɩ, wiili 'n käa' 'mäa' 'amɩ ‑gbala nɩ, 'n 'tɔa' 'ana ‑nyɛɛ nɩ, ‑mää dɛtɛkʋ 'aiɛ 'lɩgaglakʋlʋ ‑sia' 'wʋ ‑mää 'iin 'nyɩ ja ‑bɛ 'nyɩ 'ana ‑nyɛɛ Nyɔsʋaa ‑sisiewii 'palakalɩ ji.
46002002	'Be 'taɩn 'lɩ 'n bä käa' 'ana ‑tɔrʋpɩɔ nɩ, 'na 'mlɔɔ 'daa 'nyɩ ‑pasawii ‑a jre ima 'nyɩ Jesu 'Kriisëa wiia 'doo ‑a bä, Jesu 'Kriisëlɔ koloa' krʋa ‑gälɩ.
46002003	'Taɩn 'lɩ 'n bä ɩa' 'ana ‑tɔrʋpɩɔ nɩ, 'n 'fʋma ‑bɛ 'n tɩtrɛ, ŋalɛ 'blaa 'mɩ ‑gböösa.
46002004	'Na 'papawii nyra 'na nyɔsʋaawiili 'n 'paa' ‑bɛ nyüü 'daraa' 'iin wii nɩ, ‑mää nyɔɔa 'lɩgaglakʋ 'nyɩ nʋ; ‑maa 'Nyüna ‑Susu 'u 'pa 'na 'papawii 'klü ‑gälɩ,
46002005	'ana nyɔsʋaplɛtorokʋ ‑pɩ nyɔɔa 'lɩgaglakʋ ‑gälɩ pɩara, ‑maa 'ɛmä Nyɔsʋaa 'klü ‑gälɩ pɩara.
46002006	‑Bɛ wiili a 'kpɩaa' nyüülü ‑jrɛa' 'üa ‑tɔrʋpɩɔ nɩ, 'lɩgaglakʋ bäsaa. ‑Mää nyɔɔa në 'lɩgaglakʋ 'nyɩ 'saabä, ‑mää nyüülü 'kamaa' 'blɩlɩ kʋa' ‑pɩ ü nëmäa' ‑pɩ jä nɩ, ‑mää 'üa 'lɩgaglakʋ 'nyɩ 'saabä.
46002007	Nyɔsʋaa 'lɩgaglakʋlʋ 'ɔ ‑sisre käa' nyüü ‑gba, u 'ünyɩa' 'wli 'nu, 'uu a 'kpɩa 'üün. Nyɔsʋa tɛrɛ kä amɩ 'ia wiijejrekʋ 'fɩɔwʋ 'ɔnya 'mä 'plä nʋ ana 'bʋalakʋa ‑gʋ.
46002008	'Kamanyɔɔ 'doo 'nyɩ ‑taa ‑tʋtʋlʋa ‑gälɩ ‑a bä ɔ jrea' ‑taa 'lɩgaglakʋlʋ. 'Üma jre ɩ 'imɩ nɩ, 'ü ‑nëmä 'Pläkänyɔɔlɔ 'sia' 'wliklɩbʋabʋakʋ 'klɩ krʋa ‑gälɩ ‑a kolo.
46002009	‑Maa 'i ‑jɩjra nyɔsʋapɔɔkʋ 'lɩ 'kä: Dɛɛlɛ 'nyiö 'nyɩa' 'jä, ɛ 'nyaklu 'nyɩa' 'wli 'nu, ‑bɛ wiili 'nyɩa' nyɔɔa plɛklɩ ji, Nyɔsʋa ‑ëlere 'ia 'fɩɔ nyüülü ‑waa' 'ɔɔn, 'üa ‑gʋ.
46002010	'Nyüna ‑Susu Nyɔsʋa ‑srörö kälɩ 'ɔnya srara amɩ 'iin. Nyɔsʋaa ‑Susu 'jää diia 'fɩɔ, 'u 'jää 'nɩmɩ Nyɔsʋaa ‑sisiewii.
46002011	Nyɔɔ 'plɛɛ jre nyɔɔa plɛklɩa wii le, ima 'nyɩ 'ɔa ‑susulu bäa' 'ɔɔn 'lɩ ‑a bä? 'Asɩ nyɔɔ 'doo nyɔɔ 'doo 'nyɩ wiili bäa' Nyɔsʋaa plɛklɩ jre 'ima 'nyɩ 'ɔa ‑Susu ‑a bä.
46002012	Amɔlɔ nɩ, ‑mää 'pläa 'mlɩa ‑susu 'nyɩ amɩ ‑gälɩ bä, ‑Susulu sɔa' Nyɔsʋaa ‑nyɛɛ 'uu bä amɩ ‑gälɩ, amä diili Nyɔsʋa ‑nyɩa' amɩ 'flɛɛlɩ jre.
46002013	‑Bɛ 'ia diili nɩ, ‑mää nyɔɔa 'lɩgaglakʋa 'nyrɩklɩ anyɩ 'pa 'imɩ, ‑maa 'lɩgaglakʋlʋ 'Nyüna ‑Susu 'kpɩaa' amɩ nɩ, 'asɩ a ‑gbala nyüülü 'klaaa' Nysɔsʋaa ‑Susu wiili bäa' ‑Susua wii.
46002014	‑Maa 'bɔɔwlɔɔnyɔɔ 'nyɩ 'lɩ ‑a bɩa ɔ 'jä diili sɔa' Nysɔsʋaa ‑Susu kälɩ, 'be mlüüpawii 'ɔ 'dara 'iin. 'Ɔnyɩ 'lɩ ‑a bɩa 'ɔmä 'iin 'wli 'nu, 'be Nyɔsʋaa ‑Susua 'doo kälɩ nyɔɔ kä 'ɔmä ‑srörö.
46002015	Nyɔɔlɔ Nyɔsʋaa ‑Susu bäa' 'lɩ nɩ, 'ɔɔ 'mrɛɛ 'ɔ 'nu diia 'fɩɔlʋ 'wli. ‑Maa 'ɔɔlɔ nɩ, nyɔɔ 'nyɩ 'lɩ ‑a bɩa ɔ 'nu 'ɔɔn 'wli.
46002016	'I ‑jɩjra: Nyɔɔ 'plɛɛ jre 'Pläkänyɔɔa bobowii le? Nyɔɔ 'plɛɛ 'mrɛɛ 'ɔ 'pa 'ɔɔn ‑tɔɔlɩ le? ‑Maa amɔlɔ nɩ, 'Kriisëa bobowli a 'klaa.
46003001	'Mɔɔlɔ nɩ, 'na ‑wlajü 'amɩ, 'nyɩ 'amɩ ‑gba ‑a dɛtrɛ, ‑beere nyüü Nyɔsʋaa ‑Susu bäa' 'lɩ. ‑Maa 'sɩrɩ 'a bäa' nyüülü nöa' wiili käa' 'jajɛ tʋ, ‑bɛ 'a bäa' 'jüplü 'Kriisë 'lɩ nɩ, 'a 'ia 'sa 'n dɛtrɛ 'amɩ ‑gba.
46003002	Nyɩtɩnɩ 'n ‑nyɩ 'amɩ, ‑maa ‑mää kälɩbäjijri 'nyɩ 'amɩ ‑nyɩ, 'be 'a ‑kaaŋlʋ kälɩbäjijri mlɩbɩa. 'A ‑kaaŋlʋ 'nɩmɩ 'iin mlɩbɩa 'köklesaplɩɩa 'mʋgbɛ;
46003003	'be 'a ‑ka nö wiili käa' 'jajɛ 'tʋ. ‑Plɩɩ 'i ‑sia' ‑bɛ 'a ‑ka käkläa' wasä 'wʋ, ‑bɛ ‑gbakäklɛkʋ nyra ‑gbasɔsrɔkʋ bäa' 'ana ‑tɔrʋpɩɔ nɩ, 'ii 'nyɩ 'klaa nyüü srara 'sɩrɩ 'a bäa' nyüülü nöa' wiili käa' 'jajɛ 'tʋ, 'sɩrɩ 'a ‑ka 'nyɛɛa' ‑tʋtʋ ‑gälɩa nyüüa 'saa?
46003004	'Ana ‑tɔrʋpɩɔa ‑moloo ma 'daa: «'Mɔɔlɔ nɩ, 'Pɔɔlëa nyɔɔ 'n bä,» ‑bɛ ‑moloo ma 'daa: «'Mɔɔ Apolɔsëa nɔ 'n bä» nɩ, 'ii 'nyɩ srara nyüü ‑a 'sɩrɩ 'a nöa' wiili käa' 'jajɛ 'tʋ?
46003005	Nyɔɔ 'plɛɛ bä Apolɔsë, ‑bɛ ɔ bä 'Pɔɔlë le? Nyɔsʋaa 'jrʋpafɛnyüü 'ü bä. 'Anya ‑srörö 'üün kälɩ 'anya toro Nyɔsʋa plɛ. ‑Mɔ ma bälɩ 'jrʋpalä 'Pläkänyɔɔ ‑nyɩa' 'ɔɔn 'ää 'ɔ ‑fɛɛɛ.
46003006	'Mɔɔlɔ nɩ, tuu 'n pla, Apolɔsë nya 'papa 'uun 'nɩ ‑gba, ‑maa Nyɔsʋa 'ɔɔ 'bʋala 'uun.
46003007	'Ii känyrɩ, nyɔɔlɔ plaa' 'uun ‑bɛ ‑mɔlɔ 'papaa' 'uun 'nɩ ‑gba 'nyɩ dɛɛ ‑a nʋ. Nyɔɔlɔ 'ɔ nʋa' dɛɛ nɩ, 'ɔɔ bä Nyɔsʋa, 'be 'ɔɔ 'bʋala 'uun.
46003008	Nyɔɔlɔ plaa' tuulu ‑bɛ ‑mɔlɔ 'papaa' 'uun 'nɩ ‑gba nɩ, 'ü bä dɛɛ 'dee; ‑bɛ ‑moloo ma bälɩ nɩ, 'sɩrɩ 'ɔa 'jrʋpa bäa' nɩ, 'asɩ Nyɔsʋa 'mä 'ɔɔn 'pɛɛ.
46003009	'Be a nyra Nyɔsʋa ‑fɛɛɛrɛ 'jrʋpa 'wʋ. Nyɔsʋaa putu nyra Nyɔsʋaa nyuku 'a bä.
46003010	'A ‑gbinanakʋlʋ Nyɔsʋa ‑nyɩa' 'mɩ 'ua 'nyrɩklɩ 'n ‑fɛɛɛrɛ 'jrʋpa 'mʋfa nyukupanyɔɔa 'sa, 'nyaa 'sri 'ua ‑toko 'kä, ‑bɛ nyɔɔ ‑moloo 'jrara 'ua ‑gälɩ nyuku. ‑Maa ‑moloo ma bälɩ ɔ ‑tre 'sɩrɩ 'ɔmäa' 'ua ‑gälɩ nyuku 'paladɛɛ nʋ.
46003011	'Be nyɔɔ ‑moloo 'nyɩ 'lɩ ‑a bɩa ɔ 'sri nyukua ‑toko ‑mölöö 'kä ima 'nyɩ ‑mälä 'sria' 'kä ‑a bä, 'iibä: Jesu 'Kriisë.
46003012	‑Bakää nyɔɔ 'nyɩ nʋ ‑sika, 'ɔnyɩ nʋ 'pɔlɔsika, 'perubʋatäkë, tii, 'sipi ‑ale ‑sragbɩ, ɔma 'pala nyukua ‑tokolä 'sria' 'kä, 'äa ‑gälɩ nyuku nɩ,
46003013	nyüü nya 'jrʋpalä ‑moloo ‑fɛɛɛrɛa' 'lɩ ‑gälɩ 'jäa. 'Inya ‑fälɩ 'cerea ‑gätʋtaɩn 'lɩ. 'Ia ‑srɩlɩ nya kapu käa, 'kä kapulu nya nyɔɔ o nyɔɔa 'jrʋpa srara 'sɩrɩ 'ä bäbläa' 'lɩ.
46003014	Nyukulu 'palaa' 'lɩ ‑gälɩ ma nyɔnyrɔ nɩ, 'ia nyɔɔlɔ nya 'pɛrɛa.
46003015	Nyɔɔa nʋnʋdɛɛ ma fi nɩ, 'ɔ ‑nëmä dɛɛ ‑a 'jä; nyɔɔlɔ nya 'lɩmlɩwʋa, ‑maa 'inya ‑beere 'sɩrɩ 'ɔ ‑sröröa' kapu 'lɩ.
46003016	'Anyɩ 'saa ‑a jre 'sɩrɩ 'a bäa' Nyɔsʋaa Nyuku, ‑bɛ Nyɔsʋaa ‑Susu kʋa' 'amɩ 'lɩ?
46003017	Nyɔɔ ma ‑gblooo Nyɔsʋaa Nyuku, Nyɔsʋa nya 'ia nyɔɔlɔ ‑gbloooa; 'be Nyɔsʋaa Nyukulu paa', 'uu 'a bä.
46003018	Nyɔɔ 'nyɩ ‑trɔɔrɔ 'ɔa nyufa. Nyɔɔ ma bä 'ana ‑tɔrʋpɩɔ ‑bɛ ɔma bobo 'ɔ ‑glalɩ ‑beere nyüülü bäa' ‑taa ‑tʋtʋlʋa ‑gälɩ nɩ, ɔ pa mlüü ‑bɛ 'ɔmä 'tasɩrɩ 'lɩgla!
46003019	'Be 'pläa 'mlɩa 'lɩgaglakʋ bä mlüü Nyɔsʋaa 'klɔɔtrʋ. 'I ‑jɩjra: Nyɔsʋa 'kplaa 'lɩglanyüü 'üa yrʋa ‑gbasi mlɩ.
46003020	'I ‑jɩjra 'sɔɔwʋ: 'Pläkänyɔɔ jre wiili 'lɩglanyüü boboa', 'ɔ jre 'iin 'sɩrɩ 'inyɩa' ‑gbaa kä.
46003021	'Ii känyrɩ, nyɔɔ 'nyɩ ‑gbalɩ nyüüa ‑gʋ; 'be 'amɔ kä 'ia 'fɩɔ:
46003022	‑bɛ 'Pɔɔlë, Apolɔsë, Sefasë, 'plä, ‑bɛ 'klä, 'aiɛ jäjäkʋ, 'köklesaplɩɩa dii, ‑ale ‑sraakäpɩa ni, 'amɔ kä 'ia 'fɩɔ,
46003023	'Kriisë kä 'amɩ, Nyɔsʋa nya kä 'Kriisë.
46004001	'Ii känyrɩ 'ba 'jä amɩ ‑beere 'Kriisëa 'jrʋpafɛnyüü nyra nyüülü käläa' Nyɔsʋaa ‑sisiewiia wii ‑gbaa 'papakʋ.
46004002	'Pɩrɩgälɩ nɩ, wiili nyüü 'batraa' nyüülü käläa' diia wii ‑gbaa nʋnʋdiia 'mlɩ nɩ, 'ü kä 'ümä nyüü srara 'sɩrɩ 'ü bäa' plɛtoronyüü.
46004003	Ima 'daa 'na 'pɛlɩ nɩ, ‑bakää 'i bäa' 'amɔ, 'aiɛ nyüüa tropina ma 'bölö 'mɩ ‑gä ‑gälɩ nɩ, wiijie bäsaa. 'Na 'mʋgbɛ 'nyɩ ‑tʋ 'na ‑gä ‑a;
46004004	'be 'na bobowli 'nyɩ 'daa 'mɩ ‑a, 'n ‑kaaŋlʋ bɩa 'daa 'n ‑gäklɩ Nyɔsʋaa 'klɔɔtrʋ. 'Pläkänyɔɔ, 'ɔɔ ‑tʋʋä 'na ‑gä.
46004005	'Ii känyrɩ 'anyɩ tɩ 'taɩnlɩ ‑trääräa' 'lɩdɛrɩ 'anyɩ ‑tʋ ‑gä. 'Ba ‑glaaa 'Pläkänyɔɔ. Diili ‑sisrea' 'jöjrüükpü 'lɩ nɩ, 'ɔnya 'iin ‑srɩ 'klɩ jaa, 'kä 'ɔnya bobowiili ‑sisrea' nyɔɔa plɛklɩ srara. 'Kä Nyɔsʋa nya nyüü 'bʋala, ‑moloo ‑bɛ 'ɔa 'bʋalakʋ.
46004006	'Na ‑wlajü 'amɩ, wiili 'n ‑gbalaa' ‑plɩɩ 'amɩ nɩ, 'mɔɔ nyra Apolɔsë ‑gälɩ 'n tɛ ‑bɛ 'n 'paa wii 'ana ‑gʋ. 'A ‑pɩ wiili ‑jɩjraa' ‑gälɩ 'pɩ: 'a ‑pɩ 'lɩgba nyɔɔ 'dooa dɛrɩbäbäkʋa ‑gʋ, 'a ‑pɩ 'üün 'klɩkakla.
46004007	Nyɔɔ 'plɛɛ ‑gbala 'amɩ ‑maa 'a ‑si ‑mölöö 'wʋ le? Dɛplɛɛ Nyɔsʋa 'nyɩ ‑mɩ ‑nyɩ ‑bɛ ‑klaaa le? ‑Bɛ Nyɔsʋa ma ‑nyɩ 'amɩ 'ɛɛn nɩ, dɛplɛɛ kä ‑gʋ 'a ‑gbaaalɩ ‑beere ‑mää ‑nyɩnyɩdɛɛ ‑a le?
46004008	'Anya 'a dö! 'Anya 'a 'bɩɔ ji! Anyɩ 'amɩ ‑gba ‑a ji 'anya nʋ 'kɩɩ! 'N 'bata 'ba bä 'kasa 'kɩɩ, ‑bɛ ana 'fɩɔ 'mä 'kɩɩ bä, a nyra 'amɩ kɔsɔ!
46004009	'Be 'n jresa Nyɔsʋa ‑tʋ amɔ bäa' apotrë dɛrɩ ‑beere nyüü 'ü 'paa' jäjäjie 'lɩ: a ‑beere ‑taa, amɔ 'pläa 'fɩɔ 'jäjrä 'aanjë nyra nyüüa 'klʋɩ.
46004010	Amɔlɔ nɩ, sakla amɩ 'Kriisëa ‑gʋ, ‑maa 'amɔlɔ nɩ, 'a bä 'Kriisë 'lɩa 'lɩglanyüü. A 'fʋmlakälɩ, ‑maa 'a bäläkälɩ, 'ünyɩ 'dara amɩ nyüü ‑a, ‑maa 'ü ‑träärälɩ 'amɩ.
46004011	Sɔ 'ia 'taɩn 'lɩ ‑a ji 'saarɩ ‑gälɩ, a ‑ka bä ‑gbëka nyra 'mamlatʋa ‑sʋɩ 'lɩ, anyɩ 'koti ‑a kä, 'ü nö amɩ ‑gbigba, a kä amä ‑pɩɔ o ‑pɩɔ ‑srörö.
46004012	Ana 'mʋgbɛ nʋ wlu anya ‑fɛ 'jrʋpa ‑gböösa, 'i sɩara amɩ. Nyüü ma ‑jejre amɩ nɩ, 'nɩ a 'paa 'üün; üma nʋ amɩ bʋbɔgbi ‑gba nɩ, a 'nyiere 'iin 'klɩ.
46004013	Nyɔɔ ma 'pa ana ‑gʋ bʋbɔwii nɩ, a 'paa 'ɔa ‑gä 'cɩcasa. Kolo ‑nyɛɛ 'kä ‑a ji 'saarɩ ‑gälɩ, anya 'a 'pläa kätëë nʋ, cacɩlɩ nyüüa 'fɩɔ bebea' 'klʋɛɛ, 'ii a bä.
46004014	‑Mää 'ana 'nyüsü 'blarakʋa ‑gʋ 'nyɩ ‑jɩjra 'amɩ 'wʋ; ‑maa ‑wawajüa 'sa 'n 'paa 'amɩ ‑tɔɔ 'lɩ.
46004015	‑Bakää nyüülü 'kpɩaa' 'amɩ 'Kriisëa plɛtorokʋa ‑srɩ 'nyɩ ‑pɛ nɩ, 'anyɩ tʋɩɩ 'kɔkɔmlɛ ‑a kä. 'Mɔɔ bä 'ana tʋ 'Kriisë Jesu 'lɩ, 'be 'mɔɔ 'saralɩ 'amɩ 'Mʋfagogo.
46004016	'Ia ‑gʋ, 'n 'jrara 'ana 'klü 'amä 'na 'sa nʋ.
46004017	'A 'ia ‑gʋ 'n ja 'amɩ Timotee, 'na ‑wawajʋ, ɔ ‑trääräa' 'lɩ 'Pläkänyɔɔ, 'ɔmä 'amɩ plɛpa 'sɩrɩ 'na 'nyɛnyɛdɛɛ bäa' 'Kriisë 'lɩ. 'A 'i 'n 'kpɩara ‑pɩɔa 'fɩɔ 'cɛcʋa 'mlɩ.
46004018	Nyüü bä 'ana ‑tɔrʋpɩɔ, 'ü ‑gbaalɩ ‑beere 'n ‑ka ‑nëmä 'amɩ 'jäkalɩ ‑a ji.
46004019	‑Maa Nyɔsʋa ma 'nyie, 'nyaa ‑plɩɩ 'ana ‑nyɛɛ jia 'mä nyüülü ‑gbaalɩa 'klü 'jä, ‑maa ‑mää 'üa 'papawiia ‑gʋ 'nyɩ ji.
46004020	'Be Nyɔsʋaa 'kamaplä 'nyɩ 'papawiia 'doo ‑a bä, ‑maa 'klüa wii bäsaa.
46004021	Dɛplɛɛ 'a 'bata le? ‑A ja ‑gbalɛfu ‑a ji, ‑ale ‑a ja plɛlɛ 'sia' ‑wawakʋ nyra plɛböblökʋ 'klɩ?
46005001	A 'nrörö 'plɔʋplɔʋ nyüüa mlɩ wii 'wli 'ana 'pɛlɩ. Nyüü nɩnɩa ‑sagbili Nyɔsʋa 'nyɩ 'bataa', 'inyɩa' 'nɩmɩ nyüülü 'nyɩa' Nyɔsʋa jrea ‑tɔrʋpɩɔ bä nɩ, 'ii 'a nö. 'Ü nɩnɩa 'ana ‑tɔrʋpɩɔa nyɔɔ 'ba 'ɔa tʋ 'ŋlʋʋ kälɩ!
46005002	'I kä 'imä ɩ 'amɩ ‑gbapa ‑gböösa, 'amä 'nɩmɩ 'ana ‑tɔrʋpɩɔ 'ia nyɔɔlɔ 'ba. ‑Maa 'lɩ 'a ‑gbaa!
46005003	'Mɔɔlɔ nɩ, 'nyɩ 'ana ‑tɔrʋpɩɔ ‑a bä, ‑maa ama bobo 'n bä 'ana ‑tɔrʋpɩɔ. 'Ii känyrɩ, 'sɩrɩ 'mä ɩa' 'ɔa ‑gä 'bö nɩ, 'ii 'n ‑gbala 'amɩ ‑beere 'sɩrɩ 'n bäa' ‑plɩɩ.
46005004	'Ama trara ana 'Pläkänyɔɔ Jesu 'Kriisëa 'nyrɩklɩ nɩ, 'na bobowli, 'Pläkänyɔɔ Jesu 'Kriisëa 'klü, ‑bɛ 'amɔ, bä ‑pɩɔ 'doo 'wʋ.
46005005	'Ba 'sara 'ia 'sama nyɔɔlɔ Sataan kälɩ, 'ɔa 'jajɛ 'mä bʋblɔ, ‑bɛ 'ɔa ‑susu 'mä 'lɩmlɩwʋ 'Pläkänyɔɔ Jesua ‑srɩ 'lɩ.
46005006	'Ana 'lɩgbagbakʋ 'nyɩ 'na ‑a 'na! 'Anyɩ 'saa ‑a jre levurë jie, 'ii 'jrara bɔtɔfarinëa 'fɩɔ?
46005007	'Ba 'ba 'ana ‑gba ‑kätɩ levurë, 'amä bɔtɔfarinë dëdrä bä. Nyüülü levurë 'nyɩa' 'lɩbä nɩ, 'ia nyüü 'a bä, 'be ana 'Paakëa ‑gʋ 'Kriisë 'sara ‑gbɔ 'lɩ ana ‑gʋ.
46005008	'Ii känyrɩ, a nʋ ‑glɩsɩglɩsɩ ‑maa anyɩ 'cakla 'ɛɛn ‑kätɩ levurë, anyɩ 'cakla 'ɛɛn bʋbɔgbi nyra plɛbʋbɔkʋa levurë. ‑Maa a nʋ 'flɔɔlʋ 'nyɩa' levurë kä, amä ‑glɩsɩglɩsɩlɛ nʋ, 'iibä 'nyünanakʋ nyra 'cɩcasa.
46005009	'N ja 'amɩ ‑pɔɔkʋ 'doo, 'nyaa ‑gbala 'amɩ 'sɩrɩ 'a nyra nyüülü nöa' ‑sagbili Nyɔsʋa 'nyɩ 'bataa', 'a nyra 'üün 'nyɩ kʋ ‑pɩɔ 'doo 'wʋ.
46005010	‑Mää nyüülü 'nyɩa' nyɔsʋaanyüü bä ‑bɛ ü 'paaa' ‑sagbili 'nyɩ 'daa, ‑mää tɛkänyüüa 'fɩɔ 'nyɩ 'daa, 'inya 'nyɩ bɩa 'jejienyüüa 'fɩɔ bä, ‑mää bɩa ‑wäsɩapʋpʋanyüü 'nyɩ bɩa 'daa. Ima ‑gä ɩ 'ia ‑gä nɩ, 'anya ɩ 'blɩa 'mlɩ sɔa 'la!
46005011	Wii ‑mɩlɩ 'n jaa' ‑plɩɩ 'amɩ ɔ nɩ, 'iibä nyɔɔ ma 'daa 'cɛcɩnyɔɔ 'ɔ bä, ‑bɛ ɔma nʋ ‑sagbili, 'aiɛ ɔma kä tɛ, ɔma ‑pʋpʋa ‑wäsɩa nɩ, ɔma bä nyüüsrɛnyɔɔ, 'aiɛ ɔma bä 'nʋblanyɔɔ 'aiɛ 'jejienyɔɔ nɩ, 'a nyra 'ia 'samaa nyɔɔ 'nyɩ tara 'wʋ 'plɔʋ.
46005012	'Mɔɔ kä 'mä nyüülü 'nyɩa' Nyɔsʋa jrea ‑gä ‑tʋ? ‑Mää ‑mülü bäa' 'cɛcɩnyüüa ‑tɔrʋpɩɔ, ‑mää 'üa ‑gä 'a ‑nëmä ‑tʋ?
46005013	‑Mülü 'nyɩa' Nyɔsʋa jre nɩ, Nyɔsʋa nëmä 'üa ‑gä ‑tʋ. 'I ‑jɩjra ‑maa: «'Ba 'ba 'ana ‑tɔrʋpɩɔ plɛbʋbɔnyɔɔ.»
46006001	‑Asɩ 'a nʋ ‑bɛ ‑moloo nyra ‑moloo ma 'blara 'ana ‑tɔrʋpɩɔ, ‑bɛ 'a tɩɛ ‑plɩɩ nyɔsʋaanyünanyüü ‑bɛ 'a mö nyüülü 'nyɩa' 'klɩgä, 'üa ‑nyɛɛ ‑gä ‑träärä le?
46006002	'Anyɩ 'saa ‑a jre 'sɩrɩ nyɔsʋaanyünanyüü 'mäa' 'pläa ‑gä ‑tʋ? ‑Bɛ 'a nëmäa' 'pläa ‑gä ‑tʋ nɩ, 'anyɩ 'lɩ ‑a bɩa 'amä 'samaa wii ‑jie dɛtɛ?
46006003	'Anyɩ 'saa ‑a jre amɔ nëmä 'aanjëa ‑gä ‑tʋ? ‑Bɛ! Anyɩ 'lɩ ‑a bɩa amä wiili bäa' ana ‑tɔrʋpɩɔa ‑gä tʋ?
46006004	‑Bɛ dɛplɛɛ kä ‑gʋ 'samaa wii ma jrä 'amɩ ‑gälɩ, ‑bɛ 'a mö nyüülü 'cɛcɩnyüü 'nyɩ 'jäa' 'wʋ, 'üa ‑nyɛɛ ‑gä ‑träärä le?
46006005	'I bä 'ana 'nyüsü, 'a 'ia ‑gʋ 'n ‑gbala 'amɩ. 'Lɩglanyɔɔ 'doo 'nyɩ 'ana ‑tɔrʋpɩɔ ‑a bä 'ɔmä ‑wlajülüa ‑gä ‑tʋ?
46006006	‑Maa nyüülü 'nyɩa' 'cɛcɩnyüü bä, 'üa 'klɩ ‑wlajü fafla tropina 'lɩ!
46006007	‑Plɩɩlɩ 'i ‑sia' ‑bɛ ‑mölöö faa' ‑mölöö ‑jria 'klɩ nɩ, 'ii ‑gbala nyüü 'sɩrɩ 'a blö 'a ‑kloklo! 'I ‑si 'nɩmɩ 'wʋ 'ba 'nyiere wiili 'nyɩa' 'na 'klɩ. Nyɔɔ ma nʋ 'amɩ bʋbɔgbi ‑gba nɩ, 'i ‑siwʋ 'ba 'nyie ɔ 'ba 'amɩ 'ana käkädiia 'fɩɔ kälɩ.
46006008	‑Maa 'ama ‑gölö bʋbɔgbi 'a nö, ‑bɛ 'a 'jie ‑mölöö! ‑Bɛ ü 'a 'baaa' käkädii kälɩ nɩ, 'ana 'cɛcɩwlajü bäsaa!
46006009	'Anyɩ 'saa ‑a jre 'sɩrɩ nyüülü 'nyɩa' 'klɩgä ‑nëmäa' kʋfa Nyɔsʋaa 'kamapläa 'mlɩ kälä? 'Anyɩ ‑trɔɔrɔ 'ana nyüfë: nyüülü 'nöa' ‑sagbili Nyɔsʋa 'nyɩ 'bataa' nyra ‑wäsɩapʋpʋanyüü, nyüülü 'paa' bätësa, nyra nyüberülü ‑bɛ nyɩberü 'piea',
46006010	'jejienyüü, tɛkänyüü, 'nʋblanyüü, nyüüjejrenyüü, 'üa 'fɩɔlü ‑nëmä kʋfa Nyɔsʋaa 'kamapläa 'mlɩ ‑a kälä.
46006011	‑Bɛ 'asɩ 'ana ‑tɔrʋpɩɔa ‑mölöö ma bä. ‑Maa 'anya 'a ‑gbafuto, 'anya 'a 'klɩbere Nyɔsʋaa ‑gʋ, 'Pläkänyɔɔ Jesu 'Kriisë nyra Nyɔsʋaa ‑Susua 'nyrɩklɩa ‑gʋ, Nyɔsʋa 'daa 'a ‑gäklɩ.
46006012	'N 'mrɛɛ ‑a nʋ diia 'fɩɔ. ‑Yɛɛ, ‑maa diia 'fɩɔ 'nyɩ 'mɩ ‑gba ‑a 'nara. 'N 'mrɛɛ ‑a nʋ diia 'fɩɔ, ‑maa 'nyɩ 'bata 'bata ‑a dɛɛ 'dee 'mä 'mɩ 'kama.
46006013	«Jijrɛ bä ‑gua dɛɛ, ‑gu nya bä jijria dɛɛ.» Nyɔsʋa nya 'ia 'sɔɔlʋ bʋblɔa. Nyɔɔa fugba 'nyɩ nrörö ‑a nrörö ‑sagbili Nyɔsʋa 'nyɩ 'bataa' a ‑gʋ: 'ä nrörö 'Pläkänyɔɔa ‑gʋ, ‑bɛ 'Pläkänyɔɔ bä ‑plɩɩ fugbaa ‑gʋ.
46006014	'Be Nyɔsʋa 'ba 'Pläkänyɔɔ jäjäa ‑tɔrʋpɩɔ, 'ɔnya bɩa 'ɔa 'klü nʋa 'kä 'ɔnya amɩ jäjäa ‑tɔrʋpɩɔ 'ba.
46006015	'Anyɩ 'saa ‑a jre 'sɩrɩ ana fugba bäa' bɩa 'Kriisëa fugbaa 'pɛ ‑mɩdee? 'I 'na ‑plɩɩ 'kä nyɔɔ 'mä 'ɔa fugbalä bäa' 'Kriisëa fugba 'pɛ 'wʋdɔrɔ, 'ɛ nyra 'tutuŋlʋʋa fugba 'mä dɛɛ 'dee bä? 'Klaaklä!
46006016	‑Ale 'anyɩ 'iin jre ‑a jre 'sɩrɩ nyɔɔlɔ ‑bɛ 'tutuŋlʋʋ 'piea' nyra 'ɔɔn 'sɔ bäa' nyɔɔ 'doo? 'Be 'i ‑jɩjra: «'Üa 'sɔɔ nya 'jajɛ 'dee bäa.»
46006017	‑Maa nyɔɔlɔ nyra 'Pläkänyɔɔ ‑maa' nɩ, 'üa ‑susu bä 'doo.
46006018	'Ba fɔlɔ ‑sagbili Nyɔsʋa 'nyɩ 'bataa' 'klɩ! ‑Balʋlʋ kä 'fɩɔ nyüü 'mrɛɛa' 'ümäa' nʋ nɩ, 'unyɩ fugbaa 'mlɩ ‑a bä. ‑Maa ‑sagbili Nyɔsʋa 'nyɩ 'bataa' nɩ, nyɔɔa ma nʋ 'umɩ nɩ, 'ɔa 'mʋgbɛa fugba 'ɔ nö ‑balʋ ‑gba.
46006019	‑Ale 'anyɩ 'iin jre ‑a jre 'sɩrɩ 'ana fugba bäa' 'Nyüna ‑Susulu Nyɔsʋa ‑nyɩa' 'amɩ 'ua nyuku? 'Anyɩ 'ana 'mʋgbɛ ‑a kä.
46006020	'Be Nyɔsʋa 'pɛɛ ‑gböösa, 'ɔnya 'mä 'amɩ kä. 'Ii känyrɩ, 'a kä 'amä 'ana fugba nyra 'ana ‑susulu Nyɔsʋa käa' nʋ, 'amä 'ɔɔn 'bʋala.
46007001	Wiili 'a 'betrea' 'mɩ 'lɩ, ‑pɔɔkʋlʋ 'a jaa' 'mɩa 'mlɩ nɩ, 'i ‑siwʋ 'kä nyɔɔ 'nyɩ ‑fɛ 'ŋlʋʋ ‑gba.
46007002	‑Maa nyüülü ‑pɩa' ‑sagbili Nyɔsʋa 'nyɩ 'bataa' nʋ nɩ, 'i ‑siwʋ nyɩbɛrʋ ma bälɩ ɔ kä 'ɔa 'ŋlʋʋ, 'ŋlʋʋ ‑bɛ 'ɔa dʋɔ bɩa.
46007003	Abɩa dʋɔ ‑fɛ 'ɔa 'ŋlʋʋ ‑gba, 'kä 'ŋlʋʋa 'mʋgbɛ nö bɩa dɛɛ 'dee 'ɔa dʋɔ ‑gba.
46007004	‑Mää 'ŋlʋʋ ‑kanyɩ 'ɔa fugba kä, 'ɔa dʋɔ kä 'ämɩ. Dʋɔa 'mʋgbɛ ‑kanyɩ 'ɔa fugba ‑a kä, 'ɔa 'ŋlʋʋ kä 'ämɩ.
46007005	‑Moloo 'nyɩ blara ‑moloo 'klɩ ima 'nyɩ su nyra nyɔsʋabibiekʋa ‑gʋa 'doo ‑a bä, ‑maa 'ba 'nönröwli ‑kätɩ. ‑Maa ima ‑si nɩ, 'ba 'blöödɛrɩ, Sataan ‑pɩ 'amɩ 'traɩn 'ama 'nyɩ 'ana plɛ ‑a 'kpla.
46007006	‑Mää ‑dɔ 'nyɩ 'saabä, ‑maa 'ama nʋ 'imɩ nɩ, 'i 'na.
46007007	'N 'bata ɩ abɩa nyüüa 'fɩɔ ‑beere 'mɔɔ; ‑maa nyɔɔ ‑moloo ma bälɩ nɩ, Nyɔsʋa ‑nyɛɛ 'ɔɔn 'ɔa 'klü: ‑moloo ‑bɛ 'ɔa 'klü, ‑moloo ‑bɛ 'ɔa ni.
46007008	Nyüülü 'nyɩa' 'ti nyra 'kusroŋlëgë 'n ‑gbala, üma tɩɔrɔ 'na 'saa nɩ, 'i 'na.
46007009	‑Maa üma 'nyɩ 'lɩ ‑a bɩa 'ümä 'üa plɛ 'kpla nɩ, ü 'ti. 'I ‑siwʋ ‑a ‑tii 'kä ‑mä fi ‑sapapakʋa 'tʋa ‑gʋ.
46007010	'Amɔlɔ 'tia', ‑jäsɩ 'n ‑gbaa', ‑mää 'na 'mlɔɔ 'nyɩ 'iin pa, ‑maa 'Pläkänyɔɔ 'pa 'imɩ: 'ŋlʋʋ 'nyɩ kä ‑a kä 'ɔmä 'ɔa dʋɔ ‑gbasɔ.
46007011	‑Maa 'ɔma sɔ 'ɔɔn ‑gba nɩ, 'ɔ ‑kanyɩ 'ti, 'aiɛ ɔ ‑bɛ 'ɔa dʋɔ 'nönröwli 'ɔmä 'lɩdɛrɩ 'blöö. Nyɔɔa 'mʋgbɛ 'nyɩ kä ‑a kä 'ɔmä 'ɔa 'ŋlʋʋ prɛ.
46007012	'Amɔ nyüü ‑mülü nɩ, ‑mää 'Pläkänyɔɔ 'nyɩ 'iin 'pa, ‑maa 'nɩnɩa nɩ: 'cɛcɩnyɔɔ ma kä ɩ 'ŋlʋʋlɔ 'nyɩ toroa' nyɔsʋaplɛ nɩ, ‑bɛ 'ŋlʋʋlɔ ‑ka 'nyiea' 'ɔmäa' 'ɔɔn kä nɩ, 'ɔnyɩ kä ‑a kä 'ɔmä 'ɔɔn prɛ.
46007013	‑Bɛ 'ŋlʋʋ ma kä ɩ dʋɔlɔ 'nyɩ toroa' Nyɔsʋa plɛ nɩ, ‑bɛ ɔma ‑ka 'nyie 'ɔmä 'ɔɔn kä nɩ, 'ɔnyɩ kä ‑a kä 'ɔmä 'ɔɔn ‑gbasɔ.
46007014	'Be dʋɔlɔ 'nyɩ toroa' Nyɔsʋa plɛ nɩ, 'ɔ kpëträ 'ɔa 'ŋlʋʋa ‑gʋ; ‑bɛ 'ŋlʋʋlɔ 'nyɩ toroa' Nyɔsʋa plɛ nɩ, 'ɔ kpëträ 'ɔa dʋɔa ‑gʋ. Ima 'nyɩ ɩ 'iin ‑a bä nɩ, 'üa 'jü nya ‑beere nyüülü 'nyɩ toroa' Nyɔsʋa plɛ, ‑maa ima bä 'iin nɩ, Nyɔsʋa nya 'üün 'klɩberea.
46007015	‑Mɔlɔ 'nyɩ toroa' Nyɔsʋa plɛ ma 'daa ‑mɔlɔ 'ɔ sɔ ‑gba nɩ, ɔ mi. Ima bäsaa nɩ, nyɔɔlɔ 'aiɛ 'ŋlʋʋ bäa' 'cɛcɩnyɔɔ nɩ, 'ɔ 'wlalɩkä, 'be Nyɔsʋa nɩnɩa a 'ba ana ‑tɔrʋpɩɔ ‑yrɛ.
46007016	‑Mɔ, 'ŋlʋʋ ɔ bäa' 'cɛcɩŋlʋʋ ‑nyɩ 'saa ‑a jre ‑mrɛɛ ‑a känyrɩ 'kä ‑na dʋɔ nya 'lɩmlɩwʋ? ‑Na 'mʋgbɛ, dʋɔ, ‑nyɩ 'saa ‑a jre 'sɩrɩ ‑mrɛɛɛ ‑a fala ‑na 'ŋlʋʋ 'lɩmlɩbabakʋ 'lɩ?
46007017	‑Moloo ma bälɩ ɔ kʋ ‑plɩɩlɩ 'Pläkänyɔɔ ‑tʋa' 'ɔɔn, 'sɩrɩ 'ɔ bä käa' ‑bɛ Nyɔsʋa wea' 'ɔɔn. 'Ii 'n 'kpɩara 'cɛcʋa 'fɩɔa 'mlɩ.
46007018	‑Moloo ma 'bölö kä ‑bɛ Nyɔsʋa ma we 'ɔɔn nɩ, ɔ bäsaa. Nyɔɔ ma 'nyɩ kä 'bölö ‑a 'bölö ‑bɛ Nyɔsʋa ma we 'ɔɔn nɩ, 'ɔnyɩ 'daa 'ɔmä 'bölö.
46007019	Nyɔɔa 'böbökʋ 'nyɩ dɛɛ ‑a bä, ‑bɛ nyɔɔ ma 'nyɩ 'bölö ‑a 'bölö 'inyɩ dɛɛ ‑a bä; wiili bäa' wii nɩ, 'iibä Nyɔsʋaa ‑dɔa 'lɩträäräkʋ.
46007020	‑Moloo ma bälɩ ɔ bä 'sɩrɩ 'ɔ bä käa' ‑bɛ Nyɔsʋa wea' 'ɔɔn.
46007021	‑Bɛ ‑geei bä kä ‑bɛ Nyɔsʋa we ‑mɩ? ‑Na plɛ 'nyɩ ‑taaralɩ 'ia ‑gʋ! ‑Maa ‑ama 'mrɛɛ ‑mä ‑geeidɛɛ 'lɩ sɔ nɩ, sɔ 'lɩ dotro.
46007022	'Be ‑geeilɛ 'Pläkänyɔɔ wea' nɩ, 'ɔ ‑kanyɩ ‑geei ‑a bä. 'Pläkänyɔɔ kä 'ɛmɩ. 'Asɩ nyɔɔlɔ 'nyɩa' ‑geei bä ‑bɛ Nyɔsʋa wea' bä 'Kriisëa ‑geei.
46007023	Nyɔsʋa 'sa 'kɔkɔmlɛ 'ɔnya ‑su 'amɩ. 'Ii känyrɩ 'anyɩ bä nyüüa ‑goou.
46007024	‑Moloo ma bälɩ nɩ, 'sɩrɩ 'ɔ bä käa' ‑bɛ Nyɔsʋa wea' 'ɔɔn nɩ, ɔ bäsaa.
46007025	Dɛɛlɛ bäa' 'ŋlëkaplö nɩ, 'Pläkänyɔɔ 'nyɩ 'lɩ ‑dɔ ‑a 'pa. ‑Maa ‑jäsɩ 'n ‑gbaa' nɩ, 'i bä 'cɩca ‑tɔɔɔ, ü toro 'mɩ plɛ, ü jresaa nyɔɔlɔ kä nyatɛrɩ 'Pläkänyɔɔ 'jäa' 'ɔɔ 'paa wii.
46007026	‑Bɛ 'lɩklataɩn 'cicröa' ‑wälɩ nɩ, ‑jää ‑mɩlɩ 'n boboa' i 'naa' nyɔɔa ‑gʋ: ɔ bä 'sɩrɩ 'ɔ bäa'.
46007027	'Ŋlʋʋ ‑kä? ‑Nyɩ 'bata 'ɔa ‑wälɩcɛrɛkʋ. ‑Nyɩ 'ŋlʋʋ ‑a kä? ‑Nyɩ 'bata 'titikʋ.
46007028	‑Maa ‑ama 'ti nɩ, ‑mää ‑balʋ 'nyɩ 'saabä; ‑bɛ 'ŋlëkaplö ma 'ti nɩ, 'ɔnyɩ ‑balʋ ‑a nʋ. ‑Maa nyüülü 'tia' nya ‑sʋɩ 'jäa, ‑bɛ 'mɔɔlɔ nɩ, 'nyɩ 'bata 'bata ‑a 'imä 'amɩ ‑gälɩjrä.
46007029	'Na ‑wlajü 'amɩ, ‑jäsɩ 'n ‑gbaa' nɩ, 'taɩn 'nyɩ tʋŋlɔ ‑a tʋŋlɔ. Sɔrɔ ‑plɩɩ, abɩa nyüülü 'tia' nʋ 'sɩrɩ 'ünyɩ 'a 'ti.
46007030	‑Mülü 'wuöa', 'ü nʋ 'sɩrɩ 'ünyɩ 'wua'. ‑Mülü bäa' dɔrʋ 'lɩ, ü nʋ 'sɩrɩ dɔrʋ 'nyɩ 'blaa' 'üün. Ü ‑suuöa' dii nɩ, ü nʋ 'sɩrɩ diili 'ü ‑sua' 'nyɩa' 'üa dii bä.
46007031	‑Mülü nöa' ‑pɩ ‑tʋtʋ ‑gälɩa dii ‑bɛ ü ‑fɛɛɛa' 'üa 'mʋgbɛa 'jrʋpa nɩ, ü nʋ 'sɩrɩ 'ünyɩ järäa' 'äa 'mlɩ dɛɛ. 'Be ‑taa 'plälä ‑nëmä 'lɩ ‑a ‑wlɛ.
46007032	‑Bɛ, 'nyɩ 'bata 'bata ‑a bobokʋ 'mä 'amɩ 'wlisie. Nyɔɔlɔ 'nyɩa' 'ti nɩ, ɔ 'pa 'Pläkänyɔɔa 'jrʋpaa ‑gä 'sɩrɩ 'ɔmäa' nʋ ‑bɛ 'ɔmäa' 'tʋkä.
46007033	‑Maa ‑mɔlɔ 'tia' nɩ, 'ɔa bobowlia bä ‑taa 'pläläa dii dɛrɩ: 'sɩrɩ 'ɔmäa' nʋ ‑bɛ 'ɔmäa' 'ɔa 'ŋlʋʋ 'tʋkä, 'ii 'ɔ 'bata.
46007034	'Ŋlʋʋ nyra 'ŋlëkaplö 'nyɩ dɛɛ 'dee ‑a bä: ‑mɔlɔ 'nyɩa' 'ti nɩ, 'ɔa bobowlia 'fɩɔ bä 'Pläkänyɔɔa 'jrʋpa ‑gälɩ, 'sɩrɩ 'ɔmäa' nʋ ‑bɛ 'ɔ ‑pɩa' 'ɔa fugba nyra 'ɔa ‑susu ‑fre pla nɩ, 'ii 'ɔ bobo. ‑Maa ‑mɔlɔ 'tia' nɩ, 'ɔa bobowli bä ‑taa 'pläläa dii dɛrɩ, 'sɩrɩ 'ɔmäa' nʋ ‑bɛ 'ɔmäa' 'ɔa dʋɔ 'tʋkä 'ii 'ɔ 'bata.
46007035	'Ana 'cɩcasaa ‑gʋ 'n ‑gbala 'amɩ 'iin, 'nëmä 'amɩ ‑gbasi ‑a to, 'n 'bata 'amä wiili 'naa' nʋ, 'amä 'ana nyüfë 'Pläkänyɔɔ ‑gba kpasra 'a ‑pɩ ‑päälä.
46007036	‑Maa ‑moloo ma jresaa 'inyɩ 'na ‑a 'na 'ɔa 'ŋlëkayriaa ‑gʋ 'ɔa ‑sɩ 'papla ‑gälɩ nɩ, ɔ nʋ wiili 'ɔ ‑waa'. ‑Mää ‑balʋ 'ɔnyɩ nʋ; ü 'ti.
46007037	‑Maa ima sɔ 'ɔa plɛ 'klɩ nɩ, üma 'nyɩ 'ɔɔn kpɛrɛ ‑a kpɛrɛ nɩ, ɔma 'daa 'ɔa 'ŋlëkayria ‑nëmä 'ti ‑a 'ti nɩ, 'i 'na bɩa.
46007038	'Asɩ nyɔɔlɔ ‑nyɛɛa' 'ɔa 'ŋlëkayria 'titikʋ 'lɩ nɩ, 'cɩcagbi 'ɔ nʋ, ‑bɛ ‑mɔlɔ 'nyɩ 'tiea' 'ɔa nʋ nɩ, 'ɔa nɩ 'na ‑gböösa.
46007039	Dʋɔ ‑ka bäa' 'lɩ nɩ, 'ɔa 'ŋlʋʋ ‑ka kpasra 'ɔɔn ‑gba; 'asɩ ‑dɔ ‑gba. ‑Maa 'ɔa dʋɔ ma jä nɩ, 'ɔ 'mrɛɛ ɔ kä ‑mɔlɔ käa' 'ɔɔn 'tʋ, ‑maa 'ɔ kä 'ɔmä nyɔɔlɔ bäa' 'Pläkänyɔɔ 'lɩ bä.
46007040	‑Maa ima bä 'na 'doo nɩ, dɔrʋ nya 'ɔɔn 'blaa ‑gböösa ɔma bä 'sɩrɩ 'ɔ bäa' 'wʋ. ‑Bɛ 'na 'mʋgbɛlɔ nɩ, 'n jresaa Nyɔsʋaa ‑Susu bä 'mɩ ‑gälɩ.
46008001	Dɛɛlɛ bäa' mlaalü 'ü 'blaraa' ‑wäsɩa nɩ, ‑yɛɛ ana 'fɩɔ jre 'cɩcasa. 'Ia wiijejrekʋlʋ nö 'iin kä a ‑gbaalɩ, ‑maa ‑wawlakʋ 'paa nyɔɔ 'klü 'lɩ.
46008002	‑Bɛ nyɔɔ ma bobo ‑ma 'ɔ jre dɛɛ nɩ, 'sɩrɩ 'ɔmä ɩa' 'ɛɛn jre ‑mää 'sɩ 'ɔ ‑kaaŋlʋ 'ɛɛn jre.
46008003	‑Maa nyɔɔ ma ‑wa Nyɔsʋa, 'a nyɔɔlɔ Nyɔsʋa jrea'.
46008004	'Ii känyrɩ, wiili bäa' ‑maa: nyɔɔ 'mrɛɛ ɔ ji mlaalü 'ü 'blaraa' ‑gbagblɛ nyɔsʋaɩɩ nɩ, a jre 'iin 'sɩrɩ: «‑Gbagblɛnyɔsʋa 'nyɩa' dɛɛ bä ‑pɩ ‑tʋtʋ ‑gälɩ», ‑bɛ 'sɩrɩ Nyɔsʋa bäa' 'doo.
46008005	‑Bakää 'i bä 'cɩcasa 'ü 'daraa' 'üün ‑gbʋʋtʋplɩ nyɔsʋaɩɩ 'ü bäa' cɛlɩ, 'aiɛ ‑tʋtʋ ‑gälɩ nɩ, ‑bɛ 'kasa nyɔsʋaɩɩ nyra 'pläkänyüü ma ‑sümlö ɩ,
46008006	amɔlɔ nɩ, Nyɔsʋa 'doo a jre. 'Ɔɔ bä Tʋlɔ nʋa' diia 'fɩɔ, 'a 'ɔa ‑gʋ a bä 'plä 'wʋ; 'Pläkänyɔɔ bä 'doo, 'ɔɔ bä Jesu 'Kriisë. 'Ɔɔ 'lɩ diia 'fɩɔ jara, ‑bɛ amɔlɔ nɩ, 'ɔa ‑gʋ a bälɩ.
46008007	‑Maa ‑mää nyüüa 'fɩɔ 'nyɩ ‑taa 'cɩcasalä jre. ‑Mölöö bälɩ 'üa ‑kätɩ ‑gbi jre 'üün mlɩ 'kä 'ü ‑ka jö 'ia mlalë, 'be 'üa plɛɛ ‑wäsɩa 'ü 'blara mlalë. ‑Bɛ 'üa bobowli 'fʋmaa' nɩ, 'i pla 'üün ‑fre 'lɩ.
46008008	‑Mää jijri 'nyɩ jijrö amɩ Nyɔsʋa ‑gba. 'Be ama ji 'imɩ ‑mää ‑gba 'inyɩ ji amɩ. Ama 'nyɩ bɩa 'iin ‑a ji nɩ, 'anyɩ 'järä 'ia 'mlɩ dɛɛ ‑a.
46008009	‑Maa o, ‑bakää 'a 'mrɛɛ 'amä diia 'fɩɔ ji nɩ, 'ba ‑tre 'ana nyüfë 'a ‑pɩ 'cɛcɩnyüülü 'fʋmaa' 'käkpa!
46008010	‑Mɔ jrea' 'cɩcasa, nyɔɔ ma 'jä ‑mɩ ‑bɛ ‑ama tara ‑gbagblɛnyɔsʋaɩɩa nyüköli nɩ, 'i ‑nëmä 'ɔɔn 'klü ‑a ‑nyɩ 'ɔmä ‑gbɔsamlaa ji a 'doo?
46008011	‑Jrea' 'iin ‑bɛ ‑nʋa' 'iin nɩ, ‑wlajʋlɔ 'fʋmaa' nya 'mɔlɔa ɔ kä ‑gʋ 'Kriisë ‑jäa'!
46008012	'Ama nʋ 'ia 'samaa ‑balʋ 'ana ‑wlajü ‑gba nɩ, 'ama 'cakla 'üa plɛ 'lɩ nɩ, 'Kriisë 'a nö ‑balʋ ‑gba.
46008013	'Ii känyrɩ, 'ima 'daa jijrɛ 'n jöa' 'ɛɛ 'mä 'na ‑wlajʋ ‑balʋ 'lɩ bere nɩ, 'n ‑ka ‑nëmä mrɛɛ ‑a ji 'plɔʋ, 'nyɩ ‑pɩ 'ɔɔn ‑balʋ 'lɩ be.
46009001	'Nyɩ 'lɩ ‑a bɩa ‑a nʋ dɛɛlɛ 'n ‑waa'? ‑Mää apotrë 'nyɩ bä? 'Nyɩ Jesu 'Kriisë ana 'Pläkänyɔɔ ‑a 'jä? ‑Mää 'amɔ 'nyɩ 'Pläkänyɔɔa 'jrʋpalä 'n ‑fɛa', 'äa 'pɛɛ bä?
46009002	‑Mölöö ma 'daa 'nyɩ apotrë ‑a bä nɩ, 'amɔlɔ nɩ, 'a jre 'iin 'sɩrɩ 'n bäa' apotrë. 'Be 'amɔ nyüü 'jä ‑bɛ 'ü jrea 'saa 'na apotrëa 'jrʋpa bä 'cɩcasa Nyɔsʋa 'lɩ.
46009003	‑Jäsɩ 'n ‑gbalaa' nyüülü bʋblɔa' 'na 'nyrɩ:
46009004	Anyɩ kä ‑a kä amä dɛɛji 'aiɛ amä 'mlaa?
46009005	Anyɩ kä ‑a kä amä 'cɛcɩŋlʋʋ kä 'sɩrɩ apotrë ‑mölöö nöa' bɩa, 'sɩrɩ 'Pläkänyɔɔa ‑wlajü nyra Sefasë nöa'?
46009006	'Aiɛ, 'mɔɔ ‑bɛ Banabasë 'nyɩ kä ‑a kä amä 'jrʋpa ‑fɛ?
46009007	'Ba ‑gbala 'mɩ ‑a 'jä. Nyɔɔ 'plɛɛ ‑fɛɛɛ 'sʋgɩajrʋpa ‑bɛ ɔ 'pɛɛ 'ɔa nyufa le? Nyɔɔ 'plɛɛ pla tuu ‑bɛ 'ɔnyɩ ji 'ua 'bö le? ‑Ale nyɔɔlɔ 'nyɛrɛa' mlaa ‑gba 'nyɩ 'mla 'üa nyɩtɩnɩ ‑a?
46009008	Wiili 'n 'paa' nɩ, nyüüa ‑dɔa 'doo 'uu 'paa 'imɩ, ‑ale Moisëa ‑dɔ 'nyɩ 'pa bɩa 'imɩ ‑a?
46009009	‑Jäsɩ Moisëa ‑Dɔ ‑gbaa': « 'Anyɩ kpasa breelɛ suöa' ‑bleeea 'jajua 'mä.» 'Nɩnɩa nɩ, Nyɔsʋa 'paa ‑plɩɩ breea ‑gä?
46009010	‑Mää ana ‑gʋ 'ɔnyɩ 'pa ‑plɩɩ 'imɩ? Ana ‑gʋ 'i ‑jɩjra; 'be nyɔɔlɔ plaa' nɩ, 'ɔmä ‑pɩ 'ia dɛɛ ji 'ia ‑gʋ 'ɔ pla. ‑Bɛ nyɔɔlɔ bɔtɔa' ‑bleee nɩ, 'ɔmä bɩa 'lɩ 'ɔa nɛ 'järä.
46009011	Ama pla 'ana ‑tɔrʋpɩɔ 'Nyüna ‑Susua 'mʋfadii nɩ, ‑a 'jää wiili bʋbɔa' ama 'sa ‑taa 'plälä kʋa' ‑pɩa 'mlɩa dii le?
46009012	Nyüü ‑mölöö ma tara 'amɩ ‑gälɩ nɩ, ‑mää amɔ ‑nëmä ɩ 'nɩmɩ 'amɩ ‑gälɩ tara? ‑Maa anyɩ ana ni ‑a 'bete. A ‑gölöa' nɩ, wiia 'fɩɔ a 'nyiereklɩ a ‑pɩ 'Kriisëa 'Mʋfagogoa 'nyʋfɔ kala.
46009013	'Anyɩ 'saa ‑a jre ‑maa nyüülü ‑fɛɛɛrɛa' Nyɔsʋaanyüköli 'jrʋpa nɩ, Nyɔsʋaanyuku 'uu 'fini 'üün 'klɩ? Nyüülü ‑fɛɛɛrɛa' Nyɔsʋaa ‑gbɔsatöwlö ‑gba 'jrʋpa nɩ, ‑mää ‑gbɔsadiia 'mlɩ 'ünyɩ 'järä 'üa nɛ?
46009014	'Asɩ 'Pläkänyɔɔ ‑gbala bɩa amɩ: nyüülü 'saaa' 'Mʋfagogo kä 'ümä 'äa 'mlɩ 'üa jijrɛ 'järä.
46009015	‑Maa 'mɔɔlɔ nɩ, 'nyɩ 'ia dɛɛ 'dee ‑a nʋ, ‑bɛ 'nyɩ 'amɩ 'wʋ ‑a ‑jɩjra 'kä 'amä 'mɩ dɛɛ ‑nyɩ. 'I ‑siwʋ ‑a jä! ‑Yɛɛ, 'n bɔtɔ 'ia ‑tɔklʋ, nyɔɔ ‑nëmä 'mɩ ‑a 'cici 'ia 'pɛlɩ!
46009016	Ama 'sa 'Mʋfagogo nɩ, ‑mää 'lɩgbagbakʋa ‑gʋ ‑a. 'I kpɛrɛ 'mä 'iin nʋ. ‑Gbʋʋ nya 'mɩ jräa ama 'nyɩ 'sa 'Mʋfagogo ‑a!
46009017	'Na 'mlɔɔ ma 'daa ɩ ‑a ‑fɛ 'jrʋpalä nɩ, 'nyaa ɩ 'pɛrɛ ‑a. ‑Maa ‑mää 'na 'mʋgbɛ ‑a, Nyɔsʋa ‑nyɩ 'mɩ 'ään kälɩ.
46009018	Dɛplɛɛ bä ‑plɩɩ 'na 'pɛɛ le? 'Iibä ‑a 'saralɩ nyüü 'Kriisëa 'Mʋfagogo 'flɛɛlɩ, 'kä 'nyɩ 'daa 'kpɔɔ 'ba ‑nyɩ 'mɩ dɛɛlɛ 'mʋfagogosanyɔɔ käa' 'ɔmäa' 'jä.
46009019	‑Yɛɛ 'n 'mrɛɛ ‑a nʋ wiia 'fɩɔ, 'n nrörö 'na nyufa nyüüa 'fɩɔa ‑geei 'lɩ 'mä nyüü 'kɔkɔmlɛ 'jä.
46009020	Ama bä juifëa ‑tɔrʋpɩɔ nɩ, juifëa 'sa 'n bä, juifënyüü 'mä 'Kriisë plɛtoro. Ama bä nyüülü 'nyɛɛa' Moisëa ‑Dɔ ‑gälɩa ‑tɔrʋpɩɔ nɩ, 'n ‑träärälɩ 'üa ‑dɔ, 'ümä 'Kriisë plɛtoro.
46009021	Ama bä nyüülü 'nyɩa' Moisëa ‑Dɔ jrea ‑tɔrʋpɩɔ nɩ, 'nyraa 'üün kʋä ‑wälɩ ‑beere 'sɩrɩ 'nyɩa' 'uun jre, 'kä 'ümä 'Kriisë plɛtoro. 'Nyɩ 'daa 'nyɩ ‑träärälɩ Nyɔsʋaa ‑dɔ ‑a; 'be 'Kriisëa ‑dɔ 'n ‑träärälɩ ‑o.
46009022	Nyüülü 'fʋmaa' a ‑tɔrʋpɩɔ 'n 'fʋma, 'mä 'fʋmanyüü 'jä. 'N nrörö 'na nyufa nyüüa 'fɩɔa 'sa, 'mä ‑gʋ 'lɩ 'doorodoo mlɩba.
46009023	'Ia 'fɩɔlʋ nɩ, 'Mʋfagogoa ‑gʋ 'n nö 'imɩ, 'kä ana 'fɩɔ 'mä 'lɩmlɩ 'järä ‑pɩɔ 'doo 'wʋ.
46009024	'Anyɩ 'saa ‑a jre nyüülü fɔlɔa' fɔlɔ ‑pɩɔ nɩ, 'üa 'fɩɔ mlörölɩ, ‑maa 'doo 'wʋ fa 'pɛpɛɛdɛɛ? 'Ii känyrɩ, 'ba fɔ 'amä 'pɛpɛɛdɛɛ fa!
46009025	Fɔfɔnyüüa 'fɩɔ 'paa plɛ mlɩ wiia 'fɩɔ 'lɩ. 'Ü nöa' 'imɩ nɩ, 'ümä 'pɛpɛɛdɛɛlɛ 'nyɩ ‑wlɛa' 'lɩ fa, ‑maa amɔlɔ nɩ, a nö 'imɩ amä 'pɛpɛɛdɛɛlɛ ‑wɩaraa' fa.
46009026	'Ii känyrɩ, 'nyɩ 'wlalɩkä 'nyɩ fɔfɔ ‑a; 'n 'paa ‑kɔtrë, ‑maa ‑mää 'flɛɛlɩ ‑a.
46009027	'N 'suö 'na 'jajɛ 'wʋ, ‑bɛ 'n 'kplaa 'ɛɛn ‑beere ‑geeigbi. 'N nö 'imɩ 'sɩrɩ 'na 'mʋgbɛlɔ 'palaa' nyüü nyɔsʋaawii ‑gba, ‑pɩa' fʋfɔlʋa 'mlɩ sɔ.
46010001	'Na ‑wlajü 'amɩ, 'n 'bata 'ba 'pa plɛ 'sɩrɩ ana 'fɩɔlʋ nɩ, ana tʋɩɩ ‑sröröa' ‑gbru ‑wälɩ, ‑bɛ 'ü 'pɩa' 'tanie.
46010002	'Üa 'fɩɔ nya 'pala 'nɩ 'wli ‑gbru nyra 'tanie 'lɩ, 'ü nyra Moisë 'mä 'doo bä.
46010003	'Üa 'fɩɔ ji nyɔsʋajijri 'doo.
46010004	'Üa 'fɩɔ nya 'mla 'nɩ 'doolɔ sɔa' Nyɔsʋaa ‑nyɛɛɛ, 'be 'nɩlɩ Nyɔsʋa 'ciea' 'täkäa 'mlɩ 'ii 'ü 'mlaa kä. 'Täkälä nɩ, 'Kriisë bäsaa.
46010005	‑Maa 'üa ‑tɔrʋpɩɔa 'kɔkɔmlɛ 'nyɩ Nyɔsʋa 'tʋ ‑a kä, 'ia ‑gʋ 'ü järä ‑aaga 'lɩ.
46010006	'Ia 'fɩɔlʋ kʋa' ‑pɩ nɩ, 'klɩpaplawii bäsaa, a ‑pɩ bʋbɔgbi kä ‑beere 'üün.
46010007	'Ii känyrɩ 'anyɩ ‑pʋpʋa ‑gbagblɛ nyɔsʋaɩɩ ‑beere 'üa ‑tɔrʋpɩɔa nyüü ‑mölöö, 'sɩrɩ 'i ‑jɩjraa': « 'Ü kʋwälɩ 'ünya jidɛɛ 'ünya 'mla. 'Ünya sɔwʋ 'ünya 'bri.»
46010008	Anyɩ nʋ ‑sagbili Nyɔsʋa 'nyɩ 'bataa' ‑beere 'üa ‑tɔrʋpɩɔa ‑mölööa nʋnʋgbi, ‑bɛ nyüüa ‑diia ‑glʋɩsɔɔ ‑diipʋ ‑dii ‑uunsɔɔ ‑glʋɩpʋ (23,000) blöa' ü jäa' ‑srɩ 'doo 'lɩ.
46010009	Anyɩ 'traɩn 'Kriisë 'sɩrɩ 'üa ‑tɔrʋpɩɔa ‑mölöö nʋa' ‑bɛ trii 'bablaa' 'üün.
46010010	‑Plɛlɩa wii 'palakʋ 'a 'na, 'sɩrɩ 'üa ‑tɔrʋpɩɔa ‑mölöö nʋa' nʋ nʋ ‑bɛ Nyɔsʋa jaa' nyüübla 'aanjë ‑bɛ 'ɔ 'bablaa' 'üün.
46010011	‑Bɛ 'ia 'fɩɔlʋ jrä ana tʋɩɩ ‑gälɩ 'imä ana ‑tɔɔɔ bä. ‑Bɛ 'i ‑jɩjra amä 'ia plɛ kä, amɔlɔ nyaa' 'taɩn a blöröfa 'wʋ 'tɔtɔkʋ bɩa.
46010012	'Ii känyrɩ, ‑moloo ma bobo ‑maa 'ɔ nyɔnyrɔ nɩ, ɔ ‑tre 'ɔa nyufa 'ɔ ‑pɩ blö.
46010013	'Traɩnkʋlʋ jräa' 'amɩ ‑gälɩ 'nyɩ 'dɔ ‑a bä 'kä nyüüa 'fɩɔa 'traɩnkʋa ‑gʋ. ‑Maa Nyɔsʋa ‑träärälɩ 'ɔa 'papawii, 'ɔ ‑nëmä 'nyie ‑a 'nyie 'traɩnkʋ 'mä 'amɩ 'wʋsi, ‑maa 'ana 'traɩnkʋ ma jrälɩ nɩ, 'ɔnya 'amɩ 'cerefa nyra 'ia 'klü ‑nyɩa 'amä 'iin ‑gbötö.
46010014	'Ii känyrɩ 'na ‑wawawlajü 'amɩ, 'ba fɔlɔ ‑gbagblɛnyɔsʋɩɩ 'klɩ!
46010015	'Lɩglanyüüa 'sa 'n ‑gbala 'amɩ. 'Ana 'mʋgbɛ 'ba 'jä wiili 'n ‑gbalaa' 'amɩ.
46010016	'Nɩpaköwölä kä ‑gʋ a 'trɛɛa' Nyɔsʋa nɩ, 'änyɩ nrörö amɩ 'doo 'lɩ 'Kriisëa ‑toru 'lɩ ‑a? ‑Bɛ 'flɔɔlʋ a ‑päpläa' 'lɩ nɩ, 'unyɩ nrörö amɩ 'doo 'lɩ 'Kriisëa 'jajɛ 'lɩ ‑a?
46010017	‑Bɛ 'flɔɔbölä bäa' 'döö, ‑bɛ a ‑sümlöa' nɩ, fugba 'döö a bä; 'be 'flɔɔbö 'döölä 'ää ana 'fɩɔ jö.
46010018	'Ba nʋ 'nyü 'ba jä Israɛɛlëa nyüü, ü jöa' ‑gbɔsamlaa nyra Nyɔsʋaa ‑gbɔsatöwlö 'nyɩ 'doo ‑a bä?
46010019	'Ia ‑gbaa le? ‑Papawäsɛ kä ‑gbaa? ‑Ale mlaalä 'ü 'saraa' ‑wäsɩalë nɩ 'ü kä ‑gbaa?
46010020	‑Mää 'sɩ 'inyɩ bä! ‑Maa ‑gbala 'n ‑gbala 'amɩ, 'sɩrɩ ‑gbɔlʋ nyüülü 'nyɩ toroa' Nyɔsʋa plɛ 'saaa' nɩ domüüa ‑gʋ 'ü 'saa 'uun, ‑maa ‑mää Nyɔsʋaa ‑gʋ ‑a; ‑bɛ 'nyɩ 'bata 'bata ‑a 'a nyra domüü 'mä 'doo bä.
46010021	'A ‑nëmä 'Pläkänyɔɔa ‑köwö 'lɩ ‑a 'mlala ‑bɛ 'a ‑nëmä bɩa domüüa ‑köwö 'lɩ 'mlarakalɩ ‑a mi. 'A ‑nëmä 'Pläkänyɔɔa 'töwlö ‑gälɩ ‑a tara ‑bɛ 'a ‑nëmä bɩa domüüa 'töwlö ‑gälɩ tarakalɩ ‑a mi.
46010022	‑Ale a 'bata amä 'Pläkänyɔɔa wasä 'kätɛrɛ? A ‑sɔɔrɔ 'wʋ anya ‑si 'ɔɔn 'wʋ?
46010023	'N 'mrɛɛ ‑a nʋ diia 'fɩɔ, ‑maa ‑mää diia 'fɩɔ 'nyɩ 'na. 'N 'mrɛɛ ‑a nʋ diia 'fɩɔ, ‑maa ‑mää diia 'fɩɔ 'nyɩ 'papla nyɔsʋaplɛ ‑gälɩ.
46010024	Nyɔɔ 'nyɩ 'bata 'diili 'mäa' 'ɔa 'doo 'känyɩgla, ‑maa ‑moloo ma bälɩ ɔ 'bata imäa' nyüüa 'fɩɔ 'känyɩgla.
46010025	'Ba ji diili kä 'fɩɔ 'ü 'palaa' 'makatɩ 'klɩ 'peru, ji 'imɩ ‑nyɩ 'bete, abɩa 'ana bobowli trarakä 'ba jidɛɛ.
46010026	'Be 'i ‑jɩjra: « 'Pläkänyɔɔ kä ‑tʋtʋ nyra diili kä 'fɩɔ bäa' 'ua ‑gälɩ.»
46010027	Nyɔɔ ma 'nyɩ toro Nyɔsʋa plɛ ‑a ‑bɛ ɔma tupo 'amɩ dɛɛji ‑gʋ nɩ, 'ba ji diili kä 'fɩɔ 'ümäa' 'amɩ ‑nyɩ abɩa 'ana bobowli trarakä 'ba jidɛɛ.
46010028	‑Maa nyɔɔ ma ‑gbala 'amɩ: «‑Gbɔsamrɛɛ bäsaa» nɩ, 'anyɩ ji 'ɛmɩ nyɔɔlɔ ‑gbaa' 'iin 'ɔa ‑gʋ, bobowli 'mä bɩa 'kätrara.
46010029	Wiili nyɔɔ ‑moloo 'mäa' bobo 'ii 'n 'daa, ‑mää ‑mɩlɩ 'amäa' bobo 'nyɩ 'daa. ‑Beeredɛ nyɔɔ nya 'daa: «Dɛplɛɛ kä ‑gʋ nyɔɔa bobowlia ‑gʋ 'nëmä dɛɛlɛ 'n 'mrɛɛa' 'mäa' nʋ, nʋ le?»
46010030	Ama 'trɛɛ Nyɔsʋa dɛɛlɛ 'n jöa' 'ɛa ‑gʋ nɩ, dɛplɛɛ kä ‑gʋ 'ü ‑srɛɛɛ 'mɩ dɛɛlɛ kä ‑gʋ 'n 'trɛɛa' Nyɔsʋa le?
46010031	'Ii känyrɩ, 'ama jidɛɛ 'aiɛ 'ama 'mla nɩ, dɛɛ o dɛɛ 'a nöa', 'ba nʋ 'imɩ Nyɔsʋaa 'bʋalakʋa 'nyrɩklɩa ‑gʋ.
46010032	‑Bakää 'inyɩ bä juifënyüü, nyüülü 'nyɩa' juifënyüü bä, Nyɔsʋaa 'cɛcɩ, 'ana nʋnʋgbi 'nyɩ bere 'ia nyɔɔ 'doo ‑balʋ 'lɩ.
46010033	'Asɩ 'na 'mʋgbɛ 'paalɩ 'klü 'mä ‑pɩɔa 'fɩɔ nyra wiia 'fɩɔ 'mlɩ 'nara. ‑Mää 'kä 'na 'doo 'mä 'naa, ‑maa nyüüa 'fɩɔa ‑gʋ 'n nö 'imɩ 'ümä 'lɩmlɩwʋ.
46011001	'Sɩrɩ 'n nöa' 'Kriisëa 'sa nɩ, 'ba nʋ bɩa 'na 'saa.
46011002	'N 'kɔlɔ 'amɩ wiili 'a boboa' 'na ‑gʋ wiia 'fɩɔa 'mlɩ, ‑bɛ wiili 'n 'kpɩaa' 'amɩ nɩ, 'a ‑ka ‑träärälɩ 'imɩ.
46011003	‑Maa 'ba jresaa, 'Kriisë 'ɔɔ bä nyɔɔ o nyɔɔa 'wliklɩ. Nyɔɔ bä 'ŋlʋʋa 'wliklɩ. Nyɔsʋa nya bä 'Kriisëa 'wliklɩ.
46011004	Nyɔɔ o nyɔɔ bibiea' Nyɔsʋa, 'aiɛ 'ɔ 'palaa' Nyɔsʋa mlɩ ‑bɛ 'ɔ ‑tʋʋäa' dapä 'wli nɩ, 'ɔa 'wliklɩa nyɔɔ 'ɔ 'böö 'klɩ.
46011005	'Ŋlʋʋ o 'ŋlʋʋ bibiea' Nyɔsʋa, 'aiɛ 'ɔ 'palaa' Nyɔsʋa mlɩ ‑bɛ 'ɔnyɩ ‑tʋa' dapä 'wli nɩ, 'ɔa 'wliklɩa nyɔɔ 'ɔ 'böö 'klɩ. 'I ‑beere 'sɩrɩ 'ɔa 'wli kplaraa'.
46011006	‑Bɛ 'ŋlʋʋ ma 'nyɩ ‑tʋ dapä 'wli ‑a nɩ, ɔ 'böbö 'ɔa 'ŋuei 'klɩ! ‑Maa ima bä 'nyüsü 'wʋ 'kä 'ŋlʋʋ 'mä 'wli kpla nɩ, ɔ ‑tʋ dapä 'wli.
46011007	Nyɔɔ 'nyɩ kä ‑a kä 'ɔmä dapä 'wli ‑tʋ, 'be 'ɔɔ jajra Nyɔsʋaa, 'ɔɔ bä Nyɔsʋaa 'bʋalakʋ; ‑maa 'ŋlʋʋ bä nyɔɔa 'bʋalakʋ.
46011008	'Be ‑mää 'ŋlʋʋ 'lɩ 'ünyɩ nyɩbɛrʋ 'kʋɛɛrɛ ‑maa nyɩbɛrʋ 'lɩ 'ü 'kʋɛɛrɛ 'ŋlʋʋ.
46011009	Nyɩbɛrʋ 'nyɩ nrörö ‑a nrörö 'ŋlʋʋa ‑gʋ, 'ŋlʋʋ 'ɔɔ nrörö nyɩbɛrʋa ‑gʋ.
46011010	'Ii känyrɩ, 'ŋlʋʋ kä 'ɔmä dapä 'wli ‑tʋ 'aanjëa ‑gʋ, 'ii srara 'sɩrɩ 'ɔ ‑trääräa' 'lɩ 'ɔa dʋɔ.
46011011	‑Maa 'Pläkänyɔɔ 'lɩ nɩ, 'ŋlʋʋ 'ɔɔ nö nyɔɔ ‑bɛ nyɔɔ nö bɩa 'ŋlʋʋ,
46011012	'be 'sɩrɩ 'ŋlʋʋ 'ciea' nyɔɔ 'lɩ nɩ, 'asɩ 'ŋlʋʋ ‑guuö bɩa nyɔɔ. ‑Maa Nyɔsʋaa kälɩ wiia 'fɩɔ sɔ.
46011013	'Ana 'mʋgbɛ 'ba bobo 'amä 'iin 'jä: 'i 'na ‑plɩɩ 'kä 'ŋlʋʋ 'mä Nyɔsʋa bibie 'kä 'ɔnyɩ ‑tʋ dapä 'wli?
46011014	‑Fälɩ a kʋa' nɩ, nyɩbɛrʋa 'ŋuei ma tʋŋlɔ nɩ, 'iibä 'nyüsü 'wʋ,
46011015	‑maa 'ii 'bʋala 'ŋlʋʋ. 'Be 'ɔa 'ŋuei tʋŋlɔ 'kä 'ɔa 'wli 'mä ‑sisie.
46011016	Nyɔɔ ma 'bata 'ɔmä 'sɔɔwʋ 'ia 'blarʋlʋ 'blara nɩ, ɔ jresaa anyɩ ‑pasaa nɩ mlɩkä ‑a jre, 'palɩ Nyɔsʋaa 'cɛcʋ.
46011017	Wiili 'a nöa', 'ii 'n ‑gbala 'amɩ, 'nyɩ 'lɩ ‑a bɩa 'mä 'amɩ 'bʋala. 'Be 'ama trara ‑mää 'klɔɔtrʋ mi ‑gʋ 'anyɩ trara, ‑maa 'ana bʋbɔgbi ‑gälɩ 'paplakʋa ‑gʋ 'a trara.
46011018	‑Kätɩ nɩ, 'crɛ bäblä 'mlɩ ‑bɛ 'a trara 'cɛcɩnyüköli. 'Ü ‑gbala 'mɩ 'iin, 'nyaa jresaa 'cɩcasa bäsaa.
46011019	Abɩa 'crɛ bäblä 'mlɩ 'ana ‑tɔrʋpɩɔ ‑bɛ ‑mülü ‑trääräa' 'lɩ Nyɔsʋa 'mä jrere.
46011020	'Ama trara nɩ, ‑mää 'Pläkänyɔɔa kuöa jijrɛ 'a 'nɩ ji.
46011021	'Ama kɔkɔwälɩ 'amä dɛɛji dotro, ‑moloo ma bälɩ, 'ɔa 'mʋgbɛa jijrɛ 'ɔ dɔrɔwʋ, 'kä ‑gbëka 'blaa ‑mülüü ‑bɛ 'nʋ 'blaa ‑mülüü.
46011022	'Anyɩ nyëka ‑a kä? ‑Bɛ dɛplɛɛ kä ‑gʋ 'anyɩ jrörödɛɛ ‑bɛ 'anyɩ 'mlara 'lɩ le? ‑Ale Nyɔsʋaa 'Cɛcɩ 'a 'bata 'amä cɛlɩ be? Nyüülü 'nyɩa' dɛɛ kä, 'üü 'a 'bata 'amä 'nyüsü 'blara? ‑Asɩ ‑a ‑gba le? ‑A 'bʋala 'amɩ? 'Nëmä 'amɩ ‑a 'bʋala 'plɔʋ!
46011023	Wiili 'n 'kpɩaa' 'amɩ nɩ, 'Pläkänyɔɔ kälɩ 'n 'ba 'imɩ: ‑Gbialä kä 'mlɩ 'Pläkänyɔɔ Jesu 'saraa' nɩ, 'a ‑gbia 'dööläa 'mlɩ 'ɔ dɔrɔ 'flɔɔ 'wʋ.
46011024	'Ɔ bɩaa' Nyɔsʋa 'tɛtrɛɛkʋ nɩ, 'ɔnya 'böblö 'uun ‑tɩa, 'ɔ ‑nëma: «'Ba dɔrɔ 'uun 'wʋ, 'ba ji 'uun, 'na fugba bäsaa, 'ää 'saraa' 'ana ‑gʋ. 'Ba nʋ 'imɩ 'amä 'na ‑gä plɛ 'pa.»
46011025	'Ü bɩaraa' 'lɩ nɩ, 'asɩ 'ɔ nʋ bɩa 'ɔnya dɔrɔ ‑köwö 'wʋ, 'ɔ ‑nëma: «‑Taa ‑köwölä nɩ, 'ää bä kuö dëdrälä 'palaa' 'na ‑toru 'lɩ. 'Asɩ 'amäa' 'ään 'mla nɩ, 'ba nʋ 'imɩ 'amä 'na ‑gä plɛ 'pa.»
46011026	'Ba jresaa, 'taɩn a 'fɩɔ 'lɩ 'amäa' ‑taa 'flɔɔlʋ ji, ‑bɛ 'amäa' ‑taa ‑köwölä 'mla nɩ, 'Pläkänyɔɔa jäjäa ‑gä 'a 'pa; 'asɩ 'anya kä kä, 'kä 'ɔnya ji.
46011027	'A 'ia ‑gʋ, nyɔɔ ma 'pa 'iin sawʋ nɩ, ‑bɛ ɔma ji 'flɔɔlʋ, ɔma 'mla 'Pläkänyɔɔa ‑köwölä nɩ, ‑balʋ 'ɔ nʋ 'Pläkänyɔɔa 'jajɛ nyra 'ɔa ‑toru ‑gba.
46011028	'Ii känyrɩ, ‑moloo ma bälɩ, ɔ bobo 'ɔa nʋnʋgbia ‑gä 'fɩɔwʋ ‑bɛ 'ɔmä 'flɔɔlʋ ji, ‑bɛ 'ɔmä ‑köwölä 'mla.
46011029	'Be nyɔɔlɔ 'nyɩ ‑trääräa' 'lɩ 'iin, ‑bɛ 'ɔ jöa' 'flɔɔlʋ ‑bɛ 'ɔ 'mlaa ‑köwölä nɩ, Nyɔsʋaa 'pɔnɩkʋ 'ɔ 'kʋɛɛrɛ 'ɔa nyufa 'wʋ; 'be 'ɔnyɩ bobo ‑a bobo 'sɩrɩ 'Pläkänyɔɔa fugba bäa' 'saa.
46011030	'Abɩa 'ia ‑gʋ, ‑wusu 'blaa 'ana ‑tɔrʋpɩɔa nyüü 'kɔkɔmlɛ, ‑bɛ ‑mölöö kpa, ‑mölöö nya järä 'ia 'mlɩ.
46011031	Ama 'jäjrä ana nʋnʋgbi nɩ, Nyɔsʋa ‑nëmä ana ‑gä ‑a ‑tʋ.
46011032	‑Maa 'Pläkänyɔɔ ‑tʋʋä ana ‑gä amä 'klɩ ‑gä, 'ɔ ‑pɩ amɩ ‑fälɩa nyüü 'cakla, 'ɔ ‑pɩ amɩ 'pɔnɩ.
46011033	'Ii känyrɩ, 'na ‑wlajü 'amɩ, 'ama trara 'wʋ tarakʋa ‑gʋ nɩ, 'ba ‑glaaa 'ana ‑mölöö.
46011034	‑Bɛ ‑gbëka ma 'bla nyɔɔ nɩ, ɔ tara 'ɔa ‑nyɛɛ, Nyɔsʋa ‑pɩ 'amɩ 'pɔnɩ 'taɩn 'lɩ 'amäa' trara. Wii ‑mɩlɩ 'a 'betrea' 'mɩ 'lɩ nɩ, ama ji 'nyaa 'iin 'känyɩglaa.
46012001	'Na ‑wlajü 'amɩ, dɛɛlɛ bäa' Nyɔsʋa ‑Susua 'srɛ nɩ, 'n 'bata 'ba jre 'ia 'cɩcasa.
46012002	'A jre 'imɩ, ‑kätɩsa 'anyɩ käa' nyɔsʋaanyüü bä nɩ, 'nɔnɔɔsa 'a ma prɛ ‑gbagblɛ nyɔsʋaɩɩ 'nyɩ 'paa' wii dɛrɩ!
46012003	'A 'ia ‑gʋ 'n ‑gbala 'amɩ: Nyɔsʋaa ‑Susu ma 'tiere nyɔɔ nɩ, 'ɔnyɩ 'lɩ ‑a bɩa ɔ 'daa: «Jesu busu». ‑Bɛ 'Nyüna ‑Susu ma 'nyɩ nyɔɔ ‑a 'tiere 'ɔnyɩ 'lɩ ‑a bɩa ɔ 'daa «Jesu bä 'Pläkänyɔɔ!»
46012004	'Srɛlɛ 'Nyüna ‑Susu ‑nyɛɛa' 'ɛ bä 'dɔrɔdɔ, ‑maa ‑Susu 'doolʋ 'u ‑nyɛɛɛ 'ɛmɩ.
46012005	Nyɔsʋajrʋpa bä 'dɔrɔdɔ, ‑maa 'Pläkänyɔɔ bä 'doo.
46012006	'Ä bä 'dɔrɔdɔ, ‑maa Nyɔsʋa 'doolɔ 'ɔɔ ‑nyɛɛ nyüü 'klü ‑bɛ 'ü ‑fɛɛɛ 'jrʋpa.
46012007	‑Bɛ ‑moloo ma bälɩ nɩ, 'Nyüna ‑Susu ‑nyɩ 'ɔɔn 'srɛ nyüüa 'fɩɔa 'cɩcasaa ‑gʋ.
46012008	'Nyüna ‑Susu ‑nyɛɛ 'doo 'lɩglasaadɛtɛkʋ; ‑Susu 'doolʋ ‑nyɛɛ ‑moloo 'wiijredɛtʋ.
46012009	'U ‑nyɛɛ ‑moloo nyɔsʋaplɛtorokʋ, 'kä 'u ‑nyɛɛ ‑moloo 'klü 'ɔmä ‑wusublanyüü 'pʋɔ.
46012010	'U ‑nyɛɛ ‑moloo 'klü 'ɔmä ‑saragbi nʋ, ‑moloo 'klü 'ɔmä nyɔsʋamlɩpala, 'kä 'u ‑nyɛɛ ‑moloo 'klü 'ɔmä ‑sisi 'lɩjejre. 'U ‑nyɛɛ ‑moloo 'klü 'ɔmä nyüüamlɩawii 'kɔkɔmlɛ 'pa, 'kä 'u ‑nyɛɛ ‑moloo 'ia ‑sesiekʋ.
46012011	‑Maa ‑Susu 'doo 'uu nö 'ia 'fɩɔ, 'sɩrɩ 'u ‑waa' 'asɩ 'u ‑päää 'imɩ.
46012012	'Be, fugba bä 'döö ‑maa 'äa ‑gbaa dii ‑sümlö. 'Ia diilia 'fɩɔ ‑sümlö ‑tɛɛ ‑maa 'ia 'fɩɔ 'ii nö nyɔɔa fugba 'döö; 'asɩ 'Kriisë bä.
46012013	'Asɩ ana 'fɩɔ bä. Juifënyüü, nyüülü 'nyɩa' juifë bä, ‑goou, nyüülü 'nyɩa' ‑goou bä, ‑Susu 'doo 'lɩ ana 'fɩɔ 'pala 'nɩwli amä fugba 'dööa nyüü bä. Ana 'fɩɔ nya 'mlala ‑Susu 'doolʋa ‑gba.
46012014	Fugba 'nyɩ 'pɛ 'dee ‑a kä, 'äa ‑gbaa dii ‑sümlö.
46012015	Bɔʋ ma 'daa ɩ: «'Be 'nyɩ 'darʋ ‑a bä, 'ii känyrɩ 'nyɩ fugbaa 'pɛ ‑a bä» nɩ, 'ia ‑gʋ 'u ‑kanyɩ fugbaa 'pɛ bä?
46012016	‑Bɛ 'nyaklu ma 'daa ɩ: «'Be 'nyɩ 'nyiö ‑a bä, 'ii känyrɩ 'nyɩ fugbaa 'pɛ ‑a bä» nɩ, 'ia ‑gʋ 'u ‑kanyɩ fugbaa 'pɛ ‑a bä?
46012017	Fugbaa 'fɩɔ ma bä ɩ 'nyiö nɩ, ‑asɩ 'änya ɩ 'nunudɛɛ nʋ le? ‑Bɛ fugbaa 'fɩɔ ma bä ɩ 'nyaklu nɩ, ‑asɩ 'änya ɩ ‑yrua 'köklödɛɛ nʋ le?
46012018	‑Maa 'sɩrɩ Nyɔsʋa ‑waa' 'asɩ 'ɔ nʋ 'ɔnya ‑tätä fugba ‑gbaa dii.
46012019	'Ia 'fɩɔ ma bä ɩ 'pɛ 'dee nɩ, ‑a 'plɛɛ fugba 'mä ɩ kʋ le?
46012020	Fugbaa ‑gbaa dii ‑sümlö, ‑maa fugba 'döö bäsaa.
46012021	'Nyiö 'nyɩ 'lɩ ‑a bɩa ä ‑gbala 'darʋ ‑maa: «'Nyɩ 'bata ‑mɩ ‑a!» 'Wli 'nyɩ bɩa 'lɩ ‑a bɩa i ‑gbala bei ‑maa: «'Nyɩ 'bata 'amɩ ‑a!»
46012022	Ama mi 'iin 'jä nɩ, fugbaa ‑gbaa dii ‑mɩlɩ 'fʋmaa' nɩ, 'i kälä 'lɩ ‑gböösa.
46012023	‑Bɛ ‑gbaa dii ‑mɩlɩ a 'daaa' inyɩ ‑trääräa' 'lɩ nɩ, 'ii a 'bʋala ‑gböösa. ‑Mɩlɩ 'nyɩa' mlɩ 'nara, 'ii a ‑tʋʋä 'nyügba ‑gböösa.
46012024	Fugbaa ‑gbaa dii ‑mɩlɩ 'nyɩa' 'nyüsü 'wʋ kä nɩ, 'ii 'nyɩ 'nyügbatʋtʋkʋ ‑a kä. ‑Jäsɩ 'iibäa' nɩ, Nyɔsʋa nʋ 'saa nyɔɔa fugba 'kä nyɔɔ 'mä 'ɔa fugbaa ‑gbaa dii ‑mɩlɩ 'nyɩa' 'saa 'lɩträärä nɩ, 'ɔmä 'iin 'bʋala.
46012025	'Ɔ nʋ 'imɩ ‑tɩaböblökʋ ‑pɩ fugba 'lɩbä, ‑maa 'äa ‑gbaa dii 'mä ‑gbajöjrö.
46012026	‑Bɛ fugbaa ‑gbaa dɛɛ 'dee ma 'jä ‑sʋɩ nɩ, ‑gbaa dii ‑medooa 'fɩɔ 'jää ‑sʋɩ. Fugbaa ‑gbaa dɛɛ 'dee ma 'bʋala nɩ, 'i kä bɩa ‑gbaa dii ‑mɩdoo dɔrʋ 'wʋ.
46012027	'Amɔ bä 'Kriisëa fugba, ‑moloo ma bälɩ 'ɔ bä 'ɔa fugbaa ‑gbaa dɛɛ.
46012028	Nyɔsʋa 'saa' 'klɩ apotrë ‑kätɩ 'ɔ ‑tʋ 'cɛcɩnyüköli, 'sɔɔa nü bä nyɔsʋaamlɩpalanyüü, tääa nü bä 'kpɩkpɩanyüü. 'Pɩrɩgälɩ ‑mülü nöa' ‑saragbi, ‑mülü ‑futoa' ‑wusublanyüü; 'pɩrɩgälɩ nɩ, nyüülü jöa' nyüü ‑gba, ü 'kamaa', nyra ‑mülü 'paaa' mlɩa wiia 'kaɩn 'kaɩn.
46012029	'Üa 'fɩɔ 'üü bä apotrë, ‑ale nyɔsʋaamlɩpalanyüü? 'Üa 'fɩɔ, 'üü 'kpɩa, ‑ale ‑saragbi 'üa 'fɩɔ nö?
46012030	Nyüüa 'fɩɔ 'üü ‑futo ‑wusublanyüü? 'Üa 'fɩɔ, 'ü 'paa nyüü ‑mölööa mlɩa wii? ‑Ale nyüüa 'fɩɔ, 'ü ‑siie wii?
46012031	'Ba 'bata ‑kätɩ 'srɛlɛ ‑sia' 'wʋ. ‑Bɛ 'mä 'amɩ 'nyʋfɔlʋ ‑sia' 'ia 'fɩɔwʋ srara.
46013001	Ama 'pa nyüü nyra 'aanjëa mlɩa wii, ‑bɛ 'na ‑molooa ‑wawakʋ ma 'nyɩ 'na plɛ ‑gälɩ ‑a bä nɩ, 'n ‑beere ‑gliii, 'aiɛ tutufʋfʋ 'ü böa', u käa' ‑yrɛ.
46013002	‑Bɛ ama 'palanyɔsʋamlɩ, ama jre wiilia 'fɩɔ ‑sisiea', ama jre diia 'fɩɔ, ama 'klaa nyɔsʋaplɛ kpakilɛ 'mrɛɛa' ɛmäa' 'dʋgbë 'kou 'sa, ‑bɛ 'na ‑molooa ‑wawakʋ ma 'nyɩ 'na plɛ ‑gälɩ ‑a bä nɩ, 'nyɩ dɛɛ ‑a bä nyrɩkɩnyrɩkɩ.
46013003	Ama 'sa 'na käkädiia 'fɩɔ 'kä 'mä 'pʋablanyüü 'klɩfini nɩ, ‑bakää 'n 'sa 'na fugba 'kä 'ümä 'mɩ 'pütö, ‑bɛ 'na ‑molooa ‑wawakʋ ma 'nyɩ 'na plɛ ‑gälɩ ‑a bä nɩ, 'ia 'fɩɔ bä 'fëflɛgbi.
46013004	‑Wawakʋ kä plɛböblökʋ, ‑wawakʋ kä ‑gbinanakʋ; ‑wawakʋ 'nyɩ kä dɛɛnyü ‑a, ‑wawakʋ 'nyɩ 'pa 'ua ‑gä ‑a, 'unyɩ ‑gbalɩ ‑a,
46013005	'unyɩ nʋ 'nyüsügbi ‑a, 'unyɩ tɛ ‑a kä, 'unyɩ ‑tʋ 'crɛ ‑a, 'unyɩ 'pa nyɔɔa 'crɛ 'mlɩ ‑a.
46013006	'Unyɩ nʋ wiili 'nyɩa' 'klɩgäa dɔrʋ ‑a, ‑maa 'cɩcasaa dɔrʋ 'u nö.
46013007	‑Wawakʋ cere wiia 'fɩɔ, 'u toro diia 'fɩɔ plɛ, 'u 'pie wiia 'fɩɔ plɛ ‑gälɩ, ‑bɛ 'u ‑gbötö wiia 'fɩɔ.
46013008	‑Wawakʋ 'nyɩ bɩabɩa ‑a 'plɔʋ. Nyɔsʋamlɩpalakʋ nya 'plä 'wʋ 'wʋa, nyüü ‑mölööa mlɩa wiia 'papakʋ nya 'nyüglöa, wiijejrekʋ nya 'plä 'wʋ 'wʋa.
46013009	'Be ‑mää wiia 'fɩɔ anyɩ jre, ‑bɛ nyɔsʋamlɩpalakʋa 'pɛ 'dee a jre.
46013010	‑Maa wiili jräa' 'wli ma ji nɩ, ‑mɩlɩ 'nyɩa' 'wlijrä nya ‑plɩɩ sɔa.
46013011	'N bä käa' nyʋklɔ nɩ, nyɔkɔsa 'maa 'paa wii, nyɔkɔgbi 'maa nö; ‑maa 'n 'bʋaa' nɩ, 'nyaa 'cɛrɛ nyɔkɔgbi ‑wälɩ.
46013012	'Köklesaplɩɩ ɔ nɩ, a 'jääkä ‑beere ‑titre kä 'klʋɩ 'nyɩa' 'na. ‑Maa 'inya 'taɩn käa, 'kä anya diia 'fɩɔwʋ 'jä 'cɩcasa. Dɛɛlɛ a bäa' ‑plɩɩ ‑gälɩ nɩ, 'nyɩ 'saa 'ia 'fɩɔ ‑a jre, ‑maa 'inya 'taɩn 'käa 'kä 'nyaa Nyɔsʋa jre 'mʋfasa, 'sɩrɩ 'ɔa 'mʋgbɛ jrea' 'mɩ.
46013013	‑Bɛ dii tää bälɩ 'inya 'lɩ tɩɔrɔa: nyɔsʋaplɛtorokʋ, plɛgälɩpiepiekʋ, nyra ‑wawakʋ. ‑Maa ‑mɛlɛ ‑sia' 'wʋ, 'ɛɛ bä ‑wawakʋ.
46014001	'Ii känyrɩ 'ba 'bata ‑wawakʋ 'kä 'a 'bata bɩa diili Nyɔsʋa ‑Susu ‑nyɛɛa', 'ba 'bata ‑gböösa nyɔsʋaamlɩpalakʋ.
46014002	'Be nyɔɔlɔ 'paaa' nyüüamlɩawiia 'kaɩn 'kaɩn nɩ, ‑mää nyüü 'ɔnyɩ 'pala wii ‑gba, ‑maa Nyɔsʋa 'ɔ 'pala wii ‑gba. Nyɔɔ 'nyɩ 'nu 'iin 'wli ‑a, 'ia ‑gʋ. ‑Susu 'tuto 'ɔɔn ‑bɛ 'ɔ 'saalɩ wiili ‑sisiea'.
46014003	Nyɔɔlɔ 'palaa' nyɔsʋamlɩ nɩ, nyüü 'ɔ dɛtrɛ ‑gba. 'Ɔ 'bʋala 'üa nyɔsʋaplɛ, 'ɔ 'paa 'üün 'klü 'lɩ, 'kä 'ɔ wɔpʋ 'üa 'nyiöli.
46014004	Nyɔɔlɔ 'paaa' nyüüamlɩawiia 'kaɩn 'kaɩn nɩ, 'ɔa 'mʋgbɛ 'ɔ 'pa 'klü 'lɩ. ‑Maa ‑mɔlɔ 'palaa' nyɔsʋamlɩ nɩ, 'cɛcɩa 'fɩɔ 'ɔ 'paa 'klü 'lɩ.
46014005	'N 'bata abɩa 'ana 'fɩɔ 'pa mlɩawiia 'kaɩn 'kaɩn, ‑maa nyɔsʋaamlɩpalakʋ ‑siwʋ 'nanakʋ. Nyɔɔlɔ 'palaa' nyɔsʋamlɩ 'ɔ 'bʋa 'ɔnya ‑si ‑mɔlɔ 'paaa' mlɩawiia 'kaɩn 'kaɩn 'wʋ; ɔma ‑sie 'iin nɩ, 'i bä ‑söö, 'inya 'cɛcɩa 'fɩɔ 'klülɩpa.
46014006	'Ii känyrɩ 'na ‑wlajü 'amɩ, ama 'pa nyüüamlɩawiia 'kaɩn 'kaɩn, ‑bɛ ama ji 'ana ‑nyɛɛ nɩ, ‑a 'jää ‑plɩɩlɩ 'n jröröa' 'amɩ ‑gba le? Ama 'nyɩ ‑gbala 'amɩ wiili Nyɔsʋa sraraa' 'mɩ ‑a nɩ, ama 'nyɩ ‑gbala 'amɩ wiijejrekʋ ‑a nɩ, 'aiɛ ama 'nyɩ 'palanyɔsʋamlɩ ‑a nɩ, ‑bɛ ama 'nyɩ 'kpɩa 'amɩ ‑a nɩ, ‑a 'jää ‑plɩɩlɩ 'n jröröa' 'amɩ ‑gba le?
46014007	'Asɩ böbödii bä. 'Ba 'jä ‑gbaprʋkɔ 'aiɛ ‑kamii: ima 'nyɩ 'nyakli 'lɩ ‑a 'nara nɩ, ‑asɩ 'ünya 'dʋlʋ ‑gbaprʋkɔ 'aiɛ ‑kamii böa' jre le?
46014008	Dɛglɛa wewewii ma 'nyɩ blakä ‑a nɩ, nyɔɔ 'plɛɛ 'mä ‑ëlere 'ɔmä tou 'wʋ mi le?
46014009	'Asɩ 'i bä bɩa 'ana ‑gʋ! Mɛ ma 'nyɩ 'pa 'wlinuwii ‑a nɩ, ‑asɩ anya wiili 'palaa' 'wlinu le? Ima bäsaa nɩ, cɛlɩ 'a 'pala wii!
46014010	'Papawiia 'kaɩn 'kaɩn ‑sümlö ‑tʋtʋ ‑gälɩ, 'papawiili bäa' 'lɩtɔrʋpɩɔ i nyɔɔ 'nyɩ 'nua' 'wli 'nyɩ 'lɩ ‑a bä.
46014011	'Ii känyrɩ, ama 'nyɩ wiili 'n 'nööa' 'wlia ‑gbaa ‑a jre nɩ, nyɔtugbanyɔɔ 'n bä nyɔɔlɔ 'pa 'imɩa ‑gʋ; 'ɔnya bä bɩa nyɔtugbanyɔɔ 'na ‑gʋ.
46014012	'Asɩ 'i bä bɩa dɛɛ 'dee 'ana ‑gʋ! 'Be 'a fumö ‑Susua 'srɛa ‑gʋ, 'ba 'bata ‑kätɩ 'ɛa 'kɔkɔmlɛ 'cɛcɩ 'mä 'bʋa nyɔsʋaplɛtorokʋ 'lɩ.
46014013	'A 'ia ‑gʋ nyɔɔlɔ 'paaa' nyüüamlɩawiia 'kaɩn 'kaɩn kä 'ɔmä Nyɔsʋa bibie 'ɔmä 'ia ‑siesiekʋ jre.
46014014	'Be ama bibie Nyɔsʋa ‑pasawii 'lɩ nɩ, 'na ‑susu 'u bibie, ‑maa 'na bobowli 'nyɩ ‑fɛ 'jrʋpa ‑a.
46014015	‑Bɛ ‑asɩ 'nyaa nʋ le? 'Na ‑susu 'n nö ‑bɛ 'n bibie Nyɔsʋa, ‑maa 'n kä ‑a nʋ bɩa 'na bobowli. 'Nyaa plɛklɩ brɛrɛa, ‑maa 'n kä 'mä bɩa 'na bobowli nʋ 'mä brɩ.
46014016	‑Ama nʋ ‑na ‑susu ‑bɛ ‑ama 'bʋala Nyɔsʋa nɩ, nyüülü kʋa' ‑plɩɩ ü poa' 'nyakli nɩ, ‑asɩ 'ünya nʋ ‑bɛ 'ünya 'daa «'Asɩ i bä» le? 'Be 'ünyɩ 'nu wiili ‑paaa' 'wli ‑a ‑o.
46014017	‑Bibie Nyɔsʋa 'mʋfasa, ‑maa 'inyɩ ji ‑mɔlɔ kʋa' ‑plɩɩ ‑gba ‑a.
46014018	'N 'trɛɛ Nyɔsʋa, 'be 'n 'paa nyüüamlɩawiia 'kaɩn 'kaɩn 'nyaa ‑si 'ana 'fɩɔwʋ,
46014019	‑maa ama bä 'cɛcɩnyüüa ‑tɔrʋpɩɔ nɩ, waklüü ‑gböö, ü nyüü 'nööa' 'wli, 'üü 'n 'paa 'mä nyüü 'kpɩa, 'kä ‑a 'pa ‑pasawiia waklüüa ‑diiglʋ ‑diigböö (10,000).
46014020	'Na ‑wlajü 'amɩ, 'anyɩ bobo ‑beere 'jüjie. 'Ba bä 'jüjie ‑balʋa 'pɛ 'lɩ, ‑maa bobokʋ 'lɩ nɩ, 'ba bä tagbü.
46014021	'I ‑jɩjra Nyɔsʋaa ‑Dɔ 'lɩ: 'Pläkänyɔɔ nɩnɩa: « Nyüü ‑mölööa mlɩa wii kälɩ 'nëmä ‑srörö, 'mä ‑taa ‑glügbölä ‑gbala. ‑Maa 'ü ‑nëmä 'mɩ 'nyakli ‑a po.»
46014022	'Ii känyrɩ, wii ‑mɩdooa 'papakʋlʋ nɩ, nyüülü 'nyɩ toroa' Nyɔsʋa plɛ nɩ, 'üü 'i kälä ‑gba, ‑maa ‑mää ‑mülü toroa' 'ɔɔn plɛ ‑a. ‑Maa nyɔsʋamlɩpalakʋlʋ nɩ, nyüülü toroa' Nyɔsʋa plɛ, 'üa tie; ‑maa ‑mää ünyɩ toroa' Nyɔsʋa plɛa tie ‑a.
46014023	'Ii känyrɩ, 'cɛcɩa 'fɩɔ ma trara ‑bɛ 'üa 'fɩɔ ma 'pa nyüüamlɩawii 'kaɩn 'kaɩn nɩ, nyɔsʋaanyüülü 'nyɩa' 'ia dɩjɔ 'doo jre, 'aiɛ nyüülü 'nyɩa' Nyɔsʋa jre üma 'jä 'iin nɩ, 'ünya 'daa sa kla 'amɩ!
46014024	‑Maa 'üa 'fɩɔ ma 'palanyɔsʋamlɩ, ‑bɛ nyɔɔlɔ 'nyɩa' Nyɔsʋa jre, 'aiɛ nyɔsʋaanyɔɔlɔ 'nyɩa' 'iin mlɩkäjre ma 'jä 'iin nɩ, 'ɔnya 'saa jrea 'sɩrɩ 'ɔ bäa' ‑balʋ 'lɩ, wiili 'ɔ 'nööa' 'wlia ‑gʋ, 'kä 'inya 'ɔa plɛ ‑gbafɛ;
46014025	'kä wiili ‑sisiea' 'ɔa plɛ ‑gälɩ nya ‑fälɩ blö. 'Ia 'taɩn 'lɩ nɩ, 'ɔnya 'klʋɩ ‑tʋtʋ 'wʋ ‑fli 'paa, 'kä 'ɔnya Nyɔsʋa bibie, ‑bɛ 'ɔnya 'daa: «Nyɔsʋa bä 'kasa 'ana ‑tɔrʋpɩɔ.»
46014026	'Na ‑wlajü 'amɩ, ‑asɩ anya nʋ le? 'Ama trara nɩ, ‑moloo 'mrɛɛ 'ɔ brɩ, ‑moloo 'mrɛɛ ɔ 'kpɩa, ‑moloo 'mrɛɛ ɔ 'salɩ wiili Nyɔsʋa sraraa' 'ɔɔn, ‑moloo 'paa nyüüamlɩawiia 'kaɩn 'kaɩn, ‑bɛ ‑moloo 'saalɩ 'ia ‑gbaa. Wiili kä 'fɩɔ 'amäa' nʋ nɩ, i 'paa 'cɛcɩ 'klü 'lɩ.
46014027	Nyüü ma bälɩ üma 'pa nyüüamlɩawiia 'kaɩn 'kaɩn nɩ, ü bä 'sɔɔ, 'aiɛ tää, ‑maa ü 'pawii 'doorodoo, 'kä nyɔɔ ‑siie wiili 'ü 'paaa'.
46014028	‑Maa nyɔɔ ma 'nyɩ 'lɩ ‑a bä 'ɔmä 'iin ‑sie nɩ, ‑moloo ma bälɩ, ɔ 'kpla 'ɔa 'mä 'cɛcɩ 'lɩ; abɩa 'ɔa 'doo nyra Nyɔsʋa dɛtɛ.
46014029	'Kä nyüülü 'palaa' nyɔsʋamlɩ bä 'sɔɔ 'aiɛ tää, ‑bɛ abɩa ‑mülü ponyakli, ima bä ‑gbagblɛ, 'aiɛ 'cɩcasa, 'ümä 'iin jä.
46014030	‑Maa Nyɔsʋa ma ‑nyɩ nyɔɔ ‑moloo wii, 'ɔmä 'iin 'lɩsa nɩ, abɩa ‑mɔlɔ 'pa ɩa' wii 'kpla 'mä.
46014031	'Be 'ana 'fɩɔ 'mrɛɛ 'amä nyɔsʋamlɩpala ‑maa 'ba nʋ 'imɩ 'doorodoo wiili 'a 'paaa' nɩ, 'üa 'fɩɔ 'ümä 'iin 'wlinu, ‑bɛ 'ümä 'klü kä.
46014032	Nyɔsʋaamlɩpalanyüüa ‑susu 'nyɩ ‑si 'üün 'wʋ ‑a,
46014033	'be Nyɔsʋa 'nyɩ ‑yrɛsa Nyɔsʋa ‑a bä; 'ɔ bä ‑pioa Nyɔsʋa, 'asɩ 'i bä nyɔsʋaanyüüa 'cɛcʋa 'fɩɔa 'mlɩ.
46014034	Abɩa 'ana 'ŋlëgë 'kpla 'më 'cɛcʋa 'mlɩ: 'ünyɩ kä ‑a kä 'ümä wiipa, ‑maa 'ü kä 'ümä 'lɩ 'üa dʋɔɩɩ ‑träärä 'sɩrɩ ‑dɔ ‑gbaa'.
46014035	Üma 'bata wiia 'betekʋ nɩ, 'ü 'betre 'iin 'üa dʋɔɩɩ 'lɩ ‑gbööli. 'Inyɩ 'na ‑a 'na 'kä 'ŋlʋʋ 'mä 'cɛcɩ 'lɩ wii 'pala.
46014036	‑Ale 'ana plɛɛ 'amɔ kälɩ nyɔsʋaawii jara? ‑Ale 'ana plɛɛ 'ana 'doo 'nu 'iin 'wli?
46014037	Nyɔɔ ma 'daa nyɔsʋaamlɩpalanyɔɔ 'ɔ bä, 'aiɛ 'Nyüna ‑Susu 'tiere 'ɔɔn nɩ, ɔ jresaa wiili 'n ‑gbalaa' 'amɩ nɩ, 'Pläkänyɔɔa ‑dɔ bäsaa.
46014038	‑Maa 'ɔma 'nyɩ 'iin wii ‑a 'dara nɩ, 'anyɩ 'dara 'ɔɔn nyɔɔ.
46014039	'Ii känyrɩ 'na ‑wlajü 'amɩ, 'ba nʋ 'ana plɛa 'fɩɔ 'ba 'bata nyɔsʋamlɩpalakʋ, ‑bɛ 'anyɩ 'daa nyüü 'nyɩ 'pa nyüüamlɩawiia 'kaɩn 'kaɩn.
46014040	Abɩa wiia 'fɩɔ nrörö 'klɩtotrosa, 'inyɩ 'caklalɩ.
46015001	'Na ‑wlajü 'amɩ, 'Mʋfagogolä 'n 'saa' 'amɩ, ‑bɛ 'a 'nyierea' 'klɩ nɩ, ä 'a ‑trääräa' 'lɩa 'doo nɩ, 'äa ‑gä 'n 'paa 'amɩ plɛ.
46015002	'Ää kälɩ Nyɔsʋa ‑srörö 'ɔnya 'pʋɔ 'amɩ, 'ama 'kpla 'ään 'sɩrɩ 'n ‑gbala käa' 'amɩ, ima 'nyɩ 'saa ‑a bä nɩ, 'fëflɛsa 'a toro 'ään plɛ.
46015003	Wiili bäa' 'ia 'mlɩa wii, i 'n 'jäa' ‑bɛ 'n 'kpɩaa' 'amɩ nɩ, 'iibä: 'Kriisë jä ana ‑balʋa ‑gʋ, 'sɩrɩ 'i ‑jɩjraa' nyɔsʋapɔɔkʋ 'lɩ.
46015004	'Ɔnya ‑träärä, tääa nɩ ‑srɩ 'lɩ 'ɔnya sɔwʋ, 'sɩrɩ 'i ‑jɩjraa' nyɔsʋapɔɔkʋ 'lɩ.
46015005	'Ɔnya 'tɔrɔ Sefasë nyra Nyüüpʋnyüüsɔɔ 'klɩ.
46015006	'I ‑sia' nɩ, 'ɔnya 'tɔrɔ ‑wlajüa ‑duu ‑glʋɩgbööa (500) 'samadɛɛ 'klɩ 'wʋkleresa. 'Ia nyüü 'kɔkɔmlɛ ‑ka bälɩ 'saarɩ, ‑maa ‑mölöö ‑kanyɩ 'lɩ ‑a bä.
46015007	'Pɩrɩgälɩ nɩ, 'ɔnya 'tɔrɔ Jaakë 'klɩ, 'ɔnya 'tɔrɔ apotrëa 'fɩɔ 'klɩ.
46015008	'Mɔɔ 'padɛrɩtä, 'mɔɔ 'ɔ 'tɔrɔklɩ, 'mɔɔ ‑beerea' 'jüplö kä ‑söplü ‑kaaŋlʋa' 'wlijrä ‑bɛ 'ü ‑gua'.
46015009	'Be 'mɔɔ bä apotrëɩɩa blaaadɩɔ, 'nyɩ apotrë 'nyrɩ 'klɩ ‑a 'wʋ, 'be 'n kätɛ 'nyaa nʋ Nyɔsʋaa 'Cɛcɩ ‑gbigba.
46015010	‑Maa Nyɔsʋaa ‑gbinanakʋa ‑gʋ 'n bäsaa 'saarɩ, 'be 'ɔa ‑gbinanakʋlʋ ɔ sraraa' 'mɩ nɩ, ‑mää 'fëflɛsa ‑a, ‑bɛ 'n ‑fɛ 'jrʋpa 'nyaa ‑si apotrë ‑mülüa 'fɩɔwʋ. ‑Mää 'mɔɔ 'nyɩ 'jrʋpa ‑fɛ, ‑maa Nyɔsʋaa ‑gbinanakʋlʋ bäa' 'mɩ 'lɩ 'uu bäsaa.
46015011	'Ii känyrɩ, ‑bakää 'i bä 'mɔɔ 'aiɛ ‑mülü, 'a 'Mʋfagogolä a 'sa, 'anya toro 'ään plɛ.
46015012	‑Bɛ a ‑gbalaa' 'amɩ ‑ma 'Kriisë sɔ 'kuaabre nɩ, dɛplɛɛ kä ‑gʋ 'ana ‑tɔrʋpɩɔa ‑mölöö nö jäjänyɔɔ 'nyɩ sɔwʋ ‑ale?
46015013	Nyüü ma 'nyɩ sɔ 'kasa 'kuaabre ‑a nɩ, 'iibä 'Kriisë 'nyɩ bɩa 'wʋ ‑a sɔ 'la!
46015014	‑Bɛ 'Kriisë ma 'nyɩ 'kuaabre ‑a sɔ nɩ, 'iibä ‑gogolä a 'saa' 'nyɩ ‑gbaa ‑a kä, ana nyɔsʋaplɛ bä 'fëflɛa nɛ.
46015015	Ima bä 'kasa jäjänyüü 'nyɩ sɔwʋ ‑a nɩ, 'iibä Nyɔsʋa 'nyɩ 'Kriisë 'kuaabre ‑a 'ba. Ima bäsaa nɩ, ‑gbagblɛsa a 'paa Nyɔsʋaa ‑gä, ‑gbagblɛ a ‑tʋ Nyɔsʋa ‑gälɩ, 'be a nɩnɩa 'ɔ 'ba 'Kriisë 'kuaabre.
46015016	Jäjänyüü ma 'nyɩ sɔ 'kuaabre ‑a nɩ, 'Kriisëa 'mʋgbɛ 'nyɩ 'kuaabre ‑a sɔ.
46015017	‑Bɛ 'Kriisë ma 'nyɩ 'kuaabre ‑a sɔ nɩ, 'ana nyɔsʋaplɛ bä 'fëflɛa nɛ, ‑bɛ 'a ‑ka bä 'plɔʋplɔʋ 'ana ‑balʋ 'lɩ.
46015018	‑Bɛ ‑mülü toroa' 'Kriisë plɛ, ‑bɛ 'ü jäa' nɩ, 'ia nyüülü bä tɩɔtɩɔnyüü, Nyɔsʋa 'pɔnɩkʋ bä 'üün ‑gälɩ.
46015019	Ama 'pie 'Kriisë plɛ ‑gälɩ ‑taa 'klälä kʋa' ‑pɩa 'dooa ‑gʋ nɩ, amɔ busu ‑gböösa anya ‑si nyüüa 'fɩɔwʋ!
46015020	'Tasɩrɩ 'Kriisë sɔ 'kuaabre. 'Ɔɔ ‑kätɩ sɔwʋ jäjänyüüa 'fɩɔa ‑tɔrʋpɩɔ.
46015021	'Be 'sɩrɩ jäjäkʋ nʋa' ‑bɛ 'u ‑sröröa' nyɔɔ 'doo kälɩ ‑bɛ 'u paa' 'blɩa 'mlɩ nɩ, 'asɩ 'kuaabresɔsɔkʋ ‑srörö bɩa nyɔɔ 'doo kälɩ.
46015022	'Sɩrɩ nyüülü kä 'fɩɔ bäa' Adaan 'lɩ ü jäa' nɩ, 'asɩ nyüülü kä 'fɩɔ bäa' 'Kriisë 'lɩ 'mä bɩa 'kuaabre sɔ.
46015023	‑Maa ‑moloo ‑bɛ 'ɔa 'taɩn, 'Kriisë ‑kätɩ sɔwʋ, ‑bɛ 'taɩn 'lɩ 'ɔmäa' dɛrɩ 'blöö nɩ, 'kä nyüülü bäa' 'ɔa nü nya 'wʋsɔ.
46015024	'Ima ‑si, 'kä 'pläa bɩabɩataɩn nya 'lɩjrä: 'Kriisë nya 'kamakʋa 'fɩɔ, nyüü nyra ‑sisia 'klüa 'fɩɔ bʋblɔa, 'kä 'ɔnya 'kamakʋ Nyɔsʋalɔ bäa' Tʋ ‑nyɩ.
46015025	'Be 'ɔ kä 'ɔmä 'kama 'kama, ‑a ji 'ɔmä 'ɔa 'nyüamlɩjraranyüü 'ɔa bökli ‑wälɩ pla.
46015026	'Nyiöamlɩjraraa nɔlɔ nëmäa' dɛrɩtäpa, ɔ Nyɔsʋa 'mäa' bʋblɔ, 'ɔɔ bä jäjä.
46015027	'Be 'i ‑jɩjra nyɔsʋapɔɔkʋ 'lɩ ‑maa: «Nyɔsʋa pla diia 'fɩɔ 'ɔa bökli ‑wälɩ». ‑Maa 'ɔma 'daa «diia 'fɩɔ» nɩ, 'ɔɔlɔ ‑nyɩa' 'ɔɔn 'kamakʋ, 'ɔnyɩ 'lɩ 'mlɩ ‑a bä.
46015028	'Taɩn 'lɩ Nyɔsʋa 'mäa' 'Kriisë diia 'fɩɔa 'kamakʋ ‑nyɩ nɩ, 'ɔa 'mʋgbɛ bäa' 'Jʋlɔ nya 'uun Nyɔsʋalɔ ‑nyɩa' 'ɔmɩ 'uun ‑nyɩa; 'kä Nyɔsʋa 'mä diia 'fɩɔa 'wliklɩ bä, 'ɔmä wiia 'fɩɔa 'mlɩ bä.
46015029	Ima 'daa wiili a 'saalɩ ‑mää 'iia nɩ, dɛplɛɛ kä ‑gʋ nyüü ‑ka 'paa 'nɩwli jäjänyüüa ‑gʋ le? Ima 'daa 'kasa jäjänyüü 'nyɩ sɔ 'kuaabre ‑a nɩ, dɛplɛɛ kä ‑gʋ 'ü 'paa 'nɩwli 'üa ‑gʋ le?
46015030	‑Bɛ amɔlɔ nɩ, dɛplɛɛ kä ‑gʋ jäjä bä amɩ dɛrɩ 'taɩn a 'fɩɔ 'lɩ le?
46015031	'Na ‑wlajü 'amɩ, ‑srɩ o ‑srɩ jä 'n jä! 'Tasɩrɩa 'cɩcasa bäsaa, 'be 'amɔ bä 'na dɔrʋ ana 'Pläkänyɔɔ 'Kriisë Jesu 'lɩ.
46015032	Ima 'daa 'sɩrɩ nyüü boboa', 'asɩ ama bobo ɩ nɩ, dɛplɛɛ kä ‑gʋ 'nyraa Ɛfɛsënyüü 'mä 'wlitotro ‑gböösa ‑beere 'klʋɛɛa mlaa le? Dɛplɛɛ 'imä 'mɩ ‑nyɩ le? 'Be jäjänyüü 'nyɩ sɔwʋ ‑a ‑o, 'nyaa ɩ 'daa: «A jidɛɛ, a 'mla, 'be anya ‑pɩ jäa.»
46015033	Nyɔɔ 'nyɩ 'pa 'amɩ mlüü 'lɩ! «‑Gbötülü 'nyɩa' 'cɩcagbi kä, bʋblɔ ‑mülü käa' 'cɩcagbi.»
46015034	'Ba ‑nyɩgla 'ana bobowli 'kä ‑bɛ 'ba fio ‑balʋa ‑gʋ; 'be ‑mölöö bä 'ana ‑tɔrʋpɩɔ 'ünyɩ Nyɔsʋa ‑a jre. ‑Gbala 'n ‑gbala 'amɩ; 'a bä 'nyüsü 'wʋ.
46015035	‑Beeredɛ nyɔɔ nya 'daa: «‑Asɩ jäjänyüü nya 'wʋsɔdɛɛ nʋ le? Fugba 'plɛɛ 'ümä ja ‑bɛ 'ümä ji le?»
46015036	Mlüünyɔɔ! ‑Ama pla dɛɛ nɩ, 'ɛ kä 'ɛmä jä 'fɩɔwʋ, ‑a ji 'ɛmä ‑ga.
46015037	'Jaji bäsaa, 'ɛɛ pla, ‑beeredɛ ‑bleeea 'jaji 'aiɛ dɛɛ ‑mɩdeea 'jaji, ‑mää dɛɛlɛ kä 'jaji ‑plaa' ‑mää ‑plɩɩ 'ɛa tuu 'nyɩ kʋ ‑bɛ 'unyɩ ‑ga dotro.
46015038	‑Maa Nyɔsʋa 'ɔɔ ‑nyɛɛ fugbalä 'ɔ ‑waa', tuulu kä 'jaji ‑plaa'; 'jaji ‑bɛ 'ɛa fugba.
46015039	Fugbaa 'fɩɔ 'nyɩ dɛɛ 'dee ‑a bä. Fugba ‑mölöö bä nyɔɔa nä, ‑mölöö bä mlaa nä, ‑mölöö bä ‑srüa nä, ‑bɛ ‑mölöö bä nyisiea nä.
46015040	Cɛa 'mlɩ dii kä 'ia fugba ‑bɛ ‑tʋtʋgälɩa ni kä 'ia fugba. Cɛlɩa diilia pöplökʋ nyra ‑tʋtʋ ‑gälɩa nia pöplökʋ 'nyɩ dɛɛ 'dee ‑a bä.
46015041	'Jrʋ kä 'ua pöplökʋ, ‑bɛ ‑seple kä 'ɛa pöplökʋ, ‑särëa pöplökʋ nya bä bɩa 'dɔrɔdɔ; 'be 'üa pöplökʋ 'nyɩ dɛɛ 'dee ‑a bä.
46015042	'Asɩ jäjänyüüa 'kuaabresɔsɔkʋ bä bɩa. Fugba ‑träärä ‑beere dɛɛa 'jaji 'mäa' ‑fɛ, ‑maa äma sɔwʋ nɩ, 'ä ‑kanyɩ ‑fɛfɛsa ‑a bä.
46015043	'Ä ‑kanyɩ ‑gbaa ‑a kä, ‑bɛ 'ü ‑tʋʋä 'ään, ‑maa 'wliklɩbʋabʋakʋ 'lɩ 'ä sɔrɔwʋ; 'ä 'fʋma ‑bɛ 'ü ‑tʋʋä 'ään, ‑maa 'klüa 'mlɩ 'ä sɔrɔwʋ.
46015044	Üma ‑tʋ 'ɔɔn nɩ, 'bɔɔwlɔɔ fugba 'ɔ kä, ‑maa ɔma sɔwʋ Nyɔsʋaa ‑Susu bä 'ɔɔn 'lɩ. 'Bɔɔwlɔɔ fugba bälɩ, fugbalä Nyɔsʋaa ‑Susu 'tierea' nya bälɩ.
46015045	Nyɔsʋapɔɔkʋ nɩnɩa: « Nyɔɔlɔ ‑kätɩ Nyɔsʋa nʋa' 'ɔɔ bä Adaan.» Dɛrɩtäpa Adaan nya bä ‑susulu ‑nyɛɛa' 'klä.
46015046	‑Mää ‑susu ‑kätɩ 'nyɩ nrörö, ‑maa 'jajɛ ‑kätɩ 'ɛɛ nrörö 'fɩɔwʋ 'kä ‑susu 'patä.
46015047	‑Tʋtʋ Nyɔsʋa nʋ 'ɔnya nʋ ‑kätɩa nɔ; 'sɔɔa nɔ, ɔ bäa' 'Pläkänyɔɔlɔ nɩ, cɛlɩ 'ɔ sɔ.
46015048	Nyüülü bäa' ‑tʋtʋ ‑gälɩ ‑beere ‑mɔlɔ 'ü nʋa' ‑tʋtʋ ‑bɛ 'ü nʋa'. ‑Mülü bäa' cɛlɩ ‑beere ‑mɔlɔ sɔa' cɛa 'mlɩ.
46015049	‑Bɛ a ‑beerea' ‑mɔlɔ 'ü nʋa' ‑tʋtʋ 'ü nʋa' nɩ, 'asɩ amä ‑beere nyɔɔlɔ sɔa' cɛa 'mlɩ.
46015050	'Na ‑wlajü 'amɩ, ‑jäsɩ 'n ‑gbalaa' 'amɩ nɩ: Dɛɛlɛ bäa' 'jajɛ nyra ‑toru 'nyɩ 'lɩ ‑a bɩa ü ji Nyɔsʋaa 'kamapläa ‑jaaa, ‑bɛ dɛɛ nëmäa' ‑fɛ nɩ, 'ɛnyɩ 'lɩ ‑a bɩa ɛ ji 'klälä 'nyɩa' blöröfa käa ‑jaaa.
46015051	‑Jää wii ‑sisiea' 'mäa' 'amɩ ‑gbala: ana 'fɩɔ ‑nëmä jä ‑a jä. ‑Maa ana 'fɩɔ nya 'cicria,
46015052	'sɩrɩ nyɔɔ 'kaplaa' 'nyiö 'asɩ 'imä 'kökle, 'taɩn 'lɩ 'täpa dɛglɛ 'mäa' wii 'pa. 'Be ɛma 'pawii dotro, jäjänyüü nya 'wʋsɔa 'ümä 'klälä 'nyɩa' blöröfa kä 'jä, ‑bɛ amɔlɔ nɩ, anya 'cicria.
46015053	'Be 'jajɛlɛ nëmäa' ‑fɛ 'ɛ kä 'ɛmä 'cicri, ‑bɛ 'ɛmä jajɛlɛ 'nyɩ ‑fɛa' bä. ‑Mɛlɛ jäa' kä 'ɛmä 'cicri, ‑bɛ 'ɛmä dɛɛlɛ 'nyɩ jäa' bä.
46015054	Dɛɛlɛ ‑fɛa' ma bä 'cicrisa 'kä 'ɛmä dɛɛlɛ 'nyɩ ‑fɛa' bä nɩ, ‑bɛ dɛɛlɛ jäa' ma 'cicri 'kä 'ɛmä dɛɛlɛ 'nyɩ jäa' bä nɩ, ‑taa waklöölä ‑jɩjraa' nya nröröa: Jäjä ‑kanyɩ 'lɩ ‑a bä, 'ä 'a bɔtrɔ ‑gböösa!
46015055	‑Mɔ jäjä, ‑a 'plɛɛ ‑na tafudɛɛ bä le? ‑Mɔ jäjäa bätä ‑a 'plɛɛ ‑na 'klü bä le?
46015056	Jäjäa tafudɛɛ bä ‑balʋ; ‑bɛ ‑balʋa 'klü ‑bä ‑dɔ.
46015057	‑Maa a 'trɛɛ Nyɔsʋa, ɔ ‑sröröa' 'ana 'Pläkänyɔɔ Jesu 'Kriisë kälɩ, ‑bɛ 'ɔ ‑nyɩa' amɩ 'wʋsisikʋ!
46015058	'Ii känyrɩ 'na ‑wawawlajü 'amɩ, 'ba ‑sɔɔrɔwʋ, 'ba 'nyüglö nyɩbɛsa. 'Ba kpɛrɛ 'ana nyüfë 'taɩn a 'fɩɔ 'lɩ, 'amä 'Pläkänyɔɔa 'jrʋpa ‑fɛ. 'A jre 'iin 'sɩrɩ 'jrʋpalä 'a ‑fɛɛɛa' 'nyɩa' 'fëflɛsa bä.
46016001	Dɛɛlɛ bäa' möliia 'klɩbabakʋ nyɔsʋaanyünanyüüa ‑gʋ nɩ, 'ana 'mʋgbɛ 'ba nʋ 'sɩrɩ 'n ‑gbalaa' Galaatënyüüa ‑tʋtʋ ‑gälɩa 'cɛcʋ.
46016002	'Sɔrɛ o 'sɔrɛ nɩ, ‑moloo ma bälɩ 'ɔ 'jä möliili 'ɔ 'klaaa', ‑bɛ 'ɔmä 'lɩ 'mlɩ mölii 'ba, 'ɔmä 'iin 'klɩbere 'ɔa nyüköli. 'Ama nʋ 'saa, ama ji nɩ, 'a ‑ka ‑nëmä 'klɩ ‑a 'baba.
46016003	Ama ji nɩ, 'mä nyüülü 'amäa' 'lɩba blɔ, ‑bɛ 'mä ‑pɔɔkɩ ‑jɩjra 'ümä 'iin ‑tɛ ü möa' 'leea nyüü kälɩ ‑nyɩ 'ümä diili a 'babaa' 'klɩ Jerusalɛɛmë fa.
46016004	'Aiɛ 'na 'mʋgbɛ ma nya mi nɩ, 'nyraa 'üün nya 'lɩmlöröa.
46016005	'Nyaa 'ana ‑nyɛɛ jia, ‑maa Masedoanëa 'pɛlɩ 'nëmä ‑srörö, 'be 'ii 'nëmä jara.
46016006	Nyɔsʋa ma 'nyie 'nyaa 'amɩ jrüü jie ‑gba ‑sia. ‑Beeredɛ 'nyaa 'lɩ sɩɔ kpaköa 'taɩn a 'fɩɔ nröröa, 'amä 'mɩ ‑gbaji 'mä ‑si.
46016007	‑Taa nili nɩ, ‑mää ‑sisisa 'nëmä 'amɩ 'jä, ‑maa jrüü jie 'n ja 'amɩ ‑gba 'Pläkänyɔɔ ma 'nyie.
46016008	‑Maa ‑tɛ Ɛfɛsëbätä Patekɔɔtëa ‑glɩsɩglɩsɩ 'mä 'mɩ jrä,
46016009	'be tatu 'sara 'mɩ 'klɩ 'mä Nyɔsʋaa 'jrʋpa ‑fɛ ‑bɛ 'nyüamlɩjraranyüü 'si 'lɩ.
46016010	Timotee ma ji 'ana ‑tɔrʋpɩɔ nɩ, 'ba 'kpla 'ɔɔn 'cɩcasa, 'ɔmä fugba 'lɩ 'kägbatie 'ana ‑tɔrʋpɩɔ, 'be 'ɔa 'mʋgbɛlɔ 'Pläkänyɔɔa 'jrʋpa 'ɔ ‑fɛɛɛ bɩa ‑beere 'mɔɔ.
46016011	'Ii känyrɩ nyɔɔ 'nyɩ 'pa 'ɔɔn sawʋ. 'Ba ji 'ɔɔn ‑gba, 'ɔa fugba 'lɩ 'mä flɛrɛ ‑bɛ 'ɔmä 'na ‑nyɛɛ ji, 'be 'ɔɔ 'n ‑glaaa, 'ɔɔ ‑bɛ ‑wlajülü falaa' 'ɔɔn.
46016012	Dɛɛlɛ bäa ana ‑wlajʋ Apolɔsë nɩ, 'n 'jrara 'ɔa 'klüa 'doo, ɔ mi 'ana ‑nyɛɛ 'ɔɔ ‑bɛ ‑wlajü ‑mülü, ‑maa 'ɔ blara 'ia mimikʋ 'köklesa ‑plɩɩ. Ɔma 'jä 'casɩ 'ɔnya jia.
46016013	'Anyɩ 'mʋmɔ, abɩa 'ana nyɔsʋaplɛ nyɔnyrɔ, 'ama nëmä wii nʋ 'ba nʋ 'imɩ nyɩbɛsa, 'ba 'paplaklü 'lɩ.
46016014	Wii o wii 'amäa' nʋ nɩ, abɩa ‑wawlakʋ bä 'ia 'mlɩ.
46016015	'Na ‑wlajü 'amɩ, 'be 'a jre 'imɩ 'sɩrɩ Sëtefanasë nyra 'ɔa ‑gbööö ‑kätɩ bäa' 'cɛcɩnyüü Akaiia ‑tʋtʋ ‑gälɩ, ‑bɛ 'ü dɔrɔa' nyɔsʋaanyüüa ‑gbajijikʋa 'jrʋpa 'wʋ.
46016016	'Ba ‑träärälɩ 'ia 'samaa nyüülü, nyra 'üa 'jrʋpawʋfɛɛrɛnyüülüa 'fɩɔ nöa' 'üa plɛ ü ‑fɛɛɛa' 'jrʋpa.
46016017	Sëtefanasë, Forëtunatusë nyra Akaikɔɔsë jia' 'mɩ 'jä, 'i kä 'mɩ dɔrʋ 'wʋ: wiili 'a nëmä ɩa' nʋ 'na ‑gʋ, ‑bɛ 'lɩdɛrɩtʋŋlɔkʋa ‑gʋ, 'a ‑kanyɩa' 'lɩbɩa nɩ, 'ü nʋ 'imɩ.
46016018	'Ü 'cie 'na plɛ 'wʋ 'ünya 'cie bɩa 'ana nu 'wʋ. 'Ii känyrɩ 'ba jre 'ia 'samaa nyüülüa 'cɩcasa.
46016019	Asiia 'cɛcʋ 'trɛɛ 'amɩ. Akilasë, Prisëka nyra nyüülü palaa' 'üa nyüköli 'cɛcɩ 'trɛɛ 'amɩ ‑gböösa 'Pläkänyɔɔa 'nyrɩklɩ.
46016020	‑Wlajüa 'fɩɔ 'trɛɛ 'amɩ. 'Ba ‑gbegbre Nyɔsʋaa 'nyünanyüüa 'sa.
46016021	'Mɔɔ 'Pɔɔlë 'mɔɔ nʋ 'na 'mʋgbɛa wlu ɔ ‑jɩjra ‑taa 'trɔrʋlʋ.
46016022	Nyɔɔ ma 'nyɩ 'Pläkänyɔɔ Jesu 'Kriisë ‑a ‑wa nɩ, ɔ busu. Maranata!
46016023	Abɩa 'Pläkänyɔɔ Jesu 'Kriisëa ‑gbinanakʋ bä 'amɩ ‑gälɩ!
46016024	'N ‑wa 'ana 'fɩɔ 'Kriisë Jesu 'lɩ. 'Asɩ i bä!
47001001	'Mɔɔ 'Pɔɔlë, ɔ bäa' Jesu 'Kriisëa apotrë, 'sɩrɩ Nyɔsʋa ‑waa' nɩ, 'mɔɔ ‑bɛ ‑wlajʋlɔ 'ü 'daraa' Timotee amɔ ‑jɩjra 'amɩ 'wʋ: Nyɔsʋaa 'cɛcɩlɛ bäa' Korɛɛntëbätä nyra Nyɔsʋaa 'nyünanyüüa 'fɩɔ kʋa' Akaiia ‑tʋtʋ ‑gälɩ.
47001002	Abɩa ana Tʋ Nyɔsʋa nyra 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ!
47001003	A 'bʋala Nyɔsʋalɔ bäa' ana 'Pläkänyɔɔ Jesu 'Kriisëa Tʋ. 'Ɔɔ bä Tʋlɔ käa' nyatɛplɛ, 'ɔ bä Nyɔsʋalɔ 'paa' nyɔɔ plɛ 'mlɩ 'plɔʋplɔʋ!
47001004	'Ɔɔ 'paa amɩ plɛ 'mlɩ ana ‑sʋɩa 'fɩɔ 'lɩ. 'Asɩ 'ɔ jö amɩ ‑gba amä ‑mülü bäa' ‑sʋɩa 'kaɩn 'kaɩn 'lɩ plɛmlɩpa; plɛmlɩpapakʋlʋ Nyɔsʋa ‑nyɛɛa' amɩ nɩ, 'uu a ‑nyɛɛɛ 'üün.
47001005	‑Jäsɩ 'i bäa' nɩ, 'sɩrɩ 'Kriisëa ‑sʋɩ ‑sümlöa' ana 'kläa 'mlɩ nɩ, 'asɩ Nyɔsʋa ‑srörö 'Kriisë kälɩ 'kä 'ɔ ‑nyɛɛ amɩ plɛmlɩpapakʋ 'kɔkɔmlɛ.
47001006	'Ii känyrɩ ama 'jä ‑sʋɩ nɩ, amä ‑gʋ 'amɩ plɛmlɩpa ‑bɛ 'amä 'lɩmlɩwʋ. ‑Bɛ üma 'pa amɩ plɛ 'lɩ nɩ, 'inya 'amɩ plɛ 'lɩ 'paa, ‑bɛ 'amä bɩa ‑sʋɩlɩ a 'jääa' ‑plɩɩ, 'ia ‑gbötökʋ mlɩbɩa.
47001007	‑Bɛ a toro 'amɩ plɛ ‑gböösa, a jre 'iin, 'be ‑sʋɩlɩ a 'jääa' 'ii 'a 'jää, 'asɩ 'anya bɩa ana plɛmlɩpapakʋ 'jää.
47001008	'Na ‑wlajü 'amɩ, a 'bata 'ba jre ‑sʋɩlɩ a 'järäa' Asiia ‑tʋtʋ ‑gälɩ. 'Ia kälɩbädɛɛ nyra 'ia mɩmɩakʋ 'nyɩ bä ‑a bä; 'ia 'plä 'wʋ kʋkʋtʋ ‑kanyɩ 'nɩmɩ amɩ 'tʋ ‑a kä.
47001009	A mi mi anya ‑nëma 'ü 'suru ana 'bablakʋ. 'Ii ‑gbala amɩ 'sɩrɩ anyɩa' kä amäa' ana nyufa plɛtoro, ‑maa Nyɔsʋalɔ tɛrɛa' jäjänyüü 'kä, 'ɔa 'doo a kä amä plɛtoro.
47001010	'Ɔɔ 'ba amɩ 'ia 'samaa jäjä mlɩ, 'ɔɔ nëmä 'sɔɔwʋ amɩ 'lɩmlɩba. 'Ia plɛlɛ nɩ, a 'pie 'ɔmɩ 'ɛɛn ‑gälɩ, 'ɔnya 'sɔɔwʋ amɩ 'lɩmlɩbaa.
47001011	'Ana 'mʋgbɛ 'a jö 'amɩ ‑gba 'ana nyɔsʋabibiekʋa 'mlɩ. 'Asɩ nyüü 'kɔkɔmlɛ 'mä Nyɔsʋa 'trɛɛ ana ‑gʋ, 'sɩrɩ 'ɔ 'nua' 'üa wewewii 'wli ana 'pɛlɩ, 'be 'ɔɔ ‑nyɩ amɩ 'ia ‑gbinanakʋlʋ.
47001012	‑Jää wiili kä ‑gʋ dɔrʋ 'blaaa' amɩ ana bobowlia 'mlɩ: ana nʋnʋgbi 'wlalɩkä, 'inya bä 'cɩcasa nyüüa ‑tɔrʋpɩɔ ‑gböösa. 'Iili nɩ, Nyɔsʋaa ‑nyɛɛ 'i sɔ ‑bɛ 'i jö amɩ ‑gälɩ. Nyɔsʋaa ‑gbinanakʋ 'uu 'tiere amɩ, ‑mää nyɔɔa 'lɩgaglakʋ ‑a.
47001013	‑Jäsɩ 'i bäa' nɩ, ‑pɔɔkɩlɩ a jaa' amɩ nɩ, 'a wiili 'a ‑täsäa', i 'a 'nööa' 'wli 'ii a ja 'amɩ, ‑mää ‑pasawii ‑a. ‑Bɛ 'n jresaa 'anya 'uun 'wlinunu 'kä 'anya 'uun 'lɩbɩa;
47001014	'be 'anya 'a 'uun 'wlinunukʋ bɩa nɩ; ana 'Pläkänyɔɔ Jesua ‑Srɩ 'lɩ nɩ, dɔrʋ nya 'amɩ 'blaa ana ‑gʋ 'sɩrɩ dɔrʋ 'mäa' bɩa amɩ 'blaa 'ana ‑gʋ.
47001015	'N 'suru 'imɩ, 'a 'ia ‑gʋ 'n 'bata ɩ 'ana ‑nyɛɛa ‑srörökʋ ‑kätɩ, 'mä 'amɩ 'sɔɔwʋ dɔrʋ ‑nyɩ.
47001016	'N 'bata ɩ ‑a ‑srörö 'ana ‑nyɛɛ 'mä Masedoanëa ‑tʋtʋ ‑gälɩ mi, ‑bɛ ama sɔ Masedoanë 'mä 'ana ‑nyɛɛ dɛrɩ 'blöö. ‑Bɛ 'amä 'mɩ ‑gbaji 'mä Judeea ‑tʋtʋ ‑gälɩ mi.
47001017	'Taɩn 'lɩ 'n 'daaa' kä 'nyaa 'ana ‑nyɛɛ jia ‑bɛ 'nyɩa' ji nɩ, 'iibä 'më 'sɔɔ 'n kä ‑beere ‑pɩ ‑tʋtʋ ‑gälɩa nyüülü nöa' ‑yɛɛ ‑bɛ 'woo dotro?
47001018	Nyɔsʋaa 'mʋgbɛ jre 'imɩ: 'papawiili a ‑gbalaa' 'amɩ 'nyɩ dotro «‑yɛɛ» ‑bɛ «'woo» ‑a bä.
47001019	'Be Nyɔsʋaa 'Jʋ Jesu 'Kriisëlɔ, ɔ kä ‑gä 'mɔɔ Silvɛɛn nyra Timotee 'palaa' 'ana ‑tɔrʋpɩɔ nɩ, 'ɔnyɩ dotro «‑yɛɛ» ‑bɛ «'woo» ‑a bä. ‑Maa 'ɔa «‑yɛɛ» bä «‑yɛɛ».
47001020	'Be 'ɔɔ 'lɩ Nyɔsʋa 'daa «‑yɛɛ» 'kä wiili kä 'fɩɔ 'ɔ 'daaa' 'ɔmä käa' nʋ. 'Ii känyrɩ, 'a 'ɔa 'nyrɩklɩ a nö «'Asɩ i bä» 'taɩn 'lɩ a 'bʋalaa' Nyɔsʋa.
47001021	'A Nyɔsʋaa 'mʋgbɛ 'ɔɔ ‑sɔrɔ amɩ nyra 'amɔ 'wʋ 'Kriisë 'lɩ. 'Ɔɔ bere amɩ 'klɩ 'ɔa 'jrʋpaa ‑gʋ.
47001022	'Ɔnya ‑tʋ amɩ 'ɔa tie ‑gälɩ. 'Ɔnya ‑tʋ ana plɛklɩ 'ɔa ‑Susu, ‑Susulu nya bä diili 'ɔ nëmäa' amɩ ‑nyɩ, 'ia 'mlɩa 'klɩsadɛɛ.
47001023	Nyɔsʋa 'jää 'mɩ 'wʋ, wiili 'n 'saalɩ ma bä ‑gbagblɛwii nɩ, ɔ 'bla 'mɩ: ama 'nyɩ Korɛɛntë dɛrɩ ‑a 'blöö nɩ, 'abɩa 'nyɩ ‑pɩ 'amɩ wii ‑gbala ‑bɛ 'a ‑pɩ 'kpɔɔ.
47001024	‑Mää amä 'amɩ dɛɛlɛ 'amäa' plɛtoro 'lɩ kpɛrɛ ‑a, ‑maa 'sɩrɩ amɔ ‑bɛ 'amɔ 'mäa' 'jrʋpa 'wʋfɛrɛ 'ana ‑jɔrʋa ‑gʋ. 'Ii a 'bata; 'be 'ana nyɔsʋaplɛtorokʋ ‑sɔɔrɔwʋ.
47002001	‑Maa 'na 'mlɔɔ 'mɔɔ 'daa 'nëmä 'ana ‑nyɛɛ dɛrɩ ‑a 'blöö, 'a ‑pɩ 'kpɔɔ.
47002002	'Be ama nʋ 'iin ‑bɛ 'ama 'kpɔɔ nɩ, nyɔɔ 'plɛɛ ‑ka nya 'mɩ dɔrʋ ‑nyɩ le, ima 'nyɩ 'amɔlɔ 'na 'mʋgbɛ ‑tʋa' 'kpɔkpɔɔkʋ 'lɩ ‑a bä.
47002003	'A 'ia ‑gʋ 'n ‑jɩjra 'amɩ 'wʋ, 'be 'nyɩ 'bata ɩ 'ana ‑nyɛɛa jijikʋ ‑a, 'mä ji ‑bɛ nyüülü nëmä ɩa' 'na dɔrʋ bä nɩ, ümä 'mɩ sɩɔ pala. 'Tasɩrɩa 'cɩcasa 'n ‑gbala 'amɩ 'nya 'suru 'iin, ama bä dɔrʋ 'lɩ, 'ana 'fɩɔ bä bɩa dɔrʋ 'lɩ.
47002004	'N ‑jɩjraa' 'amɩ 'wʋ nɩ, 'n 'kpɔɔ ‑gböösa, 'na plɛ bäkälɩ ‑bɛ 'mɩɔ 'kɔkɔmlɛ 'cie 'na 'nyüa 'mlɩ. 'Nyɩ 'iin nʋ ‑a nʋ 'mä 'amɩ sɩɔ pala, ‑maa 'n ‑jɩjra 'amɩ 'wʋ 'kä 'amä 'saa jre 'sɩrɩ 'n ‑waa' 'amɩ ‑gböösa.
47002005	'Ana ‑tɔrʋpɩɔa nyɔɔ ma nʋ 'iin ‑bɛ 'ama 'kpɔɔ nɩ, ‑mää 'mɔɔ 'ɔnyɩ 'kpɔkpɔɔkʋ ‑gba ja, ‑maa 'ana 'fɩɔ bäsaa; 'aiɛ 'ana ‑tɔrʋpɩɔa ‑mölöö bäsaa, 'nyɩ ‑pɩ 'lɩkäpɔ.
47002006	'Ia nyɔɔlɔ nɩ, 'be 'kɔkɔmlɛ nya 'ɔɔn 'daa nɩ, 'i 'a 'na 'saa.
47002007	'Ba cere 'ɔmɩ 'iin 'kä 'a 'jrara 'ɔa 'klü, 'ɔa 'kpɔkpɔɔkʋ ‑pɩ 'wlisie ‑gböösa ‑bɛ 'ɔa kpati ‑pɩ 'lɩ jä.
47002008	'Ii känyrɩ, 'ba srara 'ɔɔn 'sɩrɩ 'a ‑waa' 'ɔɔn.
47002009	‑Jää dɛɛlɛ kä ‑gʋ 'n ‑jɩjra käa' 'amɩ 'wʋ: 'mä ɩ 'amɩ 'jä 'ama ‑ëlere 'na 'papawiia 'fɩɔa 'lɩträäräkʋa ‑gʋ.
47002010	Nyɔɔlɔ 'a cerea' wii nɩ, 'n cere bɩa 'ɔmɩ 'iin. ‑Bɛ 'mɔɔlɔ nɩ, ama cere wii o wii nɩ, 'ana ‑gʋ 'n nö 'iin, 'Kriisëa 'klʋɩ.
47002011	Sataan ‑pɩ amɩ ‑trɔɔrɔ, 'ia ‑gʋ 'n nö 'imɩ; 'be a jre 'tasɩrɩ dɛɛlɛ 'ɔ 'bataa'.
47002012	'N mia' Troasë 'Kriisëa 'Mʋfagogo 'sara nɩ, 'Pläkänyɔɔ 'sa 'nyʋfɔ 'mä 'jrʋpa ‑fɛ.
47002013	‑Maa 'na bobowli 'nyɩ 'kä ‑a trara 'be 'nyɩ 'lɩ 'na ‑wlajʋ Titë ‑a 'järä. 'A 'ia ‑gʋ 'nyaa cɛrɛ 'cɛcɩnyüü 'nyaa mi Masedoanëa ‑tʋtʋ ‑gälɩ.
47002014	A 'trɛɛ Nyɔsʋa! Ɔ ‑sröröa' 'Kriisë kälɩ ɔ falaa' amɩ 'wʋsisikʋa ‑glɩsɩglɩsɩ 'lɩ 'plɔʋplɔʋ, ‑bɛ 'ɔ ‑sröröa' amɩ kälɩ ‑bɛ 'ɔ srara 'Kriisë ‑pɩɔa 'fɩɔ, 'sɩrɩ ‑daŋlʋɩnɩa 'nɔnʋ ‑gbaalaa' ‑pɩɔa' 'fɩɔ 'kä.
47002015	Nyɔsʋa 'jää amɩ ‑beere 'sɩrɩ 'Kriisëa ‑daŋlʋɩnɩ bäa' nyüülü bäa' 'lɩmlɩwʋwʋkʋa 'nyʋfɔ mlɩ, nyra nyüülü bäa' 'mɔlɔnyʋfɔ mlɩa ‑tɔrʋpɩɔ.
47002016	‑Mülü 'mɔlɔa' nɩ, jäjäa ‑yrulu ‑nyɛɛa' jäjä 'uu bäsaa. ‑Mülü nɩ, 'kläa ‑yrulu ‑nyɛɛa' 'klä nɩ, 'uu bäsaa. ‑Maa nyɔɔ 'plɛɛ 'mrɛɛ ɔ nʋ 'ia 'sama 'jrʋpalä le?
47002017	Amɔlɔ nɩ, ‑mää nyüü 'kɔkɔmlɛlü nöa' nyɔsʋaawii ü 'paaa' 'peru, ‑mää 'üün anyɩ bä. Amɔlɔ nɩ, ana plɛa 'fɩɔ 'pɔlɔ ‑bɛ a 'paa 'ɔa ‑gä, ‑bɛ 'ɔ 'jää amɩ 'Kriisëa 'jrʋpafɛnyüüa 'sa, 'be 'ɔɔ bäa' Nyɔsʋa 'ɔɔ ja amɩ.
47003001	Nɩnɩa nɩ, a nöa' ‑plɩɩ 'saa a 'paaa' wii nɩ, ana 'mlɔɔ a srara ana nyüfë? ‑Ale 'sɩrɩ ‑mölöö nöa' ‑bɛ 'ü sraraa' ‑pɔɔkɩ nɩ, 'ii a nʋ, ‑ale a 'betre 'amɩ 'iin 'lɩ?
47003002	'Ana 'mʋgbɛ bä ‑pɔɔkʋlʋ ‑jɩjraa' ana polu ‑gälɩ, u nyüüa 'fɩɔ 'mrɛɛa' 'ümäa' 'wlinu ‑bɛ 'ümäa' ‑täsä.
47003003	'A srara 'sɩrɩ 'a bäa' ‑pɔɔkʋlʋ 'Kriisë ‑jɩjraa', ‑bɛ a faa'. ‑Mää ‑jɩjradɛɛ 'ünyɩ nʋ, ‑maa Nyɔsʋaa ‑Susulu bäa' 'lɩ, 'uu 'ü nʋ. ‑Mää 'täkë 'pɩa ‑gälɩ ‑a, ‑maa nyüüa polu ‑gälɩ 'u ‑jɩjra.
47003004	'Abɩa 'surukʋlʋ a 'järäa' 'Kriisë kälɩ Nyɔsʋaa 'klʋɩ.
47003005	‑Mää 'ii 'nyɩ bä ana 'mlɔɔ 'mrɛɛ a nʋ 'ia 'sama 'jrʋpalä. 'Be Nyɔsʋa ‑gʋ a ‑fɛɛɛ 'ämɩ.
47003006	'Ɔɔ nʋ 'iin 'a 'ia ‑gʋ a 'mrɛɛ amä kuö dëdräa 'jrʋpafɛnyüü bä. ‑Mää ‑dɔlʋ ‑jɩjraa' ‑gälɩ 'ia kuölä 'nyɩ pɩara, Nyɔsʋaa ‑Susu ‑gälɩ 'ä pɩara. 'Be ‑dɔlʋ ‑jɩjraa' 'blaa, ‑maa Nyɔsʋa ‑Susu ‑nyɛɛɛ 'klä.
47003007	'Täkë ‑gälɩ ‑dɔ ‑jɩjra, Nyɔsʋaa 'wliklɩbʋabʋakʋ nya plörö 'lɩ ‑gälɩ. Moisëa 'klʋɩa pöplökʋa ‑gʋ, Israɛɛlë 'nyɩ 'lɩ ‑a bɩa 'ü tɛ 'ɔɔn 'klɩ, ‑bɛ 'i ‑nëmä 'lɩ ‑a ‑wlɛ. ‑Bakää ‑dɔa 'jrʋpa 'bla nɩ, ‑bɛ uma ja 'samaa plöplökʋ nɩ,
47003008	‑asɩ Nyɔsʋaa ‑Susua 'wliklɩbʋabʋakʋa 'jrʋpa ‑nëmä ‑gböösa plö le?
47003009	‑Dɔa 'jrʋpalä jaa' nyüüa 'pɔnɩkʋ ma plö nɩ, ‑asɩ ‑mälä ‑gäa' nyüü 'klɩ Nyɔsʋaa 'klʋɩ ‑gälɩ ‑nëmä 'wʋsi ‑gböösa le?
47003010	A 'mrɛɛ a 'daa 'nɩmɩ 'wliklɩbʋabʋakʋlʋ ‑kätɩ a 'jäa' 'nyɩ dɛɛ ‑a bä 'kä ‑taa 'wliklɩbʋabʋakʋlʋ ‑sia' 'wʋ, 'ua ‑gʋ.
47003011	‑Bɛ diili bäa' ‑sisidii ma 'bʋawliklɩ nɩ, ‑asɩ ‑mɩlɩ jia' 'plɔʋ tɩɔrɔkalɩ nya bä le!
47003012	'A 'i a toroplɛ, 'a 'ia ‑gʋ ana polu 'nyɩ ‑gbakä.
47003013	Anyɩ Moisëa 'sa ‑a bä. 'Ɔɔ ma ‑gbreea' 'ɔa 'klʋɩ dɛɛ 'kä Israɛɛlë ‑pɩ 'saa jre 'ɔa 'klʋɩa pöplödɛɛ bɩara i mö.
47003014	‑Maa 'üa bobowli ‑kanyɩ 'nyɩ 'nunusa ‑a bä: üma ‑täsä 'saarɩ ‑Kätɩ kuö nɩ, dapä 'döölä ‑ka bälɩ. ‑Nyra 'Kriisë ma bä nyɔɔ 'doo nɩ, 'a ‑plɩɩ 'ä 'wʋälɩ.
47003015	'Saarɩa ‑srɩlɩa 'mʋgbɛ, üma ‑täsä Moisëa ‑dɔ 'lɩ nɩ, dapä ‑sisie 'üa bobowli.
47003016	‑Maa nyɔɔ ma ‑sie 'Pläkänyɔɔa 'pɛlɩ kälɩ nɩ, dapälä 'wʋä 'lɩ.
47003017	‑Bɛ 'Pläkänyɔɔlɔ nɩ, Nyɔsʋaa ‑Susu bäsaa, ‑bɛ ‑plɩɩlɩ 'Pläkänyɔɔa ‑Susu bäa' nɩ, 'ii fugbalɩflɛrɛkʋ bä.
47003018	Ana 'fɩɔa 'kʋɩa 'nyɩ ‑sisie ‑a ‑sisie, ‑bɛ a 'jäjrä 'Pläkänyɔɔa 'wliklɩbʋabʋakʋ ‑beere ‑titre 'lɩ. 'Cicri a 'cicri 'plɔʋplɔʋ, amä 'Pläkänyɔɔa 'sa bä; a sɔ 'wliklɩbʋalakʋ 'lɩ ‑bɛ a 'jrara 'wliklɩbʋabʋakʋ 'lɩ. 'Pläkänyɔɔlɔ bäa' ‑Susu, 'ɔa 'jrʋpa bäsaa.
47004001	'Bala 'lɩ ‑gälɩ, 'be Nyɔsʋa 'jä ana nyatɛrɩ 'ɔnya ‑nyɩ amɩ 'jrʋpalä, 'ii känyrɩ ana kpati 'nyɩ jä 'lɩ ‑a.
47004002	Diili bäa' 'nyüsü 'wʋ i nröröa' ‑sisiedii 'lɩ nɩ, a blara 'iin 'klɩ, anyɩ nʋ yrʋgbi ‑a, anyɩ 'cici bɩa nyɔsʋaawii ‑a. ‑Maa ‑srɩ 'klɩ a srara nyüü 'cɩcasa nyüüa 'fɩɔ 'mä amɩ plɛtoro Nyɔsʋa 'klʋɩ ‑gälɩ.
47004003	‑Maa 'Mʋfagogolä a 'saaa' ma ‑sisie 'kä ‑mölööa ‑gʋ nɩ, 'abɩa nyüülü 'mɔlɔa', 'üü bobo ‑maa 'ä ‑sisie.
47004004	'Üü 'nyɩ toro 'iin plɛ. 'Be 'plälä kʋa' ‑pɩa nyɔsʋa 'cakla 'üa bobowli 'lɩ 'ümä 'jöjrüükpü 'lɩ kʋ, 'ü ‑pɩ 'napɛlɛ bäa' 'Mʋfagogoa 'mlɩ 'wʋjä, ‑bɛ 'ɛɛ srara 'Kriisëlɔ bäa' Nyɔsʋaa 'pikea 'wliklɩbʋbʋakʋ.
47004005	‑Mää ana 'mʋgbɛa ‑gogoa anyɩ 'sa 'amɩ, ‑maa 'Pläkänyɔɔ Jesu 'Kriisëa ‑gogoa 'saa 'amɩ. A 'kpla ana nyüfë ‑beere 'ana 'jrʋpafɛnyüü Jesua ‑gʋ.
47004006	'Be Nyɔsʋalɔ 'daaa' ‑maa: «Abɩa 'napɛ ŋʋala 'jöjrüükpü 'lɩ!» 'A 'ɔa 'doolɔ 'ɔɔ ŋʋala 'ɔa 'napɛ ana polua 'mlɩ, 'kä 'ɔmä amɩ 'ɔa 'bʋalakʋlʋ ŋʋalaa' Jesu 'Kriisëa 'klʋɩ srara amä 'uun jre.
47004007	‑Maa amɔlɔ 'klaaa' 'bɩɔlʋ nɩ, a ‑beere mamɛɛa ‑püü. 'Imä jrere 'sɩrɩ 'ia 'klü kpakülü 'nyɩa' ana 'klü bä, ‑maa Nyɔsʋaa ‑nyɛɛ 'i sɔ.
47004008	A 'jää ‑sʋɩa 'fɩɔ ‑maa anyɩ 'iin ‑wälɩ ‑a järä; ana plɛklɩkala, ‑maa ana plɛ 'nyɩ 'lɩ Nyɔsʋa dɛrɩ ‑a tʋŋlɔ.
47004009	Bʋbɔgbi nrörö amɩ ‑gba, ‑maa Nyɔsʋa 'nyɩ amɩ dɛrɩ ‑a sɔ. 'Ü 'kpa amɩ 'kä, ‑maa anyɩ jä ‑a jä.
47004010	A ‑ka ‑gbötö 'Pläkänyɔɔ Jesua jäjäkʋ, Jesua 'klä 'mä bɩa ana fugbalɩ 'wʋjärä.
47004011	A bälɩ, ‑maa a 'jää jäjäwʋ 'taɩn a 'fɩɔ 'lɩ Jesua ‑gʋ, 'kä 'ɔa 'klä 'mä bɩa 'wʋcrɛrɛ ana jäjäfugbaa 'mlɩ.
47004012	'Ia 'taɩn 'lɩ nɩ, jäjä ‑fɛɛɛrɛ amɩ 'lɩ 'äa 'jrʋpa, ‑maa 'amɔlɔ nɩ, 'klä 'ä ‑fɛɛɛrɛ 'amɩ 'lɩ 'äa 'jrʋpa.
47004013	'I ‑jɩjra nyɔsʋapɔɔkʋ 'lɩ ‑maa: « Plɛ 'n toro 'iin, 'a 'ia ‑gʋ 'n 'pawii.» ‑Bɛ a 'klaaa' ‑Susu 'doo, u bäa' nyɔsʋaplɛtorokʋ nɩ, ana 'mʋgbɛ a toro 'iin plɛ, 'a 'ia ‑gʋ a 'paa wii.
47004014	'Be a jresaa Nyɔsʋalɔ 'baa' 'Pläkänyɔɔ Jesu 'kuaabre nɩ, 'ɔnya bɩa amɔ ‑bɛ Jesu 'kuaabre 'baa, 'kä 'ɔnya amɩ ‑bɛ 'amɔ 'ɔa 'klɩsrara.
47004015	Wiili kä 'fɩɔ jräa' amɩ ‑gälɩ nɩ, 'ana ‑gʋ, 'kä Nyɔsʋaa ‑gbinanakʋ 'mä ‑gälɩ 'paplaa 'doo. 'Ia 'taɩn 'lɩ nyüülü nëmäa' Nyɔsʋa 'trɛɛ nya ‑sümlöa ‑gböösa, 'kä 'inya Nyɔsʋa 'bʋala.
47004016	‑Jää dɛɛlɛ kä ‑gʋ ana kpati jäa' 'lɩ. ‑Bakää ana fugba ma bʋblɔ ‑takasa nɩ, ana ‑susulu bäa' amɩ 'lɩ nö dëdrä ‑srɩ o ‑srɩ.
47004017	'Be ‑sʋɩlɩ a 'jääa' 'fʋma ‑bɛ 'inyɩ ‑wlɛlɩ ‑a, ‑maa 'i tɛrɛ amɩ 'wliklɩbʋabʋakʋlʋ ‑sia' ana ‑sʋɩ 'wʋ. 'Ia 'wliklɩbʋabʋakʋlʋ ‑wlɛɛɛlɩ 'plɔʋplɔʋa ‑gʋ 'unya 'bʋa ‑gböösa 'unya ‑si ana ‑sʋɩ 'wʋ.
47004018	Amɔlɔ nɩ, ‑mää i 'nyü 'jääa' ‑mää 'ii anyɩ 'bata, ‑maa i 'nyü 'nyɩ 'jääa' 'ii a 'bata. Dɛɛlɛ 'nyü 'jääa' 'nyɩ ‑wɩara ‑wɩara ‑a, ‑maa ɛ 'nyü 'nyɩ 'jäa' nɩ, 'ɛnyɩ blöröfa ‑a kä 'plɔʋ.
47005001	'Be a jre 'imɩ, ana fugbalä ‑beerea' ‑tete ä kä 'mlɩ a kʋa' ‑pɩ ‑tʋtʋ ‑gälɩ, äma ‑gblooo nɩ, a kälä cɛlɩ nyukulu Nyɔsʋa tɛrɛa' amɩ; nyukulu 'nyɩa' nyɔɔa 'papanyuku bä, 'umäa' ‑wɩara 'taɩn a 'fɩɔ 'lɩ.
47005002	'A ‑tetelɛa 'mlɩ a bä ‑bɛ a pütö, 'be a 'sosowʋ ‑gböösa amä nyukulu bäa' cɛlɩ 'sroo.
47005003	'Iibä bɩa ama 'sroo nyukulu bäa' cɛlɩ nɩ, 'ü ‑nëmä ana ‑gbagbapolu ‑a 'jä.
47005004	A ‑ka kʋa' ana ‑tete ‑wälɩ ‑pɩ ‑tʋtʋ ‑gälɩ nɩ, a pütö ‑beere kälɩbädii a ‑gbötö. 'Be ‑mää 'kä diigbaba tʋ 'blaa amɩ ‑a, ‑maa ‑pasakotulu bäa' cɛlɩ a 'bata amä 'lɩpa, ‑bɛ 'klä 'mä ‑plɩɩ jäjäfugba 'ba.
47005005	Nyɔsʋaa 'mʋgbɛ ‑ëlere amɩ 'klälä kʋa' ‑pɩ ‑a ‑gʋ. 'Ɔ ‑nyɩ bɩa amɩ 'ɔa ‑Susu 'ɔmä amɩ 'suru diili 'ɔmäa' amɩ ‑nyɩ, 'ia ‑gʋ.
47005006	'Ia ‑gʋ ana 'klü 'jraaa 'doo. ‑Maa a jre 'iin 'sɩrɩ ama ‑ka kʋa' fugbalä kʋa' ‑pɩa 'mlɩ nɩ, a tʋŋlɔlɩ ana nyuku dɛrɩ, a tʋŋlɔlɩ 'Pläkänyɔɔ dɛrɩ.
47005007	Nyɔsʋaplɛ a nö ‑bɛ a 'nyɛɛ, ‑maa ‑mää ana 'nyüa 'sa anyɩ 'nyɛ.
47005008	‑Yɛɛ, 'klü ‑ka 'jra amɩ ‑gba ‑bɛ a 'bata fugbalä kʋa' ‑pɩa 'lɩ 'ceciekʋ, amä 'Pläkänyɔɔa ‑gba kʋkalɩ mi.
47005009	'A 'ia ‑gʋ ‑bakää anyɩ tɩɔ ‑taa fugbaa 'mlɩ, 'aiɛ ‑bakää anyɩ sɔ 'lɩ, wiili kä 'doo a 'bataa' nɩ, amä 'ɔɔn 'tʋkä.
47005010	'Be ana 'fɩɔ nya 'Kriisëa 'klʋɩ 'nyüglöa 'ɔmä ana ‑gä ‑tʋ. 'Ia 'taɩn 'lɩ, 'jrʋpalä ‑moloo ‑fɛɛɛrɛa' ‑pɩ tʋtʋ ‑gälɩ ma 'na, 'aiɛ äma 'nyɩ 'na ‑a 'na, 'a 'ia 'sa 'ümä 'ɔɔn 'pɛɛ.
47005011	A jre dɛɛlɛ bäa' 'Pläkänyɔɔa pɩpɩkʋ, 'a 'ia ‑gʋ a nö 'imɩ nyüü 'mä 'iin wii 'wʋ 'ba. Nyɔsʋa jre 'tasɩrɩ 'sɩrɩ a bäa' 'wʋ, ‑bɛ 'n jre bɩa 'saa 'a jre amɩ.
47005012	A ‑ka ‑nëmä 'sɔɔwʋ ana nyüfë 'amɩ 'klɩ ‑a srara. Wiili kä ‑gʋ ama 'jäa' 'amɩ ‑bɛ 'a käa' 'amäa' amɩ dɔrʋ 'wʋ kä nɩ, 'ii a 'bata amä 'amɩ ‑gbala. 'Ia 'taɩn 'lɩ nɩ, nyüülü ‑gbaaa' 'lɩ diili 'nyü 'jääa' 'wʋa ‑gʋ, ‑bɛ 'ünyɩ ‑gbaa' 'lɩ plɛa nia ‑gʋ nɩ, üma 'bete 'amɩ 'amä 'üa ‑gälɩ 'sasrakʋ jre.
47005013	'Ima bä 'kasa sa kla amɩ nɩ, Nyɔsʋaa ‑gʋ 'i bäsaa; ama 'nyɩ saklagbi ‑a kä nɩ, 'ana ‑gʋ.
47005014	'Kriisëa ‑wawakʋ 'tuto amɩ, 'be anya 'a 'nu 'sɩrɩ nyɔɔ 'doo ma jäa' nyüüa 'fɩɔa ‑gʋ nɩ, 'iibä nyüüa 'fɩɔ jä.
47005015	'Ɔ jä nyüüa 'fɩɔa ‑gʋ, 'kä nyüülü bäa' 'lɩ 'mä 'lɩbä 'ɔa ‑gʋ, 'ümä 'lɩbä 'ɔɔlɔ jäa' ‑bɛ ɔ sɔa' 'kuaabre 'üa ‑gʋ.
47005016	'A 'ia ‑gʋ, 'bala 'saarɩ ‑gälɩ, 'sɩrɩ ‑pɩ ‑tʋtʋ ‑gälɩa nyɔɔ bäa' ‑mää 'sɩ anyɩ 'jä nyɔɔ 'wʋ. ‑Bakää a 'kpla kä 'saa 'Kriisë nɩ, 'köklesa ‑plɩɩ nɩ, ‑mää 'sɩ a ‑kanyɩ 'kpla 'ɔɔn.
47005017	Nyɔɔ nyra 'Kriisë ma bä 'doo nɩ, nyɔɔdëdrä nyɔɔlɔ bä; 'klɩbɩaa ni 'a ‑si, 'köklesa ‑plɩɩ diia 'fɩɔ bä dëdrä.
47005018	'Ia 'fɩɔlʋ nɩ, Nyɔsʋa kälɩ 'i sɔ, Nyɔsʋalɔ ‑sröröa' Jesu 'Kriisë kälɩ ‑bɛ 'ɔ 'nönröa' amɩ 'wli a nyra 'ɔɔn kɔsɔ. Amɔ Nyɔsʋa ‑nyɩ 'köklesa ‑plɩɩ 'wlinönrökʋa 'jrʋpa.
47005019	‑A 'jää 'iin le? Nyɔsʋa ‑sröröa' 'Kriisë kälɩ nɩ, 'pläa 'fɩɔ nyra 'ɔɔlɔ bäa' Nyɔsʋa 'nönröwli, 'ɔnyɩ 'ma bɩa 'üün 'üa bʋbɔgbi ‑gälɩ 'kä ‑a. 'Ɔnya blɔ amɩ a mi a 'sara 'lɩ nyüü 'wlinönröwii.
47005020	'Ii känyrɩ, 'Kriisëa bɔblɔnyüü a bä. 'I ‑beere 'sɩrɩ Nyɔsʋaa 'mʋgbɛ ‑sröröa' amɩ kälɩ amä 'amɩ wii cere: a bibie 'amɩ 'Kriisëa 'nyrɩklɩa ‑gʋ, 'ba nyra Nyɔsʋa 'nönröwli!
47005021	Nyɔɔlɔ ‑kaapɩɔa' ‑balʋ nʋ nɩ, Nyɔsʋa bere 'ɔɔn ana ‑balʋ 'wli, 'kä amɔlɔ nyra 'Kriisë bäa' 'doo nɩ, amä 'klɩgä Nyɔsʋaa 'klɩ.
47006001	‑Bɛ a nyra Nyɔsʋa 'sɔ ‑fɛɛɛa' 'jrʋpa nɩ, a bibie 'amɩ: ‑gbinanakʋlʋ Nyɔsʋa ‑nyɩa' 'amɩ nɩ, 'anyɩ 'pa 'uun sawʋ.
47006002	'Be 'ɔ nɩnɩa: ‑Weea' 'mɩ nɩ, 'n 'sa ‑mɩ ‑gälɩ 'ia 'taɩn 'lɩ. 'Lɩmlɩwʋwʋkʋa ‑srɩ jräa' 'lɩ, 'nyaa ji ‑mɩ 'lɩmlɩba. ‑Jää, 'a 'mʋfa ‑srɩ ‑ka jrä ɩa' 'lɩ; 'a 'köklesa ‑plɩɩ bä 'lɩmlɩwʋ ‑srɩ.
47006003	'Sɩmɩ wii 'nyɩ bä, anyɩ ka nyɔɔ Nyɔsʋaa 'nyʋfɔ 'klɩ 'ü ‑pɩ ana 'jrʋpa ‑srɛ.
47006004	‑Maa a srara wiili kä 'fɩɔ a nöa' a 'mlɩ 'sɩrɩ a bäa' Nyɔsʋaa 'jrʋpafɛnyüü: plɛblöblökʋ 'lɩ a ‑gbötö ‑sʋɩlɩ kä 'fɩɔ a 'jääa'; bʋbɔwii, ŋalɛ,
47006005	bɔtɔdii, ‑jielɩpapakʋ, nyüüa blara amɩ 'crɛ, 'lɩklajrʋpa, anyɩ 'mʋmɔ 'mʋmɔ ‑a, ‑gbëka.
47006006	'Sɩrɩ a bäa' Nyɔsʋaa 'jrʋpafɛnyüülü 'nyɩa' ‑fre pa, 'ii a srara 'üün, ana wiijejrekʋ 'lɩ, plɛblöblökʋ 'lɩ, ‑gbinanakʋ 'lɩ, 'Nyüna ‑Susua 'mlɩ, ‑wawlakʋlʋ 'nyɩa' ‑gla 'klɩ bäa 'mlɩ,
47006007	'cɩcasaa 'papawiia 'mlɩ, Nyɔsʋaa 'klüa 'mlɩ. A srara bɩa 'iin 'klɩgägäkʋa 'mlɩ i ‑beere tafudɛɛ amä tou ‑fu ‑bɛ ana 'mʋgbɛ 'mä ana 'wli 'lɩa ‑gbi 'ba;
47006008	‑kä 'ü 'bʋala amɩ 'aiɛ 'ünyɩ 'bʋala amɩ, ‑kä ‑mülü 'paa ana bʋbɔwii 'aiɛ ana 'cɩcasaa, ü 'dara amɩ ‑gbagblɛnyüü, amɔlɔ nɩ, 'cɩcasa a 'saalɩ.
47006009	'Ü 'kplaa amɩ ‑beere 'ünyɩ amɩ ‑a jre, ‑bɛ 'ü jre amɩ 'mʋfasa. 'Ü 'jää amɩ ‑beere jäjänyüü ‑bɛ a bälɩ 'mʋfasa! 'Ü 'jää amɩ ‑beere 'pɔnɩnyüü, ‑maa a ‑nëmä amɩ ‑a 'bla.
47006010	'Ü pala amɩ sɩɔ, ‑maa dɔrʋ 'blaa amɩa 'doo. 'Ü 'dara amɩ 'pʋablanyüü, ‑bɛ a nrörö nyüü 'kɔkɔmlɛ 'bɩɔjinyüü 'lɩ. 'Ü nɩnɩa anyɩ dɛɛ ‑a kä, ‑bɛ a kä diia 'fɩɔ.
47006011	Korɛɛntënyüü 'amɩ, a ‑jie ana polu 'klɩ anya ‑gbala 'amɩ 'mʋfasa.
47006012	Ana polu 'nyɩ blörö ‑a blörö 'ana 'pɛlɩ, ‑maa 'ana polu 'uu blörö ana 'pɛlɩ.
47006013	'Ii känyrɩ, 'sɩrɩ a nöa' 'ba nʋ 'saa ana 'pɛlɩ bɩa. 'Sɩrɩ tʋ ‑gbalaa' 'ɔa 'jü 'asɩ 'n ‑gbala 'amɩ, 'ana 'mʋgbɛ 'ba ‑jie 'ana polu 'klɩ ana 'pɛlɩ!
47006014	'A nyra nyüülü 'nyɩa' nyɔsʋaanyüü bä 'nyɩ kʋ ‑pɩɔ 'doo 'wʋ. Dɛɛlɛ ‑gäa' 'klɩ nyra ‑mɛlɛ 'nyɩa' Nyɔsʋaa ‑dɔ ‑wa 'mrɛɛ ü bä ‑pɩɔ 'doo 'wʋ? 'Napɛ nyra 'jöjrüükpü 'mrɛɛ ü bä ‑pɩɔ 'doo 'wʋ?
47006015	'Kriisë nyra Sataan nya 'wlinönröa? Dɛplɛɛ nyɔɔlɔ jrea' Nyɔsʋa nyra ɔnyɩ toroa' Nyɔsʋa plɛ kälä ‑pɩɔ 'doo 'wʋ le?
47006016	Dɛplɛɛ Nyɔsʋaa nyuku nyra ‑wäsɩa kälä ‑pɩɔ 'doo 'wʋ le? 'Be 'amɔ bä 'Lɩbä Nyɔsʋaa nyuku ‑o. Nyɔsʋa nɩnɩa: 'Üa ‑tɔrʋpɩɔ 'nëmä kʋ, 'kä 'nyraa 'üün nya 'nyɛ; 'mɔɔ nëmä 'üa Nyɔsʋa bä, kä 'ünya 'na ‑glügbö bä.
47006017	'A 'ia ‑gʋ 'Pläkänyɔɔ 'daa: 'Ba sɔ 'üa ‑tɔrʋpɩɔ, ba nyra 'üün sɔsrɔgba. 'Anyɩ ‑fɛ dɛɛlɛ paa' ‑fre ‑gba, ‑bɛ 'mä 'amɩ 'lɩ 'kʋɛɛ.
47006018	'Nyaa 'ana Tʋ bäa, 'kä 'anya 'na nyɩbɛjü nyra 'na 'ŋlëkayörü bä. 'Nɩmrɛɛ 'Pläkänyɔɔ, 'ɔɔ ‑gba 'imɩ.
47007001	'Na ‑wawanyüü 'amɩ, 'be Nyɔsʋa nɩnɩa 'ɔnya 'ia 'fɩɔlʋ nʋa ana ‑gʋ. 'Ii känyrɩ, diili kä 'fɩɔ plaa' ana fugba nyra bobowli ‑fre nɩ, a 'ba 'iin ana ‑gba, a 'pa ana nyüfë 'klü 'lɩ ‑fre ‑pɩ amɩ 'lɩbä, 'kä a pɩɛ Nyɔsʋa.
47007002	'Ba ‑tʋ amɩ 'ana plɛklɩ! Anyɩ nyɔɔ ‑balʋ ‑gba ‑a nʋ, anyɩ nyɔɔa bobowli ‑a ‑su, anyɩ nyɔɔ mlüülɩ ‑a 'pa.
47007003	‑Mää 'daa 'nyɩ 'daa 'amɩ. 'Nyaa kä 'amɩ 'iin ‑gbala: 'anya ana plɛklɩ bä bä 'kä a nyra 'amɩ nya 'wʋjärä 'aiɛ 'kä a nyra 'amɩ nya 'plä 'wʋ tɩɔrɔ.
47007004	'N toro 'amɩ plɛ ‑gböösa, ‑bɛ 'a kä 'mɩ dɔrʋ 'wʋ. 'Na 'klü 'jraa ‑gböösa a 'jä ‑sʋɩa 'fɩɔ, ‑maa dɔrʋ 'si 'mɩ 'klɩ.
47007005	A 'tɔa' Masedoanëa ‑tʋtʋ ‑gälɩ nɩ, anyɩ 'casɩ ‑a 'jä amä ‑fʋflʋpa, anya 'järä 'lɩ ‑sʋɩa 'kaɩn 'kaɩn: a tre ‑bɛ ŋalɛ bä amɩ 'lɩ.
47007006	‑Maa Nyɔsʋalɔ 'paaa' nyüülü kä kpati jäa' 'lɩ 'klü 'lɩ nɩ, 'ɔ 'jrara ana 'klü 'taɩn 'lɩ Titë 'tɔa'.
47007007	‑Mää 'ɔa jijikʋa 'doo 'nyɩ amɩ 'klülɩpa, ‑maa 'sɩrɩ 'a nʋa' ‑bɛ 'a 'paa' 'ɔɔn 'klü 'lɩ bɩa, 'ia ‑gʋ. 'Ɔ ‑gbala amɩ 'sɩrɩ 'na 'tʋ 'blaaa' 'amɩ ‑gböösa, 'ana 'dugu nyra 'sɩrɩ 'a fumöa' 'na ‑gʋ. 'Ia 'fɩɔlʋ 'ii 'papla 'na dɔrʋ ‑gälɩ.
47007008	'Na ‑pɔɔkʋlʋ 'n jaa' ma pala 'amɩ sɩɔ nɩ, 'inyɩ wii ‑a bä 'na ‑nyɛɛ. Ima mɩmɩa 'mɩ nɩ, 'n 'jää 'iin 'sɩrɩ 'u palaa' 'amɩ sɩɔ jrüü jiea 'mlɩ,
47007009	‑maa 'köklesaplɩɩ dɔrʋ 'blaa 'mɩ. ‑Mää dɛɛlɛ kä ‑gʋ 'a 'kpɔɔa' ‑a, ‑maa dɔrʋ 'bla 'mɩ 'be 'ana 'kpɔkpɔɔkʋ 'cici 'amɩ. 'Be Nyɔsʋa 'ɔɔ 'nyie 'a 'ia ‑gʋ 'a pala sɩɔ; 'ii känyrɩ anyɩ 'amɩ bʋbɔdɛɛ ‑gba ‑a nʋ.
47007010	'Be 'kpɔkpɔɔkʋlʋ Nyɔsʋa ‑nyɛɛa' nɩ, 'u ‑nyɛɛ nʋnʋgbia 'cicikʋlʋ fala 'lɩmlɩwʋ 'nyʋfɔ mlɩ. 'Ia 'kpɔkpɔɔkʋ 'na. ‑Maa 'plälä kʋa' ‑pɩa 'kpɔkpɔɔkʋ fala jäjä 'nyʋfɔ 'wʋ.
47007011	'Ba 'jä diili 'u nröröa' 'ana fugba 'lɩ Nyɔsʋa 'klɩ: 'a 'bata 'mʋfagbia nʋnʋkʋ, 'anyɩ ‑plɩɩ ‑a 'nyüglö. 'A 'bata 'ana 'nyrɩa 'lɩmlɩbabakʋ, 'crɛ, ŋalɛ, 'ana plɛ 'sosowʋ 'amä 'mɩ 'jä, 'ana fumökʋ, ‑balʋa 'pɔnɩkʋa 'tʋ! 'A srara 'ana nʋnʋgbia 'fɩɔa 'mlɩ 'sɩrɩ 'anyɩa' 'ia wiilia 'mlɩ bä.
47007012	'Ii känyrɩ, 'n ‑jɩjraa' 'amɩ 'wʋ nɩ, ‑mää nyɔɔlɔ nʋa' ‑balʋ ‑a, 'aiɛ ɔ 'ü nʋa' ‑balʋ ‑gba ‑a ‑gʋ ‑a. 'N ‑jɩjra 'amɩ 'wʋ 'kä 'sɩrɩ 'a fumöa' ana ‑gʋ nɩ, 'imä 'saabä 'ana ‑tɔrʋpɩɔ nyra Nyɔsʋaa 'klʋɩ.
47007013	'A 'ia ‑gʋ 'ana 'klülɩpapakʋ 'pa amɩ 'klü 'lɩ; ‑maa Titëa dɔrʋ nya 'jrara 'sɔɔwʋ ana 'klü, 'be 'a 'jrara 'ɔa 'klü ‑gböösa.
47007014	'Be ama 'daa 'a kä 'mɩ dɔrʋ 'wʋ 'ɔa 'klʋɩ nɩ, 'inyɩ 'mɩ 'nyüsü 'wʋ ‑a kä. ‑Maa 'sɩrɩ a ‑gbala 'amɩ 'cɩcasa 'taɩn a 'fɩɔ 'lɩ nɩ, 'asɩ 'mʋfagbili a ‑gbalaa' bɩa Titë 'ana ‑gʋ bä 'cɩcasa.
47007015	'Ɔma 'pa 'ana 'lɩträäräkʋa ‑gä nyra 'sɩrɩ 'a 'kʋɛɛa' 'lɩ 'ɔɔn 'lɩträäräsa nɩ, 'a ‑plɩɩ 'ana ‑wawakʋ 'paplagälɩ 'ɔa plɛklɩ.
47007016	'Ii känyrɩ 'i kä 'mɩ dɔrʋ 'wʋ, 'be 'n jresaa 'n 'mrɛɛ ‑a toro 'amɩ plɛ wiia 'fɩɔa 'mlɩ.
47008001	'Na ‑wlajü 'amɩ, a 'bata 'ba jre 'sɩrɩ Nyɔsʋa sraraa' 'ɔa ‑gbinanakʋ 'cɛcʋlʋ bäa' Masedoanëa ‑tʋtʋ ‑gälɩ.
47008002	'Ü 'jä ‑sʋɩ 'kɔkɔmlɛlɛ, ‑maa dɔrʋ 'si 'üün 'klɩ ‑bɛ ‑bakää 'ü bä 'pʋa 'lɩ ‑gböösa 'ü ji nyüü ‑gba 'mʋfasa.
47008003	Wiili 'n 'jäa' 'tasɩrɩ 'ii 'n ‑gbala 'amɩ, dɛɛlɛ 'ü 'klaaa' 'ɛɛ 'ü ‑nyɩ, 'ünya ‑si 'nɩmɩ 'lɩ ‑gba. Wiili 'üa plɛ 'bataa' 'ii 'ü nʋ.
47008004	'Ü bibie amɩ ‑gböösa a 'palɩ 'üa ni ‑gälɩ amä 'iin nyɔsʋaanyünanyüü ‑nyɩ.
47008005	‑Bɛ wiili ana plɛ bä ɩa' ‑gba, ‑mää ‑plɩɩa 'doo 'ünyɩ 'blörö, ‑maa 'ü ‑nyɩ ‑kätɩ 'üa nyüfë 'Pläkänyɔɔ 'ünya 'mä amɩ 'üa nyüfë ‑nyɩ, 'sɩrɩ Nyɔsʋa 'bataa'.
47008006	'A 'ia ‑gʋ a bibie Titë ‑taa 'mʋfawiili bäa' möliia 'klɩbabakʋ 'ɔnya 'a kä cɛtɛ nɩ, ɔ 'wlara 'iin 'ana ‑nyɛɛ.
47008007	'A ‑sɔɔrɔwʋ wii 'kɔkɔmlɛa 'mlɩ: nyɔsʋaplɛtorokʋ 'lɩ, 'papawii 'lɩ, wiijejrekʋ 'lɩ, 'sɩrɩ 'a fumöa' wiia 'fɩɔa 'mlɩ, nyra 'sɩrɩ 'a ‑waa' amɩ. 'Sɩrɩ 'a ‑sɔɔrɔa' 'wʋ 'ia 'fɩɔlʋa 'mlɩ nɩ, 'ba ‑sɔɔrɔwʋ bɩa 'ia 'mlɩnanakʋlʋ 'lɩ.
47008008	‑Mää 'klɩ 'nyɩ kʋ 'amɩ, ‑maa ama 'pa 'sɩrɩ ‑mülü fumöa' 'üa diiklɩbabakʋa ‑gä nɩ, 'ana ‑wawakʋa 'cɩcasa 'n 'bata 'mä 'jä.
47008009	'A jre ana 'Pläkänyɔɔ Jesu 'Kriisëa ‑gbinanakʋ: 'sɩrɩ 'ɔ ji käa' 'bɩɔ, ‑maa 'ana ‑gʋ 'ɔnya nrörö 'ɔa nyufa 'pʋablanyɔɔ 'lɩ 'kä 'ɔa 'pʋa 'lɩ 'ɔmä 'amɩ 'bɩɔ jrörö.
47008010	Wiili 'n boboa' ‑taa wiili kʋa' ‑pɩa ‑gʋ 'ii 'n ‑gbala 'amɩ: ‑sʋlʋ ‑si käa' nɩ, ‑mää 'amɔ ‑kätɩ 'nyɩ dii 'saa? ‑Bɛ ‑mää diisasakʋa 'doo ‑a, ‑mää 'amɔ ‑kätɩ 'ia nʋnʋkʋa 'tʋ 'nyɩ 'bla?
47008011	'Ii känyrɩ, 'ba 'wlara 'iin dotro. ‑Bɛ 'sɩrɩ 'a fumöa' 'ia nʋnʋkʋa ‑gʋ nɩ, 'a 'mrɛɛ ɔ 'amä bɩa 'iin dɛrɩbɩa, dɛɛlɛ ‑moloo 'mrɛɛa' ɔ ‑nyɩ 'ɛɛn.
47008012	'Be 'ia 'tʋ ma bälɩ nɩ, dɛɛlɛ nyɔɔ 'mrɛɛa' ‑bɛ 'ɔ ‑nyɛɛa' 'ɛɛ Nyɔsʋa tɛklɩ, ‑maa ‑mää dɛɛlɛ nyɔɔ 'nyɩa' 'klaa 'ɔnyɩ tɛklɩ.
47008013	‑Mää 'ba ji ‑mölöö ‑gba ‑bɛ 'pʋa 'mä 'amɩ 'bla ‑a. ‑Maa wiili 'i bäa' nɩ, i 'mɩmrɛlɩ: ‑bɛ 'saarɩ 'a 'klaa 'kɔkɔmlɛ nɩ, 'a 'mrɛɛ 'amä ‑mülü 'nyɩa' dɛɛ kä ‑nyɩ.
47008014	'Ama nʋ 'saa nɩ, ‑srɩlɩ kä 'mlɩ 'a ‑nëmäa' dɛɛ 'klaa nɩ, dɛɛlɛ bäa' 'üa nia ‑gälɩ nɩ, 'ünya 'iin nʋa 'kä 'ünya 'amɩ ‑gbaji. 'Ia 'taɩn 'lɩ nɩ, 'inya 'lɩmɩmrɛa.
47008015	'Sɩrɩ 'i ‑jɩjraa' bɩa: Nyüülü 'bütöa' 'kɔkɔmlɛ 'nyɩ 'kɔkɔmlɛ ‑a 'jä, ‑bɛ 'ünyɩa' 'kɔkɔmlɛ 'bütö nɩ, dɛɛ 'nyɩ 'üün ‑a 'makɩ.
47008016	A 'trɛɛ Nyɔsʋalɔ ‑tʋa' fumökʋ 'doolʋ Titëa plɛklɩ 'ana ‑gʋ.
47008017	Titë 'nyiere wiili a 'betrea' 'ɔɔn 'lɩ, 'ɔ fumö 'ia ‑gʋ ‑gböösa, 'ɔa 'mlɔɔ sɔwʋ 'ɔnya mi 'ana ‑nyɛɛ.
47008018	Anya 'ma 'ɔa ‑gba ana ‑wlajʋ 'doo 'kä; 'cɛcɩnyüüa 'fɩɔ 'paa 'ɔa 'cɩcanyrɩ, 'be 'ɔ 'saa 'mʋfasa 'Mʋfagogo.
47008019	'Pɩrɩgälɩ nɩ, 'cɛcʋ nya 'balɩ 'ɔɔn 'ɔmä amɩ fala amä diili 'ü 'babaa' 'klɩ fa. Wiili a nöa' 'Pläkänyɔɔa 'mʋgbɛa 'nyrɩklɩa ‑gʋ a nö 'imɩ. A nöa' 'iin nɩ, ana 'mʋfa plɛ a srara.
47008020	Ana 'mʋgbɛ 'nyie amä 'iin nʋ, nyɔɔ ‑pɩ amɩ ‑srɛ 'klɩbabamölii 'kɔkɔmlɛ a 'klaaa' 'ia ‑gʋ.
47008021	Wiili 'naa' 'ii a 'bata. ‑Mää 'Pläkänyɔɔa 'dooa 'klʋɩa ‑gʋ ‑a, ‑maa nyüüa 'klʋɩ bɩa.
47008022	A ‑tʋ 'üa ‑gba ana ‑wlajʋ a toro 'ɔɔn plɛ ‑gböösa. A ‑kätɩ anya tɛlɩ 'ɔmɩ, ‑maa 'ɔ srara 'sɩrɩ 'ɔ fumöa' 'plɔʋplɔʋ. 'Ɔa fumökʋ 'a ‑gälɩ 'papla ‑mlatɩ, 'be 'ɔ toro 'amɩ plɛ ‑gböösa.
47008023	Titëlɔ nɩ, 'ɔ bä 'na 'wʋnyɛrɛnyɔɔ ‑bɛ 'ɔ bä bɩa 'na 'jrʋpa 'wʋ ‑fɛɛɛrɛ nyɔɔ 'ana ‑gʋ. Ana ‑wlajü ‑mülü nɩ, 'üü bä 'cɛcʋa bɔblɔnyüü, ‑bɛ 'jrʋpalä 'ü ‑fɛɛɛa' nɩ, 'Kriisëa 'wliklɩbʋabʋakʋa ‑gʋ 'ü nö 'imɩ.
47008024	'Ii känyrɩ, 'ba srara 'üün 'sɩrɩ 'a ‑wawlaa' 'cɛcʋa 'mlɩ, 'ümä 'saa jre ama ‑gbalɩ 'ana ‑gʋ nɩ, 'inyɩ ‑gbagblɛ ‑a bä.
47009001	Dɛɛlɛ bäa' möliili 'bablaa' 'klɩ Nyɔsʋaa 'nyünanyüüa ‑gbajijikʋa ‑gʋ nɩ, 'n ‑kanyɩ kä ‑a kä 'mä 'amɩ 'wʋjɩjra,
47009002	'be 'n jre 'imɩ, wiili a 'daa 'ii 'a nö. 'A kä 'mɩ dɔrʋ 'wʋ, 'n ‑gbala 'nɩmɩ Masedoanëa 'cɛcɩnyüü ‑maa: «Akaiia 'cɛcɩnyüü, 'bala ‑sʋlʋ ‑sia', 'ü ‑ëlere 'ümä 'üa ni 'sa.» 'Ana fumökʋ 'jrara 'üa ‑tɔrʋpɩɔa nyüü 'kɔkɔmlɛa 'klü.
47009003	‑Maa ana ‑wlajülü kʋa' ‑pɩ 'n blɔa' 'ana ‑nyɛɛ nɩ, 'ba srara 'üün 'kasa 'sɩrɩ 'a ‑ëlerea', 'kä 'sɩrɩ 'n ‑gbalaa' 'üün ‑taa wiilia ‑gʋ ‑pɩ 'flɛɛwʋ tɩɔ.
47009004	'Ima 'nyɩ 'saa ‑a bä, ‑bɛ Masedoanëa nyüü ma jara 'mɩ 'ana ‑nyɛɛ, ‑bɛ 'ama ‑kaaŋlʋ ‑ëlere nɩ, plɛrɛ a toroa' 'amɩ nya ana 'nyüsü bäa ‑bɛ 'inya bɩa 'ana 'nyüsü bä.
47009005	'N boboa' 'imɩ nɩ, 'a 'ia ‑gʋ 'n bibie ana ‑wlajülü, ü ‑ta amɩ 'nyʋfɔ 'klɔɔtrʋ, ü ji 'amɩ 'wlinönrö diili 'a 'daa käa' amäa' 'klɩbaba 'ia ‑gʋ. 'Ia 'taɩn 'lɩ, ama mi 'tɔ 'imä ‑plɩɩ bä, 'ii 'mä nyüü srara 'sɩrɩ 'a ‑nyɛɛa' dɔrʋsa ‑maa ‑mää 'klɩkʋsa ‑a.
47009006	'Ba 'pa waklöölä kʋa' ‑pɩ plɛ: nyɔɔ ma pla diijie nɩ, diijie 'ɔ 'baalɩ; nyɔɔ ma pla 'kɔkɔmlɛ nɩ, 'kɔkɔmlɛ 'ɔ 'baalɩ.
47009007	‑Moloo ma bälɩ dɛɛlɛ 'ɔa plɛ 'daa 'ɛɛ ɔ ‑nyɩ, 'inyɩ bä 'kpɔkpɔɔkʋ nyra 'klü 'lɩ; 'be nyɔɔlɔ ‑nyɛɛa' dɔrʋsa 'ɔɔ Nyɔsʋa ‑wa.
47009008	Nyɔsʋa kä 'klü 'ɔ 'mrɛɛ ɔ 'sie amɩ ‑gbinanakʋ 'klɩ 'kä 'amä 'taɩn a 'fɩɔ 'lɩ diili 'a 'bataa' 'jä, amä wiili kä 'fɩɔ 'naa' nʋ,
47009009	'sɩrɩ 'i ‑jɩjraa': 'Ɔ ‑pä 'ɔa 'cɩcagbi, 'ɔ ‑nyɩ 'pʋablanyüü, 'ɔa 'klɩgägäkʋ bä ‑plɩɩ 'taɩn a 'fɩɔ 'lɩ.
47009010	Nyɔsʋalɔ ‑nyɛɛa' papladii paplanyɔɔ ‑bɛ 'ɔ ‑nyɛɛa' 'ɔɔn 'klɩfini jijrɛ nɩ, 'ɔnya 'amɩ papladii ‑nyɩa 'kä 'ɔnya 'ia tʋtʋdii ‑sümlö, ‑bɛ 'ɔmä 'ana plɛnanakʋ ‑gälɩ 'papla.
47009011	'Ia 'taɩn 'lɩ nɩ, 'anya diia 'fɩɔa 'bɩɔ jia ‑bɛ 'amä ‑nyɩ 'taɩn a 'fɩɔ 'lɩ, ‑bɛ nyüü 'kɔkɔmlɛ 'mä Nyɔsʋa 'trɛɛ diili 'a 'saa, i a faa' 'üün 'ia ‑gʋ.
47009012	Diili 'a ‑nyɛɛa' nɩ, Nyɔsʋaa 'nyünanyüü 'a jö ‑gba. 'A nöa' 'imɩ nɩ, dɛɛlɛ 'ünyɩa' 'klaa, 'ɛɛ 'a ‑nyɛɛ 'üün, ‑bɛ 'a 'jrara nyüü 'kɔkɔmlɛa 'klü ümä Nyɔsʋa 'trɛɛ.
47009013	‑Bɛ i 'amäa' nʋ nɩ, 'ii ‑gbala nyüü 'sɩrɩ 'a ‑trääräa' 'lɩ Nyɔsʋa 'Kriisëa 'Mʋfagogo 'lɩ 'kä 'kɔkɔmlɛ nya Nyɔsʋa 'bʋala 'ia ‑gʋ, 'kä 'a nyra 'üün, nyra nyüüa 'fɩɔ ‑pääa' 'ana 'bɩɔ, 'ia ‑gʋ.
47009014	'Ünya 'amɩ ‑waa ‑gböösa ‑bɛ 'ünya 'ana 'wlili bibie, 'be Nyɔsʋa ‑nyɩ 'amɩ 'ɔa ‑gbinanakʋlʋ kä ‑srɩ 'nyɩa' ‑pɛ.
47009015	Abɩa Nyɔsʋa 'bʋala 'ɔa ‑nyɩnyɩdɛɛlɛ 'nyɩa' 'klɩpaplaa nɛ kä, 'ɛa ‑gʋ!
47010001	'Mɔɔ 'Pɔɔlë, ‑mölöö nɩnɩa ama bä 'ana ‑tɔrʋpɩɔ 'n pa sɩɔ 'na nʋnʋgbia 'mlɩ, ‑maa ama tʋŋlɔlɩ 'amɩ dɛrɩ nɩ, 'a ‑plɩɩ 'n ‑sɔɔrɔwʋ. ‑Maa 'Kriisëa plɛböblökʋ nyra 'ɔa ‑gbinanakʋ 'lɩ 'n cere 'amɩ 'iin:
47010002	'n bibie 'amɩ, ‑srɩɩ 'lɩ 'mäa' 'ana ‑tɔrʋpɩɔ bä nɩ, 'a 'nɩ nʋ 'iin 'nyɩ ‑pɩ 'wʋsɔɔrɔ 'na nʋnʋgbia 'mlɩ. 'Be 'n jöa' nya ‑mölöö sraraa 'sɩrɩ 'n ‑sɔɔrɔa' 'wʋ 'na nʋnʋgbia 'mlɩ; 'ü boboa' nɩ, 'jajɛa ‑gbi a nö, ‑maa ‑mää nyɔsʋagbi ‑a.
47010003	‑Yɛɛ 'kasanyüü a bä, ‑maa ‑golulu a ‑fuuöa' nɩ, ‑mää nyɔɔa 'sa ‑a;
47010004	'be ana tafudii 'nyɩ nyɔɔa nʋnʋdii ‑a bä, ‑maa Nyɔsʋa kälɩ 'ia 'klü sɔ 'imä diili kä 'fɩɔ ‑sɔɔrɔa' 'wʋ, imäa' 'ɔɔn 'klɩ 'nyüglö bʋblɔ.
47010005	A totrolɩ bobowli ‑gälɩ, nyra 'lɩgba wiili kä 'fɩɔ ‑trääräa' 'lɩ, i kaa' nyüü 'klɩ 'ü ‑pɩ Nyɔsʋa jre. A kala nyɔɔa bʋbɔ bobowlia 'fɩɔ dɛrɩ, amä 'iin fa 'imä 'lɩ 'Kriisë ‑träärä.
47010006	'Ama bɩa 'Kriisëa 'lɩträäräkʋ nɩ, a 'mrɛɛ a 'pɔnɩ diili kä 'fɩɔ 'nyɩ ‑trääräa' 'lɩ Nyɔsʋa.
47010007	'Sɩrɩ 'a 'jääa' dii 'wʋ 'asɩ 'a 'kplaa 'imɩ. Nyɔɔ ma jresaa 'kasa 'Kriisëa nɔ 'ɔ bä nɩ, ɔ jresaa: ana 'mʋgbɛlü nɩ, 'Kriisëa nü a bä!
47010008	‑Bɛ ‑bakää 'n ‑gbalɩ 'klülü 'Pläkänyɔɔ ‑nyɩa' amɩ 'üa ‑gʋ nɩ, 'i ‑nëmä 'mɩ 'nyüsü 'wʋ ‑a kä, 'be 'ɔ ‑nyɩ amɩ 'iin amä 'amɩ 'klülɩpa, ‑maa ‑mää 'ana nyɔsʋaplɛa ‑gbogblookʋa ‑gʋ ‑a.
47010009	'Anyɩ bobo ‑maa ‑pɔɔkɩ 'n jaja 'amɩ 'mä 'amɩ ŋalɛ 'blara.
47010010	'Be ‑mölöö nö ‑maa: «'Ɔa ‑pɔɔkɩ bäkälɩ 'inya ‑sɔɔrɔwʋ, ‑maa ɔma bä ‑plɩɩ nɩ, 'ɔ pa sɩɔ; 'ɔa 'papawii 'nyɩ ‑fɛ nyüüa plɛ ‑gba ‑a.»
47010011	Nyɔɔlɔ nöa' 'saa ɔ 'paaa' wii nɩ, 'ɔɔ 'n ‑gbala: 'sɩrɩ a ‑sɔɔrɔa' 'wʋ ana ‑pɔɔkɩa 'mlɩ 'taɩn 'lɩ a tʋŋlɔlɩdɛrɩ nɩ, 'asɩ amä bɩa bä ana nʋnʋgbia 'mlɩ ama 'tɔ 'ana ‑nyɛɛ.
47010012	A ‑nëmä 'nɩmɩ amɩ ‑mülü kä 'mʋgbɛ 'paaa' 'üa ‑gä 'klɩ ‑a 'papla. Nyakadɛɛlɛ 'ü nöa' ‑bɛ 'ü nyakaa' 'üa nyüfë nɩ, 'üa 'mʋgbɛ 'ü nyaka. ‑Mää mlüü ‑a?
47010013	‑Maa amɔlɔ nɩ, anyɩ 'bata ana nyufaa 'bʋalakʋ ‑a, a ‑pɩ nyakadɛɛ 'wʋsi. Nyɔsʋa jaa' amɩ 'ana ‑nyɛɛ nɩ, 'ɔ nyaka ana 'jrʋpaa blöröfa, 'iibä ana nyakadɛɛ.
47010014	A jia' 'ana ‑nyɛɛ nɩ, anyɩ 'ään ‑gba ‑a ‑si, 'be amɔ ‑kätɩ ja 'amɩ 'Kriisëa 'Mʋfagogo.
47010015	Anyɩ ‑gbalɩ nyüü ‑mölööa 'jrʋpaa ‑gʋ ‑a, 'i 'pɩ ana blöröfa ‑gälɩ. ‑Maa a jresaa 'ana nyɔsʋaplɛ ma 'bʋa 'sɔɔwʋ nɩ, ana 'jrʋpalä a ‑fɛɛɛrɛa' 'ana ‑nyɛɛ nya bɩa 'bʋaa ‑gböösa.
47010016	‑Bɛ a 'bata amä bätëlë tʋŋlɔa' 'amɩ 'lɩdɛrɩ nɩ, amä bɩa 'üa 'mlɩ 'Mʋfagogo fa, ‑bɛ anyɩ 'daa amä 'iin nʋ ‑bɛ amä nyɔɔ ‑molooa 'jrʋpalä 'ɔ ‑fɛɛɛrɛa' 'lɩ 'lee nɩ, amä 'äa ‑gʋ 'lɩgba, 'sɩrɩ 'i ‑jɩjraa':
47010017	« Nyɔɔ ma nëmä 'lɩgba nɩ, ɔ ‑gbalɩ 'Pläkänyɔɔa ‑gʋ.»
47010018	'Ii känyrɩ, ‑mää nyɔɔlɔ 'kɔlɔa' 'ɔa nyufa nɩ, ‑mää 'ɔɔ 'nyɩ 'wʋsi, ‑maa ‑mɔlɔ 'Pläkänyɔɔ 'kɔlɔa'.
47011001	'Ama nya ɩ 'nyie 'mä mlüü jie 'jrara ɩ nɩ, 'inya ɩ 'naa. 'Ba 'nyie!
47011002	'N kä 'ana wasä, ‑bɛ 'ia ‑wawakʋlʋ nɩ, Nyɔsʋaa ‑wawakʋ bäsaa; 'be dʋɔ 'doo 'n tɛrɛ 'amɩ 'ɔɔ bä 'Kriisë; 'mä 'amɩ 'ɔɔn srara ‑beere 'ŋlëkaplö ‑kaaŋlʋa' nyɩbɛrʋ jre.
47011003	'Sɩrɩ trɔɔ nʋa' ‑bɛ 'u nʋa' 'ua yrʋ 'u ‑trɔɔrɔa' Ɛvë nɩ, 'asɩ ŋalɛ 'blaa 'mɩ 'sɩrɩ 'ana bobowli ma 'kplaa 'kasa 'Kriisë nɩ, 'i ‑pɩ kälɩ ‑sie.
47011004	'Be nyɔɔ ma ji ɔma ‑gbala 'amɩ ‑pasa Jesua ‑gä ima 'nyɩ ‑mɔlɔ kä ‑gä a ‑gbalaa' 'amɩ ‑a bä, 'aiɛ 'ama 'kʋɛɛlɩ ‑pasa ‑susu, uma 'nyɩ 'Nyüna ‑Susu bäa' 'amɩ 'lɩ ‑a bä, 'aiɛ 'Mʋfagogolä 'a 'kʋɛɛa' 'lɩ ‑a bä, ‑bɛ 'ama po 'ɔmɩ 'nyakli nɩ, dɛrɩ 'a bä 'ɔɔn ‑gböösa.
47011005	‑Maa dɛɛlɛ kä mlɩ nyüülü 'ü 'daraa' apotrë kpakü ‑sia' 'mɩ 'wʋ 'nyɩ jä 'ɛmɩ 'wʋ ‑a!
47011006	‑Bakää 'nyɩ wiipapakʋ jre nɩ, ‑mää 'ii 'nyɩ bä 'nyɩ wii ‑a jre, anya srara 'amɩ 'iin wiili kä 'fɩɔ a nʋa' 'ia 'mlɩ.
47011007	‑Ale, 'n 'böa' 'na nyufa 'klɩ ‑bɛ 'n 'jraraa' 'amɩ nɩ, 'i bʋbɔ? 'Taɩn 'lɩ 'n 'palaa' 'amɩ nyɔsʋaawii ‑gba, ‑bɛ 'nyɩa' 'daa 'ba 'pɛɛ 'mɩ, 'ia ‑gʋ?
47011008	'N 'mrɛɛ ‑a 'daa 'cɛcʋ ‑mülü 'pɛɛa' 'mɩ, 'uu 'n 'jie ‑bɛ 'n ‑fɛɛɛrɛ 'ana ‑tɔrʋpɩɔ 'jrʋpa.
47011009	‑Bɛ 'taɩn 'lɩ 'n bä ɩa' 'ana ‑nyɛɛ nɩ, dɛɛ 'nyɩ 'mɩ kälɩ ‑a bä ɩ ‑maa 'nyɩ 'ana ‑tɔrʋpɩɔa nyɔɔ dɛɛ ‑a ‑sɛ, 'be ‑wlajülü sɔa' Masedoanë 'üü ja 'mɩ diili 'makɩa' 'mɩ. 'Nyɩ 'bata 'bata ‑a 'mä 'amɩ 'wli kʋ; 'nyɩ 'bata 'iin ‑a 'plɔʋ!
47011010	'Kriisëlɔ bäa' 'mɩ 'lɩ, 'ɔa 'cɩcasa 'lɩ 'n ‑gbala 'amɩ: nyɔɔ ‑nëmä 'mɩ 'ia ‑gʋ 'klɩ ‑a ka ‑pɩ Akaiia ‑tʋtʋ ‑gälɩ.
47011011	‑A 'jä 'iin le? 'Nyɩ 'amɩ ‑a ‑waa, 'ia ‑gʋ? Nyɔsʋa jre 'iin!
47011012	Wiili 'n nöa', 'ia 'doo 'nëmä nʋ, nyüülü bɔtɔa' ‑tɔklʋɩɩ ü nöa' a nyra 'üün bä dɛɛ 'dee 'jrʋpaa 'mlɩ nɩ, 'ü ‑pɩ 'casɩ 'jä 'ü ‑pɩ ‑tɔklʋ bɔtɔ.
47011013	'Ia 'samaa nyüülü nɩ, ‑gbagblɛ apotrë bäsaa. Nyüü ‑trɔɔrɔ 'jrʋpafɛnyüü bäsaa, ‑bɛ 'ü nö 'Kriisëa apotrë 'ü bä.
47011014	‑Maa 'inyɩ plɛklɩkalawii ‑a bä, 'be Sataan a 'mʋgbɛ nrörö 'ɔa nyufa pöplö 'aanjë 'lɩ ‑o.
47011015	'I ‑nëmä ɩ nyɔɔ plɛklɩ ‑a kala, ‑taa 'jrʋpafɛnyüülü ma ‑sisre diili 'naa' 'ia 'jrʋpafɛnyüü 'lɩ. ‑Maa 'ia bɩarafa 'wʋ nɩ, 'jrʋpalä 'ü ‑fɛa' 'ia 'kpa nya 'saraa.
47011016	'Ii 'n 'paa 'sɔɔwʋ: nyɔɔ 'nɩ 'jä 'mɩ ‑beere mlüünyɔɔ. ‑Maa, üma bobo 'imɩ nɩ, 'ba 'nyie ‑a nʋ mlüügbi, ‑a bɔtɔ bɩa 'na ‑tɔklʋ jie!
47011017	Wiili 'nëmäa' 'lɩsa nɩ, ‑mää 'Pläkänyɔɔ 'nyɩ 'iin 'pa; dɛɛlɛ bäa' nyɔɔa 'mʋgbɛa ‑gäpapakʋlʋ nɩ, 'sɩrɩ nyɔɔ paa' mlüü, 'asɩ 'mä bɩa 'na ‑tɔklʋ bɔtɔ.
47011018	'Sɩrɩ 'kɔkɔmlɛ bɔtɔ 'üa ‑tɔklʋ ‑pɩ ‑tʋtʋ ‑gälɩ, 'na 'mʋgbɛ 'nyaa bɩa 'na nu bɔtɔa;
47011019	'be 'amɔ jrea' wii, 'a po mlüünyüü 'nyakli dɔrʋsa!
47011020	Nyɔɔ ma 'kpla 'amɩ ‑beere ‑goou, ɔma tara 'amɩ ‑gälɩ, ɔma 'ba 'amɩ diia 'fɩɔ kälɩ, ɔma 'nyɩ 'dara 'amɩ nyüü ‑a, ‑bɛ ɔma 'papa 'ana ‑glagbi ‑gba 'kpë nɩ, 'a 'nyiere 'ia 'fɩɔlʋ 'klɩ 'la!
47011021	‑Maa 'i bä 'nyüsü 'wʋ! 'Fʋma a 'fʋma ‑gböösa 'ia ‑gʋ a nö 'imɩ! Saklanyɔɔa 'sa 'mä ɔ wiipa. Nyɔɔ 'ma 'daa 'lɩ 'ɔ ‑gbaaa dɛɛa ‑gʋ nɩ, 'na 'mʋgbɛ 'nyaa 'iin nʋa bɩa.
47011022	Ebröönyüü 'ü bä? 'Na 'mʋgbɛ juifënyɔɔ 'n bä. Israɛɛlënyüü 'ü bä? 'Na 'mʋgbɛ Israɛɛlënyɔɔ 'n bä. Abraamëa 'jü 'ü bä? 'Na 'mʋgbɛ, Abraamëa 'jʋ 'n bä.
47011023	'Kriisëa 'jrʋpafɛnyüü 'ü bä? 'Nyaa 'üün wii ‑gba 'palaa ‑beere sakla 'kasa nyɔɔ: 'n bä 'Kriisëa 'jrʋpafɛnyɔɔ 'nyaa ‑si 'ümɩ 'wʋ. Üma ‑fɛjrʋpa nɩ, 'n ‑si 'ümɩ 'wʋ. 'N jre ‑jie 'nyaa ‑si 'ümɩ 'wʋ; diili 'ü 'kaklaa' 'mɩ 'nyɩ 'ia ‑täsäsa ‑a bä. 'N 'ma jäjä ‑gba 'kä 'nya ‑si 'ümɩ 'wʋ.
47011024	Juifënyüü ka ‑gböö 'ünya ‑gbagba 'mɩ ‑gbalɛfi ‑gälɩ 'wʋ ‑glʋ ‑bɛ ‑pʋ ‑bɛ ‑uumlɔɔ 'wʋ.
47011025	'Ü ka tää 'ünya bɔtrɔ 'mɩ 'sɩsɩa; 'wʋ 'doo 'wʋ 'ünya 'kakla 'mɩ 'täkë. 'Nyraa 'mɩɩ ka 'tanie 'lɩa ‑gbogblookʋa ‑gʋ tää, 'n ka 'doo 'nyaa 'prere 'nie 'klɩ sɔ ‑suwla ‑a ‑tɔɔ ‑gbiajrʋ 'lɩ a ‑srɩ jrä bɩa 'lɩ 'mɩ.
47011026	Nyɔtugbabrea 'doo 'n mö: 'nie 'klɩ wii 'mrɛɛ i jrä 'mɩ ‑gälɩ, 'jejienyüü 'mrɛɛ ü 'kpla 'mɩ, 'na 'brea nyüü 'mrɛɛ 'ü nʋ 'mɩ ‑gbi ‑gba, nyüülü 'nyɩa' juifë bä 'mrɛɛ ü nʋ 'mɩ ‑gbi ‑gba, wiili ‑glaaa' 'mɩ bätäa 'mlɩ 'nyɩ 'iin jre ‑a jre, dɛɛlɛ 'nyraa 'ɛɛn 'mäa' ‑aaga 'lɩ trara 'nyɩ 'ɛɛn jre ‑a jre, dɛɛlɛ 'mäa' 'mɩ nʋ 'tanie 'lɩ 'nyɩ 'ɛɛn jre ‑a jre, wiili ‑gbagblɛ ‑wlajü boboa' 'na ‑gʋ 'nyɩ 'iin jre ‑a jre.
47011027	'N ‑nyɩ 'na nyufa 'jrʋpa ‑sʋɩa 'mlɩ, 'kɔkɔmlɛ 'wʋ 'nyɩ 'pi 'pi ‑a. ‑Gbëka nyra 'mamlatʋ 'bla 'mɩ, ‑srɩ ‑mɩdoo 'lɩ 'n pa sua 'klüa nu. 'N 'prere sɩɔ 'lɩ, ‑mää 'kotu 'nyɩ kä.
47011028	‑Mää ‑sʋɩ ‑mɩdooa ‑gä 'nyɩ 'pa, ‑srɩ o ‑srɩ wiili 'n boboa' 'cɛcʋa 'fɩɔa ‑gʋ, 'iibä 'na ‑gblɛ 'n ‑gbötöa'.
47011029	Nyɔɔ 'plɛɛ 'fʋma, ‑bɛ 'nyɩ 'fʋma le? Nyɔɔ 'plɛɛ blö ‑balʋ 'lɩ ‑bɛ 'inyɩ 'mɩ ‑gbapa ‑gböösa le?
47011030	Ama nya ‑tɔklʋ bɔtɔ nɩ, diili sraraa' 'na 'fʋmakʋ nɩ, 'ia ‑gʋ 'nyaa ‑tɔklʋ bɔtɔ!
47011031	Nyɔsʋalɔ bäa' 'Pläkänyɔɔ Jesu 'Kriisëa Tʋ, ɔ 'bʋalaa' 'plɔʋplɔʋ, jre 'imɩ 'sɩrɩ 'nyɩa' ‑gbagblɛ kä.
47011032	'N bä käa' Damasë nɩ, 'kɩɩlɔ 'ü 'daraa' Aletasë, 'ɔa wiia 'fɩɔa 'klɩa nyɔɔ ‑tʋ 'sʋgɩa bätäa palafë mlɩ 'ümä 'mɩ 'kpla.
47011033	‑Maa ‑kaka 'lɩ 'ü 'pa 'mɩ 'ünya kpasra 'ään 'bübli ‑gba 'ünya ‑srörö 'mɩ ‑pumëmla 'lɩ 'ünya 'cere 'mɩ bätäa 'klɩklorodiia dɛrɩ. 'Asɩ 'n nʋ 'ɔa kälɩgögökʋ.
47012001	'Mä ‑tɔklʋ bɔtɔ ‑ale? 'Fʋflɛdii. ‑Maa wiili 'Pläkänyɔɔ jaa' 'mɩ 'nyügälɩ 'taɩn 'lɩ 'ɔ sraraa' 'mɩ 'ɔa nyufa nɩ, 'ii 'nëmä 'lɩsa.
47012002	'N jre nyɔɔ 'doo bäa' 'Kriisë 'lɩ, 'ia ‑sɩ ‑pʋ ‑sɩ mlɔɔ Nyɔsʋa 'jrara 'ɔɔn 'jraraa ‑nyɛɛ cɛɩɩa 'fɩɔa 'wli 'klɩ, ‑bɛ 'sɩrɩ 'ɔ bäa' nyɔɔ 'asɩ 'ɔ bä, 'aiɛ 'ɔa ‑susu 'uu 'jrara, 'nyɩ 'iin jre ‑a jre, Nyɔsʋa 'ɔ jre 'iin.
47012003	‑Yɛɛ, 'n jresaa nyɔɔlɔ nɩ, ‑bɛ 'sɩrɩ 'ɔ bäa' nyɔɔ, 'asɩ 'ɔ bä, 'aiɛ 'ɔa ‑susu 'uu 'jrara, 'nyɩ 'iin jre ‑a jre, Nyɔsʋa 'ɔ jre 'iin.
47012004	Nyɔsʋa fa 'ɔɔn fa Paradiia 'mlɩ, 'papawiili 'ɔ 'nröröa' 'lɩ 'ɔnyɩ 'lɩ ‑a bɩa ɔ 'sa 'iin 'lɩ, 'ia papakʋa ‑gʋ; nyɔɔ 'nyɩ 'lɩ ‑a bɩa 'ɔmä 'iin 'lɩsa.
47012005	'Ia 'sama nyɔɔlɔ nɩ, 'nyaa ‑tɔklʋ bɔtɔa 'ɔa ‑gʋ. ‑Maa ima 'daa 'na në ‑gʋ nɩ, 'nyaa ‑tɔklʋ bɔtɔa 'na 'fʋmakʋa ‑gʋ.
47012006	‑Bɛ ama 'bata ɩ 'na 'mʋgbɛa ‑gäpapakʋ nɩ, 'nëmä mlüü ‑a pa, 'cɩcasaa 'doo 'mä 'lɩsa. ‑Maa 'n blara 'iin 'lɩ, nyɔɔ ‑pɩ 'mɩ 'jrara 'ɔ ‑pɩ diili 'n nöa' nyra wiili 'n 'saalɩ 'wʋsi.
47012007	Wiili Nyɔsʋa sraraa' 'mɩ ibäa' plɛklɩkalawii nɩ, 'ɔ ‑tʋ 'mɩ ‑sʋɩ 'doo ‑gälɩ ‑beere 'büti 'järä 'na fugba ‑sʋɩ 'lɩ 'nyɩ ‑pɩ ‑gʋ 'lɩgba. Sataan kälɩ 'ɛ sɔ; 'ɔɔ Nyɔsʋa ‑tʋ 'lɩ 'ɔmä 'mɩ ‑sʋɩ 'lɩ tʋ 'nyɩ ‑pɩ 'lɩgba.
47012008	'N ka tää 'nyaa bibie 'Pläkänyɔɔ ɔ tʋŋlɔ 'mɩ 'lɩ 'ia ‑sʋɛlɛ dɛrɩ.
47012009	'Ɔnya ‑gbala 'mɩ: «'Na ‑gbinanakʋlʋ 'n sraraa' ‑mɩ nɩ, 'u 'kpa ‑mɩ 'kä, 'a 'fʋmlakʋ 'lɩ 'na 'klü crɛrɛ 'wʋ ‑gböösa.» 'Ia ‑gʋ 'nyaa 'lɩgbaa 'na 'fʋmlakʋ 'lɩ, 'Kriisëa 'klü 'mä 'mɩ 'lɩ kʋ.
47012010	'A 'ia ‑gʋ 'fʋmakʋ, jejrekʋ, 'dadaakʋ, ‑gbigbanʋnʋkʋ nyra ‑sʋɩ, 'ia 'fɩɔ ma jrä 'mɩ ‑gälɩ 'Kriisëa ‑gʋ ‑bɛ dɔrʋ 'blaa 'mɩ. 'Be 'a 'taɩn 'lɩ 'n 'fʋmaa', 'a ‑plɩɩ 'n ‑sɔɔrɔwʋ.
47012011	'N bɔtɔa' 'na ‑tɔklʋ nɩ, mlüünyɔɔa 'sa 'n 'pawii, ‑maa 'amɔ 'tuto 'mɩ. 'Amɔ nëmä ɩ 'na ‑gä 'pa, ‑bakää 'nyɩ dɛɛ bä nɩ, nyüülü 'daraa' 'üa nyüfë apotrë kpakü nɩ, 'nyɩ 'jä dɛɛlɛ kä 'mlɩ 'ü ‑sia' 'mɩ 'wʋ ‑a.
47012012	‑Jää wiili sraraa' nyüü 'sɩrɩ 'n bäa' 'tasɩrɩa apotrë 'ii nrörö 'ana ‑nyɛɛ: plɛblösa ‑sʋɛa 'mlɩ, ‑saragbia tie, plɛklɩkalawii, 'nyaa srara Nyɔsʋaa 'klü dii ‑mɩdooa 'mlɩ.
47012013	Dɛplɛɛ 'n nʋ ‑plɩɩ 'cɛcɩnyüü ‑mölööa ‑nyɛɛ 'i 'na ‑bɛ 'nyɩ 'ana ‑nyɛɛ nrörö le? ‑Gblɛa 'doo 'nyɩ bä 'ana në ‑gʋ. 'Ii känyrɩ, 'ii ma bʋbɔ nɩ, 'ba cere 'mɩ 'iin!
47012014	'Ana ‑nyɛɛ 'mä 'sɔɔwʋ ji tää fa 'wʋ, 'nëmä 'sɔɔwʋ ‑gblɛ ‑a bä 'ana në ‑gʋ, ‑mää 'ana 'bɩɔ 'nyɩ 'bata, ‑maa 'ana 'mʋgbɛ ‑tɛɛ 'n 'bata. 'Be ‑mää 'jü ‑nëmä 'üa ‑gugunyüüa ‑gä 'pa. 'Üa ‑gugunyüü, 'üü kä 'ümä 'üa ‑gä 'pa.
47012015	'Ii känyrɩ 'mɔɔlɔ nɩ, 'inya 'mɩ dɔrʋ 'wʋ käa 'mä diia 'fɩɔ 'sa, 'palɩ 'na 'mʋgbɛa 'fɩɔ 'ana ‑gʋ. 'Asɩ 'n ‑waaa 'amɩ nɩ, 'na ‑wawakʋ 'bölöklɩ 'ana plɛklɩ?
47012016	'Sɩmɩ 'inyɩ bä, 'nyɩ ‑gblɛ ‑a bä 'ana në ‑gʋ. ‑Maa ‑mölöö nö yrʋ 'n kä, 'uu 'n nʋ 'nyaa 'kʋɛɛ 'amɩ!
47012017	Nyüülü 'n jaa' 'amɩ nɩ, 'n blɔ nyɔɔ ɔ ji 'amɩ dɛɛ ‑sɛ?
47012018	'N 'jrara Titëa 'klü ɔ ji 'ana ‑nyɛɛ, 'ɔɔ ‑bɛ ‑wlajʋlɔ 'a jrea'. Titë ‑sɛ 'amɩ dɛɛ? 'Nyʋfɔ 'doolʋ 'nyraa 'ɔɔn faa' ‑mää 'ua nʋnʋgbi 'doo anyɩ 'klaa?
47012019	'Ana plɛ nɩnɩa sököö ana 'wlilia wii a ji 'pa? Nyɔsʋaa 'klʋɩ a 'pala wii, 'Kriisëa 'nyrɩ 'lɩ. 'Na nyüü 'amɩ, 'ana nyɔsʋaplɛ 'mä 'wʋsɔɔrɔ 'ia ‑gʋ a nö 'ia 'fɩɔlʋ.
47012020	Ŋalɛ 'bla 'mɩ 'nyɩ ‑pɩ 'ana ‑nyɛɛ jikalɩ mi ‑bɛ 'nyɩ ‑pɩ 'amɩ 'klälä 'nyɩ 'bataa' a 'mlɩ jrä; 'ana 'mʋgbɛ ‑pɩ 'mɩ 'jä ‑pasasa 'sɩrɩ 'anyɩa' bobo. Ŋalɛ 'blaa 'mɩ 'nyɩ ‑pɩ 'ana ‑nyɛɛ ‑taa wiili kʋa' ‑pɩ jrä: ‑topokʋ, wasä, 'crɛ, ‑gbakɛklɛkʋ, ‑jejrekʋ, ‑gbagblɛ, bʋbɔwiia 'papakʋ nyra 'lɩcaklakʋ.
47012021	Ŋalɛ 'blaa 'mɩ 'nyɩ ‑pɩ 'tɔ ‑bɛ Nyɔsʋa ‑pɩ 'mɩ 'nyüsü 'blara 'ana 'klʋɩ, 'nyɩ ‑pɩ 'wu nyüülü nʋa' ‑balʋ ‑bɛ ünyɩa' 'üa bʋbɔgbia ‑gʋ fio, 'üa ‑sagbili Nyɔsʋa 'nyɩ 'bataa', ‑bɛ 'ü käa' nʋnʋgbili plaa' ‑fre 'lɩ, 'üa ‑gʋ.
47013001	'A tääfawʋ 'nëmä 'ana ‑nyɛɛ ji. « Wiia 'fɩɔ ma nëmä 'bölö nɩ, 'i kä 'imä nyüü 'sɔɔ 'aiɛ nyüü tääa mlɩ ja.»
47013002	Ü nʋ käa' ‑balʋ nyra ‑mülüa 'fɩɔ, 'nya kä 'amɩ ‑gbala, ‑bɛ 'n ‑kanyɩa' 'ana ‑nyɛɛ bä nɩ, 'ia ‑gʋ 'n ‑jɩjra ‑bɛ 'n ‑gbala 'amɩ 'iin; 'sɩrɩ 'n ‑gba käa' 'taɩnlɩ 'n ji käa' 'sɔɔfa 'wʋ 'ana ‑nyɛɛ. Nɩnɩa nɩ: ama 'blöö ama ji nɩ, 'nëmä 'amɩ ‑gba ‑a 'brere.
47013003	'Be a 'bata 'amä 'suru 'sɩrɩ 'Kriisë 'paa 'na mlɩ wii ‑bɛ 'n 'paaa' 'iin. 'Ɔnyɩ 'fʋma ‑a 'fʋma 'ana nʋnʋgbia 'klɩ, ‑maa 'ɔa 'klü 'ɔ srara 'amɩ.
47013004	‑Yɛɛ, 'ɔa 'fʋmakʋa ‑gʋ 'ɔ järä krʋa 'klɩ, ‑maa 'ɔ bälɩ Nyɔsʋaa 'klüa 'nyrɩklɩ. Ana 'mʋgbɛ a nyra 'ɔɔn bäa' 'doo nɩ, a 'fʋma bɩa, ‑maa Nyɔsʋa 'klüa 'nyrɩklɩ nɩ, a nyra 'ɔɔn nya 'lɩbäa ana nʋnʋgbia 'mlɩ 'ana 'pɛlɩ.
47013005	'Ba 'bete 'ana nyüfë ima 'daa nyɔsʋaplɛtoronyüü 'a bä! ‑Beeredɛ 'a jre 'iin 'sɩrɩ Jesu 'Kriisë bäa' 'amɩ 'lɩ, ‑mää 'sɩ 'inyɩ bä? 'Ama 'nyɩ 'ɔɔn plɛ ‑a toro 'iibä ‑söö.
47013006	'N jresaa, 'anya 'iin jrea 'sɩrɩ amɔlɔ anyɩa' ana apotrëa 'jrʋpa wala.
47013007	‑Maa 'n bibie Nyɔsʋa 'a ‑kapɩ dɛɛlɛ bʋbɔa' nʋ. ‑Mää 'kä amä 'amɩ srara 'sɩrɩ a käa' ‑gä, ‑mää 'imɩ ‑a. Wiili kä 'fɩɔ a 'bataa' nɩ, 'iibä 'ba nʋ 'cɩcagbi, ‑bakää ama bobo ‑maa a wala.
47013008	'Be anyɩ 'lɩ ‑a bɩa amä Nyɔsʋaa 'cɩcasa 'klɩ ka; dɛɛlɛ a käa' amäa' nʋ nɩ, a ‑fɛ 'jrʋpa 'cɩcasa 'mä 'klɔɔtrʋ mi.
47013009	Amɔlɔ nɩ, 'i kä amɩ dɔrʋ 'wʋ ama 'fʋma, 'amɔ 'ba ‑sɔɔrɔwʋ. 'A wiili kä Nyɔsʋa a bibiea': 'ba ‑jrɛ!
47013010	'A 'ia ‑gʋ 'n ‑ka tʋŋlɔlɩdɛrɩ ‑bɛ 'n ‑jɩjra 'amɩ 'wʋ, 'nyɩ ‑pɩ 'amɩ ‑gba 'tɔ ‑bɛ 'nyɩ ‑pɩ 'wʋsɔɔrɔ. ‑Mää 'ana bʋblɔkʋa ‑gʋ 'Pläkänyɔɔ 'nyɩ 'mɩ 'kamakʋ 'nyɩ, 'ɔ ‑nyɩ 'mɩ 'uun 'mä 'amɩ 'wʋsɔɔrɔ ‑gböösa.
47013011	'Na ‑wlajü 'amɩ 'a blö 'n blö ɔ. 'Ba bä dɔrʋ 'lɩ. 'Ba ‑nyɩgla 'ana 'klä 'kä. 'Ba 'paplaklü 'lɩ. 'Ba 'nönröwli. Abɩa fugbalɩflɛrɛkʋ bä 'ana ‑tɔrʋpɩɔ. 'Ia 'taɩn 'lɩ Nyɔsʋalɔ bäa' ‑wawakʋ, 'ɔ bäa' fugbalɩflɛrɛkʋ nɩ, 'ɔnya 'amɩ dɛrɩ bäa.
47013012	'Ba ‑gbegbre ‑wlajüsa. Nyɔsʋaa 'nyünanyüüa 'fɩɔ 'trɛɛ 'amɩ.
47013013	Abɩa 'Pläkänyɔɔ Jesu 'Kriisëa ‑gbinanakʋ, Nyɔsʋaa ‑wawakʋ nyra 'Nyüna ‑Susulu ‑maaa' amɩ bä 'amɩ dɛrɩ. 'Asɩ i bä!
48001001	'Mɔɔ 'Pɔɔlë, ɔ bäa' apotrë, 'mɔɔ ‑jɩjra 'amɩ 'wʋ. ‑Mää nyüü, 'aiɛ nyɔɔ 'nyɩ 'mɩ apotrë 'lɩnrörö, ‑maa Jesu 'Kriisë nyra Nyɔsʋalɔ bäa' Tʋ, ɔ 'baa' 'ɔɔn jäjänyüüa ‑tɔrʋpɩɔ, 'üü nrörö 'mɩ apotrë 'lɩ.
48001002	'Mɔɔ ‑bɛ ‑wlajülü kä 'fɩɔ bäa' ‑tɛ, amɔ ‑jɩjra 'amɩ 'wʋ, 'amɔ 'cɛcʋlʋ bäa' Galaatëa ‑tʋtʋ ‑gälɩ, a 'trɛɛ 'amɩ.
48001003	Abɩa Nyɔsʋalɔ bäa' Tʋ nyra ana 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
48001004	'Kriisëlɔ 'saa' 'ɔa 'klä ana ‑balʋa ‑gʋ, 'ɔmä amɩ ‑taa bʋbɔplälä kʋa' ‑pɩa 'klü mlɩ 'ba, 'sɩrɩ ana Nyɔsʋalɔ bäa' Tʋ 'bataa'.
48001005	Abɩa 'ɔa 'nyrɩ 'bʋala 'wliklɩ 'plɔʋplɔʋa ‑gʋ. 'Asɩ i bä!
48001006	'I kala 'mɩ plɛklɩ 'kä 'amä ‑plɩɩ Nyɔsʋalɔ werea' 'amɩ 'Kriisëa ‑gbinanakʋ 'lɩ 'lɩgälɩtoro, ‑bɛ 'amä 'lɩ 'Mʋfagogo ‑mölöö ‑träärä.
48001007	‑Mää 'kä 'Mʋfagogo ‑mölöö bälɩ, ‑maa nyüü bälɩ, 'üü 'cakla 'amɩ 'lɩ ‑bɛ 'ü 'bata 'ümä 'lɩ 'Mʋfagogolä 'paaa' 'Kriisëa ‑gä ‑gälɩtotro.
48001008	‑Bakää 'i 'nɩ bä amɩ, 'aiɛ 'i 'nɩ bä 'aanjë sɔa' cɛlɩ, 'ia nyɔɔ ma 'saralɩ 'amɩ 'Mʋfagogo ‑mölöö, ima 'nyɩ ä a ‑gbalaa' 'amɩ ‑a bä, abɩa Nyɔsʋa busu 'ɔmɩ!
48001009	Wiili a ‑gbalaa' ‑plɩɩ 'amɩ, 'ii 'n ‑gbala 'sɔɔwʋ 'amɩ: nyɔɔ ma 'saralɩ 'amɩ 'Mʋfagogo ‑mölöö, ima 'nyɩ ‑mälä 'a 'nyierea' 'klɩ ‑a bä, abɩa Nyɔsʋa busu 'ɔmɩ!
48001010	'N nöa' 'saa 'n 'paaa' wii nɩ, nyüü 'mä 'mɩ 'bʋalaa, ‑maa Nyɔsʋa? 'Mä nyüü 'tʋ kä, ‑ale ‑maa Nyɔsʋaa? Ama 'bata ɩ 'kä nyüü 'mä 'mɩ ‑wa nɩ, 'nëmä ɩ 'Kriisëa ‑geei ‑a bä.
48001011	'Amɔ 'n ‑gbala, 'na ‑wlajü 'amɩ: 'Mʋfagogolä 'n 'saa' 'amɩ nɩ, 'nyɩ 'ään nyɔɔa mlɩ ‑a 'ba.
48001012	'Be ‑mää nyɔɔ 'nyɩ 'mɩ 'iin ‑gbala, ‑mää 'ɔɔn 'nyɩ 'mɩ 'iin 'kpɩa. ‑Maa Nyɔsʋa 'ɔɔ srara 'mɩ Jesu 'Kriisë.
48001013	'Ana 'mʋgbɛ 'nu 'sɩrɩ 'na ‑gbi ma bä käa' 'taɩn 'lɩ 'maa paa' juifëcɛcɩ. 'A 'nu 'sɩrɩ 'maa nöa' Nyɔsʋaa 'cɛcɩ ‑gbigba, 'ɛ ‑pɩa' ‑fälɩ bä.
48001014	‑Bɛ 'na ‑mölöö juifëa ‑tɔrʋpɩɔ 'mɔɔ ma fumö, 'mɔɔ ma ‑träärälɩ juifëcɛcɩ ‑gböösa, 'mɔɔ ma ‑träärälɩ ana tʋɩɩa ‑dɔ.
48001015	‑Maa 'n ‑ka bä 'na 'yioa 'mlɩ Nyɔsʋa nya 'balɩ 'mɩ, 'ɔnya were 'mɩ 'ɔa ‑gbinanakʋ 'lɩ. 'Taɩn 'lɩ 'ɔ ‑waa'
48001016	'ɔnya srara 'mɩ 'ɔa 'Jʋ 'mä 'ɔa ‑gä 'pa nyüülü 'nyɩa' juifë bä, 'üa ‑nyɛɛ. Mi 'n mi dotro, 'nyɩ nyɔɔ 'wligba ‑a fa 'ɔmä 'mɩ ‑tɔɔ 'lɩpa.
48001017	'Nyɩ bɩa nyüülü ‑kätɩ bäa' apotrë ü bäa' Jerusalɛɛmë 'jäkalɩ ‑a mi. Araabëa 'bre 'n mi dotro 'nyaa 'patä 'nyaa 'blöö Damasë dɛrɩ.
48001018	'I ‑sia' ‑sɩ tää 'fɩɔwʋ nɩ, 'nyaa mi Jerusalɛɛmë Piɛɛrë jrekalɩ. 'N ‑si 'ɔa ‑nyɛɛ jrüü ‑pʋ jrüü ‑gböö.
48001019	'Nyɩ 'lɩ apotrë ‑moloo ‑a 'järä, ima 'nyɩ 'Pläkänyɔɔa ‑wlajʋ Jaakë ‑a bä.
48001020	Wiili kä 'fɩɔ 'n ‑jɩjraa' 'amɩ 'wʋ nɩ, Nyɔsʋaa 'nyrɩklɩ 'inyɩ ‑gbagblɛ ‑a bä.
48001021	'I ‑sia' nɩ, 'nyaa mi Sirii nyra Silisiia ‑tʋtʋ ‑gälɩ.
48001022	'Cɛcʋlʋ bäa' Judee, u bäa' 'Kriisë 'lɩ nɩ, 'ü ‑kaapɩɔ 'mɩ 'jä.
48001023	'Ü 'nu ‑maa: «Nyɔɔlɔ ma nöa' amɩ ‑gbigba, 'ɔɔ 'saa ‑mlatɩ 'Mʋfagogolä kä ‑gʋ 'ɔ ma 'baaa' 'cɛcʋ 'pläa 'mlɩ.»
48001024	'Ia ‑gʋ 'ü 'bʋala Nyɔsʋaa 'nyrɩ.
48002001	‑Sɩ ‑pʋ ‑sɩ mlɔɔ ‑sia' nɩ, 'nyaa 'blöö Jerusalɛɛmë dɛrɩ; 'mɔɔ, Banabasë nyra Titë,
48002002	Nyɔsʋa srara 'mɩ wii, 'ia ‑gʋ 'n mi 'lɩ. 'N 'tɔa' nɩ, nyüülü bäa' 'cɛcɩa 'wliklɩ, 'üa 'kpɔ nyra 'üün dɛtɛ. 'Mʋfagogolä 'n 'saaa' nyüülü 'nyɩa' juifë bäa ‑tɔrʋpɩɔ nɩ, 'nyaa 'sasralɩ 'ämɩ 'nyaa ‑gbala 'üün. 'Na fʋfɔlʋlʋ 'n fɔa' nɩ, 'aiɛ u 'nyaaa' fɔ nɩ, 'u ‑pɩ 'flɛɛwʋ tɩɔ.
48002003	Titë 'nyraa 'ɔɔn mia' nɩ, grɛɛkënyɔɔ 'ɔ bä, ‑maa 'ünyɩ 'nɩmɩ 'ɔɔn 'yagba ‑a 'yagba 'ɔmä 'bölö.
48002004	‑Bɛ 'ia 'fɩɔlʋ kʋa' ‑pɩ nɩ, 'a ‑gbagblɛwlajülü palaa' ana ‑tɔrʋpɩɔ, 'üü nʋ 'imɩ. Yrʋsa 'ü prɛ amɩ dɛrɩ, 'ümä 'iin 'jä 'sɩrɩ a ‑kanyɩa' ‑goou bä Jesu 'Kriisë 'lɩ. 'Be 'ü 'bata 'ümä amɩ ‑dɔa ‑goou 'lɩnrörö.
48002005	‑Maa anyɩ 'üün 'casɩ ‑a ‑nyɩ 'plɔʋ, 'kä 'Mʋfagogolä bäa' 'cɩcasa, 'ämä 'ana ‑tɔrʋpɩɔ tɩɔrɔ.
48002006	Nyüülü 'ü 'daraa' 'cɛcɩnyüü kpaku bä ɩ ‑plɩɩ. 'Sɩmɩ 'ünyɩ bä, ‑mää 'na wii ‑a, Nyɔsʋa 'nyɩ ‑gbasa nyüü 'lɩ ‑a. 'Ia nyɔɔ 'doo 'nyɩ 'lɩ wii ‑gälɩ ‑a tʋ.
48002007	'Ü jre 'iin 'sɩrɩ Nyɔsʋa blɔa' 'mɩ ‑a mi nyüülü 'nyɩa' 'bölö 'üa ‑tɔrʋpɩɔ ‑a 'saralɩ 'Mʋfagogo, 'sɩrɩ 'ɔ blɔ käa' Piɛɛrë nyüülü 'bölöa' 'üa ‑nyɛɛ.
48002008	'Be ɔ nröröa' Piɛɛrë nyüülü 'bölöa' apotrë 'lɩ nɩ, 'ɔɔ nrörö bɩa 'mɩ nyüülü 'nyɩa' juifë bä 'üa apotrë 'lɩ.
48002009	Jaakë, ‑bɛ Sefasë nyra Jaan, ü 'üü 'daraa' 'cɩcanyüü kpakü nɩ, 'ü 'järäa' Nyɔsʋaa 'darʋ 'na 'jrʋpaa 'mlɩ nɩ, 'dari 'ü to amɩ 'klɩ, 'ünya 'kʋɛɛrɛ amɩ, 'mɔɔ ‑bɛ Banabasë. A nönröa' 'wli nɩ, amɔ nëmä ‑mülü 'nyɩa' juifë bä 'üa 'pɛlɩ mi, ‑bɛ 'üü mö nyüülü 'bölöa' 'üa ‑nyɛɛ.
48002010	Wiili kä 'doo 'ü ‑gbalaa' amɩ nɩ, anyɩ ‑trɔ 'pʋablanyüüa ‑gä. 'Iili nɩ, 'i 'n nʋ 'iin dɔrʋsa.
48002011	‑Maa 'taɩn 'lɩ Piɛɛrë jia' Antiɔɔsë nɩ, nyüüa 'fɩɔa 'klʋɩ, 'nyɩ 'ɔɔn ‑gälɩ ‑a 'nyiere; 'be 'ɔnyɩ ‑gä ‑a kä.
48002012	'N ‑gbaa' 'iin nɩ, 'ɔɔ ‑bɛ 'cɛcɩnyüülü 'nyɩa' juifë bä ma tara 'wʋ. ‑Maa 'ɔ 'jäa' nyüülü Jaakë blɔa' ‑bɛ 'ü jia' nɩ, 'ɔnya sɔ 'üa ‑tɔrʋpɩɔ 'ɔnya tʋŋlɔlɩ 'üün dɛrɩ. 'Cɛcɩnyüülü nöa' abɩa nyɔɔ 'bölö, 'üa ŋalɛ 'blaa 'ɔɔn.
48002013	Wiili 'ɔ nʋa', 'ia ‑gʋ juifë ‑mülü nya 'nʋ bɩa 'imɩ. Banabasëa 'mʋgbɛ nya blö bɩa 'üa yrʋgbilia 'mlɩ.
48002014	‑Maa 'n jrea' 'saa 'Mʋfagogolä bäa' 'cɩcasa ‑mää 'ünyɩ 'nyɛ ‑gälɩ nɩ, nyüüa 'fɩɔa 'klɩ 'nyaa ‑gbala Piɛɛrë: «‑Mɔ bäa' juifënyɔɔ, ‑ama nʋ nyüülü 'nyɩa' juifënyüü bä 'üa ‑gbi nɩ, dɛplɛɛ kä ‑gʋ ‑baata 'kpɔɔ 'ü nʋ juifëa 'saa le?»
48002015	Amɔlɔ nɩ, 'ü ‑gua' amɩ juifënyüü a bä. ‑Mää ‑balʋnyüülü 'nyɩa' juifënyüü bä nɩ, ‑mää 'üa ‑tɔrʋpɩɔa nyüü anyɩ bä.
48002016	‑Bɛ a jre 'iin 'sɩrɩ ‑dɔa 'lɩträräkʋ 'nyɩ ‑gä 'a amɩ 'klɩ Nyɔsʋaa 'klɔɔtrʋ. ‑Maa Jesua plɛtorokʋ 'lɩ nyɔɔ ‑srörö 'kä 'ɔ ‑gäääklɩ Nyɔsʋaa 'klɔɔtrʋ. Ana 'mʋgbɛlɔ nɩ, Jesu 'Kriisë a toroplɛ, 'a 'ɔa plɛtorokʋa ‑gʋ Nyɔsʋa nya 'mä amɩ 'jä ‑beere 'klɩgänyüü. ‑Maa ‑mää 'kä ‑dɔa 'lɩträäräkʋa ‑gʋ ‑a. 'Be ‑mää ‑dɔa 'lɩträäräkʋ Nyɔsʋa 'nyɩ tɛklɩ ‑bɛ 'ɔnyɩ 'daa nyɔɔlɔ kʋa' ‑pɩ ‑gäklɩ.
48002017	Ama 'bata Nyɔsʋa 'mä amɩ 'kpla ‑beere nyüülü ‑gäa' 'klɩ 'Kriisë 'lɩ nɩ, ‑bɛ ana 'mʋgbɛ ma ‑ka bä ‑balʋ 'lɩ nɩ, 'kä anya 'daa 'Kriisë 'ɔɔ 'tiere amɩ ‑balʋ mlɩ? 'Klaaklä!
48002018	'Be ‑dɔ 'na 'mʋgbɛ ‑gbloooa', ama 'patä ama 'palɩ 'umɩ nɩ, 'nyaa 'na 'mʋgbɛ ‑dɔgälipɩnyɔɔ 'lɩnrörö.
48002019	'Be ima 'daa ‑dɔ 'lɩ nɩ, 'nyaa kä ‑dɔ 'klɩ järä. 'Ia 'fɩɔlʋ nɩ, 'mä 'Lɩbä Nyɔsʋaa ‑gʋ.
48002020	'Mɔɔ ‑bɛ 'Kriisë järä 'wʋ krʋa ‑gälɩ. ‑Ama ‑ka bälɩ nɩ, ‑mää 'mɔɔ ‑kanyɩ 'plä 'wʋ bä, ‑maa 'Kriisë 'ɔɔ bä 'mɩ 'lɩ. 'Na 'klälä 'n 'klaaa' ‑plɩɩ ɔ nɩ, Nyɔsʋaa 'Jʋ 'n toroplɛ ‑bɛ 'n 'nyɛɛ. 'Ɔɔ ‑wa 'mɩ, 'ɔnya 'sa 'ɔa nyufa 'na ‑gʋ.
48002021	'Nyɩ 'ba ‑plɩɩ Nyɔsʋaa ‑gbinanakʋ ‑a, 'be ima 'daa ana ‑dɔa 'lɩträäräkʋ 'uu ‑gäää nyɔɔ 'klɩ nɩ, 'fëflɛsa 'Kriisë jä 'la!
48003001	'Nɩnɩa nɩ, Galaatënyüü 'amɩ, 'ana polu jä! Nyɔɔ 'plɛɛ 'pa 'amɩ mlüü 'lɩ 'i kä ‑gʋ 'anyɩ ‑träärälɩ 'cɩcasa le, 'amɔ kä 'klɩ a sraraa' 'sɩrɩ Jesu 'Kriisë nʋa' krʋa ‑gälɩ järädɛɛ.
48003002	'Ba ‑gbala 'mɩ ‑a 'jä: ‑dɔ 'a ‑träärälɩ 'a 'ia ‑gʋ Nyɔsʋa ‑nyɩ 'amɩ 'ɔa ‑Susu, ‑ale 'Mʋfagogolä 'a 'poa' 'nyakli ‑bɛ 'a toroa' plɛɛ, 'äa ‑gʋ?
48003003	Mlüü 'a pa ‑ale? Wiili 'a nyra Nyɔsʋaa ‑Susu 'saa' 'klɩ nɩ, 'ii 'a 'daa 'amä 'ana 'mʋgbɛa 'klü nʋ 'amä 'wlaraa 'köklesaplɩɩ?
48003004	'Amä 'daa wiili kä 'fɩɔ 'a 'jäa' 'fʋflɛsa bäsaa? 'Inyɩ 'fʋflɛsa ‑a bä!
48003005	Nyɔɔlɔ ‑nyɩa' 'amɩ 'ɔa ‑Susu, ‑bɛ ɔ nröröa' 'ana ‑tɔrʋpɩɔ ‑saragbi nɩ, ‑dɔ 'a ‑träärälɩ 'ia ‑gʋ, ‑ale 'Mʋfagogolä 'a poa' 'nyakli ‑bɛ 'a toroa' plɛ, 'äa ‑gʋ?
48003006	'Asɩ Abraamë nʋ. Nyɔsʋa 'ɔ toroplɛ, 'ia ‑gʋ Nyɔsʋa 'daa 'ɔ ‑gäklɩ.
48003007	'Ii känyrɩ, 'ba jresaa ‑maa nyüülü toroa' Nyɔsʋa plɛ 'üü bä Abraamëa 'jü.
48003008	Nyɔsʋapɔɔkʋ 'a kä 'iin 'pa: nyüülü 'nyɩa' juifë bä üma toro Nyɔsʋa plɛ nɩ, 'ünya 'klɩgäa. 'Unya ‑gbala kä Abraamë 'mʋfagogolä: « ‑Mɔ 'nëmä kälɩsrörö 'mä ‑tʋtʋ ‑gälɩa ‑glügbüa 'fɩɔ 'nɩ 'pa.»
48003009	'Ii känyrɩ, nyüülü toroa' Nyɔsʋa plɛ nɩ, 'üü ‑bɛ nyɔsʋaplɛtoronyɔɔ Abraamë 'ɔ 'paa 'nɩ.
48003010	Nyüülü boboa' ‑maa üma ‑träärälɩ ‑dɔa 'fɩɔ 'kä Nyɔsʋa nya 'daa 'ü ‑gäklɩ nɩ, 'ia nyüülü busu. 'Be nyɔsʋapɔɔkʋ nɩnɩa: « Nyɔɔlɔ 'nyɩ ‑trääräa' 'lɩ wiili kä 'fɩɔ ‑jɩjraa' ‑dɔa ‑pɔɔkʋa 'mlɩ nɩ, 'ia nyɔɔlɔ busu.»
48003011	‑Mää ‑dɔa 'lɩträäräkʋ 'nyɩ ‑gä nyɔɔ 'klɩ Nyɔsʋaa 'klɔɔtrʋ; 'inyɩ ‑sisisekʋ ‑a kä, 'be « Nyɔɔlɔ ‑gäa' 'klɩ nɩ, 'ɔa 'klä bä nyɔsʋaplɛtorokʋ 'lɩ.»
48003012	‑Bɛ ‑dɔa 'lɩträäräkʋ nyra nyɔsʋaplɛtorokʋ 'nyɩ dɛɛ 'dee ‑a bä. ‑Dɔ nɩnɩa: « Nyɔɔlɔ ‑trääräa' 'lɩ 'uun nɩ, 'uu 'lɩ 'ɔmä 'klä 'järä.»
48003013	'Kriisë 'ba amɩ ‑dɔa busukʋ ‑gälɩ; busukʋlʋ nëmä ɩa' amɩ ‑gälɩjrä nɩ, 'ɔɔ 'u jrä ‑gälɩ. 'Be nyɔsʋapɔɔkʋ nɩnɩa: « Nyɔɔ o nyɔɔ nëmäa' tuu ‑gälɩ järä, abɩa busukʋ jrä 'ɔɔn ‑gälɩ».
48003014	'Asɩ 'i nʋ ‑sisidɛɛ 'kä 'papanɩ 'lɩ Nyɔsʋa 'daa 'ɔmäa' Abraamë 'pa nɩ, 'imä 'Kriisë Jesu kälɩ ‑srörö ‑bɛ 'imä nyüülü 'nyɩa' juifë bä ‑gälɩjrä. 'Ia 'taɩn 'lɩ nɩ, ‑Susulu Nyɔsʋa 'daaa' 'ɔmäa' amɩ ‑nyɩ nɩ, 'ɔmä amɩ 'uun ‑nyɩ, 'ɔa plɛtorokʋ 'lɩ.
48003015	'Na ‑wlajü 'amɩ, ‑jää 'klɩpaplawii: nyüü ma 'pa kuö nɩ, nyɔɔ 'nyɩ 'lɩ ‑a bɩa ɔ 'ba 'ään 'lɩ, 'aiɛ ɔ 'papla 'ään ‑gälɩ.
48003016	‑Bɛ wiili Nyɔsʋa 'daaa' 'ɔmäa' nʋ nɩ, Abraamë ‑bɛ 'ɔa 'jʋ 'ɔ 'daa. 'Ɔnyɩ 'daa: «'ɔɔ ‑bɛ 'ɔa 'jü» ‑beere nyüü 'kɔkɔmlɛ 'ɔ 'daa. Nyɔɔ 'doo 'ɔ 'daa. 'Ɔ nɩnɩa: « ‑nyra ‑na 'jʋ,» 'jʋlɔ, 'ɔɔ bä 'Kriisë.
48003017	Wiili 'n 'bataa' 'mäa' 'amɩ ‑gbala nɩ, 'iibä: Nyɔsʋaa kuö 'a kä 'Kriisë 'lɩ 'pala, 'i ‑si ‑sɩa ‑duu ‑sɩ ‑glʋ ‑sɩ ‑pʋ (430) 'fɩɔwʋ ‑dɔ nya nëmä ji. ‑Mää 'uun ‑nëmä 'lɩ Nyɔsʋaa kuö 'ba ‑a ji wiili 'ɔ 'paa' nɩ, 'imä ‑gbagblɛwii bä.
48003018	‑Bɛ ‑jaalä Nyɔsʋa 'daaa', ima bä 'sɩrɩ ä jaraa' ‑dɔ kälɩ nɩ, ‑mää Nyɔsʋaa mlɩa wii kälɩ 'i ‑kanyɩ jara. ‑Bɛ 'a wiili Nyɔsʋa ‑gbaa' nɩ, 'ii 'lɩ 'ɔ ‑nyɛɛrɛ ‑jaalä Abraamë 'flɛɛlɩ.
48003019	Dɛplɛɛ kä ‑gʋ ‑dɔ ‑ka 'pala 'lɩ ɔ le? 'U 'pala 'lɩ 'umä amɩ ana ‑balʋ srara, 'fɩɔwʋ ‑bɛ 'Jʋlɔ Nyɔsʋa 'daaa', ‑bɛ 'ɔmä ji. 'Aanjë 'ɔ ‑srörö kälɩ 'ɔnya ‑nyɩ 'uun 'diprö.
48003020	‑Bɛ 'diprö 'nyɩ bä nyɔɔ 'dooa 'diprö ‑a, ‑maa Nyɔsʋa bä 'doo.
48003021	'Kä anya 'daa ‑maa ‑dɔ 'baa ‑plɩɩ Nyɔsʋaa wiili 'ɔ 'daaa' 'ɔmäa' nʋ? ‑Mää 'sɩ 'inyɩ bä! Ima 'daa ‑dɔ bälɩ 'u ‑nyɛɛ ɩ 'klä nɩ, anya ɩ 'daa 'kasa ‑dɔa 'lɩträäräkʋ 'lɩ nyɔɔa 'klɩgägäkʋ jara.
48003022	‑Maa nyɔsʋapɔɔkʋ nɩnɩa ‑balʋ kälä 'pläa 'fɩɔ 'klü ‑gälɩ, 'kä wiili Nyɔsʋa 'daaa' ɔmä 'iin nyüülü toroa' Jesu 'Kriisë plɛ ‑nyɩ.
48003023	‑Kätɩsa, ‑bɛ Jesua plɛtorotaɩn ‑kaaŋlʋa' 'lɩjrä nɩ, ‑dɔ kala amɩ dɛrɩ ‑beere ‑jienyüü. 'Ii 'lɩ a kʋ kʋ Nyɔsʋa nya srara amɩ plɛtorokʋa 'nyʋfɔ.
48003024	'Asɩ ‑dɔ nʋ 'unya ‑gälä amɩ 'nyiöli ‑gälä ‑gälä 'Kriisë nya ji, 'kä ama toro 'ɔɔn plɛ nɩ, amä 'klɩgä.
48003025	Plɛtorotaɩn jräa' ‑plɩɩ 'lɩ ɔ nɩ, a ‑kanyɩ 'nyiöligäälänyɔɔ ‑a kä.
48003026	'Ana 'fɩɔ 'a Nyɔsʋaa 'jü bä Jesu 'Kriisëa plɛtorokʋa ‑gʋ.
48003027	'Amɔlɔ kä 'fɩɔ 'ü 'paa' 'nɩ 'wli 'Kriisë 'lɩ nɩ, 'anya 'a 'saa 'Kriisë 'lɩpa ‑beere 'kotu.
48003028	'Ii känyrɩ, ‑bakää ‑bä juifë, 'aiɛ ‑nyɩ juifë ‑bä, ‑geei bä o, ‑nyɩ ‑geei bä o, nyɩbɛrʋ 'aiɛ 'ŋlʋʋ o, 'ana 'fɩɔ bä nyüü 'doo 'Kriisë Jesu 'lɩ.
48003029	'Be 'ama bä 'Kriisë 'lɩ nɩ, 'ba jresaa Abraamëa 'jü 'a bä, ‑bɛ wiili Nyɔsʋa 'paa', 'i nrörö 'amɩ ‑jaajijü 'lɩ.
48004001	'Nɩnɩa nɩ, 'jʋ nëmäa' 'ɔa tʋa ‑jaaa ji nɩ, ɔma ‑ka bä nyʋklɔ nɩ, 'ɔ ‑beere ‑geei. ‑Bɛ 'ɔɔ nëmä ‑srɩɩ diia 'fɩɔ kä.
48004002	‑Maa nyüülü ‑tʋʋäa' 'ɔɔ ‑bɛ 'ɔa käkädii 'nyügba nɩ, 'ɔ kä 'ɔmä 'lɩ 'üün ‑träärä ‑träärä 'kä 'taɩnlɩ 'ɔa tʋ ‑tʋa' 'lɩ nya 'lɩjrä.
48004003	'Asɩ ana 'mʋgbɛ bä kä: a bä käa' nyükuea 'saa nɩ, 'plälä kʋa' ‑pɩ, 'äa ‑dɔa ‑goou a ma bä.
48004004	‑Maa jrüülü Nyɔsʋa ‑tʋa' 'lɩ jräa' 'lɩ nɩ, 'ɔnya jara 'ɔa 'Jʋ 'ŋlʋʋ kälɩ 'ɔnya ‑gu 'ɔmɩ. Moisëa ‑dɔ ‑wälɩ 'ɔ ‑glooro,
48004005	'ɔmä nyüülü bäa' ‑dɔ ‑wälɩ ‑dɔ ‑wälɩ 'ba, ‑bɛ amä Nyɔsʋaa 'sɔrɔjü bä.
48004006	'Be 'anya 'a 'ɔa 'jü bä, 'ia ‑gʋ Nyɔsʋa ja 'ana plɛ ‑gälɩ 'ɔa 'Jʋa ‑Susu. 'A ‑susulu bä 'amɩ 'lɩ 'ia ‑gʋ 'a nö: «Aba, 'na Tʋ».
48004007	'A 'ia ‑gʋ, ‑kanyɩ ‑geei ‑a bä, ‑maa 'ɔa 'jʋ ‑bä; ‑bäa' 'ɔa 'jʋ nɩ, Nyɔsʋaa ‑jaajinyɔɔ 'Kriisë 'lɩ ‑bä.
48004008	'Anyɩ käa' Nyɔsʋa jre nɩ, diili 'nyɩ käa' 'tasɩrɩ nyɔsʋaɩɩ bä nɩ, 'ia ‑geei 'a ma bä.
48004009	‑Maa ‑plɩɩlɩ 'anya 'a Nyɔsʋa jre, 'aiɛ Nyɔsʋa jrea' 'amɩ nɩ, ‑asɩ 'a nö ‑bɛ 'a ‑ka ‑träärälɩ 'pläa ‑dɔlʋ 'nyɩa' 'klü nyra ‑gbaa ‑a kä le? 'A ‑ka 'bata 'amä ‑goou bä?
48004010	'A kä jrüü, 'a kä ‑söplü, 'a kä 'taɩn nyra ‑sɩ ‑mɩdoo 'ii 'a 'pie plɛ ‑gälɩ.
48004011	Ŋalɛ 'blaa 'mɩ 'ana në ‑gʋ, 'jrʋpalä 'n ‑fɛa', 'ä ‑pɩ 'fëflɛjrʋpa bä.
48004012	'Na ‑wlajü 'amɩ, 'n bibie 'amɩ, 'ba nʋ 'na 'saa, 'be 'nyaa 'ana 'sa bä. 'Anyɩ kä 'mɩ 'nyüa 'mlɩ ‑a jrara.
48004013	'N 'sa käa' 'klɩ 'n jia' 'ana ‑nyɛɛ nɩ, 'a jre 'imɩ 'sɩrɩ ‑wusu 'blaa' 'mɩ, 'ia ‑gʋ 'n 'saara kä 'lɩ 'amɩ 'Mʋfagogo.
48004014	'Na 'jajɛ 'nyɩ kä 'ia 'sa ‑a bä, ‑maa 'anyɩ 'mɩ 'lɩ ‑a 'srara. 'Nyɩ 'amɩ plɛklɩ ‑a 'böbö, ‑maa 'lɩ 'a 'kʋɛɛ 'mɩ ‑beere Nyɔsʋaa 'aanjë, 'i ‑beere 'mɔɔ bä Jesu 'Kriisëa 'mʋgbɛ.
48004015	'Ana dɔrʋplɛlɛ 'a ma käa' ‑a 'plɛɛ 'ɛ bä ‑mlatɩ le? 'Cɩcasa 'n ‑gbala 'amɩ, 'a ma 'mrɛɛ kä 'amä 'lɩ 'ana 'nyü 'ba 'amä 'üün 'mɩ ‑nyɩ nɩ, 'anya kä 'mɩ 'üün ‑nyɩa.
48004016	‑Ii! Dɛɛlɛ kä ‑gʋ 'n ‑gbalaa' 'amɩ 'cɩcasa nɩ, 'ia ‑gʋ 'n bä 'ana ‑gbakäklɛnyɔɔ?
48004017	Nyüülü fumöa' 'ana ‑gʋ nɩ, mlüü 'lɩ 'ü 'paa' 'amɩ. Wiili bäa' 'üa 'wlia 'mlɩ nɩ, 'inyɩ 'na ‑a 'na. 'Ü 'bata 'amä 'mɩ dɛrɩ sɔ ‑bɛ 'amä fumö 'üa në ‑gʋ.
48004018	Wiili 'naa' nɩ, 'iibä 'ba fumö 'taɩn a 'fɩɔ 'lɩ 'mʋfawiia ‑gʋ. ‑Maa 'anyɩ ‑glaaa' 'mä 'ana ‑tɔrʋpɩɔ bä 'fɩɔwʋ ‑bɛ 'amä fumö!
48004019	'Na 'jü 'amɩ, 'ana ‑gʋ 'n ‑ka 'jää mɩmɩakʋ, ‑beere 'ŋlʋʋ nëmä ‑gu. 'Ia mɩmɩakʋlʋ nya 'lɩbä bä 'kä 'anya 'Kriisëa 'sa bä.
48004020	'Na plɛɛ ‑a bä ‑plɩɩ 'ana ‑tɔrʋpɩɔ 'mä 'amɩ ‑gbala plɛblösa; 'na plɛ 'caklalɩ 'ana ‑gʋ.
48004021	'Ba ‑gbala 'mɩ ‑a 'jä, 'a 'nöö ‑plɩɩ ‑dɔ 'wli 'amɔ 'bataa' ‑dɔa 'lɩträäräkʋ?
48004022	'Be 'i ‑jɩjra nyɔsʋapɔɔkʋa 'mlɩ, 'sɩrɩ Abraamë kä käa' nyɩbɛjü 'sɔɔ: ‑geeiŋlʋʋa nyɩbɛjʋ 'doo nyra ‑mɔlɔ 'nyɩa' ‑geei bä, 'ɔa nyɩbɛjʋ.
48004023	‑Maa 'sɩrɩ nyüüa 'fɩɔ ‑glooroa' nɩ, 'asɩ ‑geeiŋlʋʋlɔa nyɩbɛjʋ ‑glooro. ‑Bɛ 'ŋlʋʋ ‑mɔlɔ 'nyɩa' ‑geei bä, 'ɔa nyɩbɛjʋlɔ nɩ, wiili Nyɔsʋa ‑gbala käa' Abraamë nɩ, 'ii 'lɩ 'ɔ ‑glooro.
48004024	'Iili nɩ, 'i kä ‑gbaa: 'ŋlëgë 'sɔɔlë ‑beere kuöa 'drü 'sɔɔ. ‑Kätɩa nälä nɩ, Sinaiia 'dʋgba 'lɩ 'ä sɔ. 'Ää ‑guuö ‑goou; 'ää 'ü 'dara Agaa.
48004025	'Be Agaa, 'ɔɔ bä Sinaiia 'dʋgba Araabëa 'blɩ ‑gälɩ. 'Ɔnya ‑beere 'saarɩa Jerusalɛɛmë, ä ‑bɛ 'äa 'jü bäa' ‑geeidɛɛ 'lɩ.
48004026	‑Maa Jerusalɛɛmëlä bäa' cɛlɩ 'nyɩ ‑geei ‑a bä, 'ää bä ana 'fɩɔa 'yio.
48004027	'Be nyɔsʋapɔɔkʋ nɩnɩa: Abɩa dɔrʋ 'bla ‑mɩ ‑mɔ ‑gbɔa' ɔnyɩ ‑gua 'plɔʋ! 'Kpö dɔrʋsa, ‑mɔ 'nyɩa' ‑gugukʋa mɩmɩakʋ 'jä! 'Be 'ŋlʋʋlɔ dʋɔ ‑kanyɩ tɛa' 'klɩ nɩ, 'ɔa 'jü nya ‑sümlöa, 'kä 'ünya ‑mɔlɔ 'tia', 'ɔa nü 'wʋsi.
48004028	Amɔlɔ nɩ, 'na ‑wlajü 'amɩ, 'sɩrɩ Isaakë bäa' nɩ, 'asɩ a bä 'jülü kä ‑gä Nyɔsʋa ‑gbala käa' Abraamë.
48004029	‑Maa 'ia 'taɩn 'lɩ nɩ, 'jʋlɔ ‑glooroa' nyüüa 'fɩɔa 'sa nɩ, 'ɔ ma nö ‑mɔlɔ ‑glooroa' Nyɔsʋaa ‑Susu 'lɩ ‑gbigba. 'A dɛɛ 'dee 'saarɩ.
48004030	‑Asɩ nyɔsʋapɔɔkʋ ‑gba le? «Prɛ ‑geeiŋlʋʋ nyra 'ɔa nyɩbɛjʋ, 'be ‑geeijʋ nyra 'ŋlʋʋlɔ 'nyɩa' ‑geei bä, 'ɔa nyɩbɛjʋ ‑nëmä ‑jaaaa' 'wʋ ‑a jrörö 'plɔʋ.»
48004031	'A 'ia ‑gʋ 'na ‑wlajü 'amɩ, anyɩ ‑geeiŋlʋʋa 'jü ‑a bä, ‑maa 'ŋlʋʋlɔ 'nyɩa' ‑geei bä 'ɔa 'jü a bä.
48005001	'Kriisë 'ba amɩ ‑dɔa ‑geeidɛɛ 'lɩ, a ‑ka ‑pɩ ‑geei bä. 'Ii känyrɩ 'ba ‑sɔɔrɔwʋ 'wli 'klɩ. 'A ‑kanyɩ 'nyie, nyɔɔ ‑kanyɩ 'pa 'amɩ 'cɩ.
48005002	'Ba ponyakli, 'mɔɔ 'Pɔɔlë, 'mɔɔ ‑gbala 'amɩ: 'ama 'bölö nɩ, 'Kriisë ‑kanyɩ ‑gbaa ‑a kä.
48005003	'Amɔ 'n ‑gbala 'sɔɔwʋ: nyɔɔlɔ nëmäa' 'ɔa nyufa 'bö nɩ, 'ɔ kä 'ɔmä 'lɩ ‑dɔa 'fɩɔ ‑träärä.
48005004	'Amɔ boboa' ‑maa ‑dɔa 'lɩträräkʋ nëmä 'amɩ 'klɩgä nɩ, 'a nyra 'Kriisë 'a ‑gbasɔsrɔ; 'a ‑kanyɩ Nyɔsʋaa ‑gbinanakʋ 'lɩ ‑a bä.
48005005	‑Maa amɔlɔ nɩ, a jre 'iin ana nyɔsʋaplɛtorokʋ kälɩ Nyɔsʋa 'mä ‑srörö ‑bɛ 'ɔmä 'daa a ‑gäklɩ. 'Ii a ‑glaara ‑Susu 'lɩ.
48005006	'Be 'Kriisë Jesu 'lɩ nɩ, ‑böölö o, ‑nyɩ 'bölö o, 'inyɩ ‑gbaa ‑a kä. ‑Maa plɛtorokʋlʋ käa' 'nyrɩ ‑bɛ a ‑wawlaa', 'uu bä wii.
48005007	'A ma fɔ 'cɩcasa 'la! Nyɔɔ 'plɛɛ 'kpla 'amɩ ‑bɛ 'a ‑kanyɩ ‑träärälɩ 'cɩcasa le?
48005008	Wiili 'kplaa' 'amɩ nɩ, ‑mää Nyɔsʋalɔ wea' 'amɩ, ‑mää 'ɔa ‑nyɛɛ 'inyɩ sɔ.
48005009	Levurë jie 'uu 'jrara bɔtɔfarinëa 'fɩɔ.
48005010	'Mɔɔlɔ nɩ, 'Pläkänyɔɔ 'sri 'na plɛ 'kä 'ana 'pɛ 'lɩ, 'sɩrɩ 'nyraa 'amɔ 'klaaa' bobowli 'doo. ‑Maa nyɔɔlɔ 'caklaa' 'ana bobowii 'lɩ nɩ, 'sɩmɩ 'ɔnyɩ bä, Nyɔsʋa nya 'ɔɔn 'pɔnɩa.
48005011	'Mɔɔlɔ nɩ, 'na ‑wlajü 'amɩ, ima 'daa nyüü 'n ‑gbala ü 'bölö nɩ, dɛplɛɛ kä ‑gʋ 'ü ‑ka nö 'mɩ ‑gbi ‑gba le? 'Be ima bä 'iin nɩ, krʋaa ‑gogo ‑ka ‑nëmä ɩ 'üa plɛklɩ ‑a fefe!
48005012	Nyüülü 'caklaa' 'ana bobowii 'lɩ nɩ, ü 'balɩ 'ia nyɩbɛdiia 'fɩɔ!
48005013	'Na ‑wlajü 'amɩ, 'a ‑kapɩ ‑goou bä 'a 'ia ‑gʋ Nyɔsʋa we 'amɩ. ‑Maa 'anyɩ mala 'iin 'wʋ ‑bɛ 'anyɩ nʋ bʋbɔgbili käa' 'ana plɛ 'tʋ; 'ba jöjrö ‑gba ‑wawlasa.
48005014	'Be ‑dɔa 'fɩɔ 'pala waklöö 'döö 'lɩ, 'ä bä: « 'Sɩrɩ ‑waa' ‑na nyufa nɩ, ‑wa 'saa ‑na ‑moloo.»
48005015	‑Maa 'ama mömlö 'lɩ 'ana ‑tɔrʋpɩɔ ‑beere mlaa, ‑bɛ 'ama 'babla 'lɩ nɩ, 'ba ‑tre 'ana nyüfë 'a ‑pɩ 'lɩbɩa.
48005016	'Ii känyrɩ, ‑jäsɩ 'n ‑gbalaa' 'amɩ nɩ: 'Ba 'cɛrɛ 'Nyüna ‑Susu ‑wälɩ 'umä 'amɩ 'tiere, 'a ‑pɩ bʋbɔgbili 'ana plɛ 'bataa' nʋ.
48005017	'Be bʋbɔgbili käa' plɛ 'tʋ nɩ, ‑mää 'iin 'nyɩ ‑Susu 'tʋkä. ‑Bɛ ‑mɩlɩ käa' ‑Susu 'tʋ nɩ, ‑mää 'iin plɛ 'nyɩ plɛ 'tʋkä. 'Ü jajranyüüa 'mlɩ, 'kä wiili 'a 'bataa' 'a ‑pɩ 'iin nʋ.
48005018	‑Maa ima 'daa ‑Susu 'tiere 'amɩ nɩ, 'a ‑kanyɩ ‑dɔa ‑goou ‑a bä.
48005019	‑Bɛ nyüüa 'fɩɔ jre nyɔɔa bʋbɔplɛa 'jrʋpa, 'ää bä: bätësa, ‑sagbili Nyɔsʋa 'nyɩ 'bataa', nʋnʋgbili plaa' ‑fre 'lɩ, ‑nyɩ 'ba ‑na nyufa nyɔɔ 'wʋ,
48005020	‑wäsɩa ‑pʋpʋakʋ, ‑gëglä 'papakʋ, 'crɛ 'mlɩpapakʋ, 'blarakʋ, wasä käkäkʋ, 'crɛ käkäkʋ, ‑gbakäklɛkʋ, ‑gbasɔsrɔkʋ, dɛrɩsɔsrɔkʋ,
48005021	dɛɛnyükäkäkʋ, nyüübablakʋ, 'nʋbablakʋ, jijri jijikʋ nyra dii ‑mɩlɩ 'i nyra 'iin bäa' dɛɛ 'dee. 'Amɔ 'n ‑gbala dotro, ‑bɛ 'n 'paa 'amɩ plɛ, 'sɩrɩ nyüülü nöa' 'ia 'samaa diili nɩ, 'üa kʋfa 'nyɩ Nyɔsʋaa 'kamaplä ‑a bä.
48005022	‑Maa wiili ‑Susu 'ciea' amɩ 'lɩ nɩ, 'iibä: ‑wawlakʋ, dɔrʋ, plɛgälɩflɛrɛkʋ, plɛpɩpɛa käkäkʋ, 'cɩcagbia nʋnʋkʋ, ‑gbajijikʋ, plɛtoronyɔɔa bäbäkʋ, ‑gbinanakʋ nyra jre ‑na 'mʋgbɛa 'kpakplakʋ;
48005023	‑dɔ 'nyɩ 'lɩ ‑a bä 'umä 'daa 'inyɩ 'na ‑a 'na.
48005024	Nyüülü bäa' Jesu 'Kriisë 'lɩ nɩ, 'ü kolo diili plɛ ‑waa' nyra bʋbɔgbili käa' 'ɛɛn 'tʋ krʋa ‑gälɩ.
48005025	Ama 'daa ‑Susu ‑nyɩ amɩ 'klä nɩ, a cɛrɛ ‑Susu ‑wälɩ 'umä amɩ 'tiere ‑bɛ amä 'nyɛ.
48005026	Anyɩ ‑gbalɩ, a ‑pɩ ana ‑tɔrʋpɩɔ plɛklɩfefekʋ nyra wasä ja.
48006001	'Na ‑wlajü 'amɩ, nyɔɔ ma nʋ ‑balʋ, ‑bɛ 'ama 'kplara 'ɔɔn ‑gälɩ nɩ, 'amɔ ‑trääräa' 'lɩ ‑Susu nɩ, 'ba 'pa 'ɔmɩ ‑tɔɔ 'lɩ plɛblösa. ‑Na 'mʋgbɛ ‑tre ‑na nyufa, ‑nyɩ ‑pɩ bɩa ‑balʋ 'lɩ blö.
48006002	'Ba jöjrögba: 'ama nʋ 'saa nɩ, 'Kriisëa ‑dɔ 'a ‑träärälɩ.
48006003	‑Moloo ma bobo 'kä 'ɔ ‑siwʋ, ‑bɛ 'ɔnyɩ dɛɛ ‑a bä nɩ, 'ɔa nyufa 'ɔ ‑trɔɔrɔ.
48006004	‑Moloo ma bälɩ ɔ 'jäjrä 'ɔa 'mʋgbɛa ‑gbi, ima kä 'ɔɔn dɔrʋ 'wʋ nɩ, ɔ ‑gbalɩ 'ɔa 'dooa ‑gʋ. ‑Maa 'ɔnyɩ 'papla 'ɔa nyufa ‑mölöö 'klɩ.
48006005	'Be ‑mɔ ‑bɛ 'ɔa ‑gblɛ.
48006006	Nyɔɔlɔ 'ü 'kpɩaa' nyɔsʋaawii nɩ, ɔ 'ba 'ɔa käkädiia 'fɩɔa 'mlɩ 'ɔ ‑nyɩ bɩa nyɔɔlɔ 'kpɩaa' 'ɔɔn.
48006007	'Anyɩ ‑trɔɔrɔ 'ana nyüfë: nyɔɔ 'nyɩ srörö Nyɔsʋa ‑a. Dɛɛ nyɔɔ plaa' nɩ, 'ɛɛ 'ɔ jö.
48006008	'Be nyɔɔlɔ plaa' diili käa' 'ɔa bʋbɔplɛ 'tʋ nɩ, jäjäkʋ 'ɔ nëmä ji. ‑Maa ‑mɔlɔ plaa' diili käa' ‑Susu 'tʋ nɩ, 'klälä 'nyɩa' blöröfa kä 'ää ‑Susu 'mä 'ɔɔn ‑nyɩ 'ɔmä ji.
48006009	'Ii känyrɩ, anyɩ fio 'cɩcagbia nʋnʋkʋ ‑a ‑gʋ. Ama 'nyɩ 'ia ‑gʋ ‑a fio nɩ, 'ia 'taɩn ma jrä ‑srɩɩ 'lɩ anya 'iin jia.
48006010	'Ii känyrɩ, 'sɩrɩ a ‑ka käa' 'taɩn nɩ, a nʋ nyüüa 'fɩɔ 'cɩcagbi ‑gba, ‑maa ü a nyra 'üün toroa' Nyɔsʋa plɛ, 'üü ‑kätɩ.
48006011	‑Pɔɔkʋlʋ 'na 'mʋgbɛa wlu ‑jɩjraa' 'mä 'amɩ ja nɩ, 'ba 'jä 'sɩrɩ 'na ‑jɩjrajrüü 'bʋaa'.
48006012	Nyüülü kä 'fɩɔ 'tutoa' 'amɩ 'kä 'amä 'bölö nɩ, 'ü 'bata nyüü 'mä 'üün ‑wa. Wii 'dooa ‑gʋ 'ü nö 'imɩ: nyüü ‑pɩ 'üün ‑gbi ‑gba nʋ 'Kriisëa krʋawiia ‑gʋ.
48006013	Ü kä 'mʋgbɛ nöa' abɩa nyüü 'bölö nɩ, 'üa 'mʋgbɛ 'nyɩ ‑träärälɩ ‑dɔ ‑a, ‑maa 'ü 'bata 'amä 'bölö ‑bɛ 'ümä 'daa 'üü nʋ 'imɩ 'anya 'bölö.
48006014	'Mɔɔlɔ nɩ, 'nyɩ 'bata 'na nyufaa srarakʋ ‑a, ima 'nyɩ ana 'Pläkänyɔɔ Jesu 'Kriisëa krʋaa ‑gʋ ‑a bä. 'Äa ‑gʋ 'pläa 'mlɩa diia 'fɩɔ ‑beere jäjädii 'na 'klɩ. ‑Bɛ 'na 'mʋgbɛ 'n ‑beere jäjänyɔɔ 'pläa 'mlɩa diia 'klɩ.
48006015	'Be ama bä Jesu 'Kriisë 'lɩ nɩ, ‑böölö o, ‑nyɩ 'bölö o, 'inyɩ ‑gbaa ‑a kä. ‑Maa ibäa' wii nɩ, 'ii bä: abɩa Nyɔsʋa 'patä ɔ nʋ amɩ.
48006016	Nyüülü kä 'fɩɔ ‑trääräa' 'lɩ ‑taa ‑dɔlʋ nɩ, abɩa plɛgälɩflɛrɛkʋ nyra nyatɛplɛ bä 'üün ‑gälɩ, Nyɔsʋaa 'tasɩrɩa Israɛɛlë.
48006017	'Bala 'saarɩ ‑gälɩ nyɔɔ ‑kanyɩ ‑taara 'mɩ plɛ 'lɩ, 'be 'fili bäa' 'na ‑gba nɩ, 'ii srara 'sɩrɩ 'Pläkänyɔɔ Jesu käa' 'mɩ.
48006018	'Na ‑wlajü 'amɩ, abɩa ana 'Pläkänyɔɔ Jesu 'Kriisëa ‑gbinanakʋ bä 'ana bobowli ‑gälɩ. 'Asɩ i bä.
49001001	'Mɔɔ 'Pɔɔlë bäa' Jesu 'Kriisëa apotrë 'sɩrɩ Nyɔsʋa 'bataa', 'mɔɔ ‑jɩjraa' 'amɩ 'wʋ, 'amɔ 'nyünanyüülü kʋa' Ɛfɛsëa bätä, 'amɔ toroa' Jesu 'Kriisë plɛ.
49001002	Abɩa Nyɔsʋalɔ bäa' ana Tʋ nyra ana 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
49001003	Abɩa Nyɔsʋa 'bʋala, 'ɔɔ bä ana 'Pläkänyɔɔ Jesu 'Kriisëa Tʋ. 'Ɔ 'pa amɩ 'nɩ 'Kriisë 'lɩ, 'ɔɔ kälɩ 'ɔ ‑srörö 'ɔnya ‑nyɩ amɩ 'ɔa 'nɩpapakʋlʋa 'fɩɔ bäa' cɛa 'mlɩ.
49001004	'Plä ‑kaaŋlʋ nrörö Nyɔsʋa nya 'balɩ amɩ 'Kriisë 'lɩ amä 'nyünanyüü nyra nyüülü 'nyɩa' bʋbɔdɛɛ ‑gba kä 'ɔa 'klʋɩ ‑gälɩ, 'ɔa ‑wawakʋ 'lɩ.
49001005	'Ɔ 'a kä 'lɩ amɩ 'ba amä 'ɔa 'sɔrɔjü bä Jesu 'Kriisëa 'nyrɩklɩ; 'asɩ 'i käa' 'ɔmɩ 'tʋ, 'asɩ 'ɔ nʋ 'iin.
49001006	'Ɔ nʋ 'imɩ amä 'ɔɔn 'lɩbrɛrɛ 'ɔa ‑gbinanakʋa 'wlibʋabʋakʋa ‑gʋ, u 'ɔ ‑sröröa' 'ɔa ‑wawajʋ kälɩ ‑bɛ 'ɔ ‑nyɩa' amɩ.
49001007	'Kriisëa ‑toru Nyɔsʋa ‑srörö kälɩ 'ɔnya 'balɩ amɩ mlɩ, 'ɔɔ 'lɩ Nyɔsʋa cere amɩ ana ‑balʋ, 'ɔa ‑gbinanakʋlʋ ‑siea' 'wli, 'ia ‑gʋ.
49001008	‑Bɛ wiijejrekʋ nyra 'lɩgaglakʋ 'sia' 'ɔɔn 'lɩ nɩ, 'ia ‑gʋ 'ɔ ‑gblɔɔ amɩ 'ia ‑gbinanakʋlʋ 'wʋ 'kä ‑gböösa.
49001009	'Ɔ srara amɩ dɛɛlɛ ‑sisie ɩa' ɛ 'ɔmä ɩa' nʋ; dɛɛlɛ nɩ, 'ɔ 'a kä 'nyie 'ɔa ‑gbinanakʋ 'lɩ 'ɔmä 'ɛɛn nʋ 'Kriisë 'lɩ.
49001010	'Taɩnlɩ 'ɔ ‑tʋa' 'lɩ jräa' 'lɩ nɩ, 'ɔnya 'papla diia 'fɩɔ ‑gba cɛɩɩa 'mlɩ nyra ‑tʋtʋa 'fɩɔa ‑gälɩ, 'ɔnya ‑tʋ 'ia 'wliklɩ 'kamanyɔɔ 'doo, 'ɔɔ bä 'Kriisë.
49001011	A nyra 'ɔɔn bäa' nyüü 'doo nɩ, 'ia ‑gʋ a bä ‑jaajinyüü, 'be Nyɔsʋa 'a kä 'lɩ amɩ 'ba, 'sɩrɩ 'ɔ boboa'; 'sɩrɩ 'ɔ 'daaa' ‑bɛ 'ɔ 'bataa' 'asɩ 'ɔ nʋ diia 'fɩɔ,
49001012	'kä Nyɔsʋa 'mä 'bʋala ana ‑gʋ, amɔlɔ ‑kätɩ toroa' 'Kriisë plɛ.
49001013	'Ana 'mʋgbɛ 'a toro 'Kriisë plɛ. 'A 'nua' 'cɩcasalä bäa' 'Mʋfagogolä 'baaa' 'lɩ 'amɩ mlɩ nɩ, 'a toro 'Kriisë plɛ, Nyɔsʋa nya ‑tʋ 'amɩ tie nyüü 'mä 'saa jre 'sɩrɩ 'a bäa' 'ɔa nü. Tielɛ nɩ, 'ɛɛ bä 'Nyüna ‑Susulu 'ɔ 'daa käa' 'ɔmäa' amɩ ‑nyɩ.
49001014	'Uu ‑kätɩ bä ana në ‑jaaa 'pɛlɛ Nyɔsʋa 'mäa' amɩ ‑nyɩ, ‑bɛ ama 'wʋlɩmlɩ nɩ, amä 'äa 'fɩɔ 'jä. 'Ɔ nʋ 'imɩ amä 'ɔɔn 'lɩbrɛrɛ 'ɔa 'wlibʋabʋakʋa ‑gʋ.
49001015	'A 'ia ‑gʋ 'na 'mʋgbɛ 'nua' 'sɩrɩ 'a toroa' 'Pläkänyɔɔ Jesu plɛ, ‑bɛ 'a ‑waa' 'nyünanyüüa 'fɩɔ nɩ,
49001016	'n ‑kaapɩɔ Nyɔsʋaa 'tɛtrɛɛkʋa ‑gʋ fio 'ana ‑gʋ. 'Asɩ 'n bibiea' Nyɔsʋa nɩ, 'n 'paa 'ana ‑gä plɛ.
49001017	'N ‑gbala ana 'Pläkänyɔɔ Jesu 'Kriisëa Nyɔsʋa, Tʋlɔ 'sia' 'wliklɩbʋabʋakʋ 'klɩ nɩ, ɔ ‑nyɩ 'amɩ ‑susulu 'sia' wiijejrekʋ 'klɩ, 'kä 'ɔ ‑jie 'ana 'nyü 'amä 'ɔɔn jre 'cɩcasa,
49001018	ɔ ‑jie 'ana bobowli 'klɩ, 'amä diili 'a 'piea' plɛ ‑gälɩ jre ‑bɛ 'amä wiili 'lɩ 'ɔ werea' 'amɩ jre. 'Amä 'nanabɩɔlʋ 'ɔ ‑tʋʋäa' ‑wälɩ 'nyünanyüüa ‑gʋ nɩ, 'amä 'uun jre.
49001019	‑Bɛ 'amä 'ɔa 'klü kpakülü ‑fɛɛɛrɛa' amɔlɔ toroa' 'ɔɔn plɛa 'kläa 'mlɩa 'jrʋpa jre. 'Ia 'klülü nɩ, 'klü 'kɔkɔmlɛ Nyɔsʋa nʋ 'ɔnya srara 'üün.
49001020	‑Jäsɩ 'ɔ sraraa' 'üün nɩ, 'a 'taɩn 'lɩ 'ɔ 'baa' 'Kriisë 'kuaabre ‑bɛ 'ɔ 'sria' 'ɔɔn 'ɔa 'dupa 'pɛlɩ 'kä cɛɩɩa 'mlɩ.
49001021	'Kriisë bä 'kamanyüüa 'fɩɔa 'wliklɩ, 'ɔ bä 'klüa 'fɩɔa 'wliklɩ, 'ɔ bä 'kɩɩɩ nyra 'cifua 'fɩɔa 'wliklɩ: 'ɔ bä 'nyrɩa 'fɩɔa 'wliklɩ, ‑mää ‑tɛ ‑tʋtʋlʋ kʋa' ‑pɩa 'dooa ‑gälɩ ‑a, ‑maa ‑sraakäpɩa 'pläa 'mlɩ bɩa.
49001022	Nyɔsʋa ‑tʋ diia 'fɩɔ 'ɔa böklöli, ‑bɛ 'ɔɔlɔ bäa' diia 'fɩɔa 'wliklɩ nɩ, Nyɔsʋa nya ‑tʋ 'ɔɔn 'cɛcɩa 'wliklɩ.
49001023	'Ɛɛ bä 'ɔa fugba. 'Ɔnya bä 'ɛɛn 'lɩ, 'ɔnya 'sie 'ɛɛn, 'ɔɔlɔ 'siea' diia 'fɩɔ.
49002001	‑Kätɩsa nɩ, jäjänyüü 'a ma bä, 'ana bʋbɔgbi nyra 'ana ‑balʋa ‑gʋ.
49002002	'Ana nʋnʋgbi nyra ‑taa 'plälä kʋa' ‑pɩa nyüü ma bäa' dɛɛ 'dee, ‑bɛ 'a ma prɛ cɛ nyra ‑tʋtʋa ‑tɔrʋpɩɔa 'klüa 'cifi dɛrɩ; 'a 'ia ‑susulu 'uu ‑fɛɛɛrɛ nyüülü 'nyɩ ‑trääräa' 'lɩ Nyɔsʋaa 'kläa 'mlɩ 'jrʋpa.
49002003	‑Kätɩsa nɩ, ana 'mʋgbɛ ma bä 'ia nyüülüa ‑tɔrʋpɩɔ. Bʋbɔgbili ma käa' ana plɛ 'tʋ 'ii a ma nö, ‑bɛ wiili ana 'jajɛ nyra ana bobowli 'bataa' 'ii a ma nö. Nyɔsʋaa 'crɛ ‑nyrɔ bä ɩ amɩ ‑gälɩ ‑beere ‑mülü.
49002004	‑Maa ana nyatɛrɩ 'si Nyɔsʋa 'klɩ, 'ɔnya ‑wa amɩ ‑gböösa,
49002005	a bä käa' 'nɩmɩ jäjänyüü ana ‑balʋa ‑gʋ nɩ, 'ɔ nʋ 'iin a nyra 'Kriisë nya bä 'sɔɔwʋ 'lɩ. Nyɔsʋaa ‑gbinanakʋa ‑gʋ 'a 'wʋlɩmlɩ.
49002006	A nyra 'Kriisë Jesu 'sɔ 'ɔ tɛrɛ kä jäjänyüüa ‑tɔrʋpɩɔ, 'ɔnya ‑nyɩ amɩ kʋfa a nyra 'ɔɔn 'sɔ cɛɩɩa 'mlɩ.
49002007	'Ɔ nʋa' 'imɩ nɩ, 'ɔmä ‑sraakäpɩa nyüü 'ɔa ‑gbinanakʋlʋ 'ɔnyɩ nyakaa' srara, 'a ‑gbinanakʋlʋ 'ɔ srörö 'Kriisë Jesu kälɩ 'ɔ srara amɩ.
49002008	'Be Nyɔsʋaa ‑gbinanakʋa ‑gʋ 'a 'wʋlɩmlɩ, nyɔsʋaplɛtorokʋ kälɩ 'a ‑srörö 'kä 'a 'jä 'umɩ. ‑Mää 'ana 'mʋgbɛa plɛklɩa wii ‑a, Nyɔsʋa 'ɔɔ ‑nyɛɛ 'iin 'flɛɛlɩ;
49002009	‑mää nyɔɔa 'jrʋpaa ‑gʋ ‑a, nyɔɔ ‑pɩ 'ia ‑gʋ 'lɩgba.
49002010	'Be Nyɔsʋa 'ɔɔ nʋ amɩ; a nyra 'Kriisë Jesua nyüü 'dooa bäbäkʋ kälɩ Nyɔsʋa ‑srörö 'ɔnya nʋ amɩ amä 'cɩcagbi nʋ. 'Cɩcagbili nɩ, 'ɔ 'a kä 'iin ‑ëlere amä 'iin nʋ.
49002011	'Ba 'pa ‑taa wiili kʋa' ‑pɩ plɛ: 'amɔ 'nyɩ käa' juifënyüü bä 'ana fugba 'lɩ, ‑bɛ nyüülü nyüüa 'böbötie bäa' ‑gälɩ 'daraa' «nyüülü 'nyɩa' 'bölö» 'be tielɛ 'nyɩ 'amɩ ‑gälɩ ‑a bä.
49002012	'Ba 'pa plɛ, 'ia 'taɩn 'lɩ nɩ, 'a ma tʋŋlʋlɩ 'Kriisë dɛrɩ; a ma 'nyɩ kä ‑a kä 'amä Israɛɛlëa ‑glügböa 'mlɩa nyüü bä, 'a ma 'nyɩ kuöa 'mlɩ ‑a bä, kuölä Nyɔsʋa 'paa' 'lɩ, 'kä wiili 'ɔ 'daaa' 'ɔmäa' nʋ, 'ia 'surukʋa ‑gʋ. 'A ma 'nyɩ plɛgälɩpiedɛɛ ‑a kä, 'a ma 'nyɩ Nyɔsʋa ‑a jre 'pläa 'mlɩ.
49002013	‑Maa 'köklesaplɩɩ ɔ nɩ, 'amɔ ma tʋŋlɔa' 'lɩ Nyɔsʋa dɛrɩ nɩ, 'Kriisë Jesu 'lɩa bäbäkʋa ‑gʋ nɩ, 'a ‑kanyɩ 'lɩ 'ɔɔn dɛrɩ ‑a tʋŋlɔ, 'Kriisëa ‑torua ‑gʋ.
49002014	'Ɔɔ bä ana 'wlinönrökʋ, 'ɔɔ nrörö 'üa ‑glügbü 'sɔɔlë ‑glügbö 'döö 'lɩ. 'Ɔɔ ‑gblooo dɛɛlɛ 'sasra ɩa' 'üün ‑gba; 'ɛɛ bä 'mʋgbʋgbʋɛ
49002015	'ɔa fugbaa 'mlɩ. 'Ɔ 'balɩ Moisëa ‑Dɔ nyra 'ua 'kamakʋ nyra 'ua ‑dɔ, 'kä 'ɔmä 'iia 'sɔɔlʋ ‑bɛ 'ɔɔn nyɔɔ dëdrë 'lɩnrörö, 'asɩ 'ɔ nʋ fugbalɩa flɛrɛkʋ;
49002016	'ɔmä ‑glügbü 'sɔɔlë 'wlinönrö, 'üü ‑bɛ Nyɔsʋa 'mä 'doo bä. Krʋa ‑gälɩa järäkʋ 'lɩ 'ɔ ‑srörö 'ɔnya 'bala 'lɩ dɛɛlɛ nröröa' 'üün 'nyüamlɩjraranyüü 'lɩ.
49002017	'Ɔ ja 'amɩ fugbalɩflɛrɛkʋ 'amɔ tʋŋlɔ ɩa' 'lɩ Nyɔsʋa dɛrɩ nyra 'ü maa' bɩa 'lɩgbakä.
49002018	'Be 'abɩa 'Kriisë ana 'fɩɔ ma ‑srörö kälɩ nɩ, ‑bakää ‑bä juifë 'aiɛ ‑nyɩ juifë bä, 'a ‑plɩɩ a 'mrɛɛ amä ana Tʋ Nyɔsʋa ‑gbajijrö ‑Susu 'doolʋa 'nyrɩklɩ.
49002019	'A 'ia ‑gʋ, 'a ‑kanyɩ nyɔtugbanyüü 'aiɛ ‑sisinyüü ‑a bä. Nyɔsʋaa 'nyünanyüüa ‑tɔrʋpɩɔa nyüü 'a bä, 'anya 'a Nyɔsʋaa nyuku ‑wälɩa nyüü bä.
49002020	'A ‑beere nyukulu kä 'käsri ‑tokoa 'täkë bäa' apotrë, nyɔsʋaamlɩpalanyüü, ‑bɛ Jesu 'Kriisëa 'mʋgbɛ bäa' nyukulua ‑wälɩtoŋlotäkä.
49002021	'Ɔɔ ‑gälɩ nyukua 'fɩɔ 'pala 'ümä 'nyünanyuku kpaku bä 'Pläkänyɔɔ 'lɩ.
49002022	‑Bɛ 'a nyra 'Kriisë bäa' 'doo nɩ, 'ana 'mʋgbɛ nya bä kʋfa, i Nyɔsʋaa ‑Susu kʋa'.
49003001	'Ia ‑gʋ 'mɔɔ 'Pɔɔlë, ɔ bäa' 'Kriisë Jesua ‑jienyɔɔ 'ana ‑gʋ, 'amɔ nyüülü 'nyɩa' juifë bä …
49003002	'N jresaa 'a 'nu 'sɩrɩ Nyɔsʋaa ‑gbinanakʋ 'lɩ 'ɔ ‑nyɩa' 'mɩ 'Mʋfagogoa 'sasajrʋpa 'ana ‑gʋ.
49003003	Nyɔsʋa srara 'ɔa nyufa 'ɔnya srara 'mɩ diili ‑sisiea'. 'A 'ia diijie 'n ‑gbala ‑plɩɩ 'amɩ.
49003004	'Ama ‑täsä 'imɩ nɩ, ‑sisiewiili 'n jrea' 'cɩcasa 'Kriisë ‑gälɩ, 'anya 'iin jrea.
49003005	'Ia ‑sisiewiili nɩ, Nyɔsʋa 'nyɩ kä 'iin ‑kätɩnyüü ‑a srara. ‑Maa dɛɛlɛ a bäa' ‑plɩɩ ‑gälɩ nɩ, 'ɔ srörö ‑Susu kälɩ 'ɔnya srara 'iin 'nyüna apotrëɩɩ nyra nyɔsʋaamlɩpalanyüülü 'ɔ 'baa' 'lɩ.
49003006	‑A ‑jää 'iin 'lee: 'ü nyra Jesu 'Kriisë 'sɔ bäa' 'doo nɩ, 'ia ‑gʋ nyüülü 'nyɩa' juifë bä 'jää ‑jaaa 'döölä amɔ bäa' juifë 'nëmä ɩa' 'jä. A nyra 'üün bä nyüü 'doo. Wiili Nyɔsʋa 'daaa' 'ɔmäa' 'Mʋfagogo 'lɩ ‑srörö 'ɔmäa' nʋ nɩ, 'ünya kälä bɩa 'lɩ 'mlɩ.
49003007	A 'ia 'Mʋfagogoläa 'mlɩ 'n nʋ Nyɔsʋaa 'jrʋpafɛnyɔɔ: 'a Nyɔsʋaa 'srɛlɛ 'ɔ ‑nyɩa' 'mɩ 'ɔa ‑gbinanakʋ 'lɩ, 'ɔa 'klü 'ɔ nʋ.
49003008	'Mɔɔ 'padɛrɩtä nyɔsʋaanyünanyüüa 'fɩɔa ‑tɔrʋpɩɔ. ‑Maa 'mɔɔ 'ɔ ‑nyɩ 'ɔa ‑gbinanakʋ 'mä nyüülü 'nyɩa' juifë bä 'Mʋfagogo 'sa. 'Mʋfagogolä nɩ, 'bɩɔ bäsaa, 'unyɩ bɩabɩa ‑a, 'Kriisëa kälɩ 'u sɔ.
49003009	'N kä 'mä bɩa wiili ‑sisie käa' sököö nyüüa 'klʋɩ ‑gälɩ ‑fälɩ be, wiili Nyɔsʋalɔ nʋa' diia 'fɩɔ 'mäa' nʋ.
49003010	'Köklesaplɩɩ ɔ nɩ, 'Cɛcɩ Nyɔsʋa ‑srörö kälɩ 'kä 'kamasisi nyra 'klüükäsisili bäa' cɛlɩ 'mä Nyɔsʋaa wiijejrekʋ jre. 'Ia wiijejrekʋlʋ nɩ, Nyɔsʋa kä 'ia srarakʋa 'drü 'kɔkɔmlɛ.
49003011	'A 'sɩrɩ 'ɔ 'daa käa' sököö 'ɔmä ɩa' nʋ, 'asɩ 'i nrörö; ana 'Pläkänyɔɔ Jesu 'Kriisë kälɩ 'i ‑srörö.
49003012	A nyra 'Kriisë bäa' 'doo plɛtorokʋ 'lɩ, 'ia ‑gʋ a jresaa a 'mrɛɛ amä Nyɔsʋa ‑gbajijrö 'surusa.
49003013	'Ama bobo ‑sʋɩlɩ 'n 'järäa' 'na 'jrʋpa 'mlɩ 'ana ‑gʋ nɩ, 'ana 'klü 'nyɩ jä 'lɩ: 'iibä 'ana 'bʋalakʋ.
49003014	'Ia ‑gʋ, 'n 'pala ana 'Pläkänyɔɔ Jesu 'Kriisëa Tʋa 'klʋɩ kotifli,
49003015	'ɔɔ ‑nyɩ ‑gbüüülü kä 'fɩɔlü bäa' cɛ nyra ‑tʋtʋ ‑gälɩ 'nyrɩ.
49003016	'Ɔ 'bʋaa' 'wliklɩ ‑gböösa nɩ, 'ia ‑gʋ 'n bibie 'ɔɔn, ɔ ‑srörö 'ɔa ‑Susu kälɩ ɔ 'pa 'amɩ 'klü 'lɩ
49003017	‑bɛ 'Kriisë 'mä 'ana polua 'mlɩ kʋ. 'Be 'a toro 'ɔɔn plɛ, 'ana ‑wawlakʋa tigblii 'mä nyɔnyrɔ, 'imä 'käsri ‑wawlakʋ 'lɩ
49003018	'amɔ ‑bɛ Nyɔsʋaa 'nyünanyüüa 'fɩɔ 'mä dɛɛlɛ bäa' ‑wawakʋa 'wʋflɛrɛdɛɛ 'jä, 'amä 'ia tʋŋlɔdɛɛ 'jä, 'amä 'ia 'lɩtʋŋlɔdɛɛ nyra 'wlitʋŋlɔdɛɛa ‑gbaa 'wlinu,
49003019	‑bɛ 'amä 'Kriisëa ‑wawakʋlʋ ‑sia' diia 'fɩɔwʋ jre, Nyɔsʋaa 'bʋabʋakʋ 'mä 'amɩ 'lɩ 'si.
49003020	Nyɔɔlɔ ‑fɛɛɛrɛa' ana 'kläa 'mlɩ 'jrʋpa ‑gböösa, ɔ 'mrɛɛa' ɔmäa' 'ɔa 'klülü bäa' amɩ 'lɩ kälɩ ‑srörö, ‑bɛ ɔmäa' dii 'kɔkɔmlɛlɛ anyɩa' 'bete 'aiɛ 'anyɩa' bobo nʋ,
49003021	'ɔɔ kä 'wliklɩbʋbʋakʋ 'Cɛcɩa 'mlɩ nyra Jesu 'Kriisë 'lɩ, i ‑wɩara 'taɩn a 'fɩɔ 'lɩ nyra 'plɔʋplɔʋa ‑gʋ! 'Asɩ i bä.
49004001	'Ia ‑gʋ, 'mɔɔ 'Pläkänyɔɔa ‑jienyɔɔlɔ nɩ, 'n 'paa 'amɩ 'klü 'lɩ, 'sɩrɩ Nyɔsʋa 'bataa' i kä ‑gʋ 'ɔ wea' 'amɩ nɩ, 'amä 'ia 'sa 'nyɛ.
49004002	'Ba 'cie 'ana nyüfë 'wʋ 'taɩn a 'fɩɔ 'lɩ, 'anyɩ kä 'crɛ, 'kä 'a kpʋkplɔmlɩ, abɩa ‑moloo bɩa ‑molooa ‑gbi mlɩ ‑wawlakʋ 'lɩ.
49004003	'Ba 'pa 'kpɔɔ ‑mamakʋlʋ Nyɔsʋaa ‑Susu ‑maa' 'amɩ nɩ, 'amä 'saa bäa 'doo, 'ɔɔ ‑maaa' 'amɩ, 'kä 'ɔ ja 'ana ‑tɔrʋpɩɔ 'wlinönrökʋ.
49004004	Fugba bä 'döö, ‑Susu nya bä 'doo, 'sɩrɩ Nyɔsʋa werea' 'amɩ dɛɛ 'deea plɛgälɩpiepiekʋ ‑gälɩ.
49004005	'Pläkänyɔɔ bä 'doo, nyɔsʋaplɛtorokʋ bä 'doo, 'nɩwlipapakʋ bä 'doo,
49004006	Nyɔsʋa bä 'doo, 'ɔɔ bä nyüüa 'fɩɔa Tʋ. 'Ɔ ‑si diia 'fɩɔwʋ, 'ɔ ‑srörö ana 'fɩɔa kälɩ 'kä 'ɔ ‑fɛ 'jrʋpa, 'ɔ bä ana 'fɩɔa 'lɩ.
49004007	‑Maa ‑moloo ma bälɩ Nyɔsʋa ‑nyɩ 'ɔɔn 'ɔa ‑gbinanakʋ, 'sɩrɩ 'Kriisë nyakaa' bɩa 'iin ‑bɛ 'ɔ ‑nyɩa' amɩ 'iin.
49004008	'A 'ia ‑gʋ Nyɔsʋa ‑pɔɔkʋ 'daa: 'Taɩn 'lɩ 'ɔ 'jraa' ‑gböösa nɩ, 'ɔ nrörö 'ɔa 'nyüamlɩjraranyüü ‑jienyüü 'lɩ 'kä 'ɔ fa 'üün; 'ɔnya 'crɛrɛ nyüü.
49004009	‑Bɛ «'ɔ 'jra» a ‑gbaa le? 'Iibä 'ɔ 'cere ‑kätɩ ‑tʋtʋa ‑fli.
49004010	Nyɔɔlɔ 'ciea', 'a 'ɔɔ 'jra bɩa ‑gböösa 'ɔnya ‑si cɛɩɩ 'wʋ, 'ɔmä diia 'fɩɔ 'klɩsi.
49004011	'A 'ɔɔ ‑nyɩ ‑mölöö apotrëdɛɛ, ‑mölöö bä nyɔsʋaamlɩpalanyüü, ‑mölöö bä 'Mʋfagogoa 'sasanyüü, ‑bɛ ‑mölöö bä 'pɛrɩnyüü ‑mölöö nya bä 'kpɩkpɩanyüü.
49004012	'Asɩ 'ɔ 'pa 'nyünanyüü 'klü 'lɩ, 'ümä nyɔsʋaanyüülü bäa' 'Kriisëa fugba 'klülɩpa 'ümä 'wʋsɔɔrɔ.
49004013	'Ima bäsaa nɩ, ana 'fɩɔa nyɔsʋaplɛ nyra Nyɔsʋaa 'Jʋa jejrekʋ nya dɛɛ 'dee bäa. Anya ‑jrɛa, 'kä anya 'tasɩrɩ 'Kriisëa 'bʋabʋakʋa ‑pɩɔ 'tɔ.
49004014	'Ia 'taɩn 'lɩ, a ‑ka ‑nëmä 'jü ‑a bä. A ‑ka ‑nëmä ‑beere 'sɩrɩ 'taniea 'nɩdakë faa' ‑gɔlʋ ‑a. ‑Gbagblɛnyüülüa 'kpɩkpɩakʋ ‑ka ‑nëmä amɩ 'lɩklɩ ‑a ‑piie. 'Ü ‑ka ‑nëmä amɩ ‑gbagblɛ ‑a 'sara 'ümä amɩ ‑trɔɔrɔ.
49004015	‑Maa 'cɩcasa ma 'saralɩ ‑wawlakʋ 'lɩ nɩ, anya diia 'fɩɔa 'mlɩ 'bʋalaa 'Kriisë 'lɩ, ɔ bäa' 'wliklɩ.
49004016	'Ɔɔ känyrɩ 'kä fugbaa 'fɩɔ 'bʋa 'klɩtotrosa, ‑bɛ 'ä bä 'döö diili kä 'fɩɔ kɔklɔa' 'klɩ a 'nyrɩklɩa ‑gʋ. 'Pɛ ‑mɩdee ma 'nyɛ 'sɩrɩ 'ɛ käa' 'ɛmäa' 'nyɛ nɩ, fugbaa 'fɩɔ 'bʋala ‑wawlakʋ 'lɩ.
49004017	'Ii känyrɩ, 'amɔ 'n ‑gbala ‑bɛ 'n bɔtrɔ 'iin ‑gälɩ 'kä 'Pläkänyɔɔa 'nyrɩklɩ: 'a ‑kanyɩ 'nyɛ ‑mülü 'nyɩ toroa' Nyɔsʋa plɛa 'sa. 'Üa bobowli 'nyɩ mi 'klɔɔtrʋ ‑a.
49004018	'Jöjrüükpü ka 'üa 'lɩgaglakʋ 'klɩ. 'Ünyɩ 'klälä Nyɔsʋa ‑nyɛɛa' ‑a 'klaa, 'be 'ünyɩ dɛɛ jɔ 'doo ‑a jre, 'üa polu nya 'bʋa ‑gböösa.
49004019	'Ünyɩ 'nyüsü ‑a jre; ‑sagbili Nyɔsʋa 'nyɩ 'bataa' 'ia 'jrʋpa 'ü kä; ‑bɛ 'ünyɩa' ‑gʋ 'nyüsü kä nɩ, 'ü bä wiili kä 'fɩɔ bʋbɔa' a 'mlɩ.
49004020	‑Maa 'amɔlɔ nɩ, ‑mää 'sɩ anyɩ 'amɩ 'Kriisë srara!
49004021	'N jresaa 'a 'ɔa 'nyrɩ 'a 'nuwli, 'ii a 'kpɩa 'amɩ 'cɩcasalä bäa' Jesu 'lɩ.
49004022	'A kä 'amä 'ana ‑kätɩsaa nʋnʋgbi nyra 'ana ‑kätɩnyɔɔlɔ käa' dɛɛnyülü ‑trɔɔrɔa' ‑wälɩ 'cɛrɛ. 'Ba 'ba 'ana ‑kätɩnyɔɔlɔ, ɔ bʋblɔa' 'ana 'klä ‑gba.
49004023	'Ba 'cɛrɛ 'ana ‑susu nyra 'ana bobowli ‑wälɩ 'imä 'cicri.
49004024	'Ba 'sroo nyɔɔdëdrälɔ Nyɔsʋa nʋa' 'klɩgägäkʋ 'lɩ nyra 'nyünaklälä sɔa' 'cɩcasa 'lɩ.
49004025	'Ii känyrɩ 'ba 'pie ‑gbagblɛ! ‑Moloo ma bälɩ ɔ 'saralɩ 'ɔa ‑moloo 'cɩcasa, 'be anya 'a nyüü 'doo bä.
49004026	'Ama ‑tʋ 'crɛ nɩ, 'anyɩ nʋ ‑balʋ. 'Ana 'crɛ kä 'ɛmä bɩa 'fɩɔwʋ ‑a ji ‑gbiajrʋ 'mä mi.
49004027	'Anyɩ ‑nyɩ Sataan kʋfa.
49004028	Nyɔɔ ma 'jie kä, ɔ 'pie 'jejiekʋ; ɔ ‑fɛjrʋpa, ɔ nʋ 'ɔa 'dari ɔ nʋ wiili 'naa', 'ɔmä ‑mülü 'nyɩa' dɛɛ kä ‑gbaji.
49004029	Bʋbɔwii 'nyɩ 'cie 'ana mlɩ, abɩa 'mʋfawiili 'naa' i jöa' nyüü ‑gba 'sɩrɩ 'üa ‑sʋɩ bäa', 'cie 'ana mlɩ, ‑bɛ i ‑nyɩ ‑mülü poa' 'iin 'nyakli 'klü.
49004030	'Anyɩ pala 'Nyüna ‑Susu sɩɔ. 'Uu Nyɔsʋa nʋ 'ɔnya ‑tʋ 'amɩ 'ɔa tie ‑bɛ 'ɔmä 'amɩ 'ana ‑balʋ mlɩba 'ia ‑srɩ 'lɩ.
49004031	'Ba 'ba 'ana ‑tɔrʋpɩɔ, 'mʋgbʋgbʋɛ, 'crɛ, nyanyrakʋ, ‑jejrekʋ nyra plɛbʋbɔkʋa 'kaɩn 'kaɩn.
49004032	'Ba 'nanragbi 'wʋ, abɩa 'ana plɛ 'si ‑wawlakʋ 'klɩ. 'Ba cere wii 'sɩrɩ Nyɔsʋa cerea' 'amɩ 'ana nɩ 'Kriisë 'lɩ.
49005001	‑Bɛ 'a bäa' Nyɔsʋaa ‑wawajü nɩ, 'ba ‑tɩtra 'ɔɔn mlɩ.
49005002	'Ba 'nyɛrɛ ‑wawlakʋ 'lɩ, 'sɩrɩ 'Kriisë ‑waa' amɩ. 'Ɔ 'sara 'ɔa nyufa Nyɔsʋa kälɩ ‑gbɔa 'sa ana ‑gʋ; 'ɔ bä ‑gbɔlʋ kä 'nɔnʋ käa' Nyɔsʋa 'tʋ.
49005003	Nyɔsʋaa 'nyünanyüü 'a bä. 'Ii känyrɩ, ‑sagbili Nyɔsʋa 'nyɩ 'bataa' nyra diili plaa' ‑fre, nyra dɛɛnyükäkäkʋ, 'ia ‑taa wiilia 'fɩɔ 'nyɩ kä ‑a kä 'imä 'ana ‑tɔrʋpɩɔ bä.
49005004	'Papawiili bebea' nyüü cɛlɩ, mlüüpawii nyra bʋbɔ ‑gbanyrüü 'nyɩ bä 'ana ‑tɔrʋpɩɔ! 'Ba kä Nyɔsʋaa 'tɛtrɛɛkʋa 'doo.
49005005	‑Bɛ 'ba jre bɩa 'saa nyɔɔlɔ nöa' ‑sagbili Nyɔsʋa 'nyɩ 'bataa', 'aiɛ ɔ nöa' diili plaa' ‑fre 'lɩ, 'aiɛ ɔ käa' tɛ, 'iibä ‑a ‑tɩ ‑plɩɩ Nyɔsʋa ‑bɛ ‑a bibie dii ‑mɩdoo. 'Ia nyɔɔlɔ ‑nëmä ‑jaaa ‑a ji 'Kriisë nyra Nyɔsʋaa 'kamapläa 'mlɩ.
49005006	Nyɔɔ 'nyɩ nʋ wiili 'nyɩa' ‑tɔɔ kä 'ɔnyɩ 'pa 'amɩ mlüü 'lɩ. 'A 'samaa nʋnʋgbili 'ii 'kʋɛɛrɛ Nyɔsʋaa 'crɛ nyüülü 'nyɩ ‑trääräa' 'lɩ 'ɔmɩ ‑gälɩ.
49005007	'A nyra 'üün 'nyɩ 'nyɛrɛ 'wʋ!
49005008	'Jöjrüükpü 'a ma bä, ‑maa 'anya 'a ‑mlatɩ 'napɛ bä 'Pläkänyɔɔ 'lɩ. 'Ii känyrɩ, 'ba nʋ 'napɛa 'jüa 'sa;
49005009	'be Nyɔsʋaa ‑Susu ‑nyɛɛ ‑gbinanakʋa 'kaɩn 'kaɩn, 'klɩgägäkʋ, nyra 'cɩcasa.
49005010	'Ba 'bata wiili käa' 'Pläkänyɔɔ 'tʋa nʋnʋkʋ.
49005011	'Anyɩ 'cakla 'ana nyüfë ‑gbiaraa nʋnʋgbili 'nyɩa' 'wli nyra ‑toko kä, ‑maa 'ba be 'iin ‑fälɩ.
49005012	'Be wiili 'ü nröröa' ‑sisiedii 'lɩ nɩ, 'i bä 'nyüsü 'wʋ.
49005013	‑Maa 'ia diilia 'fɩɔ ma nyaa' ‑fälɩ blö nɩ, 'i 'a 'napɛ 'klɩtɔrɔ; 'be i 'tɔrɔa' 'napɛ 'klɩ nɩ, 'napɛ 'i bä.
49005014	'A 'ia ‑gʋ 'ü nö: Tɛkä, ‑mɔ 'mʋmɔa', sɔ jäjänyüüa ‑tɔrʋpɩɔ: 'Kriisë 'mä ‑mɩ 'ɔa 'napɛ ‑gälɩ ŋʋala.
49005015	'Ii känyrɩ, 'ba ‑tre ‑gböösa 'ana ‑wälɩkʋkʋkʋ. 'Anyɩ 'nyɛ saklanyüüa 'sa, ‑maa 'ba nʋ 'lɩglanyüüa ‑gbi.
49005016	'Ba 'kpla 'taɩn 'lɩ a bäa' ‑gälɩ 'cɩcasa, 'be 'taɩn 'nyɩ 'na ‑a 'na.
49005017	'Ii känyrɩ 'anyɩ 'jrara mlüü, ‑maa 'ba 'nu wiili 'Pläkänyɔɔ 'bataa' 'wli.
49005018	'Nʋ 'nyɩ 'bla 'amɩ, 'u ‑pɩ 'amɩ dɛɛgbagbi 'lɩtutro. ‑Maa abɩa Nyɔsʋaa ‑Susu 'si 'amɩ 'klɩ:
49005019	'ba nʋ Nyɔsʋaa 'lɩbrɛrɛdʋ, nyɔsʋaa daklüü nyra daklüülü Nyɔsʋaa ‑Susu jaa' ‑bɛ 'ba 'papla 'klü 'lɩ. 'Ba nʋ 'ana plɛa 'fɩɔ ‑bɛ 'ba brɩ, 'ba 'bʋala 'Pläkänyɔɔ.
49005020	'Ba 'trɛɛ ana Tʋ Nyɔsʋa 'taɩn a 'fɩɔ 'lɩ nyra diia 'fɩɔa ‑gʋ, 'Pläkänyɔɔ Jesu 'Kriisëa 'nyrɩklɩ.
49005021	'Ba ‑täträlɩ Nyɔsʋaa 'nyrɩklɩa ‑gʋ.
49005022	'Ŋlëgë 'amɩ, 'ba ‑träärälɩ 'ana dʋɔɩɩ 'sɩrɩ 'a ‑trääräa' 'lɩ 'Pläkänyɔɔ.
49005023	'Be dʋɔ 'ɔɔ bä 'ɔa 'ŋlʋʋa 'cifi 'sɩrɩ 'Kriisë bäa' 'cɛcɩa 'cifi, ‑bɛ 'ɔ bäa' 'cɛcɩlɛ bäa' 'ɔa fugbaa 'Lɩmlɩbanyɔɔ.
49005024	‑Maa 'sɩrɩ 'cɛcɩ ‑trääräa' 'lɩ 'Kriisë nɩ, 'asɩ 'ŋlʋʋa 'mʋgbɛ kä 'ɔmä bä 'ɔa dʋɔa 'pɛlɩ wiia 'fɩɔa 'mlɩ.
49005025	'Amɔ dʋɔɩɩ, 'ba ‑wa 'ana 'ŋlëgë 'sɩrɩ 'Kriisë ‑waa' 'cɛcɩ ‑bɛ 'ɔ 'saa' 'ɔa nyufa 'ɛa ‑gʋ,
49005026	'ɛmä 'klɩbere. 'Papawii nyra 'nɩ 'ɔ nʋ 'ɔnya 'ba 'ɛɛn ‑fre 'lɩ.
49005027	'Ɔ nʋ 'imɩ 'kä 'cɛcɩlɛ 'naa' ‑gböösa 'mä 'ɔɔn 'klɩtɔrɔ, ɛnyɩa' 'kpafa ‑gba kä, ɛnyɩa' pɩpra, ɛnyɩa' bʋbɔdɛɛ ‑gba kä, ‑maa ɛ kä 'nyü 'naa', ɛ nyɔɔ 'nyɩa' 'lɩbɩa 'ɔmäa' wii 'kplara.
49005028	Dʋɔɩɩ kä 'ümä 'üa 'ŋlëgë ‑wa 'sɩrɩ 'ü ‑waa' 'üa fugba. Nyɔɔlɔ ‑waa' 'ɔa 'ŋlʋʋ ‑wa 'ɔa 'mʋgbɛ.
49005029	'Be nyɔɔ ‑kaapɩɔ 'ɔa fugba 'nyüamlɩjrara. 'Ɔ 'fini 'ään 'klɩ, 'ɔ ‑tʋʋä 'ään 'nyügba ‑beere 'sɩrɩ 'Pläkänyɔɔ nöa' bɩa 'cɛcɩa ‑gʋ.
49005030	'Be a bä bɩa 'ɔa fugbaa ‑gbaa dɛɛ 'ɔa 'jajɛ nyra 'ɔa 'koi.
49005031	« 'A 'ia ‑gʋ nyɔɔ nya 'ɔa tʋ nyra 'ɔa 'yio ‑gbasɔa 'kä 'ɔ nyra 'ɔa 'ŋlʋʋ nya ‑gba kpasraa, 'kä 'üa 'sɔɔ nya 'jajɛ 'dee bä.»
49005032	‑Sarawiili bäa' wiili 'n ‑gbalaa' ‑plɩɩ 'amɩ a dɛrɩ nɩ, 'i 'bʋa ‑gböösa: 'iibä 'Kriisë nyra 'Cɛcɩa ‑gä.
49005033	‑Maa 'i kälä bɩa 'amɩ ‑gba: dʋɔ ‑moloo ma bälɩ ɔ ‑wa 'ɔa 'ŋlʋʋ ‑beere 'ɔa 'mʋgbɛ, 'kä 'ŋlʋʋ ‑träärälɩ 'ɔa dʋɔ.
49006001	'Jüjie 'amɩ, 'ba ‑träärälɩ 'ana tʋɩɩ; 'ii 'Pläkänyɔɔ 'bata. 'Be 'ii 'na.
49006002	« ‑Träärälɩ ‑na tʋ nyra ‑na 'yio,» 'iibä Nyɔsʋaa 'klɩsa ‑dɔ. 'Ua dɛrɩ bä dɛɛlɛ Nyɔsʋa 'daaa' 'ɔmäa' nʋ:
49006003	« ‑Mä ‑jɔrʋ nyra ‑wɩaraklä 'jä ‑pɩ ‑tʋtʋ ‑gälɩ.»
49006004	‑Bɛ 'amɔ tʋɩɩ 'amɩ, 'anyɩ 'tutro 'ana 'jü 'crɛ 'lɩ, ‑maa 'ba 'bʋala 'üün srarakʋ nyra 'kpɩkpɩakʋ 'lɩ, 'sɩrɩ 'Pläkänyɔɔ 'bataa' 'ia 'sa.
49006005	'Amɔ ‑goou 'amɩ, 'ba ‑träärälɩ 'ana 'kamanyüü ‑gböösa ‑pɩ ‑tʋtʋ ‑gälɩ, 'ba nʋ 'ana plɛa 'fɩɔ, 'sɩrɩ 'a ‑fɛɛɛ ɩa' 'jrʋpa 'Kriisëa ‑gʋ.
49006006	'Anyɩ ‑fɛ 'jrʋpa 'taɩn 'lɩ 'ü tɛa' 'amɩ 'klɩa 'doo ‑beere 'amä nyüü 'tʋkä. ‑Maa 'ba 'palɩ 'klü 'ba nʋ 'ana plɛa 'fɩɔ 'ba nʋ wiili Nyɔsʋa 'bataa' ‑beere 'Kriisëa ‑goou.
49006007	'Ba nʋ 'ana 'mʋfa plɛ 'ba ‑fɛ 'üa 'jrʋpa; ‑mää nyɔɔa 'jrʋpa ‑a, ‑maa 'Pläkänyɔɔa 'jrʋpa 'a ‑fɛɛɛ.
49006008	'Be 'a jre 'iin, ‑moloo ma bälɩ, 'ɔ bä ‑geei, 'aiɛ 'ɔnyɩ ‑geei ‑a bä, 'a 'cɩcagbili ‑moloo nʋa' 'ia 'sa 'Pläkänyɔɔ 'mä 'ɔɔn 'pɛɛ.
49006009	'Amɔ 'kamanyüü 'amɩ, 'asɩ 'ba nʋ bɩa 'üa 'pɛlɩ. 'Ba 'pie 'üa 'dadaakʋ. 'A jre 'iin 'sɩrɩ 'a nyra 'üün kɔsɔ käläa' 'Kamanyɔɔ 'doo cɛɩɩa 'mlɩ, ‑bɛ 'ɔnyɩ ‑gbasaa' nyüü 'lɩ.
49006010	'Na ‑wlajü 'amɩ ‑jäsɩ 'n blöa' nɩ: 'ba 'batra 'ana 'klü 'Pläkänyɔɔ 'lɩ, 'kä 'a 'batra 'üün 'ɔa 'klü kpakü 'lɩ.
49006011	'Ba fa Nyɔsʋaa tafudiia 'fɩɔ, Sataan ma ji 'amɩ ‑trɔɔrɔ, 'amä 'wʋsɔɔrɔ.
49006012	'Be ‑golulu a ‑fuuöa' 'nyɩ 'jajɛ nyra ‑torua ‑golu ‑a bä; ‑maa 'klü, 'kamanyüü, nyüülü 'kama 'jöjrüükpüa 'blɩlɩ kʋa' ‑pɩ, nyra bʋbɔsisili kʋa' cɛ nyra ‑tʋtʋa ‑tɔrʋpɩɔ, 'üü a nyra 'üün ‑fuuö.
49006013	'A 'ia ‑gʋ, 'ba dɔrɔ Nyɔsʋaa tafudiia 'fɩɔwʋ 'amä nyɔnyrɔ bʋbɔsrɩa 'taɩn 'lɩ, 'amä 'nyüglökʋ jre, 'be 'a tritri 'anya 'tɔ bɩarafa 'wʋ.
49006014	'Ii känyrɩ 'ba ‑sɔɔrɔwʋ: 'ba wlo 'cɩcasa 'ana ‑fualɩ ‑beere ‑pɛɛtʋ; 'ba pa 'klɩgägäkʋ 'lɩ ‑beere tafukotu.
49006015	'Ba pa ‑si 'lɩ ‑beere 'Mʋfagogolä ‑nyɛɛa' 'wlinönrökʋ, 'be 'ää ‑ëlere 'amɩ.
49006016	'Ia 'fɩɔlʋa 'wliklɩ nɩ, 'ba ‑tʋ 'lɩ nyɔsʋaplɛtorokʋ ‑beere 'ana tafudɛɛlɛ kakaa' dii 'klɩ. 'Ɛɛ 'a nëmä nʋ ‑bɛ 'amä Plɛbʋbɔsusu a ‑pruuulu 'pütöa' 'nyrɔlɔ.
49006017	'Ba dɔrɔ bɩa 'lɩmlɩwʋwʋkʋ 'wʋ ‑beere tafuwlugbö, 'kä 'a dɔrɔ Nyɔsʋaa ‑Susua ‑jɛrɛ 'wʋ, ɛ bäa' nyɔsʋaawii.
49006018	'Ba bibie Nyɔsʋa 'taɩn a 'fɩɔ 'lɩ. Wiili kä 'fɩɔ 'a ‑waa', i 'a 'bataa', 'ba ‑gbala 'ia 'fɩɔ Nyɔsʋa, ‑maa abɩa 'Ɔa ‑Susu ji 'amɩ ‑gba. 'Anyɩ sɩa, 'ba nʋ 'imɩa 'doo, 'kä 'a bibie nyɔsʋaanyüüa 'fɩɔa 'wli 'lɩ.
49006019	'Ba bibie bɩa 'na 'wli 'lɩ, Nyɔsʋa 'mä 'mɩ wii mlɩ 'pa 'kä ama 'salɩ 'Mʋfagogoa 'mlɩa wiili ‑sisiea' nɩ, ŋalɛ ‑pɩ 'mɩ 'bla.
49006020	Bɔblɔnyɔɔ 'n bä, 'äa ‑gʋ 'ü 'pa 'mɩ 'cɩ. 'Ii känyrɩ, 'ba bibie Nyɔsʋa 'mä 'suru 'mä 'Mʋfagogo 'sa 'sɩrɩ 'n käa' 'mäa' 'ään 'sa.
49006021	Ana ‑wlajʋ Tikiikë ana 'fɩɔ ‑waa' 'saa, ɔ nöa' 'mʋfasa 'Pläkänyɔɔa 'jrʋpa, 'ɔnya 'amɩ 'na ‑gogoa 'fɩɔ ‑nyɩa, 'amä bɩa dɛɛlɛ 'n nöa' jre.
49006022	'Ia 'doo 'dooa ‑gʋ 'n blɔ 'ɔɔn 'ɔmä 'amɩ ana ‑gogo ja ‑bɛ 'ɔmä bɩa 'amɩ 'klülɩpa.
49006023	Abɩa ana Tʋ Nyɔsʋa nyra 'Pläkänyɔɔ Jesu 'Kriisë ‑nyɩ ‑wlajüa 'fɩɔ 'wlinönrökʋ nyra ‑wawlakʋ nyra nyɔsʋaplɛtorokʋ.
49006024	Abɩa ‑gbinanakʋ bä nyüülü kä 'fɩɔ ‑waa' 'cɩcasa ana 'Pläkänyɔɔ Jesu 'Kriisë ‑gälɩ. 'Asɩ i bä!
50001001	'Mɔɔ 'Pɔɔlë nyra Timotee, Jesu 'Kriisëa 'jrʋpafɛnyüü, amɔ ‑jɩjra 'ana 'fɩɔlʋ bäa' Filipëbätä 'wʋ; 'ana 'fɩɔlʋ bäa' Nyɔsʋaa 'nyünanyüü Jesu 'Kriisë 'lɩ, 'cɛcɩtagbü nyra ‑diiakë.
50001002	Abɩa Nyɔsʋalɔ bäa' ana Tʋ nyra ana 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
50001003	'Asɩ 'ana wii jöa' 'na 'wlia 'mlɩ, 'asɩ 'n 'trɛɛ 'na Nyɔsʋa.
50001004	'Asɩ 'n bibiea' 'ana 'fɩɔa 'wli 'lɩ nɩ, 'asɩ 'n nö 'iin dɔrʋsa.
50001005	'Be 'bala 'klɩsajrü ‑gälɩ ‑a ji 'saarɩ ‑gälɩ nɩ, dɛɛlɛ 'a jaa' 'mɩ nɩ, ‑gba 'a ji 'mɩ 'Mʋfagogoa 'sasakʋ 'lɩ.
50001006	'Na plɛ 'suru wii 'dooa ‑gʋ: nyɔɔlɔ cɛtrɛa' 'amɩ 'lɩ ‑taa 'mʋfa 'jrʋpalä nɩ, 'ɔnya 'ään 'wlaraa, 'ɔnya 'ään nʋ nʋ kä Jesu 'Kriisëa jrüü nya 'lɩjrä.
50001007	'I 'nara 'lɩ 'na ‑nyɛɛ 'kä 'mä 'samaa wii bobo 'ana ‑gʋ, 'n ‑gbötö 'amɩ 'na plɛklɩ. 'Jrʋpalä Nyɔsʋa ‑nyɩa' 'mɩ 'ɔa ‑gbinanakʋ 'lɩ nɩ, 'a ji 'mɩ ‑gba. 'A ‑ka nö 'imɩ ‑tɛ ‑jie 'lɩ 'n bäa', 'taɩn 'lɩ 'maa 'saaa' 'Mʋfagogo, 'maa 'paaa' 'äa 'wli 'lɩa wii, 'n ‑gbalaa' nyüü 'sɩrɩ 'ä bäa' 'cɩcasa.
50001008	Nyɔsʋa 'mʋgbɛ jre 'imɩ 'sɩrɩ Jesu 'Kriisë ‑waa' 'amɩ nɩ, 'asɩ 'n ‑wa bɩa 'ana 'fɩɔ.
50001009	‑Bɛ ama bibie Nyɔsʋa dɛɛlɛ 'n 'betea' nɩ, 'iibä: abɩa 'ana ‑wawakʋ 'paplagälɩa 'doo, 'amä 'cɩcasa jre ‑gböösa ‑bɛ 'amä 'tasɩrɩ wiia 'fɩɔ 'wli 'nu,
50001010	'amä dɛɛlɛ 'naa' jre, 'ana 'nyü 'mä 'lɩwʋ; 'ia 'taɩn 'lɩ wii ‑pɩ 'amɩ 'kpla 'Kriisëa jijisrɩ 'lɩ.
50001011	Jesu 'Kriisë nya 'amɩ ‑gbajia 'ɔa 'klɩgägäkʋa ‑gbi 'mä 'amɩ 'lɩ 'si, Nyɔsʋa 'mä 'bʋala ‑bɛ 'ümä 'ɔɔn 'lɩbrɛrɛ.
50001012	'Na ‑wlajü 'amɩ 'ba jre 'iin 'sɩrɩ wiili jräa' 'mɩ ‑gälɩ 'nyɩ 'Mʋfagogo ‑a 'nyüglö, ‑maa 'ii nʋ 'iin 'änya 'tɔ kpaun.
50001013	'A 'ia ‑gʋ 'sʋgɩalä kä 'fɩɔ ‑glaaraa' 'kɩɩ kpaköa nyuku ‑gälɩ, nyra nyüü ‑mülü bäa' ‑pɩɔ ‑mɩdoo, nya jre 'iin 'sɩrɩ 'n bäa' ‑jie 'lɩ 'Kriisëa ‑gʋ.
50001014	‑Wlajü 'kɔkɔmlɛlü bäa' 'Kriisë 'lɩ 'nua' 'sɩrɩ 'n bäa' ‑jie 'lɩ nɩ, 'inya 'papla 'sɔɔwʋ 'Pläkänyɔɔa plɛtorokʋ ‑gälɩ, 'ünya 'pa 'nɩmɩ 'üa nyüfë 'klü 'lɩ 'klaasɔɔwʋ 'ümä nyüü nyɔsʋaawii ‑gba 'pala; ŋalɛ 'nyɩ 'üün 'bla ‑a 'bla.
50001015	Wasä nyra ‑topokʋ 'tuto nyüü ‑mölöö ‑bɛ 'ü 'paa 'Kriisëa ‑gä, ‑maa ‑mölöö bälɩ 'ü nö 'iin ‑wawakʋ 'lɩ.
50001016	'Üülü nɩ, 'ü ‑wa 'mɩ 'aiɛ 'ü nö 'imɩ, 'be 'ü jre 'iin 'mä 'Mʋfagogoa 'wli 'lɩa wii 'pa, 'aiɛ Nyɔsʋa ‑tʋ ‑tɛklɩ 'mɩ.
50001017	‑Mülü nɩ, wasäsa 'ü 'paa 'Kriisëa ‑gä, ‑mää 'cɩcasa 'ünyɩ bobo; 'üa plɛɛ üma nʋ 'saa 'na ‑sʋɩ 'ü 'papla ‑gälɩ ‑tɛ ‑jie 'lɩ.
50001018	‑Mää wii 'inyɩ bä! ‑Bakää 'ü nrörö 'iin ‑gla ‑gälɩ, 'aiɛ 'cɩcasa 'lɩ 'ia 'fɩɔlʋ nɩ, 'Kriisëa ‑gä 'ü 'paa. 'Inya kä 'mɩ dɔrʋ 'wʋ ‑gböösa, 'kä 'nyaa 'sɔɔwʋ 'ia dɔrʋ nʋ.
50001019	'Be 'ana nyɔsʋabibiekʋ nyra Jesu 'Kriisëa ‑Susua ‑gbajijikʋ 'lɩ, 'n jre 'iin 'sɩrɩ 'ia 'fɩɔlʋ 'mäa' 'nyrɩkä ‑bɛ 'mäa' 'lɩmlɩwʋ.
50001020	Dɛɛlɛ 'n ‑glaaa' ‑bɛ 'n 'piea' plɛgälɩ nɩ, 'iibä dɛɛa 'nyüsü ‑nëmä 'mɩ ‑a 'bla. Dɛɛlɛ 'n 'bataa' 'saarɩ nyra 'plɔʋplɔʋ nɩ, 'iibä ‑a srara 'Kriisëa 'bʋabʋakʋ 'na fugbaa 'mlɩ 'taɩn 'lɩ 'n ‑ka fioa' nyra 'na jäjäkʋ 'lɩ.
50001021	'Na në ‑nyɛɛ, 'Kriisë 'ɔɔ bä 'na 'klä, jäjä bä 'na 'lɩgälɩjärädɛɛ.
50001022	Dɛɛlɛ 'n ‑ka 'mäa' 'lɩba 'nyɩ 'ɛɛn jre ‑a jre. ‑Maa ama ‑ka bälɩ nɩ, 'nyaa 'casɩ 'jäa 'mä 'cɩca 'jrʋpa ‑fɛ.
50001023	'Na plɛ 'kʋkrʋɛɛ 'mɩ 'lɩ: 'n 'bata ‑a sɔ 'plälä kʋa' ‑pɩa 'mlɩ 'mä 'Kriisëa ‑nyɛɛ mi, 'i ‑siwʋ 'nanakʋ!
50001024	‑Maa 'i ‑siwʋ 'nanakʋ ‑gböösa 'mä 'lɩbä 'ana ‑gʋ.
50001025	Wiili 'n 'paa' 'n 'pie 'iin plɛ ‑gälɩ, 'n jresaa 'nyaa 'lɩbäa 'mä 'ana 'fɩɔa ‑tɔrʋpɩɔ bä, 'mä 'amɩ ‑gbaji 'amä 'klɔɔtrʋ mi ‑bɛ dɔrʋ 'mä 'amɩ 'bla 'ana nyɔsʋaplɛa 'mlɩ.
50001026	'Ia 'taɩn 'lɩ ama 'blöö 'ana ‑tɔrʋpɩɔ dɛrɩ nɩ, Jesu 'Kriisë nya 'amɩ dɔrʋ 'wʋ käa ‑gböösa 'na ‑gʋ.
50001027	'Ba 'nyɛ nyɔɔwʋbabasa, 'sɩrɩ imäa' 'lɩ 'Kriisëa 'Mʋfagogo ‑träärä. 'Ia 'taɩn 'lɩ, ‑bakää 'n jö 'amɩ 'jää, ‑bakää 'nyɩ ‑plɩɩ bä, ‑a 'nu 'sɩrɩ 'a kʋa' bobowli 'doo 'lɩ, 'amä 'ana nyɔsʋaplɛlɛ 'Mʋfagogo ‑nyɩa' 'amɩ ‑wälɩtʋ.
50001028	'Anyɩ 'cɛrɛ 'ana nyüamlɩjraranyüü ‑wälɩ 'ünyɩ ‑guua 'amɩ 'fëflɛsa. 'Ii 'mä 'üün ‑gbala 'sɩrɩ 'ümäa' 'mɔlɔ. 'Ana ‑nyɛɛ nɩ, 'ii ‑gbala 'amɩ 'sɩrɩ 'anya 'a 'lɩmlɩwʋ. Nyɔsʋa ‑gba 'iin.
50001029	'Be Nyɔsʋa we 'amɩ 'flɛɛlɩ 'amä 'Kriisëa 'jrʋpafɛnyüü bä, ‑mää 'amä 'ɔɔn plɛtoroa 'doo ‑a, ‑maa 'amä bɩa ‑sʋɩ 'jä 'ɔa ‑gʋ.
50001030	Dɛɛlɛ a bäa' ‑plɩɩ ‑gälɩ nɩ, toulu 'n ‑fuuöa' 'uu 'ana 'mʋgbɛ ‑fuuö. 'A 'jä 'mɩ 'nyaa ‑fu 'umɩ, 'n ‑ka ‑fuuö 'n ‑ka mö 'saarɩ, 'sɩrɩ 'a 'nua' 'iin 'wli.
50002001	'Kriisë ma ‑nyɩ 'amɩ 'klü, 'ɔa ‑wawakʋ ma 'cie 'ana plɛ 'wʋ, Nyɔsʋaa ‑Susu ma ‑ma 'ana 'fɩɔ, 'ama kä ‑gbinanakʋ ‑bɛ 'ama kä ‑mölööa nyatɛrɩ nɩ,
50002002	'ba 'nönröwli, 'amä 'mɩ dɔrʋ 'klɩsie: abɩa 'ana ‑wawakʋ bä dɛɛ 'dee, 'ba kä plɛ 'dee 'kä 'a kä bobowli 'doo.
50002003	'Anyɩ nrörö dɛɛ ‑gbakɛklɛkʋ 'lɩ. 'Anyɩ 'bata 'ana 'jäjräkʋ, 'fʋflɛgbi bäsaa. ‑Maa 'ba 'cie 'ana nyüfë 'wʋ ‑bɛ 'ba ‑träärälɩ 'ana ‑mölöö 'sɩrɩ 'ü ‑sia' 'nɩmɩ 'amɩ 'wʋ.
50002004	‑Moloo 'nyɩ bobo 'ɔa 'dooa ‑gä, ‑maa ɔ bobo bɩa ‑mölööa ‑gä.
50002005	Abɩa 'ia ‑gbi 'doolʋ ma bäa' Jesu 'Kriisë 'lɩ bä 'amɩ 'lɩ:
50002006	'Ɔɔlɔ Nyɔsʋaa bäbäkʋa 'fɩɔ bäa' 'lɩ, 'ɔnyɩ 'nɩmɩ ‑a 'daa 'ɔɔ ‑bɛ Nyɔsʋa 'mɩmrɛlɩ 'plɔʋ.
50002007	'Ɔ 'cɛrɛ diili kä 'fɩɔ 'ɔ ma 'klaaa' ‑wälɩ, 'ɔnya 'nyiere ‑geeidɛɛ 'lɩ; 'ɔnya nrörö 'ɔa nyufa nyɔɔ 'lɩ. 'Ɔnya dɔrɔ nyɔɔa fugba 'wʋ.
50002008	'Ɔ 'cie 'ɔa nyufa 'wʋ 'ɔnya ‑träärälɩ Nyɔsʋa ‑träärä 'ɔnya jä; 'ɔnya järä 'nɩmɩ krʋa ‑gälɩ.
50002009	'A 'ia ‑gʋ Nyɔsʋa 'jrara 'ɔɔn kʋfalä ‑sia' kʋfëa 'fɩɔwʋa ‑gälɩ, 'ɔnya ‑nyɩ 'ɔɔn 'nyrɩlɩ ‑sia' 'nyrɩa 'fɩɔwʋ;
50002010	'kä nʋnʋdiia 'fɩɔ ma 'nu Jesua 'nyrɩ 'wli, kotia 'fɩɔ 'mä ‑fli 'pala: cɛa 'mlɩ, ‑tʋtʋ ‑gälɩ, nyra ‑tʋtʋa 'mlɩ,
50002011	'kä 'papawiia 'fɩɔ nya 'daa, Jesu 'Kriisë bä 'Pläkänyɔɔ, ‑bɛ Nyɔsʋa bäa' Tʋ 'mä 'bʋala.
50002012	'A 'ia ‑gʋ 'na ‑wawanyüü 'amɩ, 'sɩrɩ 'a ‑trääräa' 'lɩ Nyɔsʋaa 'doo nɩ, 'ba nʋ 'saa, 'anyɩ ‑glaaa 'mä ‑kätɩ 'ana ‑tɔrʋpɩɔ bä 'fɩɔwʋ ‑bɛ 'amä 'iin nʋ. 'Ba nʋ 'nɩmɩ 'iin ‑gböösa 'taɩn 'lɩ 'nyɩa' 'ana ‑tɔrʋpɩɔ bä. 'Ba 'palɩklü abɩa 'ana nʋnʋgbi 'na nyüü 'mä 'saa jre 'anya 'a 'lɩmlɩwʋ, 'ba nʋ 'iin Nyɔsʋa pɩpɩkʋ 'lɩ nyra 'lɩträäräkʋ 'lɩ,
50002013	'be Nyɔsʋa ‑nyɛɛ 'amɩ 'nyienyiekʋa 'klü nyra 'ia nʋnʋkʋa 'klü amä wiili käa' 'ɔɔn 'tʋ nʋ.
50002014	'Ba nʋ wiili kä 'fɩɔ 'a käa' 'amäa' nʋ, ‑plɛlɩawiipalakʋ nyra 'blarʋ 'nyɩ bä 'ana ‑tɔrʋpɩɔ,
50002015	'ana 'nyü 'mä 'na, 'ü ‑pɩ 'ana 'kläa 'mlɩ ‑balʋ 'järä. 'Amä Nyɔsʋaa 'jülü 'nyɩa' bʋbɔdɛɛ ‑gba kä ‑gbagblɛnyüü nyra plɛbʋbɔnyüüa ‑tɔrʋpɩɔ, 'ana 'klä 'mä 'pläa 'mlɩ ŋʋala.
50002016	'Ama nʋ 'saa nɩ, 'papawiili ‑nyɛɛa' 'klä, 'ii 'a srara 'üün. ‑Srɩlɩ kä 'mlɩ 'Kriisë 'mäa' ji nɩ, 'iibä 'na 'lɩgbagbakʋa ‑srɩ; 'be nyüü nya 'saa jrea 'sɩrɩ 'nyɩa' 'fëflɛsa fɔ, 'sɩrɩ 'nyɩa' bɩa 'jrʋpa ‑fɛ 'fëflɛsa.
50002017	‑Bɛ 'a toroa' Nyɔsʋa plɛ nɩ, 'i ‑beere ‑gbɔ. 'Na ‑toru ma nya ‑gbɔlʋ ‑gälɩ 'kä ‑gblɔɔ ‑beere ‑tapakʋ nɩ, 'inya 'mɩ 'tʋkäa. 'Nyraa 'ana 'fɩɔ nya dɔrʋ nʋa.
50002018	'Ana 'mʋgbɛ, abɩa dɔrʋ nʋ 'saa u 'bla 'amɩ, ‑bɛ amä dɔrʋ 'wʋ nrörö!
50002019	'Pläkänyɔɔ Jesu ma 'nyie, 'nyaa 'ana ‑nyɛɛ Timotee blɔa jrüüa 'mlɩ, 'mä 'ana ‑nyɛɛa ‑gogo 'jä ‑bɛ 'imä 'mɩ 'klülɩpa;
50002020	'be nyɔɔ ‑moloo 'nyɩ 'lɩ ‑a bä, ima 'nyɩ 'ɔa 'doo ‑a bä; ‑bɛ 'tasɩrɩ 'ɔɔ bobo ‑gböösa 'ana wii 'sɩrɩ 'n boboa' 'iin.
50002021	‑Mülü nɩ, 'üa 'mʋgbɛa ‑gä 'ü bobo; 'ünyɩ bobo Jesu 'Kriisëa ‑gä ‑a.
50002022	'Sɩrɩ Timotee käa' 'cɩcagbi 'a 'jä 'imɩ. 'Sɩrɩ 'jʋ bäa' 'ɔa tʋ ‑gba nɩ, 'ɔ ‑nyɩ 'ɔa nyufa 'nyraa 'ɔɔn nya 'sa 'Mʋfagogo.
50002023	'Ii känyrɩ, ama 'järä 'na fugba ‑gba 'kä dotro, 'n jresaa 'ɔɔ 'nëmä 'ana ‑nyɛɛ blɔ,
50002024	‑bɛ 'n toro bɩa 'Pläkänyɔɔ plɛ 'sɩrɩ 'taɩn ‑ka 'nyɩa' 'lɩtʋŋlɔ 'mäa' ji.
50002025	‑Maa 'n boboa' nɩ, 'nëma, ‑a blɔ 'ana ‑nyɛɛ ana ‑wlajʋ Epaflodiitë 'a blɔa' 'na ‑nyɛɛ ɔ ja 'mɩ dii. 'Na 'jrʋpawʋfɛɛrɛnyɔɔ 'ɔ bä, ‑bɛ 'ɔɔ 'nyraa 'ɔɔn ‑fuuö 'Mʋfagogoa 'wlilia tou.
50002026	'Ana 'fɩɔa 'jäjätʋ 'blaa 'ɔɔn ‑gböösa, 'ɔa bobowli 'nyɩ kʋ ‑pɩɔ 'doo 'wʋ ‑a, 'be 'a 'nu 'ɔa ‑wusua wii 'wli.
50002027	‑Wusulu 'blaa' 'ɔɔn nɩ, diijie tɩɔ 'lɩ 'ɔmä jä, Nyɔsʋa nya 'jä 'ɔa nyatɛrɩ, ‑maa ‑mää 'ɔa 'doo ‑a, 'ɔ 'jä bɩa 'na nyatɛrɩ 'na 'kpɔkpɔɔkʋ ‑pɩ 'wlisie.
50002028	'A 'ia ‑gʋ 'n 'sosowʋ 'mä 'ɔɔn 'ana ‑nyɛɛ dɛrɩblöö, 'ama 'jä 'ɔɔn ‑bɛ 'na 'mʋgbɛa 'kpɔkpɔɔkʋ 'mä bɩa 'nyüglö.
50002029	'Ii känyrɩ 'ba 'kʋɛɛlɩ 'ɔɔn dɔrʋsa, 'be 'ana 'Pläkänyɔɔ 'lɩa ‑wlajʋ 'ɔ bä. 'Ba 'bʋala nyüülü bäa' 'ɔa 'sa,
50002030	'be 'a 'Kriisëa 'jrʋpaa ‑gʋ 'ɔ nëmä ɩ jä. 'Ɔ 'sa 'ɔa 'klä 'na ‑gbajijikʋa ‑gʋ, 'be 'ana 'mʋgbɛ 'nyɩ 'lɩ ‑a bɩa 'amä 'iin nʋ.
50003001	'Na ‑wlajü 'amɩ, 'ba nʋ dɔrʋ 'Pläkänyɔɔ 'lɩ! Ama ‑jɩjra 'amɩ watu 'doo 'wʋ, 'inyɩ nʋ 'mɩ dɛɛ ‑gba ‑a 'ana ‑gälɩglaarakʋa wii bäsaa!
50003002	'Ba ‑tre 'ana nyüfë bʋbɔ 'jrʋpafɛnyüülü ‑beerea' ‑fä, 'üa ‑gʋ; 'ba ‑tre 'ana nyüfë nyüülü 'daaa' 'ü 'bölö, 'üa ‑gʋ!
50003003	'Be amɔ bä 'tasɩrɩa 'bölönyüü, ‑Susu 'uu jö amɩ ‑gba ‑bɛ a bibie Nyɔsʋa, anya ‑tʋ ana plɛa 'fɩɔ Jesu 'Kriisë 'lɩ, ‑maa ‑mää 'jajɛ anyɩ toroplɛ.
50003004	'Mɔɔlɔ nɩ, 'n 'mrɛɛ ‑a toro ana 'bi ‑dɔ plɛ. Nyɔɔlɔ 'mäa' bobo ‑maa 'ɔɔ toro ana 'bi ‑dɔ plɛ nɩ, 'mɔɔ kä 'mä 'iin bobo ‑gböösa 'kä 'nyaa 'ɔɔn 'wʋsi, ‑maa ‑mää 'ɔɔ ‑a.
50003005	Jrüü ‑uuntääa ‑srɩlɩ 'n 'bölö, Israɛɛlënyɔɔ 'n bä 'nyaa ‑glooro, Bɛnjamɛɛa ‑glügbö 'klɩa nyɔɔ, Ebröönyɔɔa ‑toru 'n bä. Dɛɛlɛ bäa' ‑Dɔa 'lɩträäräkʋ nɩ, 'maa bä Farisinyüüa ‑tɔrʋpɩɔa nyɔɔ.
50003006	'Maa fumö 'cɛcɩa ‑gbigba nʋnʋkʋa ‑gʋ, ‑bɛ 'üma 'daa nyɔɔ 'plɛɛ ‑träärälɩ ‑Dɔ 'klɩgägäkʋa ‑gʋ nɩ, 'mɔɔ bäsaa; nyɔɔ 'nyɩ 'lɩ ‑a bɩa ɔ ‑tʋ 'mɩ wii 'klɩ.
50003007	‑Maa 'ia diilia 'fɩɔ 'maa 'jääa' ‑beere 'cɩcadii nɩ, ama 'jä ‑mlatɩ 'imɩ nɩ, 'i ‑beere cacɩ, 'Kriisëa ‑gʋ.
50003008	'Pɩrɩgälɩ nɩ, 'Kriisë Jesua jejrekʋa ‑gʋ 'n 'jää diia 'fɩɔwʋ ‑beere diili 'nyɩa' ‑tɔɔ kä. 'Na 'Pläkänyɔɔ 'Kriisëlɔ 'n toroa' plɛ, 'ɔɔ bä 'cɩca wiili. 'Ɔa ‑gʋ 'n 'nyiere diia 'fɩɔa ‑wälɩcɛrɛkʋ 'klɩ, ‑yɛɛ, 'n 'jää 'iin 'wʋ ‑beere dɛɛ 'ü bea' 'kʋtʋfʋ ‑gälɩ, 'kä 'mä 'Kriisë 'kpla;
50003009	‑bɛ 'nyaa 'ɔɔn 'mä 'doo bä. Ima bäsaa nɩ, 'Kriisëa plɛtorokʋ 'lɩ 'n ‑gääläklɩ, ‑maa ‑mää ‑dɔa 'lɩträäräkʋ 'lɩ ‑a. Nyɔsʋaaplɛtorokʋ Nyɔsʋa 'jää 'kä 'ɔ ‑nyɛɛ 'klɩgägäkʋ.
50003010	Dɛɛlɛ 'n 'bataa' nɩ, 'iibä ‑a jre 'Kriisë nyra 'ɔa 'kuaabresɔsɔkʋa 'klü; 'nyraa 'ɔɔn 'mä 'ɔa ‑sʋɩ ‑gbötö, 'nyraa 'ɔɔn 'mä 'wʋjärä,
50003011	‑bɛ 'mä 'kuaabre sɔ 'sɩmɩ 'inyɩ bä.
50003012	‑Mää 'sɩrɩ 'nyaaa' dɛɛlɛ 'n 'bataa' 'jä ‑a, 'aiɛ 'sɩrɩ ‑balʋ 'nyɩa' 'mɩ 'lɩ bä ‑a; ‑maa 'n ‑ka fɔ 'mä 'pɛpɛɛdɛɛ fa. 'A 'ia ‑gʋ Jesu 'Kriisë 'kpla bɩa 'mɩ.
50003013	'Na ‑wlajü 'amɩ, 'n jre 'iin 'sɩrɩ 'n ‑kaaŋlʋa' 'pɛpɛɛdɛɛlɛ fa. ‑Maa wiijie 'doo 'n nö: wiili bäa' dɛrɩ 'n 'ba 'iin plɛ ‑gälɩ, ‑bɛ 'n 'paa 'na nyufa 'klü 'lɩ 'mä dɛɛlɛ bäa' 'klɔɔtrʋ ‑gälɩjrä.
50003014	Fʋfɔlʋa blöröfa 'n tɛ 'klɩ ‑bɛ 'n fɔ 'mä 'pɛpɛɛdɛɛlɛ kä ‑gʋ Nyɔsʋa wea' amɩ 'ɔmäa' amɩ ‑nyɩ cɛlɩ Jesu 'Kriisë 'lɩ, 'mä 'ɛɛn fa.
50003015	Ana 'fɩɔlʋ ‑jrɛɛrɛa' nyɔsʋaawii 'lɩ nɩ, 'asɩ a kä amä bobo. ‑Bɛ wii mɩdooa ‑gälɩ 'ama bobo ‑pasasa nɩ, Nyɔsʋa nya 'amɩ 'iin sraraa bɩa.
50003016	‑Plɩɩlɩ anya 'a 'tɔ nɩ, a 'nyɛrɛ 'wʋ 'sɩrɩ a 'nyɛɛa' a ‑dɔ 'doo ‑gälɩ, 'kä a kʋä bobowli 'doo 'lɩ.
50003017	'Ba nʋ 'na 'sa ‑wlajü 'amɩ, ‑bɛ nyüülü 'nyɛɛa' 'sɩrɩ a 'kpɩaa' 'üün nɩ, 'ü 'ba tɛ 'klɩ.
50003018	'Be nyüü 'kɔkɔmlɛ 'nyɛɛ 'sɩrɩ 'ü jraraa' 'Kriisëa krʋa 'nyüa 'mlɩ. 'Nyaa kä 'amɩ 'iin ‑gbala, 'iin 'n ‑gbala 'amɩ 'sɔɔwʋ ‑bɛ 'n 'wuö.
50003019	'Ünya 'mɔlɔa. 'Üa ‑gu bä 'üa nyɔsʋa, wiili bäa' 'üa 'nyüsü, 'ii 'ü nö ‑bɛ 'ü ‑gbaalɩ, ‑pɩ ‑tʋtʋ ‑gälɩa diia 'pɛlɩ 'üa bobowli fala.
50003020	‑Maa amɔlɔ nɩ, ana 'bre bä cɛlɩ, 'a 'Lɩmlɩbanyɔɔlɔ bäa' 'Pläkänyɔɔ Jesu 'Kriisëlɔ bäa' 'lɩ 'lee, 'ɔɔ a ‑glaaa.
50003021	'Ɔmä ana fugbëlë 'nyɩa' 'klü kä, 'ɔa 'wliklɩbʋafugba 'lɩcicri. 'Ɔa 'klülü kä ‑gʋ 'ɔ 'kamaa' diia 'fɩɔ nɩ, 'üü 'ɔ nëmä nʋ ‑bɛ 'ɔmä ana fugba 'cici.
50004001	'Ii känyrɩ, 'na ‑wawawlajü 'amɩ, 'amɔ 'n ‑waa' ‑gböösa, 'amɔ bäa' 'na dɔrʋ nyra 'na 'kɩɩwlugbö, 'ba ‑sɔɔrɔwʋ 'Pläkänyɔɔ 'lɩ, 'na ‑wawanyüü 'amɩ!
50004002	'N bibie Evodii nyra Sɛnëtikë ‑gböösa ü 'nönröwli 'Pläkänyɔɔ 'lɩ.
50004003	‑Na 'mʋgbɛ ‑mɔ 'nyraa 'ɔɔn ‑fɛɛɛa' 'jrʋpa 'döö, 'n bibie ‑mɩ ‑ji 'ŋlëgë 'sɔɔlü ‑gba. 'Üü ‑bɛ Klemaa 'nyraa nyüü ‑mülü nyra 'üü ‑fɛjrʋpa 'kä Nyɔsʋa 'Mʋfagogo 'mä ‑pɩɔa 'fɩɔ 'kägbaala. 'Üa 'nyrɩ ‑jɩjra 'Kläa ‑Pɔɔkʋ 'lɩ.
50004004	'Ba nʋ 'taɩn a 'fɩɔ 'lɩ dɔrʋ 'Pläkänyɔɔ 'lɩ. 'N ‑gbala 'amɩ 'sɔɔwʋ: 'ba nʋ dɔrʋ!
50004005	'Ba srara nyüüa 'fɩɔ 'ana ‑gbinanakʋ. 'Pläkänyɔɔ jö 'lee 'ɔmä ji.
50004006	'Ana plɛ 'nyɩ ‑taaralɩ dɛɛa ‑gʋ, ‑maa wiia 'fɩɔ 'mäa' 'lɩjrä nɩ, 'ba bibie Nyɔsʋa; 'ba ‑gbala 'ɔɔn dɛɛlɛ 'a 'bataa', 'kä 'a 'trɛɛ bɩa 'ɔmɩ.
50004007	‑Bɛ Nyɔsʋaa plɛgälɩflɛrɛkʋlʋ ‑sia' 'lɩgaglakʋa 'fɩɔwʋ 'mä 'ana polu nyra 'ana bobokʋ Jesu 'Kriisë 'lɩ ‑wälɩ ‑träärä.
50004008	'Na ‑wlajü 'amɩ, 'ba ‑tʋ 'ana bobowli ‑taa waklüülü kʋa' ‑pɩ ‑gälɩ: diili kä 'fɩɔ bäa' 'cɩcasa, ibäa' 'lɩträäräsa, i ‑gäa' 'klɩ, i kä 'fɩɔ 'nyɩa' ‑fre pa, i kä 'fɩɔ 'naa', diili 'wʋa' ‑wawakʋ nyra 'bʋalakʋ 'klɩ, 'ii 'ba bobo.
50004009	Wiili 'a 'kpɩaraa' 'mɩ ‑gba, i 'a 'nua' 'wli, ‑bɛ wiili 'a 'järäa' 'mɩ 'lɩ, 'ii 'ba nʋ. ‑Bɛ Nyɔsʋalɔ ‑nyɛɛa' plɛgälɩflɛrɛkʋ 'mä 'ana ‑tɔrʋpɩɔ bä.
50004010	'N nʋ dɔrʋ ‑gböösa 'Pläkänyɔɔ 'lɩ 'n 'jäa' i 'a nʋa', 'sɩrɩ 'a boboa' 'na ‑gä. 'Nyɩ 'daa 'anya 'a 'na ‑gä ‑trɔ, ‑maa 'casɩ 'anyɩ 'jä 'amä 'mɩ 'iin srara.
50004011	‑Mää 'amä 'mɩ dɛɛ ‑nyɩ, ‑mää 'ia ‑gʋ 'nyɩ 'pawii. 'Mɔɔlɔ nɩ, 'n jre 'iin mlɩkä, wii o wii 'mäa' 'mɩ ‑gälɩjrä 'i kä 'mɩ 'tʋ.
50004012	'N jre 'pʋa 'lɩa kʋkʋkʋ, 'n jre diikäkäkʋ 'lɩa kʋkʋkʋ. 'N jre wiia 'fɩɔ mlɩkä, 'n 'nara ‑pɩɔa 'fɩɔ: ‑kä dödökʋ 'lɩ, ‑kä ‑gbëka 'lɩ, ‑kä diikäkäkʋ 'lɩ, ‑kä dɛɛ 'nyɩ bä 'mɩ kälɩ, 'n jre 'iin mlɩkä.
50004013	'N 'mrɛɛ 'ia 'fɩɔlʋ mlɩ 'Kriisëa 'nyrɩklɩa ‑gʋ, 'be 'ɔɔ ‑nyɛɛɛ 'mɩ 'klü.
50004014	‑Maa 'a jia' 'mɩ ‑gba 'na ‑sʋɩa 'mlɩ nɩ, 'ia 'nanadɛɛ 'nyɩ bä ‑a bä.
50004015	Filipënyüü 'amɩ, 'ana 'mʋgbɛ jre 'iin 'n sɔa' Masedoanëa ‑tʋtʋ ‑gälɩ, 'taɩn 'lɩ 'n 'bala käa' 'Mʋfagogoa 'sasakʋ nɩ, 'cɛcɩ 'dee 'nyɩ 'mɩ ‑gba ‑a ji, 'ima 'nyɩ 'ana 'doo ‑a bä.
50004016	'N bä käa' Tɛsalonikë nɩ, 'a ja 'mɩ 'wʋkɔkɔmlɛ 'wʋ diili 'n 'bata käa'.
50004017	‑Mää 'sɩrɩ 'n 'bataa' 'crɛrɛdii ‑a, ‑maa dɛɛlɛ 'n 'bataa', 'iibä 'jrʋpalä 'a ‑fɛɛɛa' nɩ, 'ba 'järä 'lɩ ‑gälɩa 'doo.
50004018	'N 'jä 'ia 'fɩɔ, 'inya ‑siewli. ‑Bɛ Epaflodiitë jaa' 'mɩ diili kä 'fɩɔ 'a jaa' 'mɩ nɩ, 'n 'klaa diili kä 'fɩɔ 'nyɩa' kla. Diili 'a ‑nyɩa' 'mɩ, 'i ‑beere 'nɔnʋpa ‑gbɔ, ‑gbɔlʋ Nyɔsʋa 'kʋɛɛa' 'lɩ ‑bɛ u käa' 'ɔɔn 'tʋ ‑gböösa.
50004019	'Na Nyɔsʋa nya 'amɩ diili kä 'fɩɔ 'a 'bataa' ‑nyɩa 'sɩrɩ 'ɔa 'wliklɩbʋa 'bɩɔlʋ bäa' Jesu 'Kriisë 'lɩ bäa', 'asɩ 'ɔmä 'amɩ 'iin ‑nyɩ.
50004020	Abɩa ana Tʋ Nyɔsʋa 'bʋala 'taɩn a 'fɩɔ 'lɩ! 'Asɩ i bä!
50004021	'Ba 'trɛɛ Nyɔsʋaa 'nyünanyüülü kä 'fɩɔ nyra Jesu 'Kriisë bäa' nyɔɔ 'doo. ‑Wlajülü 'nyraa 'üün bäa' ‑tɛ 'trɛɛ 'amɩ.
50004022	'Nyünanyüülü kä 'fɩɔ bäa' ‑tɛklɩ 'trɛɛ 'amɩ, ‑mülü bäa' Sesaa ‑gbööli 'üa 'mʋgbɛ 'trɛɛ 'amɩ ‑gböösa.
50004023	Abɩa ana 'Pläkänyɔɔ Jesu 'Kriisëa ‑gbinanakʋ bä 'ana 'fɩɔ ‑gälɩ. 'Asɩ i bä!
51001001	'Mɔɔ 'Pɔɔlë, ɔ bäa' Jesu 'Kriisëa apotrëlɔ Nyɔsʋa wea' 'sɩrɩ 'ɔ ‑waa' nɩ, 'mɔɔ ‑bɛ ‑wlajʋlɔ 'ü 'daraa' Timotee,
51001002	amɔ ‑jɩjraa' 'amɩ 'wʋ, 'amɔ Nyɔsʋaa 'nyünanyüülü kʋa' Kolɔɔsëbätä; 'amɔ 'Kriisë 'lɩa plɛgälɩpie ‑wlajü. Abɩa Nyɔsʋalɔ bäa' ana Tʋ nyra 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
51001003	A 'trɛɛ Nyɔsʋa, ana 'Pläkänyɔɔ Jesu 'Kriisëa Tʋ ‑bɛ a bibie 'ana 'wli 'lɩ 'plɔʋplɔʋ,
51001004	'be a 'nu 'sɩrɩ 'a toroa' 'Kriisë Jesu plɛ ‑bɛ 'a ‑waa' bɩa Nyɔsʋaa 'nyünanyüüa 'fɩɔ.
51001005	Dɛɛlɛ Nyɔsʋa tɛrɛa' 'amɩ cɛɩɩa 'mlɩ ɛ 'a ‑glaaa' nɩ, 'ɛɛ bä 'ana nyɔsʋaplɛtorokʋ. ‑Bɛ 'ia plɛgälɩpiepiekʋlʋ nɩ, 'cɩcasalä 'saraa' 'lɩ, 'ää känyrɩ 'anya jre 'Mʋfagogo.
51001006	'A 'Mʋfagogolä 'tɔa' 'amɩ ‑gba, ‑bɛ 'ää ‑gbaala 'pläa 'fɩɔa 'mlɩ 'kä. 'Ä 'paplagälɩ ‑bɛ 'ä ‑gbagbla 'lɩ 'klɩ kä. 'Asɩ 'i bä bɩa 'ana ‑tɔrʋpɩɔ, 'bala ‑srɩlɩ kä 'mlɩ 'a 'nua' ‑bɛ 'a jrea' Nyɔsʋaa ‑gbinanakʋa 'cɩcasa 'lɩ.
51001007	'Asɩ ana ‑wawajrʋpafɛnyɔɔ Epafarasë 'kpɩaa' 'amɩ 'iin. 'Ɔɔ bä 'Kriisëa plɛtoro 'jrʋpafɛnyɔɔ ana ‑pi 'lɩ 'ana ‑gba.
51001008	'Ɔɔ ‑gbala amɩ 'sɩrɩ Nyɔsʋaa ‑Susu ‑tʋa' ‑wawlakʋ 'amɩ 'lɩ.
51001009	A 'nua' 'iin 'wli nɩ, 'ia ‑gʋ anyɩ 'nyüglö 'ana 'wli 'lɩa nyɔsʋabibiekʋa ‑gʋ ‑a. Bibie a bibie 'ɔɔn 'ɔmä 'amɩ wiili kä 'fɩɔ 'ɔ 'bataa' srara, ɔ ‑nyɩ 'amɩ wiijejrekʋ nyra 'lɩgaglakʋ 'ɔa ‑Susu 'lɩ.
51001010	'Ia 'taɩn 'lɩ nɩ, 'a 'mrɛɛ 'amä 'Pläkänyɔɔ 'tʋkä wiia 'fɩɔa 'mlɩ; 'a 'mrɛɛ 'amä 'ɔa 'klʋɩ 'nyɛrɛ. 'Anya 'mʋfagbia 'kaɩn 'kaɩn nʋa ‑beere tuu ‑tʋa', 'kä 'ana nyɔsʋajejrekʋ nya ‑gälɩpapla.
51001011	'Sɩrɩ 'ɔa 'wliklɩbʋbʋakʋa 'klü bäa' 'asɩ 'ɔmä 'amɩ 'klülɩpa diia 'fɩɔa 'mlɩ, 'amä wiia 'fɩɔa ‑gbötökʋ mlɩbɩa, 'amä nyɔnyrɔ nyɔnyrɔ 'amä 'blöröfawʋ 'tɔ dɔrʋsa.
51001012	‑Bɛ 'amä Tʋ 'trɛɛ, 'ɔɔlɔ nʋa' 'iin ‑bɛ amäa' ana në 'pɛ ‑jaaa 'mlɩ 'järä, ‑jaalä 'ɔ tɛrɛa' 'nyünanyüülü bäa' 'ɔa në 'napɛ 'lɩ.
51001013	'Ɔ 'ba amɩ 'jöjrüükpüa 'klü mlɩ, 'ɔnya fa amɩ 'ɔa ‑Wawa 'Jʋa 'Kamapläa 'mlɩ.
51001014	'Ɔɔ känyrɩ anya 'wʋlɩmlɩ: 'iibä 'a 'ɔa ‑gʋ ana ‑balʋ cere.
51001015	'Ɔɔ bä Nyɔsʋalɔ anyɩ 'jäa' 'wʋa 'pije; 'ɔɔ bä ‑Kätɩjʋ, 'ɔɔ ‑si diili kä 'fɩɔ nröröa' 'wʋ.
51001016	'Be 'ɔɔ Nyɔsʋa ‑srörö kälɩ 'ɔnya nʋ diili kä 'fɩɔ bäa' cɛa 'mlɩ nyra ‑tʋtʋ ‑gälɩ: diili a 'jäa' 'wʋ nyra ‑mɩlɩ anyɩ 'jäa' 'wʋ; 'Kɩɩɩ nyra 'üa 'kamakʋ, 'cifu nyra 'klüɩɩ. 'Ɔɔ kälɩ 'ia 'fɩɔ ‑srörö 'inya nrörö 'ɔa ‑gʋ.
51001017	'Ɔɔlɔ nɩ, 'ɔ bä ‑plɩɩ 'fɩɔwʋ diia 'fɩɔ nya 'mä nrörö, 'ɔɔ 'klaa 'ia 'fɩɔlʋ kälɩ.
51001018	'Ɔa 'mʋgbɛ bä 'ɔa fugbalä bäa' 'Cɛcɩa 'wli. 'Ɔɔ bä Cɛtrɛfa, 'ɔɔ ‑kätɩ 'sɔɔ 'kuaabre, 'ɔmä wiia 'fɩɔa 'wliklɩ bä.
51001019	'Be 'i kä Nyɔsʋa 'tʋ 'ɔmä 'ɔɔn 'lɩ kʋ 'sɩrɩ 'ɔ bäa' ‑tɛɛ.
51001020	'Ɔnya ‑srörö 'ɔɔn kälɩ 'ɔmä 'ɔɔ ‑bɛ wiia 'fɩɔ 'wlinönrö. 'Ɔa 'Jʋa ‑torulu ‑gblɔɔa' 'kä krʋa ‑gälɩ 'ɔ ‑srörö kälɩ 'ɔnya ja 'üa ‑tɔrʋpɩɔ 'wlinönrökʋ, 'ɔɔ ‑bɛ diili kä 'fɩɔ bäa' cɛa 'mlɩ nyra ibäa' ‑tʋtʋ ‑gälɩ.
51001021	‑Bɛ 'amɔlɔ nɩ, 'a ma tʋŋlɔlɩ Nyɔsʋa dɛrɩ, 'a ma bä 'ɔa 'nyüamlɩjraranyüü 'ana bobowli nyra 'ana bʋbɔgbia 'mlɩ.
51001022	‑Maa 'köklesaplɩɩ ɔ nɩ, 'ɔa 'Jʋlɔ 'ɔ nröröa' nyɔɔ 'lɩ nɩ, 'ɔa jäjäkʋ 'lɩ 'ɔ ‑srörö 'ɔ nyra 'amɔ nya 'nönröwli, 'amä 'ɔa 'klʋɩ 'nyüglö 'sɩrɩ 'a bäa' nyüülü kä 'nyü 'naa' ünyɩa' bʋbɔdɛɛ ‑gba kä, ü wii ‑nëmäa' 'kpla.
51001023	‑Maa 'a kä 'amä nyɔsʋaplɛtorokʋ 'lɩ kʋ, 'ana ‑toko kä 'ämä 'käsri ‑bɛ 'amä nyɔnyrɔ 'mʋfasa. Dɛɛlɛ 'a jrea' 'saa 'Mʋfagogo tɛrɛa' 'amɩ nɩ, 'anyɩ be 'iin ‑gälɩ 'klɩ. 'A 'nu 'ään 'wli, 'ü 'sa 'ään nyüüa 'fɩɔ ‑pɩ ‑tʋtʋ ‑gälɩ, 'mɔɔ bäa' 'Pɔɔlë nya bä 'äa 'sasanyɔɔ.
51001024	‑Sʋɛlɛ kä 'mlɩ 'n bäa' 'köklesaplɩɩ 'ana ‑gʋ nɩ, 'i kä 'mɩ dɔrʋ 'wʋ. 'Na 'jajɛa 'mlɩ 'n ‑ka 'jää ‑sʋɩlɩ tɩɔa' 'lɩ, i 'Kriisë nëmä ɩa' 'jä 'ɔa fugbalä bäa' 'Cɛcɩ, 'äa ‑gʋ.
51001025	'A 'Cɛcɩlɛa 'jrʋpafɛnyɔɔ 'n bä. Nyɔsʋa 'ɔɔ ‑nyɩ 'mɩ 'jrʋpalä ‑a ‑fɛ 'ämɩ 'ana ‑gʋ. 'Ɔ blɔ 'mɩ ‑a 'pa 'ɔa 'papawiia 'fɩɔ.
51001026	'Papawiili 'iibä wiili ‑sisre 'käa' nyüüa 'fɩɔ ‑gba kolo ‑kätɩsa 'lɩ kä, ‑maa 'ɔnya 'iin ‑mlatɩ nyüülü bäa' 'ɔa 'nyünanyüü srara.
51001027	Nyɔsʋa 'bata 'ɔmä 'üün 'wliklɩbʋaa 'bɩɔlʋ 'ɔ ‑sisie ɩa' srara, u 'ɔ tɛrɛa' nyüülü 'nyɩa' juifë bä. ‑Jää wiili 'ɔ ‑sisie ɩa': 'Kriisë bä 'amɩ 'lɩ; 'ii 'sree plɛ 'kä 'sɩrɩ amäa' Nyɔsʋa 'wliklɩbʋabʋakʋ 'jä.
51001028	'A 'ɔa ‑gä a 'paa. 'Lɩglasa a 'paa nyüüa 'fɩɔ toto, 'kä a 'kpɩa nyüüa 'fɩɔ, 'üa 'fɩɔ 'mä ‑jrɛ ‑bɛ 'ümä Nyɔsʋa 'klɩtɔrɔ 'Kriisë Jesua 'nyrɩklɩ.
51001029	'A 'ia ‑gʋ 'n ‑fɛɛɛ 'jrʋpa 'ɔa 'klüa 'nyrɩklɩ, 'ü 'tuto 'mɩ ‑gböösa.
51002001	‑Jää wiili 'a käa' 'amäa' jre, 'tasɩrɩa ‑golu 'n ‑fuuö 'ana ‑gʋ. Nyüülü kʋa' bɩaa' Laodisiibätä, nyra nyɔsʋaanyüü ‑mülü ‑kaapɩɔa' 'na 'klʋɩ 'jä, 'üa ‑gʋ 'n ‑fuuö.
51002002	'N 'bata abɩa 'üa 'klü 'jrara, ü bä 'tasɩrɩ nyüü 'doo ‑wawlakʋ 'lɩ, 'kä 'ümä 'lɩgaglakʋ kpaku 'jä, 'ümä wiili Nyɔsʋa ‑sisiea' 'wli 'nu, 'iibä 'Kriisë.
51002003	Dɛɛlɛ bäa' 'bɩɔ, 'lɩgaglakʋa 'fɩɔ nyra wiijejrekʋa 'fɩɔ, 'ɔɔ 'lɩ 'i ‑sisre.
51002004	Nyɔɔ ‑moloo ‑pɩ yrʋdɛtʋ nʋ 'ɔ ‑pɩ 'amɩ mlüülɩpa, 'ia ‑gʋ 'n ‑gbala 'amɩ.
51002005	‑Bakää ama tʋŋlɔ 'amɩ 'lɩdɛrɩ nɩ, 'nyraa 'amɩ bä ‑pɩɔ 'doo 'wʋ 'na bobowlia 'mlɩ; ‑bɛ ama 'jä 'sɩrɩ wiia 'fɩɔ ‑sööa' 'mʋfasa ‑bɛ 'ana nyɔsʋaplɛtorokʋ nyɔnyrɔa' 'Kriisë 'lɩ nɩ, 'i kä 'mɩ dɔrʋ 'wʋ ‑gböösa.
51002006	'Be 'anya 'a 'kpɩkpɩakʋlʋ 'paaa' 'Pläkänyɔɔ Jesu 'Kriisëa ‑gä 'klɩnyiere nɩ, 'ba 'nyɛ 'sɩrɩ 'a nyra 'ɔɔn bäa' 'doo.
51002007	Abɩa 'ana tigblii bä 'ɔɔn 'lɩ, 'kä 'ana 'kläa 'fɩɔ bä 'ɔɔn 'lɩ. 'Ba nyɔnyrɔ nyɔsʋaplɛlɛ a 'kpɩaa' 'amɩ 'lɩ, 'kä Nyɔsʋaa 'trɔrʋ 'sie 'amɩ 'klɩ.
51002008	'Ba ‑tre 'ana nyüfë nyɔɔ 'nyɩ nʋ nyɔɔa wiijejrekʋlʋ 'nyɩa' ‑tɔɔɔ kä 'ɔnyɩ fa 'ana plɛ. 'Ia 'samaa wiijejrekʋlʋ nɩ, nyüüa ‑dɔ nyra 'plälä kʋa' ‑pɩa ‑dɔ ‑gälɩ 'i ‑pɩara 'wʋ, ‑mää 'Kriisë ‑gälɩ ‑a.
51002009	'Be 'a 'Kriisëlɔa fugba 'lɩ Nyɔsʋaa 'fɩɔ kʋ.
51002010	'A nyra 'ɔɔn bäa' 'doo nɩ, 'ɔa 'fɩɔ kʋ 'amɩ 'lɩ, 'ɔɔlɔ bäa' 'klüa 'fɩɔa nyra 'klügälɩkäläkʋa 'kamanyɔɔ.
51002011	'A 'bölö bɩa 'Kriisë 'lɩ; ‑mää 'böbökʋlʋ nyüü nöa' wlu 'ü nöa' ‑a, ‑maa 'Kriisëa 'mʋgbɛ 'ɔɔ 'bö 'amɩ. 'A ‑plɩɩ 'ɔ ‑srörö 'ɔnya 'balɩ ana ‑kätɩgbili 'tutroa' ‑balʋ 'lɩ.
51002012	'A 'palaa' 'nɩwli nɩ, 'amɔ ‑bɛ 'Kriisë 'sɔ 'ü ‑träärä ‑pɩɔ 'doo 'wʋ, 'anya toro Nyɔsʋaa 'klülü 'baa' 'ɔɔn jäjäa 'bre plɛ, 'a 'ia ‑gʋ 'a nyra 'ɔɔn sɔ 'kuaabre.
51002013	Jäjänyüü 'a ma bä 'ana ‑balʋa ‑gʋ, nyra 'anyɩ käa' 'bölö, 'ia ‑gʋ; ‑maa Nyɔsʋa nya ‑nyɩ 'amɩ ‑fʋflʋ 'a nyra 'ɔɔn 'mä 'lɩbä. 'Ɔ cere amɩ ana ‑balʋa 'fɩɔ.
51002014	'Ɔ 'balɩ ‑pɔɔkʋlʋ ‑tʋ ɩa' amɩ wii ‑gälɩ 'be anyɩ ‑träärä kä 'lɩ Nyɔsʋaa ‑dɔ ‑a. 'Ɔ kolo 'uun krʋa ‑gälɩ, 'asɩ 'ɔ nʋ 'ua 'lɩbadɛɛ.
51002015	Nyɔsʋa 'ba 'kamanyüü nyra ‑sisili käa' 'klü 'üa 'klü kälɩ; 'ɔnya ‑srörö krʋa kälɩ nyüüa 'fɩɔa 'klɩ, 'ɔnya du 'üün.
51002016	'A 'ia ‑gʋ 'anyɩ kä ‑a kä 'amä nyɔɔ ‑wälɩcɛrɛ 'ɔmä 'amɩ ‑srɛ jijrɛlɛ a jöa' nyra dɛɛlɛ 'a 'mlaaa', 'ia ‑gʋ; 'aiɛ ‑seplea 'ceciekʋ nyra ‑fʋflʋpasrɩa ‑glɩsɩglɩsɩa ‑gʋ.
51002017	'Ia 'fɩɔlʋ nɩ, 'a wiili nëmä ɩa' 'lɩjrä, 'ia ‑tapa wii bäsaa; ‑maa 'Kriisë 'lɩ 'cɩcasaa 'fɩɔ bä.
51002018	'Anyɩ 'cɛrɛ nyüülü ‑waa' 'üa nyüfëa 'klɩböbökʋ ‑wälɩ, ü ‑waa' «'aanjëa 'wlitrarakʋ» 'ünyɩ 'ba 'amɩ 'nyʋfɔ 'wʋ. Diili 'ü ‑kaapɩɔa' 'jä, 'ii 'ü toroplɛ; 'ü ‑gbaalɩ, 'ü bɔtɔ ‑tɔklʋ 'üa bobowlili ‑balʋ 'tierea', 'ii 'tuto 'ümɩ ‑bɛ ü nö 'sa.
51002019	'Ünyɩ kpasra 'Kriisëlɔ bäa' 'wli ‑gba ‑a. ‑Bɛ 'wli 'ii ‑nyɛɛ fugba diili 'naa'. 'Ii känyrɩ kä fugbaa 'katrafë nyra tri kpakü nyɔnyrɔ 'wʋ, 'kä fugbaa 'fɩɔ 'bʋala 'wʋ 'sɩrɩ Nyɔsʋa 'bataa'.
51002020	'A nyra 'Kriisë 'sɔ järä 'wʋ, ‑dɔlʋ kä 'fɩɔ ‑pɩ ‑tʋtʋ ‑gälɩa nyüü ‑tʋa' 'lɩ nɩ, 'anya 'a 'uun mlɩ 'wʋ. Dɛplɛɛ kä ‑gʋ 'a ‑ka 'cɛrɛ 'ana nyüfë ‑wälɩ ‑bɛ 'ü nö 'saa 'ü ‑ka ‑tʋʋä 'amɩ 'ia ‑dɔlʋ ‑gälɩ, ‑beere 'sɩrɩ ana 'klä ‑ka bäa' ‑taa 'plälä kälɩ le; ibäa':
51002021	«‑Nyɩ dɔrɔ ‑taa nɛ 'wʋ, ‑nyɩ 'jä ‑taa nɛ mlɩ, ‑nyɩ ‑fɛ ‑taa nɛ ‑gba …»
51002022	'Ia 'fɩɔ kʋa' ‑pɩ nɩ, 'i ‑beere 'sɩrɩ nyɔɔ ‑fɛɛɛa' dɛɛ ‑gba ‑bɛ 'ɛ bɩaraa'. Nyüüa ‑dɔ nyra 'üa 'kpɩkpɩakʋlʋ 'ü 'kpɩaa' nyüü, 'ii kʋ ‑pɩ!
51002023	‑Yɛɛ, 'i jajra 'lɩgaglakʋa 'jrʋpa, 'be 'i kpɛrɛ nyüü Nyɔsʋaa ‑pʋpʋakʋ; ‑kä ‑mä ‑na nyufa 'wʋ 'cie; ‑kä ‑mä ‑na fugba ‑gbigba nʋ. ‑Maa 'inyɩ 'lɩ ‑a bɩa i ka 'jajɛ 'klɩ 'kä wiili 'ɛ 'bataa' 'ɛmä 'iin nʋ.
51003001	'A nyra 'Kriisë ma sɔ 'kuaabre nɩ, 'ba 'bata cɛlɩa dii, 'a ‑nyɛɛ 'Kriisë kʋ Nyɔsʋaa 'dupa 'lɩ.
51003002	'Ba bobo cɛlɩa diia ‑gä, 'ba 'cɛrɛ ‑pɩ ‑tʋtʋ ‑gälɩa diia bobokʋa ‑gä ‑wälɩ.
51003003	'Be 'anya 'a jä, ‑bɛ 'ana 'klä nyra 'Kriisëa 'klä ‑sisre Nyɔsʋa 'lɩ.
51003004	'Kriisë 'ɔɔ bä ana 'klä. 'Taɩn 'lɩ 'ɔmäa' 'klɩtɔrɔ nɩ, 'ana 'mʋgbɛ nyra 'ɔɔn nya 'klɩtɔrɔa 'ɔa 'wliklɩbʋabʋakʋ 'lɩ.
51003005	'Ii känyrɩ, 'ba fio diili kä 'fɩɔ bäa' ‑pɩ ‑tʋtʋ ‑gälɩa dii, ibäa' 'amɩ 'lɩa, 'ia ‑gʋ: ‑sagbili Nyɔsʋa 'nyɩ 'bataa', ‑gbili plaa' nyɔɔ ‑fre 'lɩ, dɛɛnyükäkäkʋlʋ bäa' 'nyüsü 'wʋ ‑bɛ u bʋbɔa', nyra diili 'anyɩa' kä 'ia dɛɛnyükäkäkʋ; 'iibä ‑wäsɩa ‑pʋpʋakʋ.
51003006	'A 'samaa nʋnʋgbili, 'ii nö 'imɩ 'kä Nyɔsʋa ‑träärä jrablajü 'crɛ ‑gba.
51003007	'Asɩ 'ana 'mʋgbɛ ma bä, 'a ma käa' 'ia samaa ‑gbi.
51003008	'Ii känyrɩ 'ana 'mʋgbɛ nɩ, 'ba 'pie ‑mlatɩ 'ia 'fɩɔlʋ, ibäa': 'crɛ, plɛklɩfefekʋ, plɛbʋbɔkʋ. ‑Jejreewii nyra bʋbɔwii 'nyɩ 'cie 'ana mlɩ.
51003009	'Anyɩ käklä ‑gbagblɛ 'wʋ, 'be 'anya 'a 'ana ‑kätɩnyɔɔ ‑bɛ 'ɔa nʋnʋgbi ‑gba 'ba,
51003010	'anya dɔrɔ nyɔɔ dëdräa ‑gbi 'wʋ. Nyɔɔdëdrälɔ nɩ, 'ɔ 'cici 'ɔa bobowlia 'doo 'ɔmä 'ɔa Nʋnʋnyɔɔ jajra.
51003011	'Ii ‑känyrɩ, 'i ‑kanyɩ juifënyɔɔ 'aiɛ grɛɛkënyɔɔa wii ‑a bä, nyüülü 'bölöa' o, nyüülü 'nyɩa' 'bölö o, nyüülü kä 'wlia 'mlɩ 'nyɩa' 'klɩ ‑jiero, ‑kä mlaagbikänyüü, ‑goou, 'ünyɩa' ‑goou bä; 'Kriisë bä 'doo, 'ɔɔ ‑si diia 'fɩɔwʋ, 'ɔnya bä nyüüa 'fɩɔ 'lɩ.
51003012	‑Bɛ Nyɔsʋa 'baa' 'lɩ 'amɩ 'amäa' 'ɔa 'nyünanyüü nyra 'ɔa ‑wawanyüü bä nɩ, ‑bɛ 'ɔ ‑waa' bɩa 'amɩ nɩ, 'ba kä nyatɛplɛ, ‑gbinanakʋ, 'wʋcieciekʋ, plɛböblökʋ nyra 'mlɩkpʋkplɔkʋ.
51003013	'Ba jöjrögba, ‑moloo ma nʋ ‑moloo wii ‑gba 'ima 'nyɩ 'ɔɔn 'tʋ ‑a kä nɩ, 'ba cecre wii. 'Sɩrɩ 'Kriisë cerea' bɩa 'amɩ 'ana ni: 'ana 'mʋgbɛ 'ba nʋ bɩa dɛɛ 'dee.
51003014	'Ia 'fɩɔlʋa 'wliklɩ nɩ, 'ba ‑tʋ 'lɩ ‑wawlakʋ ‑gälɩ; 'uu ‑maa 'amɩ 'tasɩrɩ.
51003015	'Kä 'wlinönrökʋlʋ 'Kriisë ‑nyɛɛa' 'tiere 'ana polu, 'be 'a 'wlinönrökʋlʋa ‑gʋ Nyɔsʋa we 'amɩ, 'amä nyɔɔ 'doo bä; 'ba 'trɛɛ Nyɔsʋa 'taɩn a 'fɩɔ 'lɩ.
51003016	Abɩa 'Kriisëa 'papawiia 'fɩɔ kʋ 'amɩ 'lɩ. ‑Moloo ma bälɩ ɔ 'kpɩa 'ɔa ‑moloo, ‑bɛ 'ba 'papla toto 'lɩglasa: 'ba brɩ nyɔsʋaa 'lɩbrɛrɛdʋ, Jesubibriedʋ, nyra 'dʋlʋ Nyɔsʋaa ‑Susu ‑nyɛɛa' 'amɩ ‑bɛ 'ba brɛrɛ 'Pläkänyɔɔ 'lɩ. 'Ba nʋ 'ana polua 'fɩɔ 'amä 'ɔɔn 'trɛɛ.
51003017	‑Bɛ diili kä 'fɩɔ 'amäa' nʋ, 'papawii 'lɩ 'aiɛ 'ana nʋnʋgbia 'mlɩ nɩ, 'ba nʋ 'imɩ 'Pläkänyɔɔ Jesua 'nyrɩklɩ; 'ba ‑srörö 'ɔɔn kälɩ 'amä Nyɔsʋalɔ bäa' Tʋ 'trɛɛ.
51003018	'Amɔ 'ŋlëgë 'amɩ, ‑moloo ma bälɩ ɔ ‑träärälɩ 'ɔa dʋɔ, 'i 'na 'Pläkänyɔɔa 'klɩ.
51003019	'Amɔ dʋɔɩɩ 'amɩ, 'ba ‑wa 'ana 'ŋlëgë, 'anyɩ ‑flɔɔɔrɔ 'üün 'nyüa 'mlɩ.
51003020	'Amɔ 'jü 'amɩ, 'ba ‑träärälɩ 'ana tʋɩɩ wiia 'fɩɔa 'mlɩ, 'a 'ii 'Pläkänyɔɔ 'bata.
51003021	'Amɔ tʋɩɩ 'amɩ, 'anyɩ mɩmɩa 'ana 'jü nʋnʋgbia 'mlɩ, 'ana ‑gä ‑pɩ 'üün plɛklɩ bɩa.
51003022	'Amɔ ‑goou 'amɩ, 'ba ‑träärälɩ nyüülü käläa' 'ana wiigba ‑pɩ ‑tʋtʋ ‑gälɩ wiia 'fɩɔa 'mlɩ. 'Anyɩ ‑glaaa 'ümä ‑plɩɩ bä 'fɩɔwʋ ‑bɛ 'amä 'iin nʋ 'kɔlɔkʋa ‑gʋ. 'Ba nʋ 'ana plɛa 'fɩɔ 'ba ‑fɛ 'jrʋpa Nyɔsʋaa 'lɩträäräkʋ 'lɩ.
51003023	Dɛɛ o dɛɛ 'a nöa', 'ba nʋ 'ana plɛa 'fɩɔ 'ba nʋ 'ɛmɩ, ‑beere 'sɩrɩ 'inyɩa' nyɔɔa 'jrʋpa bä, ‑maa 'sɩrɩ 'i bä ɩa' 'Pläkänyɔɔa 'jrʋpa.
51003024	'Be 'a jre 'iin 'sɩrɩ 'Pläkänyɔɔ 'mäa' 'amɩ ‑jaalä 'ɔ ‑tʋa' ‑wälɩ ‑nyɩ; 'ää bä 'ɔa nyüüa 'pɛɛ. 'Be 'Pläkänyɔɔ 'Kriisëa 'jrʋpa 'a ‑fɛɛɛ.
51003025	‑Maa ‑mɔlɔ ‑ka nöa' bʋbɔgbi nɩ, 'ɔa bʋbɔgbia 'pɛɛ 'ɔmä 'jä, 'be Nyɔsʋa 'nyɩ ‑gbasalɩ ‑a.
51004001	'Amɔ 'kamanyüü 'amɩ, 'ba 'kpla 'ana ‑goou 'cɩcasa ‑bɛ abɩa 'cɩcasa bä 'ana ‑tɔrʋpɩɔ. 'Ba jresaa 'a kälä bɩa 'Kamanyɔɔ cɛ 'lɩ.
51004002	'Anyɩ 'nyüglö nyɔsʋabibiekʋa ‑gʋ. 'Ba ‑tre 'imɩ, 'kä 'a 'trɛɛ Nyɔsʋa.
51004003	'Ama bibie Nyɔsʋa nɩ, 'ba bibie dotro ana 'wli 'lɩ, Nyɔsʋa 'mä amɩ 'nyʋfɔ ‑nyɩ wiili ‑sisiea' 'Kriisëa ‑gälɩ, amä 'iin 'lɩsa. 'A ‑gogoläa ‑gʋ 'n bä ‑jie 'lɩ.
51004004	'Ii känyrɩ, 'ba bibie 'mä 'äa 'sasakʋ jre.
51004005	'Ba kä 'cɩcagbi nyüülü 'nyɩa' Nyɔsʋa jrea 'klɩ. Wii o wii 'tɔrɔa' 'amɩ 'klɩ, 'ba nʋ dotro dɛɛlɛ 'a nëmäa' nʋ.
51004006	Abɩa Nyɔsʋaa ‑gbinanakʋ nyra 'cɩcawii 'si 'taɩn a 'fɩɔ 'lɩ 'ana mlɩ, 'amä nyüüa ‑gälɩ 'sasakʋ jre.
51004007	Wiili kä 'fɩɔ käläa' 'mɩ ‑gba nɩ, Tikiikë nya 'amɩ 'iin ‑gbalaa. Ana ‑wawawlajʋ 'ɔ bä ‑bɛ 'ɔ bä 'tasɩrɩ 'jrʋpafɛnyɔɔ. A nyra 'ɔɔn kɔsɔ ‑fɛɛɛrɛ 'jrʋpa 'wʋ 'Pläkänyɔɔ 'lɩ.
51004008	'Ɔɔ 'n blɔ 'ana ‑nyɛɛ 'ɔmä 'ana ‑gogo 'jä ‑bɛ 'ɔmä 'amɩ 'klülɩpa.
51004009	'Ɔɔ ‑bɛ Onɛsiimë 'n blɔ, ana ‑wawawlajʋ, ana plɛtoronyɔɔ, 'ɔnya bä bɩa 'ana nyɔɔ. 'Ünya 'amɩ wiili kä 'fɩɔ ‑sröröa' ‑tɛ ‑gbalaa.
51004010	Alisëtaakë, ɔ 'nyraa 'ɔɔn kɔsɔ bäa' ‑jie 'lɩ 'trɛɛ 'amɩ. Banabasëa ‑wlajʋ Marëkë 'trɛɛ bɩa 'amɩ. Ɔma ji 'ana ‑nyɛɛ 'ba 'kpla 'ɔɔn 'mʋfasa 'sɩrɩ 'n ‑gbalaa' 'amɩ.
51004011	Jesulɔ 'ü 'daraa' Jusëtusë 'trɛɛ bɩa 'amɩ. 'A nyüülü bäa' juifënyüü ü kä 'doo 'nyraa 'üün ‑fɛɛɛa' Nyɔsʋaa 'kamapläa 'jrʋpa, 'üü ‑nyɩ 'mɩ 'klü.
51004012	'Ana nyɔɔ Epafarasë 'trɛɛ 'amɩ. 'Ɔɔlɔ nɩ Jesu 'Kriisëa ‑geei 'ɔ bä, 'ɔnyɩ 'nyüglö 'ana 'wli 'lɩa ‑golufufukʋa ‑gʋ ‑a nyɔsʋabibiekʋ 'lɩ, 'amä 'wʋsɔɔrɔ ‑bɛ 'amä 'tasɩrɩ wiili Nyɔsʋa 'bataa' jre.
51004013	'N ‑tʋ 'ɔɔn 'nyügba 'sɩrɩ 'ɔ fumö ‑gböösa 'ana ‑gʋ nyra Laodisiibätäa nyüü nyra Yerapoliisëa nüa ‑gʋ.
51004014	Ana ‑wawa ‑dɔtanyɔɔ Lukë, ‑bɛ Demasë kɔsɔ 'trɛɛ 'amɩ.
51004015	'Ba 'trɛɛ ‑wlajülü bäa' Laodisii nyra Nifasë ‑bɛ 'cɛcɩnyüülü traraa' 'ɔa nyüköli.
51004016	'Ama bɩa ‑pɔɔkʋlʋ ‑täsäkʋ nɩ, 'ba fa 'uun 'cɛcɩlɛ bäa' Laodisii 'ümä bɩa 'uun ‑täsä. 'Ana 'mʋgbɛ 'ba ‑täsä bɩa u Laodisii 'mäa' 'amɩ ja.
51004017	'Ba ‑gbala Akiipë ɔ ‑tʋ 'jrʋpalä 'Pläkänyɔɔ ‑nyɩa' 'ɔɔn 'nyügba, 'ɔmä 'ään 'wlara 'mʋfasa.
51004018	‑Jää 'trɔrʋlʋ 'na 'mʋgbɛ bäa' 'Pɔɔlë, 'na wlu ‑jɩjraa' 'n jaa' 'amɩ. 'Ba 'pa plɛ 'sɩrɩ 'n bäa' 'cɩ 'lɩ! Abɩa Nyɔsʋa 'pa 'amɩ 'nɩ! 'Asɩ i bä.
52001001	'Mɔɔ 'Pɔɔlë ‑bɛ Silvɛɛn nyra Timotee, amɔ ‑jɩjra 'cɛcɩlɛ bäa' Tɛsalonikëbätä 'wʋ, ɛ bäa' ana Tʋ Nyɔsʋa 'lɩ, ɛ bäa' bɩa 'Pläkänyɔɔ Jesu 'Kriisë 'lɩ: abɩa ‑gbinanakʋ nyra plɛgälɩflɛrɛkʋ bä 'amɩ ‑gälɩ i sɔa' ana Tʋ nyra 'Pläkänyɔɔ Jesu 'Kriisëa ‑nyɛɛ!
52001002	A 'trɛɛ Nyɔsʋa 'plɔʋplɔʋ 'ana 'fɩɔa ‑gʋ, ‑bɛ 'asɩ a bibiea' Nyɔsʋa 'taɩn a 'fɩɔ 'lɩ nɩ, 'asɩ a 'paa 'ana ‑gä.
52001003	'Asɩ a bibiea' ana Tʋ Nyɔsʋa nɩ, a 'paa 'jrʋpalä 'ana nyɔsʋaplɛ ‑fɛɛɛa', 'äa ‑gä plɛ, 'ana ‑wawlakʋlʋ ‑fɛɛɛa' 'jrʋpa nyra 'ana plɛlɛ 'a 'piea' ana 'Pläkänyɔɔ Jesu 'Kriisë ‑gälɩ ɛnyɩ sɩaa'.
52001004	Nyɔsʋaa ‑wawawlajü 'amɩ, a jre 'imɩ 'sɩrɩ 'ɔ 'baalɩ 'amɩ,
52001005	'be 'Mʋfagogolä a 'saraa' 'lɩ 'amɩ nɩ, 'änyɩ 'fʋflɛ ‑gogo ‑a bä, ‑maa 'Nyüna ‑Susua 'klü bä 'lɩ, anya 'suru 'sɩrɩ 'i bäa 'cɩcasa; 'be 'a 'jä 'sɩrɩ a 'nyɛrɛa' 'ana ‑tɔrʋpɩɔ, 'ia 'fɩɔlʋ nɩ 'ana 'cɩcasaa ‑gʋ.
52001006	'Amɔlɔ nɩ, 'a nʋ ana 'sa nyra 'Pläkänyɔɔa 'sa. 'A 'jä ‑sʋɩa 'fɩɔ, ‑maa 'asɩɛ 'a nʋ dɔrʋlʋ sɔa' 'Nyüna ‑Susua ‑nyɛɛ 'anya 'nyiere nyɔsʋaawii 'klɩ.
52001007	'Anya bä bɩa nyüülü Masedoanënyüü nyra Akaiia ‑tʋtʋ ‑gälɩa nyɔsʋaplɛtoronyüüa 'fɩɔ 'bataa' 'ümäa' jajra.
52001008	'Be 'Pläkänyɔɔa wiia mimikʋlʋ nɩ, ‑tɛ 'ana ‑nyɛɛ 'i sɔrɔ 'klɩ. ‑Mää Masedoanë nyra Akaiia ‑tʋtʋa 'doo ‑gälɩ ‑a, ‑maa 'ana nyɔsʋaplɛtorokʋa wii mi ‑pɩɔa 'fɩɔ. 'Ia mimikʋa ‑gʋ, a ‑kanyɩ 'ia ‑gäa 'papakʋ ‑a kä.
52001009	'Ii känyrɩ, ‑moloo ma bälɩ 'ɔ 'saalɩ 'sɩrɩ 'a nʋa' ana 'kplakpladɛɛ, 'sɩrɩ 'a 'cɛrɛa' ‑papanyɔsʋaɩɩ ‑wälɩ ‑bɛ 'a jia' 'Lɩbä Nyɔsʋalɔ bäa' 'cɩcasaa 'jrʋpa ‑fɛ.
52001010	‑Bɛ 'a jia' 'ɔa 'Jʋlɔ 'mäa' cɛlɩ sɔ ‑glaa, 'ɔa 'Jʋ Jesu 'ɔ 'baa' jäjänyüüa ‑tɔrʋpɩɔ, 'ɔɔ 'baa amɩ 'crɛlɛ jöa' mlɩ.
52002001	'Na ‑wlajü 'amɩ, 'ana 'mʋgbɛ jre 'iin: ‑mää 'fëflɛsa anyɩ 'ana ‑nyɛɛ ji!
52002002	'A jre 'iin 'sɩrɩ a 'järäa' ‑sʋɩ Filipëbätä, 'sɩrɩ 'ü nʋa' amɩ ‑gbigba; 'asɩɛ anya 'pa ana nyüfë 'klü 'lɩ Nyɔsʋaa 'nyrɩklɩ anya ji 'amɩ Nyɔsʋaa 'Mʋfagogo 'lɩsara; 'klü a 'pa anya nʋ 'imɩ.
52002003	'Be 'papawiili a 'saraa' 'lɩ 'amɩ 'nyɩ ‑gbagblɛ ‑a bä, 'inyɩ cacɩwii, 'aiɛ ‑trɔɔrɔ wii ‑a bä.
52002004	‑Maa Nyɔsʋa jrea' 'saa a 'mrɛɛ a 'sa 'Mʋfagogo nɩ, 'a 'ia 'sa a 'paa wii. Anyɩ 'pawii ‑a 'kä amä nyüü 'tʋkä, ‑maa Nyɔsʋalɔ 'jääa' ana polu 'wʋ 'ɔɔ a nëmä 'tʋkä.
52002005	'A jre 'iin, a ‑kaapɩɔ ‑gbagblɛ dɛtʋ dɛtɛ. A ‑kaapɩɔ 'amɩ yrʋ ‑gba ja amä 'amɩ 'jie; Nyɔsʋa 'jää amɩ 'wʋ!
52002006	Anyɩ 'daa abɩa nyüü 'bʋala amɩ 'ana ‑nyɛɛ 'aiɛ ‑pɩɔ ‑mɩdoo. ‑Bɛ a bäa' 'Kriisëa apotrëɩɩ nɩ, a 'mrɛɛ ɩ a ja 'amɩ ana 'kamakʋ ‑gälɩ.
52002007	‑Maa plɛböblösa a kʋ 'ana ‑tɔrʋpɩɔ, ‑beere 'sɩrɩ 'ŋlʋʋ ‑tʋʋäa' 'ɔa 'jʋ 'nyü ‑gba ‑bɛ 'ɔ 'nyaaa' 'ɔɔn.
52002008	'Asɩ a ‑wa 'amɩ, a 'bata ɩ a ‑nyɩ 'amɩ Nyɔsʋaa 'Mʋfagogo, amä 'nɩmɩ ana 'klä 'sa 'sɩrɩ a ‑waa' 'amɩ, 'ia ‑gʋ.
52002009	'Na ‑wlajü 'amɩ, 'jrʋpalä a ‑fɛa', 'sɩrɩ a sɩaa', 'n jresaa 'a ‑kaaŋlʋ 'iin ‑trɔ: ‑srɩ ‑bɛ ‑gbia kɔsɔ, a ‑fɛɛɛ 'jrʋpa a ‑pɩ 'ana nyɔɔ 'doo 'wli kʋ. 'Asɩ a 'sara 'lɩ 'amɩ Nyɔsʋaa 'Mʋfagogo.
52002010	'A 'jä 'imɩ, Nyɔsʋaa 'mʋgbɛ nya 'jä 'imɩ, 'sɩrɩ a 'nyɛrɛa' 'ana ‑tɔrʋpɩɔ 'amɔ bäa' nyɔsʋaa plɛtoronyüü, 'sɩrɩ Nyɔsʋa 'bataa' 'a 'ia 'sa a 'nyɛ. A ‑gäklɩ, anyɩ ‑fre 'lɩ ‑a bä. Nyɔɔ 'nyɩ 'lɩ ‑a bɩa ɔ 'pa ana ‑gʋ bʋbɔwii.
52002011	'Ana 'fɩɔ jre bɩa 'iin 'sɩrɩ a bä käa' 'ana ‑tɔrʋpɩɔ ‑beere tʋ ‑bɛ 'ɔa 'jü:
52002012	a 'jraraa' 'ana 'klü, a ‑sɔɔrɔa' 'ana plɛ 'wʋ ‑bɛ a 'paa 'amɩ ‑tɔɔ 'lɩ 'amä 'nyɛ 'sɩrɩ Nyɔsʋa 'bataa'. 'Ɔɔ we 'amɩ 'amä 'ɔa 'kamaplä nyra 'ɔa 'wliklɩbʋabʋakʋa 'mlɩ pa.
52002013	'A 'ia ‑gʋ a 'trɛɛ Nyɔsʋa 'plɔʋplɔʋ, 'be a ‑gbalaa' 'amɩ nyɔsʋaawii. 'Anyɩ 'iin 'kpla ‑a 'kpla ‑beere nyɔɔa dɛtɛdɛtʋ, ‑maa 'sɩrɩ 'i bäa' 'tasɩrɩa Nyɔsʋaa wii nɩ, 'asɩ 'a 'kpla 'iin. ‑Bɛ 'ia 'mʋgbɛ ‑fɛɛɛrɛ 'ana 'kläa 'mlɩ 'jrʋpa; 'amɔ toroa' Nyɔsʋa plɛ.
52002014	‑Yɛɛ 'na ‑wlajü 'amɩ, 'a nʋ Nyɔsʋaa 'cɛcʋlʋ bäa' Judeea 'sa, ü bäa' Jesu 'Kriisë 'lɩ. 'A 'jä bɩa ‑sʋɩ 'ana 'brea nyüüa ‑gʋ, 'sɩrɩ 'ü 'jäa' bɩa ‑sʋɩ juifënyüüa ‑gʋ.
52002015	'A 'üü 'bla 'Pläkänyɔɔ Jesu nyra 'üa 'mʋgbɛa nyɔsʋaamlɩpalanyüü; 'a 'üü nʋ amɩ ‑gbigba. Nyɔsʋa 'nyɩ 'üa wii ‑a ‑wa. 'Ü jrara nyüüa 'fɩɔ 'nyüa 'mlɩ.
52002016	'Ünyɩ ‑nyɩ amɩ 'casɩ ‑a amä nyüülü 'nyɩa' juifë bä wii ‑gba 'pala 'ü ‑pɩ 'lɩmlɩwʋ, 'asɩ 'ü nö 'ü 'papla 'üa ‑balʋ ‑gälɩa 'doo. ‑Maa 'imä 'wlarakalɩ mi nɩ, Nyɔsʋaa 'crɛ blö 'üün ‑gälɩ.
52002017	‑Maa 'na ‑wlajü 'amɩ, a sɔsrɔa' ‑gba jrüü jiea 'mlɩ nɩ, anyɩ 'jäjrä 'wʋ ‑a, ‑maa ana polu 'jäjrä 'wʋ. 'Bala 'ia 'taɩn 'lɩ nɩ, a 'paa 'kpɔɔ amä 'amɩ 'jä, 'be 'ana 'tʋ 'si amɩ 'klɩ ‑gböösa.
52002018	'A 'ia ‑gʋ a 'bata amä 'ana ‑nyɛɛ ji, ‑bɛ 'mɔɔ 'Pɔɔlë nɩ, 'n kätɛ 'nyaa tri, ‑maa Sataan 'nyɩ amɩ 'casɩ ‑a ‑nyɩ.
52002019	Nyɔɔ 'plɛɛ bä ana plɛgälɩpiepiekʋ le? Ɔ bä ana dɔrʋ le? Ɔ bä ana 'wʋsisikʋa 'pɛpɛɛkʋ i amä ‑pɩ ana 'Pläkänyɔɔ Jesu srara ‑srɩlɩ kä 'ɔmäa' ji le, ‑mää 'amɔ ‑a?
52002020	‑Yɛɛ, 'amɔ bä ana 'bʋalakʋ nyra bɩa ana dɔrʋ!
52003001	A ‑kanyɩa' 'lɩbɩa amäa' ‑glaaa nɩ, 'a 'ia ‑gʋ a tɩɔ dotro Atɛɛnëbätä,
52003002	anya blɔ ana ‑wlajʋ Timotee, ɔ a nyra 'ɔɔn ‑fɛɛɛrɛa' Nyɔsʋa 'jrʋpa 'wʋ a 'saa 'Mʋfagogolä 'paaa' 'Kriisëa ‑gä. A ‑gbala 'ɔɔn ɔ 'pa 'amɩ 'klü 'lɩ, ‑bɛ ɔ ji 'amɩ ‑gba 'ana nyɔsʋaplɛ 'mä 'wʋsɔɔrɔ,
52003003	nyɔɔa plɛ ‑pɩ 'lɩcakla ‑taa ‑sʋɩlɩa 'mlɩ. 'Be 'ana 'mʋgbɛ jre 'iin 'sɩrɩ 'ia 'samaa ‑sʋɩlɩ käa' imäa' amɩ ‑gälɩjrä.
52003004	'Be a bä käa' 'ana ‑tɔrʋpɩɔ nɩ, a ‑gbala 'amɩ 'sɩrɩ amäa' ‑sʋɩ 'jä. 'A 'i jrälɩ, 'a jre 'iin.
52003005	'A 'ia ‑gʋ, 'n ‑kanyɩa' 'lɩbɩa 'mäa' ‑glaaa nɩ, 'nyaa blɔ Timotee ɔ ji ɔ 'jä 'sɩrɩ 'ana nyɔsʋaplɛ bäa'. Ŋalɛ 'blaa 'mɩ 'Lɩbenyɔɔ ‑pɩ 'amɩ 'lɩ be, ‑bɛ 'jrʋpalä a ‑fɛ 'ana ‑gʋ ‑pɩ 'flɛɛ 'wʋ tɩɔ.
52003006	‑Maa 'be 'abɩa Timotee sɔa' 'ana ‑nyɛɛ nɩ, 'ɔ ja amɩ 'ana nyɔsʋaplɛa 'mʋfagogo nyra 'ana ‑wawakʋ. 'Ɔ ‑gbala amɩ 'sɩrɩ 'a ‑ka boboa' ana 'cɩcagbi, ‑bɛ 'a 'bataa' ana 'jäjäkʋ 'sɩrɩ ana 'mʋgbɛ 'bataa' 'ana 'jäjäkʋ.
52003007	'Na ‑wlajü 'amɩ, ‑sʋɩ nyra sɩsɩakʋlʋ kä 'mlɩ a bäa' nɩ, 'ana nyɔsʋaplɛ 'pa amɩ 'klü 'lɩ.
52003008	'Köklesaplɩɩ nɩ, ana plɛ ‑kanyɩ ‑taara 'lɩ ‑a, 'be 'a ‑sɔɔrɔwʋ 'Pläkänyɔɔ 'lɩ.
52003009	‑Asɩ anya nʋ ‑bɛ anya ana Nyɔsʋa 'trɛɛ 'ana ‑gʋ, 'kä dɔrʋlʋ kä 'fɩɔ 'a ‑nyɛɛa' amɩ 'ɔa 'klʋɩ le?
52003010	‑Srɩ ‑bɛ ‑gbia 'sɔ Nyɔsʋa a bibie 'ɔmä amɩ 'casɩ ‑nyɩ amä 'sɔɔwʋ 'amɩ 'jä; amä 'lɩ dɛɛlɛ 'makɩa' 'ana nyɔsʋaplɛtorokʋ 'lɩ ‑tʋ.
52003011	Abɩa ana 'mʋgbɛa Tʋ 'ɔa 'mʋgbɛ, ana Nyɔsʋa, nyra ana 'Pläkänyɔɔ Jesu 'Kriisë 'sa tatu amä 'ana ‑nyɛɛ ji!
52003012	Abɩa 'Pläkänyɔɔ 'papla 'ana ‑wawlakʋ ‑gälɩ, nyra nyüü ‑mölööa 'pɛlɩ, 'sɩrɩ a ‑waa' 'amɩ.
52003013	Abɩa 'Pläkänyɔɔ ‑sɔɔrɔ 'amɩ 'wʋ, 'ia 'taɩn 'lɩ ‑srɩlɩ kä 'mlɩ ana 'Pläkänyɔɔ Jesu 'Kriisë 'mäa' dɛrɩ 'blöö, 'ɔɔ ‑bɛ 'ɔa nyüülü kä 'fɩɔ 'ɔ käa' nɩ, 'anya nyüülü kä 'nyü 'naa' bäa ana Tʋ Nyɔsʋaa 'klɔɔtrʋ; nyɔɔ ‑nëmä 'amɩ wii ‑a 'kplara.
52004001	'Na ‑wlajü 'amɩ, 'a 'kpɩara amɩ ‑gba 'sɩrɩ 'amäa' 'nyɛ ‑bɛ 'amäa' Nyɔsʋa 'tʋkä; 'ii 'a nö ɩ ‑piii. ‑Maa amɔ 'betre 'amɩ 'iin 'lɩ: a bibie 'amɩ, 'sɩrɩ 'a nyra 'Pläkänyɔɔ Jesu bäa' 'doo nɩ, 'ia 'nyrɩklɩ, 'ba 'palɩ 'klü 'ba nʋ 'iin a 'doo.
52004002	'Be 'a jre 'kpɩkpɩakʋlʋ sɔa' 'Pläkänyɔɔ Jesua ‑nyɛɛ, u a 'kpɩaa' 'amɩ.
52004003	‑Jäsɩ Nyɔsʋa 'bataa' nɩ, abɩa 'ana 'kläa 'nyü 'na: 'ba tʋŋlɔlɩ ‑sagbili kä 'fɩɔ Nyɔsʋa 'nyɩ 'bataa' dɛrɩ;
52004004	‑moloo ma bälɩ ɔ jre 'ɔa fugbaa 'tierekʋ 'nyünanakʋa 'mlɩ nyra 'lɩträäräkʋ 'lɩ;
52004005	'ɔnyɩ 'cɛrɛ bʋbɔgbi ‑wälɩ 'inyɩ fa 'ɔa plɛ, ‑beere nyüülü 'nyɩa' Nyɔsʋa jre.
52004006	Nyɔɔ 'nyɩ nʋ 'ɔa ‑wlajʋ 'iia 'samaa' ‑balʋ ‑gba, 'be Nyɔsʋa nya 'ia bʋbɔgbili 'pɔnɩa. Anya ɩ 'amɩ 'iin ‑gbala 'wʋ 'kɔkɔmlɛ 'wʋ.
52004007	Nyɔsʋa 'nyɩ amɩ ‑a we amä ‑frepanyüü bä, ‑maa 'ɔ we amɩ amä nyüülü kä 'nyü 'naa' bä.
52004008	'A 'ia ‑gʋ nyɔɔlɔ 'nyɩ ‑trääräa' 'lɩ 'ia 'kpɩkpɩawiili nɩ, ‑mää nyɔɔa wii 'ɔnyɩ 'balɩ ‑maa Nyɔsʋalɔ ‑nyɛɛa' amɩ 'Nyüna ‑Susu, 'ɔa wii 'ɔ 'baalɩ.
52004009	Dɛɛlɛ bäa' 'sɩrɩ 'cɛcɩnyüü 'mäa' ‑wawla nɩ, 'anyɩ 'wʋ ‑jɩjrakʋ ‑a kä, 'be Nyɔsʋaa 'mʋgbɛ 'kpɩa 'amɩ 'sɩrɩ 'amäa' ‑wawla.
52004010	'A 'ii 'a nö ‑wlajülü kä 'fɩɔ bäa' Masedoanëa ‑tʋtʋa 'fɩɔ ‑gälɩ. ‑Maa ana ‑wlajü 'amɩ, a 'jrara 'ana 'klü, 'ba 'palɩ 'klü 'ba nʋ 'saa a 'doo.
52004011	'Sɩrɩ 'amäa' nʋ ‑bɛ 'amäa' 'pʋpʋɛ 'lɩ kʋ, 'ii 'ba bobo. 'Ana 'mʋgbɛ 'ba ‑fɛ 'jrʋpa 'sɩrɩ a ‑gbalaa' 'amɩ,
52004012	'ana nʋnʋgbi 'mä ‑fälɩa nyüüa 'klɔɔtrʋ 'nara, ‑bɛ 'a ‑pɩ ‑sɛsɛjrʋpa kä.
52004013	‑Wlajü 'amɩ, 'n 'bata 'ba jre wiili 'palaa' jäjänyüüa ‑gälɩ, 'a ‑pɩ ɔ 'kpɔɔ ‑beere nyüülü 'nyɩ ‑glaaa' Jesu.
52004014	Ama jresaa Jesu jä 'ɔnya tɛkä nɩ, 'ɔɔ Nyɔsʋa 'mä kälɩsrörö 'ɔmä bɩa nyüülü jäa' ‑gbapapla.
52004015	‑Jäsɩ a ‑gbalaa' 'amɩ nɩ, 'Pläkänyɔɔa mlɩa wii bäsaa: amɔ 'lɩbänyüülü 'mäa' 'lɩbä bä ‑bɛ 'Pläkänyɔɔ 'mäa' ji nɩ, a ‑nëmä jäjänyüü dɛrɩ ‑a tɩ.
52004016	'Be 'Pläkänyɔɔ nya 'kamanyɔɔa 'sa 'lɩkäkpöa, 'Aanjë Kpakö nya wii 'paa, Nyɔsʋaa dɛglɛ nya wii 'paa, 'kä 'Pläkänyɔɔa 'mʋgbɛ nya cɛa 'mlɩ 'cie, 'kä nyüülü kä 'fɩɔ järäa' 'Kriisë 'lɩ nya ‑kätɩ 'wʋsɔ.
52004017	Amɔlɔ bäa' 'lɩbänyüülü tɩɔa' 'lɩ nɩ, 'kä Nyɔsʋa nya amɩ 'wʋdɔrɔ 'kä 'ɔnya amɩ 'üün 'cakla 'kä 'ɔnya amɩ ‑gbrua 'bö ‑gälɩ ‑tʋ 'ɔmä amɩ fa a nyra 'Pläkänyɔɔ 'mä trara. 'Ia 'taɩn 'lɩ a nyra 'Pläkänyɔɔ nya ‑pɩɔ 'doo 'wʋ kʋa 'taɩn a 'fɩɔ 'lɩ.
52004018	'Ba nʋ ‑taa 'papawiili 'ba 'papla 'klü 'lɩ.
52005001	Dɛɛlɛ bäa' 'taɩn nyra ‑srɩ nɩ, 'na ‑wlajü 'amɩ, 'anyɩ kä ‑a kä 'amä 'ia ‑pɔɔkʋ ‑glaaa.
52005002	'Be 'ana 'mʋgbɛ jre 'imɩ 'tasɩrɩ 'sɩrɩ 'Pläkänyɔɔa jijijrüü 'mäa' ‑beere 'sɩrɩ 'jejienyɔɔ jöa' ‑gbiara.
52005003	'Taɩn 'lɩ 'ümäa' 'daa: «‑Yrɛ 'a bɩa, wii ‑ka ‑nëmä 'lɩ ‑a bä» nɩ, 'a ‑plɩɩ 'ümä ‑sʋɩ 'järä ‑beere 'ŋlʋʋ nëmä ‑gu ‑bɛ mɩmɩakʋ ‑fuuöa' ‑wälɩ, 'i ‑nëmä 'lɩ nyɔɔ ‑a tɩ.
52005004	‑Maa 'amɔlɔ nɩ, ‑wlajü 'amɩ, 'anyɩ 'jöjrüükpü 'lɩ ‑a bä. 'Ia ‑srɩlɩ ‑nëmä 'amɩ ‑wälɩ ‑a ‑fu ‑beere 'jejienyɔɔ.
52005005	'Be 'ana 'fɩɔ bä 'napɛa 'jü, 'anya bä ‑srɩa 'jü. Anyɩ ‑gbiaa nyüü ‑a bä, anyɩ bɩa 'jöjrüükpüa nyüü ‑a bä.
52005006	'Ii känyrɩ nɩ, anyɩ 'mʋmɔ ‑beere 'üün, ‑maa a tɛkä, a ‑tre ana nyufa.
52005007	Nyüülü 'mʋmɔa', 'mʋmɔ ‑gbiara, ‑bɛ ‑mülü 'blaraa' 'üa nyüfë 'nʋ nɩ, 'u 'blaa 'üün ‑gbiara.
52005008	‑Maa amɔ bäa' ‑srɩa 'jü nɩ, a ‑tre ana nyüfë; a 'sroo nyɔsʋaplɛtorokʋ nyra ‑wawlakʋ ‑beere tafukotu, a 'pie 'lɩmlɩwʋwʋkʋ plɛ ‑gälɩ ‑beere tafuwlugbö.
52005009	'Be Nyɔsʋa 'nyɩ amɩ 'crɛ ‑a tɛrɛ, ‑maa 'lɩmlɩwʋwʋkʋ a kä, ana 'Pläkänyɔɔ Jesu 'Kriisë 'lɩ,
52005010	'ɔɔ jäa' ana ‑gʋ, 'ia 'taɩn 'lɩ, ‑bakää anyɩ tɛkä, anyɩ 'mʋmɔ, a nyra 'ɔɔn 'mä 'plä 'wʋ bä.
52005011	'Ii känyrɩ nɩ, 'ba 'papla ‑tɔɔ 'lɩ, 'kä 'a jö 'ana ‑mölöö ‑gba 'ümä 'bʋa, 'sɩrɩ 'a nöa' a 'doo.
52005012	‑Gbala a ‑gbala 'amɩ ‑wlajü 'amɩ, 'ba ‑träärälɩ nyüülü bäa' 'ana ‑tɔrʋpɩɔ ü ‑fɛa' 'Pläkänyɔɔa 'jrʋpa, ü 'tierea' 'amɩ, ü 'paa' 'amɩ ‑tɔɔlɩ.
52005013	'Ba ‑träärälɩ 'ümɩ ‑gböösa ‑bɛ 'ba ‑wa 'ümɩ 'üa 'jrʋpaa ‑gʋ. ‑Yrɛ 'nyɩ bä 'ana ‑tɔrʋpɩɔ.
52005014	‑Wlajü 'amɩ, a bibie 'amɩ: 'ba 'pa ‑fɛfɛnyüü 'klü 'lɩ 'ümä 'jrʋpa ‑fɛ, 'ba 'pa nyüülü kä 'koi 'jɔklɔa' 'klü 'lɩ, 'ba ji ‑mülü 'fʋmaa' ‑gba, 'ba kä plɛpɩpɛ nyüüa 'fɩɔa 'pɛlɩ.
52005015	'Ba ‑tre 'ana nyüfë, nyɔɔ 'nyɩ nʋ ‑balʋ 'ɔnyɩ 'sa ‑balʋa 'kpa; ‑maa 'ba prɛ wiili 'naa' dɛrɩ 'taɩn a 'fɩɔ 'lɩ, 'ba nönrö 'iin 'ana ‑tɔrʋpɩɔ nyra nyüüa 'fɩɔa ‑tɔrʋpɩɔ.
52005016	'Ba nʋ dɔrʋ 'taɩn a 'fɩɔ 'lɩ.
52005017	'Ba bibie Nyɔsʋa 'taɩn a 'fɩɔ 'lɩ.
52005018	'Ba 'trɛɛ Nyɔsʋa 'sɩmɩ 'taɩn 'nyɩ bä: 'be a wiili Nyɔsʋa 'bataa' 'ana ‑gʋ Jesu 'Kriisë 'lɩ.
52005019	'Anyɩ 'nyrɔlɔ ‑Susu:
52005020	'anyɩ 'pala nyɔsʋaamlɩpalanyüüa wii sa 'wʋ,
52005021	wiili kä 'fɩɔ 'ümäa' 'lɩsa; i 'naa' 'ii 'ba 'balɩ.
52005022	'Sɩmɩ ‑balʋ 'nyɩ 'cicri, 'anyɩ blö 'ua 'mlɩ.
52005023	Abɩa Nyɔsʋalɔ bäa' 'pʋpʋɛ bere 'amɩ 'klɩ. Abɩa 'ana 'kläa 'fɩɔ: 'ana bobowli, 'ana ‑gälɩasusu nyra ana fugba, bereklɩ. Wii ‑pɩ 'amɩ 'kpla ana 'Pläkänyɔɔ Jesu 'Kriisëa jijisrɩ 'lɩ!
52005024	Nyɔsʋalɔ wea' 'amɩ 'ɔ bä plɛtorosa: 'ɔɔ nëmä 'iin nʋ.
52005025	‑Wlajü 'amɩ, 'ba bibie bɩa ana 'wlili.
52005026	'Ba ‑gbegbre Nyɔsʋaa 'nyünanyüüa 'sa ‑wlajüa 'fɩɔ.
52005027	'N bibie 'amɩ 'Pläkänyɔɔa 'nyrɩklɩ, 'ba ‑täsrä ‑pɔɔkʋlʋ ‑wlajüa 'fɩɔa 'klʋɩ.
52005028	Abɩa ana 'Pläkänyɔɔ Jesu 'Kriisëa ‑gbinanakʋ bä 'amɩ ‑gälɩ. 'Asɩ i bä.
53001001	'Mɔɔ 'Pɔɔlë ‑bɛ Silvɛɛn nyra Timotee, amɔ ja Tɛsalonikënyüülü bäa' ana Tʋ Nyɔsʋa nyra 'Pläkänyɔɔ Jesu 'Kriisë 'lɩ, 'üa 'cɛcɩ ‑pɔɔkʋ.
53001002	Abɩa Nyɔsʋalɔ bäa' ana Tʋ nyra ana 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
53001003	‑Wlajü 'amɩ, 'ana ‑gʋ a kä amä Nyɔsʋa 'trɛɛ 'taɩn a 'fɩɔ 'lɩ. 'Inya 'nara 'lɩ, 'be 'ana nyɔsʋaplɛ 'papla ‑gälɩa 'doo, ‑bɛ 'ana ‑wawlakʋa 'mʋgbɛ 'papla ‑gälɩa 'doo.
53001004	'Ana 'wʋsɔɔrɔkʋ nyra 'ana nyɔsʋaplɛa ‑gʋ, 'a kä amɩ dɔrʋ 'wʋ Nyɔsʋaa 'cɛcɩnyüüa ‑tɔrʋpɩɔ, 'anya srara 'iin nyüülü 'järäa' 'amɩ ‑sʋɩ 'lɩ ‑bɛ 'a 'kpɔa.
53001005	Nyɔsʋa srara 'ia ‑plɩɩlɩ 'sɩrɩ 'ɔa ‑gätʋtʋkʋ bäa' 'cɩcasa, 'amä Nyɔsʋaa 'kamaplälä kä ‑gʋ 'a 'jääa' ‑sʋɩ, 'klɩ 'wʋ.
53001006	'I 'na 'kä nyüülü 'järäa' 'amɩ ‑sʋɩ 'lɩ nɩ, Nyɔsʋa 'mä bɩa 'üün ‑sʋɩ 'lɩ 'järä,
53001007	‑bɛ 'amɔlɔ bäa' nyatɛrɩ 'lɩ 'ɔmä 'amɩ ‑fʋflʋ 'papakʋ ‑nyɩ, a nyra amɔ 'sɔ 'taɩn 'lɩ 'Pläkänyɔɔ Jesu 'mäa' cɛlɩ 'cie ‑bɛ 'ɔmäa' 'ɔa nyufa srara, 'ɔɔ ‑bɛ 'ɔa 'klükä 'aanjë 'sɔ.
53001008	Kapu ‑gbogboa 'mlɩ 'ɔmä kʋ 'ɔmä ji. 'A ‑plɩɩ 'ɔmä nyüülü 'nyɩa' Nyɔsʋa jrea ‑gä ‑tʋ, nyra bɩa nyüülü 'nyɩ ‑trääräa' 'lɩ ana 'Pläkänyɔɔ Jesu 'Kriisëa 'Mʋfagogo.
53001009	'Üülü nɩ, 'üa 'pɛpɛɛkʋ bä 'üa 'mɔlɔkʋ 'plɔʋplɔʋa ‑gʋ, 'ü ‑nëmä 'Pläkänyɔɔ nyra 'ɔa 'wliklɩbʋabʋakʋa 'klü ‑gba ‑a jijrö; 'ünya 'lɩdɛrɩtʋŋlɔa.
53001010	'Taɩn 'lɩ 'ɔmäa' ji ‑bɛ 'ɔa 'nyünanyüü 'mäa' 'ɔɔn 'bʋala, 'a ‑plɩɩ 'ü kä 'fɩɔ toroa' 'ɔɔn plɛ 'mä 'ɔɔn 'kɔlɔ. 'Anya 'lɩbäa 'ia ‑srɩlɩa 'mlɩ, 'be a toro ana 'papawii plɛ.
53001011	'A 'ia ‑gʋ a bibie 'ana 'wlili 'taɩn a 'fɩɔ 'lɩ, ana Nyɔsʋalɔ wea' 'amɩ 'mä 'lɩ 'amɩ 'kʋɛɛ, ‑bɛ 'ɔmä 'amɩ 'klülɩpa, 'amä wiili kä 'fɩɔ 'naa' nʋ 'ɔa 'klü 'lɩ 'ana nyɔsʋaplɛtorokʋa ‑gʋ.
53001012	'Asɩ ana 'Pläkänyɔɔ Jesu 'Kriisëa 'nyrɩ 'mä 'amɩ 'lɩ 'bʋala, ‑bɛ 'amä 'ɔmɩ 'lɩ 'bʋala bɩa, ana Nyɔsʋa nyra 'Pläkänyɔɔ Jesu 'Kriisëa ‑gbinanakʋa ‑gʋ.
53002001	‑Wlajü 'amɩ 'amɔ a ‑gbala, dɛɛlɛ bäa' 'Pläkänyɔɔ Jesu 'Kriisëa jijisrɩ nyra 'ɔa ‑gbaa trarakʋ nɩ,
53002002	'ana 'klü 'nyɩ 'jɔklɔ sɔsɔ. Nyɔɔ ma ji ‑bɛ ɔma 'daa Nyɔsʋa ‑gbala 'ɔɔn, 'aiɛ nyɔɔ ma ‑gbala 'amɩ, 'aiɛ ɔma 'daa amɔ ja ‑pɔɔkʋ ‑maa 'Pläkänyɔɔa jijisrɩ 'a ‑si nɩ, 'ana bobowli 'nyɩ 'caklalɩ.
53002003	Nyɔɔ 'doo nyɔɔ 'doo 'nyɩ 'sara 'amɩ ‑gbagblɛa dɩjɔ 'doo. Nyüü nya Nyɔsʋa 'nyüamlɩjraraa ‑kätɩ, ‑Balʋa Nyɔɔ nya ‑fälɩ blöa, 'ɔɔlɔ ‑glaaa' 'ɔa ‑gbogblookʋ.
53002004	'Ɔɔ bä ‑Gbakäklɛnyɔɔlɔ ‑tʋa' 'ɔa nyufa diili kä 'fɩɔ a 'daraa' Nyɔsʋa 'ia 'wliklɩ, diili kä 'fɩɔ a ‑pʋpʋaa' a 'wliklɩ, ɔ möa' ɔ paa' 'nɩmɩ Nyɔsʋaanyuku kpaku ‑wälɩ 'ɔmä ‑wälɩkʋ, ‑bɛ ɔ sraraa' 'ɔa nyufa ‑beere Nyɔsʋa.
53002005	'N ‑gbala kä 'amɩ 'iin 'taɩn 'lɩ 'n bä käa' 'ana ‑nyɛɛ; 'a ‑kaaŋlʋ 'iin plɛpa?
53002006	‑Bɛ ‑plɩɩlɩ a bäa' ‑plɩɩ nɩ, 'a dɛɛlɛ kaa' 'ɔɔn 'klɩ; 'taɩn nëmä 'lɩjrä 'fɩɔwʋ ‑a ji 'ɔmä 'ɔa nyufa srara.
53002007	'Be ‑balʋa ‑sisieklü bä 'jrʋpa 'lɩ, ‑maa nyɔɔlɔ kaa' 'ɔɔn 'klɩ ma sɔ ‑plɩɩ 'fɩɔwʋ 'kä 'ɔnya 'wʋcrɛrɛ.
53002008	'A ‑plɩɩ ‑Gbakäklɛnyɔɔ 'mä 'wʋcrɛrɛ, 'kä 'Pläkänyɔɔ Jesu nya mlɩa ‑fʋflʋ nʋ 'kä 'ɔnya 'ɔɔn bʋblɔ 'ɔa jijisrɩ 'lɩ.
53002009	'Taɩn 'lɩ ‑Gbakäklɛnyɔɔ 'mäa' ‑srɩɩ ji nɩ, Sataan a 'klü 'ɔmä ja ‑bɛ 'ɔmä 'ɔa 'klüa 'kaɩn 'kaɩn, ‑saragbia tie nyra ‑gbagblɛ plɛklɩkalawii nʋ.
53002010	Yrʋ nyra ‑gbagblɛ 'kɔkɔmlɛ 'ɔmä nʋ ‑bɛ 'ɔmä nyüülü möa' 'mɔlɔ 'nyʋfɔ 'wʋ 'kpla. 'Be 'ünyɩ 'lɩ 'cɩcasalä 'mäa' 'ü 'lɩmlɩba ‑a ‑wa.
53002011	'A 'ia ‑gʋ Nyɔsʋa ja 'üün 'mɔlɔkʋa 'klü, 'ümä ‑gbagblɛwii wii 'dara.
53002012	‑Bɛ nyüülü kä 'fɩɔ 'nyɩa' 'cɩcasa wii 'dara, ‑bɛ ‑gbagblɛ käa' 'tʋ nɩ, 'üa ‑gä 'mä ‑träärä.
53002013	Amɔlɔ nɩ, ‑wawawlajü 'amɩ, 'amɔ 'Pläkänyɔɔ ‑waa' nɩ, a kä amä Nyɔsʋa 'trɛɛ 'taɩn a 'fɩɔ 'lɩ 'ana ‑gʋ, 'be 'amɔ ‑kätɩ Nyɔsʋa 'balɩ 'amä 'lɩmlɩwʋ, 'be Nyɔsʋaa ‑Susu kpëtä 'amɩ ‑bɛ 'a toro 'cɩcasa plɛ.
53002014	'A 'ia ‑gʋ 'ɔ ‑srörö bɩa 'Mʋfagogolä a 'saa' 'amɩ kälɩ 'amä ana 'Pläkänyɔɔ Jesu 'Kriisëa 'wliklɩbʋabʋakʋa 'mlɩ dɛɛ kälä.
53002015	'Ii känyrɩ ‑wlajü 'amɩ, 'ba nyɔnyrɔ 'kä 'a ‑träärälɩ wiili a 'kpɩaa' 'amɩ. ‑Bɛ ‑pɔɔkʋ a ja 'amɩ, 'aiɛ dɛtrɛ a dɛtrɛ 'amɩ, 'ba ‑träärälɩ 'imɩ.
53002016	Abɩa ana 'Pläkänyɔɔ Jesu 'Kriisëa 'mʋgbɛ nyra ana Tʋ Nyɔsʋalɔ ‑waa' amɩ ‑bɛ ɔ ‑nyɩa' amɩ 'flɛɛlɩ 'klülü 'nyɩ bɩaraa' nyra 'cɩca plɛpiepiegälɩkʋ,
53002017	ɔ 'pa 'amɩ 'klü 'lɩ. 'Kä ɔ ‑nyɛɛ 'amɩ 'klü 'amä wiili kä 'fɩɔ 'naa' nʋ 'cɩcawii 'mä bɩa 'ana mlɩ sɔ!
53003001	‑Jäsɩ 'n blöa' nɩ, ‑wlajü 'amɩ, 'ba bibie ana 'wlili 'Pläkänyɔɔa 'papawii 'mä 'klɔɔtrʋ mi a 'doo ‑bɛ 'imä 'bʋala 'sɩrɩ 'i bäa' 'ana ‑nyɛɛ,
53003002	amä ‑balʋnyüü nyra plɛbʋbɔnyüü mlɩ 'wʋ; 'be 'üa 'fɩɔ 'nyɩ nyɔsʋaplɛ ‑a kä.
53003003	‑Maa 'Pläkänyɔɔ 'wʋ plɛtorokʋ 'klɩ: 'ɔnya 'amɩ 'klülɩpaa 'kä 'ɔnya 'amɩ 'nyiöligäälä Plɛbʋbɔsusua ‑gʋ.
53003004	A 'suru 'kä 'Pläkänyɔɔa 'nyrɩklɩ, 'sɩrɩ 'a nöa' wiili a 'daaa'; ‑bɛ 'a ‑nëmäa' 'ia nʋnʋkʋa ‑gʋ fio.
53003005	Abɩa 'Pläkänyɔɔ 'tiere 'ana polu Nyɔsʋaa ‑wawakʋa 'pɛlɩ, nyra 'Kriisëa 'wʋsɔɔrɔkʋ 'lɩ!
53003006	A ‑gbala 'amɩ ‑wlajü 'amɩ, ana 'Pläkänyɔɔ Jesu 'Kriisëa 'nyrɩklɩ, 'ba tʋŋlɔlɩ ‑wlajülü kä 'fɩɔ ‑fɛɛɛa' dɛrɩ, ünyɩ ‑trääräa' 'lɩ wiili a 'kpɩaa' 'amɩ.
53003007	'Ana 'mʋgbɛ jre 'iin 'sɩrɩ 'amäa' ana 'sa nʋ, 'be a bä käa' 'ana ‑nyɛɛ nɩ, ‑mää ‑fɛfɛnyüüa 'sa a ma 'nyɩ 'nyɛ.
53003008	Anyɩ nyɔɔa jijrɛ ‑a ji 'flɛɛlɩ. ‑Sʋɩa 'mlɩ a ma ‑fɛɛɛrɛ 'jrʋpa ‑srɩ ‑bɛ ‑gbia, a ‑pɩ ‑gʋ nyɔɔ ‑molooa ‑gblɛ bä.
53003009	‑Mää 'kä anyɩ kä ‑a kä amä 'iin nʋ ‑a, ‑maa ana 'mlɔɔ nʋ 'sa amä 'amɩ srara 'sɩrɩ 'amäa' bɩa nʋ.
53003010	A bä käa' 'ana ‑nyɛɛ nɩ, ‑jäsɩ a 'daa käa' 'ba nʋa': nyɔɔ ma 'nyɩ 'bata 'jrʋpa ‑a ‑fɛfɛkʋa nɩ, 'ɔnyɩ ji bɩa dɛɛ!
53003011	‑Bɛ a 'nöö ‑maa 'ana ‑tɔrʋpɩɔa nyüü ‑mölöö bälɩ 'ü ‑fɛ, 'ünyɩ ‑fɛ 'jrʋpa ‑a. ‑Maa nyüüa wiia mlɩ 'ü 'papla 'më.
53003012	‑Jäsɩ a ‑gbalaa' 'ia nyüülü nɩ, 'klü 'lɩ a 'paa 'üün 'Pläkänyɔɔ Jesu 'Kriisëa 'nyrɩklɩ, ü ‑fɛ 'jrʋpa tee, ü ji 'üa 'mʋgbɛa 'jrʋpaa jijrɛ.
53003013	'Amɔlɔ nɩ, ‑wlajü 'amɩ, 'anyɩ fio 'cɩcagbia nʋnʋkʋa ‑gʋ.
53003014	Nyɔɔ ma 'nyɩ ‑träärälɩ wiili a ‑jɩjraa' ‑taa ‑pɔɔkʋlʋa 'mlɩ nɩ, 'ba ‑tʋ 'ɔɔn 'nyügba 'mʋfasa, 'a nyra 'ɔɔn ‑kanyɩ 'nönröwli, 'nyüsü 'mä 'ɔɔn 'bla.
53003015	‑Maa 'anyɩ 'jä 'ɔɔn ‑beere 'nyüamlɩjraranyɔɔ, ‑maa 'ba kolo 'ɔa 'nyiöli 'wli ‑wlajʋsa.
53003016	Abɩa plɛgälɩflɛrɛkʋa 'Pläkänyɔɔa 'mʋgbɛ ‑nyɩ 'amɩ plɛgälɩflɛrɛkʋ 'taɩn a 'fɩɔ 'lɩ, ‑pɩɔ o ‑pɩɔ! Abɩa 'Pläkänyɔɔ bä 'ana 'fɩɔa ‑tɔrʋpɩɔ!
53003017	'Na 'mʋgbɛ bäa' 'Pɔɔlë 'mɔɔ ‑jɩjra 'trɔrʋa 'pɛlɛ. 'A 'na ‑pɔɔkɩa 'fɩɔa tie; 'a 'na ‑jɩjrawlu.
53003018	Abɩa ana 'Pläkänyɔɔ Jesu 'Kriisëa ‑gbinanakʋ bä 'ana 'fɩɔ 'lɩ! 'Asɩ i bä.
54001001	'Mɔɔ 'Pɔɔlë, Jesu 'Kriisëa apotrë; Nyɔsʋalɔ bäa' ana 'Lɩmlɩbanyɔɔ Nyɔsʋa nyra 'Pläkänyɔɔ Jesu 'Kriisëlɔ bäa' ana plɛgälɩpienyɔɔ, 'üü ‑tʋ 'lɩ 'mɩ. 'Mɔɔ ‑jɩjra ‑mɩ 'wʋ,
54001002	Timotee. ‑Mɔ bäa' 'na 'cɩca 'jʋ nyɔsʋaplɛtorokʋ 'lɩ. Abɩa ana Tʋ Nyɔsʋa nyra Jesu 'Kriisë ana 'Pläkänyɔɔa ‑gbinanakʋ, 'ɔa nyatɛplɛ nyra 'ɔa plɛgälɩflɛrɛkʋ bä ‑mɩ ‑gälɩ.
54001003	'Taɩn 'lɩ 'n mö käa' Masedoanëa ‑tʋtʋ ‑gälɩ nɩ, 'n ‑gbala kä ‑mɩ ‑a kʋ Ɛfɛsëbätä ‑mä nyüü ‑mölöö ‑gbala 'ü ‑pɩ ‑gbagblɛwii 'kpɩa.
54001004	‑Gbala 'üün bɩa ‑kätɩ nänëlë nyüü 'saraa' 'lɩ 'üün, nyra 'üa tʋɩɩa 'klɩtotrotɔɔlʋ 'ü 'paaa' unyɩ bɩaraa' nɩ, 'ünyɩ 'dara 'iin wii. 'I ja ‑topokʋ; 'inyɩ ‑fɛ Nyɔsʋa 'jrʋpalä nröröa' nyɔsʋaplɛtorokʋ 'lɩ ‑a.
54001005	Dɛɛlɛ 'n 'batraa' wiili 'n ‑gbalaa' ‑mɩa 'mlɩ nɩ, 'ɛɛ bä ‑wawakʋlʋ sɔa' plɛlɛ 'nyɩa' ‑fre paa 'mlɩ, i sɔa' 'mʋfa bobowli 'lɩ nyra 'tasɩrɩa nyɔsʋaplɛtorokʋlʋ 'nyɩa' ‑gla 'klɩ bäa' 'lɩ.
54001006	‑Mölöö 'wʋ 'ia 'fɩɔlʋ dɛrɩ, 'ünya tɩɔrɔ 'fʋflɛsa ‑topokʋ 'lɩ.
54001007	'Ü 'bata 'ümä ‑dɔa 'kpɩkpɩanyüü bä. Wiili 'ü 'paaa' 'ünyɩ 'nu 'imɩ 'wli ‑a, wiili 'ü 'kpɩaa' nyüü, 'ünyɩ 'iin jre ‑a jre.
54001008	‑Maa ‑dɔlʋ nɩ, a jre 'imɩ 'sɩrɩ 'u 'naa', nyüü ma ‑träärälɩ 'umɩ.
54001009	A kä amä wii 'doo jre: ‑mää nyɔɔlɔ ‑gäa' 'klɩa ‑gʋ ‑dɔ 'nyɩ 'lɩbä, ‑maa 'ünyɩa' ‑dɔ jre: ü blaa' jraa 'doo, plɛbʋbɔnyüü, nyra ‑balʋnyüü, nyüülü 'nyɩ ‑trääräa' 'lɩ Nyɔsʋa, ‑bɛ ü 'saalɩ Nyɔsʋaa diili paa', ü 'blaaa' nyüülü 'blaaa' 'üa tʋɩɩ nyra 'üa 'yioɩɩ, nyra nyüüblanyüü ‑mölöö.
54001010	‑Dɔ bälɩ nyüülü nöa' ‑sagbili Nyɔsʋa 'nyɩ 'bataa' 'üa ‑gʋ, nyɩberülü ‑bɛ nyɩberü 'piea', ü 'paaa' ‑goou 'peru, ‑gbagblɛkänyüü, nyüülü 'sɔrɩa' ‑gbagblɛsa, nyra nyüülü 'nyɩ 'bataa' 'cɩcasaa 'kpɩkpɩakʋ.
54001011	'A Nyɔsʋaa 'Mʋfagogo 'lɩ 'ia 'kpɩkpɩakʋlʋ bä. Nyɔsʋa ‑nyɩ 'mɩ 'ia 'kpɩkpɩakʋlʋ, 'ii srara Nyɔsʋalɔ 'papanɩ 'sia' 'klɩ 'ɔa 'bʋabʋakʋ 'lɩ.
54001012	'N 'trɛɛ 'Kriisë Jesu ana 'Pläkänyɔɔ, ɔ ‑nyɛɛa' 'mɩ 'klü; 'be 'ɔɔ jresaa 'n bä plɛtoronyɔɔ 'ɔnya pla 'mɩ 'ɔa 'jrʋpa 'lɩ.
54001013	‑Bɛ ‑kätɩsa nɩ, 'maa 'paa 'ɔa bʋbɔnyrɩ. 'Maa nö 'ɔa nyüü ‑gbigba, 'na wiia 'fɩɔ ma bä 'klü 'lɩ. ‑Maa Nyɔsʋa nya 'jä 'na nyatɛrɩ 'be wiili 'maa nöa' 'nyɩ 'iin jre ‑a jre; 'nyɩ kä 'Kriisëa nyɔsʋaplɛ ‑a kä.
54001014	Ana 'Pläkänyɔɔa ‑gbinanakʋ nya 'si 'mɩ 'klɩ, 'ɔ ‑nyɩ 'mɩ nyɔsʋaplɛtorokʋ nyra ‑wawakʋlʋ bäa' 'Kriisë Jesu 'lɩ.
54001015	‑Jää wiili 'surua', i nyüüa 'fɩɔ käa' 'ümäa' 'kpla: 'Kriisë Jesu ji 'pläa 'mlɩ 'ɔmä 'lɩ ‑balʋnyüü 'mlɩ 'ba. 'Mɔɔ bä 'üa 'wliklɩ.
54001016	‑Maa Nyɔsʋa 'jä 'na nyatɛrɩ, 'kä Jesu 'Kriisë 'mä 'mɩ kälɩ ‑srörö, 'mɔɔ bäa' ‑balʋnyüüa 'wliklɩa nɔ nɩ, ‑bɛ 'ɔmä 'ɔa plɛböblökʋa 'fɩɔ srara. 'Ɔ nʋ 'imɩ 'ɔmä nyüü srara 'sɩrɩ 'ɔ 'mrɛɛa' 'ɔmäa' nʋ ‑bɛ nyüülü toroa' 'ɔɔn plɛ 'mäa' 'klälä 'nyɩa' blöröfa kä 'jä.
54001017	'Abɩa 'Taɩn a 'fɩɔ 'lɩa 'Kɩɩ, ɔnyɩ 'cicia', ɔ nyɔɔ 'nyɩ 'jäa' 'wʋ, ɔ bäa' 'Lɩgla Nyɔsʋa 'doo, ɔ 'jrara ‑bɛ ɔ 'bʋala 'plɔʋplɔʋ! 'Asɩ i bä.
54001018	'Na 'jʋ Timotee, ‑jää wiili 'mäa' ‑mɩ ‑gbala. 'Ii ‑bɛ wiili nyɔsʋaamlɩpalanyüü 'sa käa' 'lɩ ‑na ‑gʋ bä dɛɛ 'dee. I kʋ ‑na plɛklɩ ‑mä 'mʋfa ‑golu ‑fu nyɔsʋaplɛtorokʋ 'lɩ.
54001019	Toro Nyɔsʋa plɛ 'kä ‑na bobowli 'naa. 'Ia bobowlili nɩ, ‑mölöö 'ba ‑plɩ 'iin, 'üa nyɔsʋaplɛtorokʋ nya ‑gblooo.
54001020	'Üü bä Imenee nyra Alesandrë. 'N 'sara 'üün Sataan kälɩ, 'ümä Nyɔsʋaa ‑jejrekʋa ‑gʋ fio.
54002001	'Ii känyrɩ, wiili 'amäa' ‑kätɩ nʋ nɩ, 'ba bibie Nyɔsʋa nyüüa 'fɩɔa 'wli 'lɩ, 'ba bibie diili 'ü 'bataa' 'ia 'wlili, 'kä 'a 'trɛɛ 'ɔɔn 'üa 'wlili.
54002002	'Ba bibie 'kɩɩɩa nyra nyüülü kä 'fɩɔ 'kamaa 'wlili, 'kä ana 'klä ‑pɩ ‑yrɛ 'lɩ blö, 'ämä ‑pio bä, 'amä wiia 'fɩɔa mlɩ srara 'sɩrɩ a kpasraa' Nyɔsʋa ‑gba ‑bɛ a ‑trääräa' 'lɩ 'ɔmɩ.
54002003	'Ii 'na, 'ii kä ana 'Lɩmlɩbanyɔɔ Nyɔsʋa 'tʋ.
54002004	'Ɔ 'bata abɩa nyüüa 'fɩɔ 'wʋlɩmlɩ, 'ümä 'cɩcasa jre.
54002005	'Be Nyɔsʋa bä 'doo, 'diprö nya bä bɩa 'doo Nyɔsʋa nyra nyüüa ‑tɔrʋpɩɔ, 'a nyɔɔlɔ 'ɔɔ bä 'Kriisë Jesu,
54002006	'ɔ 'sa 'ɔa 'klä ana ‑pi 'lɩ, 'kä nyüüa 'fɩɔ 'mä 'lɩmlɩwʋ. 'Ii srara wiili Nyɔsʋa ‑tʋa' 'lɩ, ‑bɛ i jräa' 'lɩ 'ia 'taɩnlɩ 'ɔ ‑tʋa' 'lɩa 'mlɩ.
54002007	'Abɩa 'mä 'lɩ 'iin 'sa, 'ia ‑gʋ 'ɔ nönrö 'mɩ apotrë nyra nyɔsʋaawiipanyɔɔ. 'Cɩcasa 'n 'saalɩ 'Kriisëa 'klɩ, ‑mää ‑gbagblɛ 'nyɩ kä. 'Ɔ nönrö 'mɩ apotrë 'lɩ 'mä dɛɛlɛ bäa' nyɔsʋaplɛtorokʋ nyra 'cɩcasa nyüülü 'nyɩa' juifë bä 'kpɩa.
54002008	'Ii känyrɩ, 'n 'bata abɩa nyɩberü to 'üa 'nyüna 'dari cɛlɩ ‑bɛ 'ü bibie Nyɔsʋa ‑pɩɔa 'fɩɔ, 'crɛ nyra ‑yrɛ 'nyɩ bälɩ.
54002009	'Asɩ 'n 'bata bɩa, 'ŋlëgë 'nyɩ ‑sesre ‑gbʋgbʋmäklɩ 'üa 'sosrokʋ nyra 'ŋuei nʋnʋkʋ 'lɩ. 'Ünyɩ 'sroo ‑sikadii, ‑plɩlɩ 'aiɛ 'dari 'lɩ, 'ünyɩ 'sroo 'kotili kä 'peru 'bʋaa' ‑gböösa.
54002010	‑Maa abɩa 'ŋlëgë srara 'üa 'nanakʋ 'üa 'cɩcagbia 'mlɩ, 'sɩrɩ 'ŋlëgë ma 'daa 'ü ‑träärä 'lɩ Nyɔsʋa, 'asɩ ü bä 'wʋ.
54002011	'Ŋlʋʋ 'nyɩ kä ‑a kä 'ɔmä wii 'pa, 'taɩn 'lɩ 'ü 'kpɩaa', 'ü kä 'ümä 'nyaklipo 'lɩträäräsa.
54002012	'Nyɩ 'daa abɩa 'ŋlʋʋ 'kpɩa, 'ɔnyɩ kʋ bɩa 'ɔa dʋɔ ‑gälɩ; 'ünyɩ kä ‑a kä 'ümä mɛ cɛ.
54002013	'Be Adaan ‑kätɩ Nyɔsʋa nʋ, Ɛvë nya 'trorolɩ.
54002014	‑Mää Adaan 'ünyɩ ‑trɔɔrɔ, 'ŋlʋʋ 'ü ‑trɔɔrɔ: 'ɔ 'cɛrɛ 'ɔa nyufa ‑wälɩ 'ünya ‑trɔɔrɔ 'ɔɔn, 'ɔnya 'nyɩ 'lɩ Nyɔsʋa ‑träärä.
54002015	‑Maa 'ɔnya 'lɩmlɩwʋa ‑guguuö 'lɩ, ɔma kʋ nyɔsʋaplɛtorokʋ nyra ‑wawakʋ 'lɩ, 'ɔa 'klä ma 'nyɩ bɩa ‑fre ‑a pa. 'Ɔnyɩ 'bata bɩa 'ɔa 'dooa 'jäjräkʋ.
54003001	‑Jää wiili bäa' 'tasɩrɩa wii: nyɔɔ ma nëmä 'cɛcɩtagbö bä nɩ, 'mʋfajrʋpa bäsaa.
54003002	'Ii känyrɩ, nyɔɔ 'mäa' 'cɛcɩtagbö bä nɩ, 'ɔa bʋbɔnyrɩ ‑nëmä nyüüa mlɩ ‑a bä: 'ŋlʋʋ 'dooa dʋɔ, ɔ kälä 'ɔa nyufaa wiigba, ɔ jre wiia 'kplaklakʋ, ɔ bä 'lɩträäränyɔɔ, ɔ bä nyüü 'lɩkʋɛɛnyɔɔ, ɔ bä bɩa nyüüa 'kpɩkpɩakʋ mlɩ.
54003003	'Ɔnyɩ bä 'nʋblanyɔɔ 'aiɛ 'blarʋkänyɔɔ, 'aiɛ ɔnyɩ bä möliiwanyɔɔ ‑maa ɔ bä ‑pɔplɔnyɔɔ, ɔ ‑wa 'wlinönrökʋ, möliia ‑wawakʋ 'nyɩ fa 'ɔa plɛ.
54003004	Ɔ ‑gbötö 'ɔa 'mlɔɔ a ‑gbööö 'cɩcasa, 'kä 'ɔa 'jü ‑träärälɩ 'ɔmɩ ‑gböösa.
54003005	'Be nyɔɔ ma 'nyɩ 'ɔa ‑gböööa ‑gbötökʋ mlɩ ‑a bɩa nɩ, ‑asɩ 'ɔnya Nyɔsʋaa 'cɛcɩa ‑gbötökʋ nʋ le?
54003006	'Ɔnyɩ bä nyɔɔlɔ ‑ka 'nyierea' ‑plɩɩ nyɔsʋaawii 'klɩ; 'ɔ ‑pɩ Sataan a 'sa 'pɔnɩ 'ɔa 'lɩgbagbakʋa ‑gʋ.
54003007	Abɩa nyüülü 'nyɩa' 'cɛcɩnyüü bä 'pa 'ɔa 'cɩca 'nyrɩ, 'ü ‑pɩ 'ɔa bʋbɔnyrɩ 'pa, 'ɔ ‑pɩ Sataan a ‑gbasi mlɩ blö.
54003008	'Asɩ nyɔɔlɔ bäa' diakrë kä 'ɔmä bɩa bä: ɔ bä nyɔɔwʋbasa, 'ünyɩ kä 'më 'sɔɔ. 'Ünyɩ 'mla 'saa 'nʋ, ‑bɛ 'ünyɩ fɔlɔ mölii dɛrɩ ‑balʋsa.
54003009	'Ü kä 'ümä 'üa 'cɩca bobowli nʋ, 'ümä 'cɩcasalä ‑sisrea' nyɔsʋaplɛtorokʋa 'mlɩ 'kpla 'mʋfasa.
54003010	‑Maa 'ba tɛlɩ 'ümɩ ‑kätɩ. 'Ama 'nyɩ 'üa 'kläa 'mlɩ bʋbɔgbi ‑a 'järä nɩ, ü ‑fɛ 'üa 'jrʋpa.
54003011	'Asɩ 'üa 'ŋlëgë kä 'ümä nyɔɔwʋbasa bä. 'Ünyɩ kä ‑a kä 'ümä ‑mölööa bʋbɔnyrɩ 'pa; ɔ kä 'ɔa nyufa, 'kä 'ɔ bä plɛtorosa wiia 'fɩɔa 'mlɩ.
54003012	Diakrë kä 'ɔmä 'ŋlʋʋ 'doo kä. 'Ü kä 'ümä 'üa 'jü nyra 'üa ‑gbööö ‑gbötö 'cɩcasa.
54003013	Ü nöa' 'üa 'jrʋpa 'cɩcasa nɩ, 'ü 'jää 'cɩca kʋfa, 'kä 'üa plɛ nya 'käsria ‑gböösa, 'be 'ü toro 'Kriisë Jesu plɛ.
54003014	'N ja ‑mɩ ‑pɔɔkʋlʋ kʋa' ‑pɩ, ‑maa 'n jresaa 'nyaa ‑mɩ 'jäkalɩ jia jrüü jiea 'mlɩ.
54003015	‑Maa ama 'nyɩ sɔsɔ ji ‑a ji nɩ, 'n ‑jɩjra 'sɩrɩ ‑nëmäa' nʋ Nyɔsʋaa ‑gböööa 'mlɩ. ‑Gbööölä nɩ, 'ää bä 'Lɩbä Nyɔsʋaa 'Cɛcɩ, 'ää bä 'cɩcasaa ‑gɔmʋʋ nyra 'äa ‑toko.
54003016	‑Yɛɛ, nyɔɔ 'nyɩ 'lɩ ‑a bɩa ɔ blara ana nyɔsʋaplɛtorokʋlʋ kpakulu ‑kanyɩa' ‑sisie 'klɩ: Nyɔsʋa ji 'ɔmä 'ɔa nyufa nyɔɔ 'lɩnrörö, Nyɔsʋa ‑Susu nya srara 'sɩrɩ 'ɔ ‑gäa' 'klɩ. 'Aanjëɩɩ nya 'jä 'ɔɔn, nyüü 'saralɩ 'ɔa ‑gä nyüülü 'nyɩa' juifë bä. ‑Tʋtʋgälɩ nyüü toro 'ɔɔn plɛ, cɛa 'mlɩ 'lee 'ɔnya 'jrara Nyɔsʋaa 'bʋalakʋ 'lɩ.
54004001	'Tasɩrɩa 'sa Nyɔsʋaa ‑Susu nɩnɩa: 'taɩn a bɩarafa 'wʋ 'lee nɩ, nyüü ‑mölöö nya 'üa nyɔsʋaplɛ ‑wälɩ 'cɛrɛa. ‑Sisili ‑trɔɔrɔa' nyüü, nyra domüüa 'kpɩkpɩakʋ 'ü nëmä dɛrɩprɛ.
54004002	‑Glagälɩsrörönyüüa ‑gbagblɛ 'kpɩkpɩakʋ nëmä 'üa plɛ fa. 'Ünyɩ ŋalɛ ‑a kä 'ümä ‑balʋ nʋ, ‑beere 'sɩrɩ dete fumölu 'pütöa' nyɔɔ ‑bɛ 'ɔnyɩ 'jäa' 'ɛa mɩmɩakʋ.
54004003	'Üü nö ‑maa, nyɔɔ 'nyɩ kä ‑a kä 'ɔmä 'ti, nyɔɔ 'nyɩ ji ‑taa jijrili kʋa' ‑pɩ. ‑Bɛ Nyɔsʋa nʋ 'ia diili 'kä nyüülü toroa' 'ɔɔn plɛ ü jrea' 'cɩcasa 'mä 'ɔɔn 'trɛɛ ‑bɛ 'ümä 'iin ji.
54004004	'Be diili kä 'fɩɔ Nyɔsʋa nʋa' 'na, dɛɛ 'nyɩ 'klʋɛɛbesa ‑a bä, ama nëmä 'ɛɛn ji a 'trɛɛ Nyɔsʋa.
54004005	Nyɔsʋaa wii nyra nyɔsʋabibiekʋ 'nara 'ɛɛn Nyɔsʋaa 'klɔɔtrʋ.
54004006	‑Ama 'kpɩa 'imɩ ‑wlajü nɩ, ‑nya Jesu 'Kriisëa 'cɩca 'jrʋpafɛnyɔɔ bäa; 'ii nëmä nyüü srara 'sɩrɩ nöa' nyɔsʋaplɛa 'papawii ‑bɛ 'finia' ‑na nyufa 'klɩ, ‑bɛ ‑trääräa' 'lɩ 'cɩca 'kpɩkpɩakʋ.
54004007	‑Maa dɛɛlɛ bäa' 'nänëlë plaa' nyɔɔ ‑fre 'lɩ, 'inyɩ falaa' nyɔɔ 'klɔɔtrʋ nɩ, ‑nyɩ 'dara 'iin wii. 'Kpɩa 'sɩrɩ ‑nëmäa' nʋ ‑bɛ ‑mäa' Nyɔsʋaa 'lɩträärä 'kʋ ‑nyɩ.
54004008	Fʋfɔlʋ jö nyɔɔa fugba ‑gba ‑jie. ‑Maa Nyɔsʋaa 'lɩträäkʋ 'na diia 'fɩɔa ‑gʋ, 'be 'i ‑nyɛɛɛ amɩ 'klä: 'saarɩa 'klä nyra ‑srɩɩa nä.
54004009	‑Taa wiili bä 'cɩcasa, 'ii känyrɩ nyüüa 'fɩɔ kä 'ümä 'iin 'lɩkʋɛɛ ‑gböösa.
54004010	'A 'ia ‑gʋ a ‑fɛɛɛ 'jrʋpa ‑gböösa, ‑bɛ 'ü jejre amɩ, 'be a ‑tʋ ana plɛa 'fɩɔ 'Lɩbä Nyɔsʋalɔ bäa' nyüüa 'fɩɔa 'Lɩmlɩbanyɔɔ 'lɩ, ü ‑tɛɛ toroa' 'ɔɔn plɛ, 'üa ‑gʋ.
54004011	‑Gbala 'ümɩ 'iin 'kä ‑kpɩa 'ümɩ.
54004012	Nyɔɔ 'nyɩ fɛrɛ ‑na sëgbadɛɛ! Bä nyɔsʋaplɛtoronyüüa 'klɩtɛnyɔɔ, ‑na 'papawiia 'mlɩ, ‑na nʋnʋgbia 'mlɩ, ‑na ‑wawakʋ 'lɩ, ‑na ‑susu 'lɩ ‑na nyɔsʋaplɛtorokʋ 'lɩ nyra ‑na ‑fre 'klɩfɔlɔkʋ 'lɩ.
54004013	'N ‑kaaŋlʋa' ji nɩ, 'pa ‑na nyufa 'klü 'lɩ ‑a ‑täsä Nyɔsʋaa ‑pɔɔkʋ ‑jriaa 'lɩ, 'pa 'üün ‑tɔɔ 'lɩ 'kä 'kpɩa 'üün.
54004014	'Srɛlɛ Nyɔsʋa ‑tʋa' ‑mɩ 'lɩ, 'srɛlɛ ‑jääa' 'taɩn 'lɩ Nyɔsʋa ‑sröröa' nyüü kälɩ ‑bɛ 'ɔ 'paa' wii, 'taɩn 'lɩ 'cɛcɩtagbü 'piea' ‑mɩ 'dari 'wli nɩ, ‑nyɩ 'pa 'ɛɛn sa 'wʋ.
54004015	‑Tʋ 'imɩ 'nyügba 'mʋfasa, ‑nyɩ ‑na 'fɩɔ 'ia ‑gʋ, nyüüa 'fɩɔ 'mä 'iin 'jä 'sɩrɩ ‑jraaa' 'lɩ mlɩ.
54004016	‑Tʋ ‑na nyufa nyra ‑na 'kpɩkpɩakʋ 'nyügba. Nyɔnyrɔ 'iin kälɩ ‑gböösa. ‑Ama nʋ 'saa nɩ, ‑nya 'lɩ ‑na 'mʋgbɛ nyra nyüülü poa' ‑mɩ 'nyakli mlɩ 'baa.
54005001	‑Nyɩ ‑sɔɔrɔ mlɩa wii 'wʋ tagbö ‑gälɩ, ‑maa 'pa 'ɔɔn ‑tɔɔɔ 'lɩ 'sɩrɩ 'ɔ bäa' ‑na tʋ. 'Pala ‑sëgbë wii ‑gba ‑beere ‑wlajü.
54005002	'Pa 'ŋlëkakpalü ‑tɔɔɔ 'lɩ 'sɩrɩ 'ü bäa' ‑na 'yioɩɩ. Abɩa ‑na plɛa 'fɩɔ 'pɔlɔ ‑a ‑paa kʋaklʋayörü ‑tɔɔɔ 'lɩ ‑beere ‑na ‑wlayörü.
54005003	'Ŋlëgëlü bäa' 'kasa 'kusroŋlëgë nɩ, 'pa 'üa ‑gä 'lɩträäräsa.
54005004	‑Maa 'kusroŋlʋʋ ma kä 'jü, 'aiɛ 'jüa 'jü, ü 'mrɛɛa' 'ümä 'ɔa ‑gä 'pa nɩ, 'ü 'kpɩa 'üa nyɔsʋaplɛa srarakʋ 'üa 'mʋgbɛa ‑gbööli, ü 'sa diili 'üa tʋɩɩ nʋa' 'üün ‑gba mlɩ. 'Be 'ii 'na 'inya kä Nyɔsʋa 'tʋ.
54005005	'Cɩca 'kusroŋlʋʋlɔ 'nyɩa' nyɔɔ kä ɔmäa' 'ɔa ‑gä 'pa nɩ, 'ɔ 'pie 'ɔa plɛ Nyɔsʋa ‑gälɩ, ‑bɛ 'ɔ bibie Nyɔsʋa ‑srɩ ‑bɛ ‑gbia 'ɔmä 'ɔɔn ‑gbaji.
54005006	‑Maa ‑mɔlɔ fɔlɔa' 'ɔa dɔrʋ dɛrɩ nɩ, 'ɔ 'a jä, ‑bakää 'ɔa 'jajɛ ma ‑ka bälɩ.
54005007	'A ‑taa wiili ‑kä ‑mä 'üün ‑gbala, 'üa bʋbɔnyrɩ ‑pɩ nyüüa mlɩ bä.
54005008	Nyɔɔ ma 'nyɩ 'pa 'ɔa nyüüa ‑gä ‑a nɩ, 'ɔa nyükölia nyüü 'n 'daa, 'ia nyɔɔlɔ 'a nyɔsʋaplɛ ‑wälɩ 'cɛrɛ, 'ɔ ‑si 'nɩmɩ nyɔɔlɔ 'nyɩ toroa' Nyɔsʋa plɛ 'wʋ.
54005009	'Ama nëmä 'kusroŋlʋʋa 'nyrɩ 'kusropɔɔkʋ 'lɩ ‑jɩjra nɩ, ɔ ‑si ‑sɩa ‑glʋɩtää. Ɔ bä 'ŋlʋʋlɔ ma käa' nyɔɔ 'doo,
54005010	'kä nyüü 'paa 'ɔa 'cɩcagbia ‑gä. Ɔ bä 'ŋlʋʋlɔ 'bʋaa' 'ɔa 'jü, ɔ 'kʋɛɛa' 'lɩ nyɔtugbanyüü, ɔ sua' 'cɛcɩnyüüa bei ‑gba, ɔ jia' ‑sʋɩjänyüü ‑gba, ‑bɛ ɔ nʋa' 'mʋfagbi 'kɔkɔmlɛ.
54005011	Kʋaklʋayörülü bäa' 'kusro 'lɩ nɩ, ‑nyɩ ‑jɩjra 'üa 'nyrɩ. 'Be wiili 'üa plɛ 'bataa' ma 'ba 'üün 'Kriisëa 'nyʋfɔ 'wʋ nɩ, 'titikʋ 'ü 'bata.
54005012	‑Bɛ 'ü nöa' 'saa nɩ, 'ü ‑nëmä ‑gä ‑a kä; 'be 'ünyɩ 'lɩ 'üa 'papawiili 'ü ‑nyɩ käa' 'ɔɔn ‑a ‑träärä.
54005013	'Pɩrɩgälɩ nɩ, 'üma 'nyɩ nʋnʋdɛɛ ‑a kä nɩ, ‑gbüüü 'lɩa ‑pipikʋa 'jrʋpa 'ü kä. ‑Mää nʋnʋdɛɛ 'ünyɩ kä, ‑maa 'üü kä ‑yrɛa 'doo, 'ü bä wiia 'fɩɔa 'mlɩ, 'üa 'mä bä wiili 'nyɩa' 'üün ‑gba käläa 'mlɩ.
54005014	'A 'ia ‑gʋ 'n 'bata abɩa 'kusroyörü 'ti, 'ümä 'jü ‑gu, 'ümä 'üa ‑gbööö ‑gbötö 'cɩcasa; ana 'nyiöa 'mlɩ jraranyüü ‑pɩ ana ‑gʋ bʋbɔwii 'pa ‑sraakäpɩ.
54005015	'Be 'üa ‑tɔrʋpɩɔa ‑mölöö 'wʋ nyɔsʋaanyʋfɔ 'wʋ 'ünya prɛ Sataan dɛrɩ.
54005016	'Kusroŋlëgë ma bä 'cɛcɩnyɔɔ 'aiɛ 'cɛcɩŋlʋʋa ‑nyɛɛ nɩ, ɔ ji 'üün ‑gba, 'ɔnyɩ 'cɛrɛ 'üün 'cɛcɩ ‑gba. 'Ia 'taɩn 'lɩ nɩ, 'cɛcɩ 'mrɛɛ ɛ ji 'kusroŋlëgëlü 'nyɩa' 'kasa nyɔɔ kä ‑gba.
54005017	'Cɛcɩtagbülü ‑gbaaa' 'cɛcɩ 'mäklɩ 'mʋfasa nɩ, 'ü kä 'ümä 'bʋala 'wʋ 'sɔɔwʋ, 'üülü 'paaa' nyɔsʋaawii ‑bɛ 'ü 'kpɩa nyüü 'üü kälä 'iin ‑gba ‑gböösa.
54005018	'Be nyɔsʋapɔɔkʋ nɩnɩa: « 'Anyɩ 'kpasa bruua 'mä uma suso ‑bleee», ‑bɛ: « Nyɔɔlɔ ‑fɛɛɛa' 'jrʋpa, 'ü kä 'ümä 'ɔɔn 'pɛɛ.»
54005019	‑Nyɩ 'nyiere wiili 'ümäa' 'cɛcɩtagböa ‑gʋ 'pa 'klɩ 'ima 'nyɩ bɩa nyüü 'sɔɔ nyüü tääa mlɩ ‑a ja.
54005020	Nyüülü nöa' ‑balʋ nɩ, 'dara 'üün ‑jriaa 'fɩɔa 'klɩ, 'imä 'plä ŋalɛ 'wʋ kä.
54005021	Nyɔsʋaa 'klɩ, 'Pläkänyɔɔ Jesu 'Kriisëa 'klɩ nyra 'aanjëlü Nyɔsʋa 'baa' 'lɩ, 'üa 'klɩ, ‑jäsɩ 'n ‑gbala ‑mɩ nɩ: ‑träärälɩ wiili 'n ‑gbalaa' ‑mɩ, ‑gäglɛkʋ 'nyɩ bä 'ia 'mlɩ.
54005022	‑Nyɩ 'sosowʋ nyɔɔa 'wlia 'darʋ 'piepiekʋa ‑gʋ; ‑nyɩ 'cakla ‑na nyufa nyɔɔ ‑moloa ‑balʋ, ‑na 'mʋgbɛ tʋŋlɔlɩ ‑balʋ dɛrɩ.
54005023	‑Nyɩ 'mla 'nɩa 'doo, ‑maa 'mla ‑duvɛɛn jie ‑na 'mlɩa ‑gʋ, 'be fɩɩɩn ‑wusulu 'a ‑mɩ 'käkpa, 'ia ‑gʋ.
54005024	‑Mölööa ‑balʋ 'nyɩ ‑sisie ‑a ‑sisie, a 'jää 'uun 'fɩɔwʋ 'kä a ‑tʋʋä 'ia ‑gä. ‑Maa ‑mölöö bälɩ, 'üa ‑balʋ nya ‑srɩɩ ‑fälɩ blöa.
54005025	'Cɩcagbiaa 'mʋgbɛ 'nyɩ ‑sisie ‑a ‑sisie; a 'jää 'imɩ. ‑Bɛ ‑mɩlɩ anyɩ 'jäa' 'köklesaplɩɩ nɩ, 'inyɩ ‑wlɛ ‑sisiedii 'lɩ ‑a.
54006001	Nyüülü kä 'fɩɔ bäa' ‑goou kä 'ümä 'lɩ 'üa 'kamanyüü ‑träärä ‑gböösa, nyɔɔ ‑pɩ Nyɔsʋaa 'nyrɩ nyra ana 'kpɩkpɩakʋa ‑gʋ bʋbɔwii 'pa.
54006002	‑Bɛ ‑mülü kä 'kamanyüü toroa' nyɔsʋaplɛ nɩ, 'ünyɩ 'daa 'be ‑wlajü 'ü bä nɩ, 'ii känyrɩ 'ü ‑nëmä 'saa 'üün nyɔɔ 'wʋ ‑a 'ba. 'Üü 'ü nëmä ɩ nyɔɔ 'wʋ 'ba ‑gböösa, 'be nyɔsʋaplɛtoronyüü nyra Nyɔsʋaa ‑wawanyüü 'ü bä, ‑bɛ 'ana 'kamanyüülü nɩ, 'ü 'järä ‑gooua 'jrʋpalä 'ü ‑fɛɛɛa' a 'mlɩ. ‑Jää wiili ‑käa' ‑mäa' 'kpɩa ‑bɛ ‑mäa' nyüü ‑gbala ü nʋa':
54006003	Nyɔɔ ma 'kpɩa nyüü ‑pasawii, ɔma tɩ ‑plɩɩ ana 'Pläkänyɔɔ Jesu 'Kriisëa 'cɩcawii, ‑bɛ wiili 'ɔ 'kpɩaa' nyra Nyɔsʋaa 'lɩträäräkʋ ma 'nyɩ dɛɛ 'dee ‑a bä nɩ,
54006004	'ɔnyɩ dɛɛ ‑a jre, 'lɩ 'ɔ ‑gbaaa. Waklüüa ‑gälɩ ‑toplokʋa ‑wusu 'blaa 'ɔmɩ. 'A 'i ja diia 'tʋ, 'blarʋ, ‑jejrekʋ nyra nyɔɔ ‑molooa bʋbɔwiia bobokʋ,
54006005	nyra nyüülü kä bobowli toroa' 'lɩgälɩ, ü ‑topoa' 'fëflɛsa. 'Ü ‑kanyɩ 'cɩcasa ‑a jre, 'ü 'jää nyɔsʋaplɛtorokʋ ‑beere dɛɛ 'ümäa' kälɩ ‑srörö 'ümäa' 'bɩɔ ji, ‑nyra 'ia nyüülü 'nɩ 'nyɛ.
54006006	'Kasa, Nyɔsʋaa 'lɩträäräkʋ bä 'bɩɔ kpaku nyɔɔa ‑gʋ, 'ɔma mala dɛɛlɛ 'ɔ 'klaaa' 'wʋ.
54006007	'Be anyɩ dɛɛ 'plä 'wʋ ‑a ja, ‑bɛ 'kasa a ‑nëma dɛɛ ‑a fa.
54006008	‑Maa ama ‑ka 'klaa jijri nyra 'koti nɩ, i bɩa amɩ mlɩ.
54006009	Nyüülü 'bataa' 'bɩɔjijikʋ 'nyɩ 'lɩ ‑balʋ dɛrɩ ‑a tʋŋlɔ, 'ü böblö ‑gbasu mlɩ: mlüüdii 'kɔkɔmlɛ nyra bʋbɔdiia 'tʋ 'tutro nyüü bʋblɔkʋ nyra 'mɔlɔkʋ 'lɩ.
54006010	'Be möliia ‑wawakʋ, 'iibä mɩmɩakʋa 'kaɩn 'kaɩn a 'käkolofa. 'Ia ‑gʋ ‑mölöö 'cɛrɛ 'üa nyɔsʋaplɛtorokʋ ‑wälɩ, ‑sʋɩ 'kɔkɔmlɛ nya jrä 'üün ‑gälɩ.
54006011	‑Maa ‑mɔ bäa' Nyɔsʋaa nyɔɔ nɩ, fɔlɔ 'ia 'fɩɔlʋ 'klɩ. 'Bata ‑gböösa 'klɩgägäkʋ, Nyɔsʋaa 'lɩträäräkʋ, nyɔsʋaplɛtorokʋ, ‑wawakʋ, plɛböblökʋ nyra plɛpɩpɛ.
54006012	‑Fu 'cɩca ‑golulu bäa' nyɔsʋaplɛtorokʋ; 'kpla ‑gböösa 'klälä 'nyɩa' blöröfa kä. 'A 'kläläa ‑gʋ 'ɔ we ‑mɩ. ‑Nya 'nyiere kä Jesu 'klɩ nyüü 'kɔkɔmlɛa 'klʋɩ.
54006013	‑Mɔ 'n ‑gbala Nyɔsʋaa 'klɩ, Nyɔsʋalɔ bäa' diia 'fɩɔa ‑fʋflʋa 'käkolofa, nyra Jesu 'Kriisëa 'klɩ, Jesulɔ 'palaa' Pɔɔsë Pilatëa 'klɩ 'cɩcasa.
54006014	‑Träärälɩ wiili Nyɔsʋa ‑gbalaa' ‑mɩ. ‑Nyɩ blö ‑fre 'lɩ, nyɔɔ 'nyɩ 'kplara ‑mɩ wii 'kä ana 'Pläkänyɔɔ Jesu 'Kriisë jö.
54006015	Nyɔsʋa nya 'ɔɔn jaa 'ɔa jrüülü 'ɔ ‑tʋa' 'lɩ ma jrälɩ. 'Ɔɔ bä 'tasɩrɩa dɔrʋ, 'ɔa 'doo 'ɔɔ bä 'Bɩɔ, 'ɔɔ bä 'Kɩɩɩa 'kɩɩ, 'Pläkänyüüa 'Pläkänyɔɔ.
54006016	'Ɔa 'doo 'ɔɔ 'nyɩ jä. Anyɩ 'lɩ ‑a bɩa amä 'napɛlɛ kä 'mlɩ 'ɔ kʋa' ‑gbajijrö. Nyɔɔ ‑kaapɩɔ 'ɔɔn 'jä, nyɔɔ 'nyɩ 'lɩ ‑a bɩa ɔ 'jä 'ɔɔn. 'Ɔɔ kä 'bʋalakʋ nyra 'klü 'plɔʋplɔʋa ‑gʋ! 'Asɩ i bä.
54006017	‑Gbala 'bɩɔjinyüülü bäa' ‑taa 'plälä kʋa' ‑pɩa 'mlɩ nɩ, 'ünyɩ ‑gbalɩ; 'ünyɩ 'pie 'üa plɛ ‑taa 'bɩɔlʋ kʋa' ‑pɩ unyɩ ‑wlɛa' 'lɩ ‑gälɩ. ‑Gbala 'üün ü 'pie 'üa plɛ 'Lɩbä Nyɔsʋa ‑gälɩ, 'ɔɔ ‑nyɛɛ amɩ diia 'fɩɔ, 'kä 'ɔ ‑sööö 'lɩ ‑gba dɔrʋ 'mä amɩ 'bla.
54006018	‑Gbala 'üün ü nʋ 'mʋfagbi, ü kä 'cɩcagbi 'kɔkɔmlɛ, abɩa 'üa ‑gbi 'na, 'kä 'ü jö ‑mölöö ‑gba.
54006019	Üma nʋ 'imɩ nɩ, 'ünya 'cɩca 'bɩɔ ‑gbapaplaa, u 'surua' ‑sraakäpɩa ‑gʋ ‑bɛ 'ümä 'klälä 'nyɩa' blöröfa kä 'jä.
54006020	‑Wlajʋ Timotee, 'kpla 'mʋfasa wiili a ‑nyɩa' ‑mɩ kälɩ. ‑Gaalalɩ dɛtʋlʋ 'nyɩa' 'wli nyra ‑toko kä ‑gälɩ, 'kä ‑gaalalɩ ‑gbagblɛ ‑srɛsrɛkʋlʋ 'nyɩa' ‑gbaakä ‑gälɩ.
54006021	‑Mölöö nɩnɩa 'ü jre ‑taa wiili, 'ünya 'wʋ nyɔsʋaanyʋfɔ 'wʋ. 'Abɩa Nyɔsʋaa ‑gbinanakʋ bä ‑mɩ ‑gälɩ. 'Asɩ i bä.
55001001	'Mɔɔ 'Pɔɔlë, ɔ bäa' Jesu 'Kriisëa apotrë, 'sɩrɩ Nyɔsʋa ‑waa'. 'Klälä 'ɔ 'daaa' 'ɔmäa' amɩ ‑nyɩ Jesu 'Kriisë 'lɩ nɩ, 'mä 'äa ‑gogo 'sa.
55001002	'Na ‑wawajʋ Timotee, 'n ‑jɩjra ‑mɩ 'wʋ: abɩa Nyɔsʋalɔ bäa' Tʋ nyra ana 'Pläkänyɔɔ Jesu 'Kriisëa ‑gbinanakʋ, nyatɛplɛ, nyra plɛgälɩflɛrɛkʋ bä ‑mɩ ‑gälɩ.
55001003	'N 'trɛɛ Nyɔsʋalɔ 'n nöa' 'na 'nyünaplɛa 'fɩɔ ɔ kä 'jrʋpa 'n ‑fɛɛɛa', 'sɩrɩ 'na tʋɩɩ ma nöa'. 'Asɩ 'n bibiea' Nyɔsʋa ‑srɩ ‑bɛ ‑gbia nɩ, 'n bobo ‑na ‑gäa 'doo.
55001004	'N 'paa ‑na 'mɩɔ plɛ, ‑na 'jäjätʋ 'blaa 'mɩ ‑bɛ dɔrʋ 'mä 'mɩ 'klɩ 'si.
55001005	'N jre ‑na nyɔsʋaplɛtorokʋlʋ 'nyɩa' ‑gla 'klɩ bä, u bäa' ‑mɩ 'lɩ. 'A 'ɛɛ ‑na 'yioa 'yio Loiisë nyra ‑na 'yio Öniisë 'klaa kä; 'n 'suru, 'ɛɛ ‑klaa bɩa.
55001006	'A 'ia ‑gʋ, ‑mɔ 'n ‑gbala: dɛɛlɛ Nyɔsʋa ‑nyɩa' ‑mɩ 'taɩn 'lɩ 'n 'piea' ‑mɩ klʋgba ‑gälɩ ‑bɛ 'n bibiea' ‑na 'wlili nɩ, 'patä ‑a ‑gölö 'ia kapu.
55001007	'Be ‑susulu Nyɔsʋa ‑nyɩa' amɩ 'nyɩ nrörö amɩ ŋalɛkänyüü 'lɩ ‑a, ‑maa 'u ‑nyɛɛ amɩ 'klü, ‑wawlakʋ, nyra 'sɩrɩ amäa' ana fugba 'tiere.
55001008	'Ia ‑gʋ, ana 'Pläkänyɔɔa ‑gäa 'papakʋ 'nyɩ kä ‑mɩ 'nyüsü 'wʋ, ‑nyɩ kä bɩa 'na 'nyüsü, 'mɔɔlɔ bäa' ‑jienyɔɔ 'ɔa ‑gʋ. ‑Maa 'jä ‑sʋɩ 'nyraa ‑mɔ kɔsɔ 'Mʋfagogoa ‑gʋ, 'klülü Nyɔsʋa ‑nyɛɛa' ‑mɩ 'üü ‑a nʋ ‑bɛ a ‑fɛ 'jrʋpa.
55001009	Nyɔsʋa 'ɔɔ 'pʋɔ amɩ, 'ɔ we amɩ 'nyünanakʋ 'lɩ; ‑mää ana 'mʋfa 'jrʋpaa ‑gʋ ‑a, ‑maa 'sɩrɩ 'ɔ ‑waa', 'ii 'ɔ nʋ, 'ɔa ‑gbinanakʋ 'lɩ. ‑Gbinanakʋlʋ bälɩ 'fɩɔwʋ ‑tʋtʋ nya nëmä nrörö, 'ɔ ‑nyɩ amɩ 'uun 'Kriisë Jesu 'lɩ.
55001010	'U crɛrɛwʋ 'saarɩ 'taɩn 'lɩ ana 'Pläkänyɔɔ Jesu 'Kriisë sraraa' 'ɔa nyufa. 'Ɔɔ bʋblɔ jäjäa 'klü, 'ɔnya ‑srörö 'Mʋfagogo kälɩ 'ɔnya ja 'klä ‑srɩ 'klɩ, 'klälä 'nyɩa' blöröfa kä 'plɔʋ.
55001011	'A 'Mʋfagogoläa ‑gʋ Nyɔsʋa nrörö 'mɩ 'ɔa mlɩawiipanyɔɔ 'lɩ, apotrë nyra nyüülü 'nyɩa' juifë bä 'üa 'kpɩkpɩanyɔɔ.
55001012	'A 'ia ‑gʋ 'n 'jää 'ia ‑sʋɩ. ‑Maa 'inyɩ 'mɩ 'nyüsü 'wʋ ‑a kä, 'be 'n jre nyɔɔlɔ 'n toroa' plɛ, 'nyaa jre 'iin 'sɩrɩ 'ɔ 'mrɛɛa' 'ɔmäa' diili 'n tɩa' 'ɔɔn ‑gba ‑wälɩ ‑tʋ ‑tʋ ‑a ‑tɔɔ ‑gätʋtaɩn ‑gälɩ.
55001013	'Cɩcasalä ‑nröröa' 'na mlɩ 'wli 'äa 'sa ‑a ‑nyɛɛ; ‑träärä 'iin ‑na nyɔsʋaplɛtorokʋ 'lɩ ‑wälɩ nyra ‑wawlakʋlʋ sɔa' Jesu 'Kriisëa ‑nyɛɛ.
55001014	Diili 'ü tɩa' ‑mɩ ‑gba, ‑tʋ 'iin 'nyü ‑gba 'mʋfasa; nʋ 'iin, 'Nyüna ‑Susulu kʋa' amɩ 'lɩ nya ‑mɩ ‑gbajia.
55001015	'Be ‑jre 'iin 'sɩrɩ ü kä 'fɩɔ bäa' Asiia ‑tʋtʋ ‑gälɩ nya 'a 'mɩ dɛrɩ sɔ; Figɛlë nyra Emojɛnë bä 'üa ‑tɔrʋpɩɔ.
55001016	Abɩa 'Pläkänyɔɔ 'jä Onesefɔrë nyra 'ɔa ‑gböööa nyatɛrɩ, 'be 'ɔ 'paa 'mɩ 'klü 'lɩ ‑srɩ ‑mɩdoo 'lɩ. 'N bäa' 'nɩmɩ ‑jie 'lɩ 'inyɩ 'ɔɔn 'nyüsü 'wʋ ‑a kä.
55001017	‑Maa 'ɔ 'tɔa' Rɔmë dotro nɩ, 'ɔ 'pa 'kpɔɔ 'ɔnya 'bata 'mɩ, 'ɔnya 'jä 'mɩ.
55001018	Abɩa 'Pläkänyɔɔ 'jä 'ɔa nyatɛrɩ ‑Gätʋsrɩ 'lɩ. ‑Na 'mʋgbɛ ‑jre 'wʋ ‑srülü 'ɔ jia' 'mɩ ‑gba Ɛfɛsëbätä.
55002001	'Ii känyrɩ, ‑mɔ bäa' 'na 'jʋ nɩ, 'ba ‑na 'klü ‑gbinanakʋlʋ a 'järäa' Jesu 'Kriisë 'lɩ.
55002002	‑Bɛ wiili 'n 'palaa' nyüü 'kɔkɔmlɛa 'klɩ, i ‑nuua' 'wli nɩ, tɩ 'iin plɛtoronyüülü 'mrɛɛa' 'ümäa' bɩa 'iin nyüü ‑mölöö 'kpɩa ‑gba.
55002003	'Ii känyrɩ, ‑mɔlɔ nɩ, ‑gbötö ‑sʋɩ ‑beere Jesu 'Kriisëa 'cɩca 'sʋgɩanyɔɔ.
55002004	Nyɔɔlɔ bäa' 'sʋgɩanyɔɔ, 'ɔa ‑gbʋʋ 'nyɩ nyüülü 'nyɩa' 'sʋgɩa bäa' wiili ‑gba ‑a bä, 'be 'ɔ kä 'ɔmä 'ɔa 'kamanyɔɔ 'tʋkä.
55002005	‑Bɛ nyüü ma 'poplogba fɔfɔkʋ 'lɩ nɩ, ‑moloo ma fa 'pɛpɛɛdɛɛ nɩ, jresaa ‑fʋfɔlʋa ‑dɔ 'ɔ ‑träärälɩ; ima 'nyɩ 'iin ‑a bä nɩ, 'ɔ ‑nëmä 'ɛɛn fa ‑a fa.
55002006	'Asɩ nyɔɔlɔ ‑fɛɛɛrɛa' 'klʋɛɛ 'jrʋpa ‑gböösa nɩ, 'ɔɔ ‑kätɩ kä 'ɔmä 'ia papladɛɛ ji.
55002007	Bobo wiili 'n ‑gbalaa' ‑mɩ 'cɩcasa: 'be 'Pläkänyɔɔ nya 'iin nʋa 'kä ‑nya 'ia 'fɩɔ 'wli 'nu.
55002008	'Pa Jesu 'Kriisë plɛ: 'ɔɔ sɔ 'kuaabre jäjänyüüa ‑tɔrʋpɩɔ, 'ɔɔ bä Daviidëa ‑gböölia nyɔɔ 'asɩ 'Mʋfagogolä 'n 'saaa' ‑gba.
55002009	'A 'äa ‑gʋ 'n 'jää ‑sʋɩ, ‑bɛ 'ü 'pa 'mɩ 'cɩ ‑beere ‑balʋnyɔɔ. ‑Maa ‑mää Nyɔsʋaa wii 'nyɩ 'cɩ 'pala.
55002010	'A 'ia ‑gʋ, 'n 'nyiere wiia 'fɩɔ 'klɩ nyüülü Nyɔsʋa 'baa' 'lɩa ‑gʋ; 'kä 'üa 'mʋgbɛ 'mä bɩa 'lɩmlɩwʋwʋkʋlʋ bäa' Jesu 'Kriisë 'lɩ 'jä, nyra 'wliklɩbʋabʋakʋlʋ 'nyɩa' blöröfa kä.
55002011	Wiili 'n 'saaa' 'lɩ 'i bä 'cɩcasa: 'Be a nyra 'ɔɔn ma järä 'wʋ nɩ, a nyra 'ɔɔn nya bɩa 'lɩbäa.
55002012	‑Bɛ ama ‑sɔɔrɔwʋ ‑sʋɩa 'mlɩ nɩ, a nyra 'ɔɔn nya 'kɩɩa 'kamakʋ 'lɩ 'nyɛrɛa. ‑Maa ama sɔ 'ɔɔn dɛrɩ nɩ, 'ɔa 'mʋgbɛ nya amɩ dɛrɩ sɔa.
55002013	Ama 'nyɩ 'ɔɔn ‑gba ‑a kpasra nɩ, 'ɔɔlɔ nɩ, 'ɔ tɩɔrɔ ‑gbakpasranyɔɔ 'lɩ: 'ɔnyɩ 'lɩ ‑a bɩa ɔ sɔ 'ɔa nyufa dɛrɩ.
55002014	'Pa nyüü plɛ, ‑gbala 'üün ‑taa wiili 'Pläkänyɔɔa 'klʋɩ, 'ünyɩ 'blara waklüüa ‑gʋ. 'Ia ‑golulu 'nyɩ fala nyɔɔ 'klɔɔtrʋ ‑a, ‑maa nyüülü 'poa' 'iin 'nyakli, 'üa 'doo 'i bʋblɔ.
55002015	'Pa 'kpɔɔ ‑mä Nyɔsʋa 'tʋkä ‑beere 'mʋfa 'jrʋpafɛnyɔɔ 'nyɩa' 'nyüsü kä ‑bɛ ɔ 'kpɩaa' nyüü 'mʋfasa 'papawiili bäa' 'cɩcasa.
55002016	‑Gaalalɩ 'fëflɛ ‑topokʋ ‑gälɩ, 'ii ‑bɛ nyɔsʋaplɛ 'nyɩ dɛɛ 'dee ‑a bä; 'be nyüülü nöa' 'iin nɩ, Nyɔsʋa 'ü tʋŋlɔlɩdɛrɩ ‑srɩ o ‑srɩ,
55002017	‑bɛ 'üa 'papawii nya dii bʋblɔa 'doo ‑beere 'sɩrɩ ‑fa ‑wlɛa'. 'Asɩ Imenee nyra Filɛtë bä.
55002018	'Ü tʋŋlɔlɩ 'cɩcasa dɛrɩ; 'ü nɩnɩa Nyɔsʋa 'a kä nyüü 'kuaabre 'ba. 'Asɩ 'ü nö ‑bɛ 'ü bʋblɔ nyüü 'kɔkɔmlɛa nyɔsʋaplɛ.
55002019	‑Maa, dɛɛlɛ kä ‑toko Nyɔsʋa 'sria' kä ɛ nyɔnyrɔa' ‑ka bälɩ, 'ɔa mɛ nya bä 'iin ‑gälɩ: « 'Pläkänyɔɔ jre nyüülü bäa' 'ɔa nü.» ‑Bɛ: « Nyɔɔlɔ 'daaa' 'Kriisëa nɔ 'ɔ bä nɩ, ɔ be ‑balʋ ‑gälɩ 'klɩ.»
55002020	‑Maa ‑mää ‑sikapü 'aiɛ 'pɔlɔsikapüa 'doo 'nyɩ nyuku kpaku ‑wälɩ bä, tuua nü nyra mamɛɛa nü bä bɩa 'lɩ. ‑Mülü ‑kätɩ 'n ‑gaaanyrʋ nɩ, 'i kä 'taɩn 'kä 'ü 'cie; ‑püüü ‑mülü 'wlalɩkä.
55002021	'A 'ia ‑gʋ nyɔɔlɔ 'cɛrɛa' 'ia bʋbɔgbilia 'fɩɔ ‑wälɩ nɩ, 'ɔnya ‑beere 'cɩca ‑püüülü 'nyɩ 'a 'lɩkäwla. 'Ünya 'ɔɔn 'klɩberea 'ɔa 'Kamanyɔɔa ‑gʋ. 'Ɔɔ 'ü nëmä 'cɩca 'jrʋpaa 'fɩɔ kälɩ ‑nyɩ.
55002022	Fɔlɔ ‑sëgbadɛɛa bʋbɔgbi 'klɩ. Nyüülü nöa' 'üa plɛa 'fɩɔ ü wea' 'Pläkänyɔɔ nɩ, 'üa ‑gba ‑a ‑baatra 'klɩgägäkʋ, nyɔsʋaplɛtorokʋ, ‑wawakʋ nyra plɛgälɩflɛrɛkʋ.
55002023	Fɔlɔ 'fëflɛtopokʋ nyra mlüüsaa ‑topokʋ 'klɩ; 'be ‑jre 'iin 'sɩrɩ 'i käa' ‑golu.
55002024	‑Bɛ 'Pläkänyɔɔa 'jrʋpafɛnyɔɔ 'nyɩ kä ‑a kä 'ɔmä ‑golu ‑fu. 'Ɔ kä 'ɔmä 'lɩkäwla, 'ɔ kä 'ɔmä nyüüa 'kpɩkpɩakʋ 'mrɛɛ bɩa, 'kä 'ɔ kä plɛböblökʋ.
55002025	'Ɔ kä ɔ 'kpɩa plɛblösa nyüülü 'ɔ nyra 'üün totroa' 'wli. Ɔma nʋ 'saa nɩ, ‑beeredɛ Nyɔsʋa 'mrɛɛ ɔ nʋ 'iin 'kä 'ünya nʋnʋgbi 'cici, 'ümä 'cɩcasa jre,
55002026	‑bɛ 'ümä 'üa 'cɩca bobowli ‑gälɩ ji, 'ümä Sataan a ‑gbasi mlɩ sɔ, ɔ 'kpla ɩa' 'üün 'ümä wiili 'ɔ 'bataa' nʋ.
55003001	‑Mɔ 'n ‑gbala ‑mä 'iin jre. 'Täpa jrüü 'lɩ nɩ, 'taɩn nya 'wʋsɔɔrɔa ‑pɩ ‑tʋtʋ ‑gälɩ.
55003002	'Be nyɔɔ ‑moloo ma bälɩ 'ɔa 'dooa ‑gä 'ɔ nëmä 'pa, mölii 'ü nëmä ‑wa, 'lɩgbagbakʋ nyra ‑tɔklʋɩɩ 'ümä bɔtɔ; 'ünya Nyɔsʋa ‑jrea, 'ü ‑nëmä 'lɩ 'üa nyüü ‑a ‑träärä. 'Ü ‑nëmä 'tɛtrɛɛkʋ ‑a jre; 'ü ‑nëmä 'lɩ Nyɔsʋaa dii ‑a ‑träärä.
55003003	‑Wawlakʋ ‑nëmä 'üün 'lɩ ‑a bä, 'ü ‑nëmä nyatɛrɩ ‑a jre, 'ünya ‑mölööa bʋbɔnyrɩ 'paa. 'Ü ‑nëmä 'üa nyufaa 'tierekʋ ‑a jre, plɛbʋbɔkʋ, 'nana wiia 'nyüamlɩjraranyüü 'ü nëmä bä.
55003004	'Ünya ‑mölöö ‑trɔɔrɔa, diili käa' 'üa plɛ 'tʋ, 'ii 'ü malawʋ ‑bɛ 'ü ‑gbaalɩ ‑gböösa. Diili käa' 'üa polu 'tʋ, 'ii 'ü nëmä ‑wa 'kä 'ünya Nyɔsʋaa ‑wawakʋ 'wʋsi.
55003005	Yrʋsa 'ü toro Nyɔsʋa plɛ, ‑maa 'tasɩrɩ 'ünyɩ 'dara Nyɔsʋaa 'klü wii ‑a. Tʋŋlɔlɩ 'ia nyüülü dɛrɩ!
55003006	'Üa ‑tɔrʋpɩɔa ‑mölöö ‑sisie 'kä 'ü papa 'ŋlëgëlü kä plɛ 'jɔrɔa' nyëka ‑wälɩ 'kä 'ü ‑trɔɔrɔ 'üün. 'Ŋlëgëlü 'si ‑balʋ 'klɩ, bʋbɔwiia 'fɩɔa 'tʋ nya bä 'üün 'lɩ 'ii 'tiere 'üün.
55003007	'Kpɩaa 'doo 'ia 'ŋlëgëlü 'kpɩa, ‑maa 'ü ‑kaapɩɔ 'cɩcasa jre.
55003008	'Sɩrɩ Janɛɛsë nyra Jabrɛɛsë ‑bɛ Moisë ma totroa' 'wli nɩ, 'asɩ 'üa 'mʋgbɛ 'daa 'ü ‑nëmä 'cɩcasa 'klɩ ‑a 'nyiere. 'Ünyɩ 'lɩ ‑a ‑gla, 'üa nyɔsʋaplɛ nya bä 'fëflɛsa.
55003009	‑Maa 'ü ‑nëmä 'lɩ ‑a tʋŋlɔ, nyüüa 'fɩɔ nya 'üa mlüü 'jäa 'sɩrɩ 'i jrä käa' Janɛɛsë nyra Jabrɛɛsë ‑gälɩ.
55003010	‑Maa ‑mɔlɔ nɩ, ‑jää 'na 'kpɩkpɩakʋ 'mʋfasa, 'na nʋnʋgbia 'mlɩ, 'na bobowiia 'mlɩ, 'na nyɔsʋaplɛa mlɩ, 'na plɛböblökʋa 'mlɩ, 'sɩrɩ 'n ‑waa' nyüü ‑bɛ 'sɩrɩ 'n kpʋkplɔa' 'mlɩ.
55003011	‑Nya 'jä 'sɩrɩ 'ü nʋa' 'mɩ ‑gbigba, ‑nya 'jä ‑sʋɩlɩ 'n 'järäa' Antiɔɔsë, Ikoniɔɔ nyra Lisëtrë. Jre ‑sʋɩlɩ kä 'fɩɔ 'n 'jäa' ‑maa 'Pläkänyɔɔ 'ba 'mɩ 'ia wiilia 'fɩɔ mlɩ.
55003012	'Asɩ nyüülü kä 'fɩɔ 'daaa' 'ü nyra Jesu 'Kriisë 'mä 'doo bä 'ümä Nyɔsʋaa 'nyʋfɔ fa nɩ, 'ünya 'üün ‑gbigba nʋa.
55003013	‑Maa plɛbʋbɔnyüü nyra yrʋkänyüü kɔsɔ nɩ, ‑balʋlʋ 'ü nöa', 'ua ‑flia 'doo 'ü 'cere. 'Ünya ‑mölöö ‑trɔɔrɔa, 'kä ‑mölöö nya bɩa 'üün ‑trɔɔrɔ.
55003014	‑Mɔlɔ nɩ, nyɔnyrɔ wiili ‑kpɩaa' ‑jrea' kälɩ 'mʋfasa. ‑Jre 'iin 'sɩrɩ 'i bäa' 'cɩcasa, 'be ‑jre nyüülü 'kpɩaa' ‑mɩ 'iin.
55003015	Kolo ‑na nyɔkɔwlaa 'wʋ jre nyɔsʋaapɔɔkʋ; 'ii 'mrɛɛ i ‑nyɩ ‑mɩ 'lɩgaglakʋlʋ 'mäa' ‑mɩ 'lɩmlɩbabakʋ ‑nyɩ, 'lɩmlɩbabakʋlʋ bäa' Jesu 'Kriisë plɛtorokʋ 'lɩ.
55003016	'Nyüna ‑Susu 'tuto nyüü 'ünya ‑jɩjra wiili kä 'fɩɔ ‑jɩjraa' nyɔsʋaapɔɔkʋa 'fɩɔa 'mlɩ. 'I kälä 'lɩ ‑gböösa: 'ii 'kpɩa nyüü, 'i ja nyüü 'nunu 'nyʋfɔ 'wʋ, 'i ‑gäää nyüü 'klɩ, 'i 'kpɩa nyüü 'sɩrɩ 'ümäa' 'klɩgä ‑bɛ 'ümäa' 'plä 'wʋ kʋ,
55003017	'kä nyɔsʋaanyɔɔ 'mä 'wʋsɔɔrɔ ‑gböösa 'cɩcagbia 'fɩɔa nʋnʋkʋa ‑gʋ.
55004001	'A 'ia ‑gʋ, 'tasɩrɩ 'n ‑gbala ‑mɩ Nyɔsʋa nyra 'Pläkänyɔɔ Jesu 'Kriisëlɔ 'mäa' 'lɩbänyüü nyra jäjänyüüa ‑gä ‑tʋ, 'taɩn 'lɩ 'ɔɔ ‑bɛ 'ɔa 'Kamaplä 'mäa' ‑srɩɩ ji nɩ, 'üa 'klɩ:
55004002	‑kä 'taɩn 'naa o, ‑kä 'i bʋbɔ o, 'pa nyɔsʋaawii. 'Kpɩa nyüü, ja 'üün 'nyienyienyʋfɔ 'wʋ, 'jrara 'üa 'klü 'kpɩkpɩakʋa 'fɩɔ 'lɩ, nʋ 'imɩ plɛböblökʋ 'lɩ.
55004003	'Be 'taɩn jö ‑plɩɩ nyüü ‑ka ‑nëmäa' 'nyie 'ümäa' Nyɔsʋaa 'cɩca 'kpɩkpɩakʋ 'nyaklipo, ‑maa 'üa 'mlɔɔa diili käa' 'üün 'tʋ 'ii 'ümä dɛrɩprɛ; 'kä 'ünya 'kpɩkpɩanyüü 'kɔkɔmlɛ ‑gbapapla 'ümä 'üün wiili kä 'nyaklipo 'tʋ 'blaaa' 'üün 'kpɩa.
55004004	'Ünya 'üa 'nyakli kalaa 'ü ‑pɩ 'cɩcasa 'nyaklipo 'ümä ‑gʋ ‑gbagblɛwii 'nyaklipo.
55004005	‑Maa ‑mɔlɔ nɩ, ‑tre ‑na nyufa wiia 'fɩɔa 'mlɩ, 'nyiere ‑sʋɩ 'klɩ, ‑fɛ ‑na 'Mʋfagogoa 'sasakʋa 'jrʋpa, 'wlara 'mʋfasa 'jrʋpalä Nyɔsʋa ‑nyɩa' ‑mɩ.
55004006	'Be 'mɔɔlɔ nɩ, 'na 'sasataɩn 'a 'lɩjrä; 'na mimitaɩn 'a 'lɩjrä.
55004007	'N ‑fu toulu 'naa'. 'Nya 'a 'na fʋfɔlʋ 'wlara. 'Nyɩ 'na nyɔsʋaplɛ ‑wälɩ ‑a 'cɛrɛ.
55004008	'Bala 'saarɩ ‑gälɩ nɩ, 'klɩgä 'wlugbölä 'ümäa' 'mɩ ‑nyɩ nɩ, 'mɔɔ 'ä ‑glaaa. 'Pläkänyɔɔlɔ ‑gäa' 'klɩ ɔ ‑tʋʋäa' ‑gä, nya 'mɩ 'ään ‑nyɩa 'ia ‑srɩlɩa 'mlɩ. ‑Bɛ ‑mää 'na 'doo ‑a, nyüülü kä 'fɩɔ ‑waa' 'ɔɔn ü ‑glaaa' bɩa 'ɔa jijisrɩ bä bɩa 'lɩ.
55004009	'Pa 'kpɔɔ ‑a ji 'mɩ 'jä sɔsɔ,
55004010	'be Demasë 'a 'mɩ ‑wälɩ 'pala 'pläa ‑wawakʋa ‑gʋ, 'ɔa Tɛsalonikëbätä mi. Klesɛɛsë mi Galasiia 'bre, Titë mi Damasëa 'bre.
55004011	Lukëa 'doo bä 'na ‑gba. ‑Nyra Marëkë 'sɔ ji, 'ɔ 'mrɛɛ 'ɔ ji 'mɩ ‑gba ‑gböösa 'na 'jrʋpaa 'mlɩ.
55004012	'N blɔ Tikiikë Ɛfɛsë.
55004013	‑Ama nëmä ji nɩ, ja 'mɩ 'na 'kotulu 'n tɩa' Kaposëa nyüköli Troasëbätä. Ja 'mɩ 'na ‑pɔɔkɩ nyra bɩa mlafipɔɔkɩlɩ ‑tɛɛ.
55004014	Detublanyɔɔ Alesandrë ‑kätɩ 'ɔnya nʋ 'mɩ bʋbɔgbi ‑gba. 'Pläkänyɔɔ nya 'ɔɔn wiili 'ɔ nʋa' 'pɛɛa.
55004015	‑Na 'mʋgbɛ ‑nyɩ ‑nyɩ 'ɔɔn ‑na nyufa, 'ɔnyɩ 'bata 'nɩmɩ ana 'kpɩkpɩawii ‑a.
55004016	‑Srɩlɩ 'ü 'saaklɩ ‑bɛ 'ü werea' 'mɩ ‑gäjria 'lɩ 'mä ‑gälɩsasra nɩ, nyɔɔ 'nyɩ 'mɩ ‑gba ‑a tɩɔ, 'üa 'fɩɔ ‑gba 'mɩ ‑gbakä. Abɩa Nyɔsʋa cere 'ümɩ 'iin.
55004017	‑Maa 'Pläkänyɔɔ bä ɩ 'na ‑gba 'ɔnya ‑nyɩ 'mɩ 'klü; 'mɔɔ 'ɔ ‑srörökalɩ 'ɔnya 'saralɩ 'ɔa wii nyüülü kä 'fɩɔ 'nyɩa' Nyɔsʋa jre. 'Ɔnya 'ba 'mɩ sruku 'mä.
55004018	'Kä 'Pläkänyɔɔ nya 'mɩ bʋbɔgbia 'fɩɔa mlɩ 'ba, 'kä 'ɔnya 'mɩ 'lɩmlɩba 'ɔa 'Kamaplälä bäa' cɛa 'mlɩ pla. Abɩa 'wliklɩbʋabʋakʋ bä 'ɔɔn ‑gälɩ 'plɔʋplɔʋ! 'Asɩ i bä.
55004019	'Trɛɛ Prisëka, Akilasë, nyra Onesefɔrëa ‑gbööö.
55004020	Erasëtë tɩɔ Korɛɛntë, 'nyaa tɩ Trofimë Militë 'be 'ɔnyɩ ‑ya ‑a ‑ya.
55004021	'Pa 'kpɔɔ ‑mä ji 'fɩɔwʋ ‑bɛ sɩɔ kpakua 'taɩn 'mä 'lɩjrä. Ebulë, Pudusë, Linusë, Klodii nyra ‑wlajüa 'fɩɔ 'ü 'trɛɛ ‑mɩ.
55004022	Abɩa 'Pläkänyɔɔ Jesu 'Kriisë fala ‑mɩ. Abɩa Nyɔsʋaa ‑gbinanakʋ bä 'amɩ ‑gälɩ. 'Asɩ i bä.
56001001	'Mɔɔ 'Pɔɔlë, Nyɔsʋaa ‑geei nyra Jesu 'Kriisëa apotrë, 'mɔɔ ‑jɩjra. Nyɔsʋa ‑gbala 'mɩ ‑a we 'ɔa nyüülü 'ɔ 'baa' 'lɩ 'ümä nyɔsʋaplɛtoro, 'ümä 'cɩcasa jre, 'üa 'nyɛnyɛkʋ nyra 'üa nyɔsʋaplɛ 'mä dɛɛ 'dee bä.
56001002	'Ia 'taɩn 'lɩ 'ünya 'üa plɛ 'klälä 'nyɩa' blöröfa kä ‑gälɩ 'piea. 'Klälä nɩ, ‑tʋtʋ ‑kaaŋlʋ kä 'lɩbä Nyɔsʋalɔ 'nyɩ käa' ‑gbagblɛ ‑nëma 'ɔnya kä amɩ 'ään ‑nyɩa.
56001003	'Ia ‑srɩ jräa' 'lɩ nɩ, ana 'Lɩmlɩbanyɔɔ Nyɔsʋa nya nʋ 'iin 'ɔa 'papawii 'mä jrere. 'A 'papawiili 'ɔ ‑nyɩ 'mɩ, 'ii 'ɔ 'daa ‑a 'pa.
56001004	Titë, 'n ‑jɩjra ‑mɩ 'wʋ, ‑mɔ bäa' 'na 'cɩca 'jʋ nyɔsʋaplɛtorokʋ 'lɩ; nyɔsʋaplɛtorokʋlʋ ana 'sɔɔ käa'. Abɩa Nyɔsʋalɔ bäa' Tʋ nyra ana 'Pläkänyɔɔ Jesu 'Kriisëa ‑gbinanakʋ, nyatɛplɛ nyra plɛgälɩflɛrɛkʋ bä ‑mɩ ‑gälɩ.
56001005	'N tɩ ‑mɩ Krɛɛtëa 'mlɩ, 'kä diili ‑kaaŋlʋa' 'känyɩgla nɩ, ‑mä 'iin 'känyɩgla, ‑bɛ 'cɛcʋlʋ bäa' bätäa 'mlɩ nɩ, ‑mä 'ua 'mlɩ 'cɛcɩtagbü ‑tätä, 'sɩrɩ 'n ‑gbala käa' ‑mɩ.
56001006	'Ünyɩ bä nyüülü kä bʋbɔnyrɩ nyüü 'paaa', 'ia nyɔɔlɔ kä 'ɔmä 'ŋlʋʋ 'doo kä. 'Ɔa 'jü kä 'ümä Nyɔsʋa plɛtoro; 'ɔa 'jüa bʋbɔnyrɩ 'nyɩ kä ‑a kä 'imä nyüüa mlɩ bä, 'ü kä 'ümä 'lɩ nyüü ‑träärä.
56001007	'Be 'cɛcɩtagbölɔ ‑fɛɛɛa' Nyɔsʋaa 'jrʋpaa 'klä kä 'ämä 'na, 'ɔa bʋbɔnyrɩ 'nyɩ kä ‑a kä 'imä nyüüa mlɩ bä. 'Ɔnyɩ bä ‑tɔklʋbɔtɔnyɔɔ, 'ɔnyɩ kä 'crɛ, 'ɔnyɩ bä 'nʋblanyɔɔ, 'ɔnyɩ bä nyɔɔlɔ ‑waa' ‑golu, 'ɔnyɩ bä nyɔɔlɔ fɔlɔa' mölii dɛrɩ ‑balʋsa.
56001008	‑Maa 'ɔ kä 'ɔmä nyüü 'lɩkʋɛɛnyɔɔ bä, 'ɔ kä 'ɔmä diili 'naa' ‑wa. 'Ɔ kä 'ɔmä 'lɩsasakʋ jre, 'ɔ kä 'ɔmä 'klɩgä, nyɔɔlɔ 'nyɩa' ‑fre pa, ɔ jre 'ɔa 'mʋgbɛa 'tierekʋ.
56001009	'Ɔ kä 'ɔmä nyɔsʋaawiia 'mlɩ nyɔnyrɔ 'sɩrɩ 'ü 'kpɩaa' 'ɔmɩ 'iin. 'Ia 'taɩn 'lɩ 'ɔnya 'mrɛɛa 'ɔmä ‑mölöö 'klülɩpa, 'kä 'ɔnya 'üün srara 'sɩrɩ wiili 'ü 'saalɩ bäa' ‑gbagblɛ.
56001010	'Be nyüü 'kɔkɔmlɛ 'nyɩ ‑träärälɩ 'cɩcasa ‑a juifëlü prɛa' Jesu dɛrɩ ‑tɛɛ 'üa ‑tɔrʋpɩɔ; 'fʋflɛwii 'ü 'paa ‑bɛ 'ü bä nyüütrɔɔrɔnyüü.
56001011	Blörö 'üa 'mä. ‑Gbüüü 'ü 'caklalɩ, wiili 'nyɩa' 'kpɩkpɩasa bä 'ii 'ü 'kpɩa, 'ümä ‑gʋ ‑gbagblɛ nʋ 'ümä mölii 'jä.
56001012	Krɛɛtënyɔɔ 'doo bäa' 'üa ‑tɔrʋpɩɔa 'lɩglanyɔɔ ‑nëma nɩ: «Krɛɛtënyüü, ‑gbagblɛa 'doo 'ü kä, 'ü ‑beere kaklamlaa; jijrijinyüü, ‑fɛfɛnyüü.»
56001013	Wiili 'ɔ 'saarɩ nɩ, 'cɩcasa bäsaa. 'A 'ia ‑gʋ ‑kä ‑mä 'üün 'nyüa 'mlɩ ‑flɔɔrɔ ‑mä 'üün ‑gbala, 'üa plɛtorokʋ 'mä 'klɩgä.
56001014	'Ia 'taɩn 'lɩ nɩ, 'ü ‑ka ‑nëmä juifëa ‑kätɩkätɩwii plɛ ‑a toro, 'ü ‑ka ‑nëmä 'lɩ nyüüa ‑dɔlʋ bea' 'cɩcasa ‑gälɩ 'klɩ ‑a ‑träärä.
56001015	Nyüülü 'nyɩa' ‑fre pa, diia 'fɩɔ kpëträ 'üa ‑gʋ, ‑maa ‑mülü 'paa' ‑fre ‑bɛ 'ünyɩ toroa' Nyɔsʋa plɛ nɩ, dɛɛ 'dee 'nyɩ kpëträ ‑a kpëträ 'üa në ‑gʋ, 'üa wiijejrekʋ pa ‑fre, 'üa plɛ nya 'su 'wʋ.
56001016	'Ü nɩnɩa 'ü jre Nyɔsʋa, ‑maa wiili 'ü nöa', 'i ‑gbala nyüü 'sɩrɩ 'i bäa' ‑gbagblɛ, 'ü bä cacɩ 'wʋ, 'ünyɩ ‑träärälɩ Nyɔsʋa ‑a ‑bɛ 'ünyɩ 'nɩmɩ 'lɩ ‑a bɩa ü nʋ 'cɩcadɛɛ 'dee.
56002001	‑Maa ‑mɔlɔ nɩ, 'kpɩa nyüü wiili nyra 'cɩca 'kpɩkpɩakʋ bäa' dɛɛ 'dee.
56002002	‑Gbala tagbü, 'ünyɩ ‑sesre ‑gbʋgbʋmäklɩ diia 'fɩɔa 'mlɩ; ü 'nyɛ 'lɩträäräsa, ü jre 'üa nyufaa 'tierekʋ, ü nyɔnyrɔ nyɔsʋaplɛtorokʋ 'lɩ, ‑wawakʋ 'lɩ, 'mlɩkpʋkplɔkʋ 'lɩ.
56002003	‑Gbala bɩa tagbüŋlëgë ü 'nyɛ 'sɩrɩ nyɔɔ 'nyɩa' ‑fre pa Nyɔsʋaa 'klɩ, 'ia 'sa. 'Ünyɩ 'pa 'üa ‑mölööa bʋbɔnyrɩ, 'ünyɩ bä 'nʋa ‑goou. Ü 'kpɩa nyüü wiili 'naa',
56002004	'ümä 'ŋlëgë ‑mölöö ‑ka bäa' 'klɩ 'kpɩa 'sɩrɩ 'ümäa' 'üa dʋɔɩɩ nyra 'üa 'jü ‑wa.
56002005	'Ü kä 'ümä wiia 'kpakplakʋ jre, 'ünyɩ bä ‑fre 'lɩ, ü ‑gäälä 'üa ‑jarɛ 'nyiöli, ü kä 'cɩcagbi ‑bɛ ü ‑träärälɩ 'üa dʋɔɩɩ ‑gböösa. 'Ia 'taɩn 'lɩ nyüü ‑nëmä nyɔsʋaawiia ‑gʋ bʋbɔwii ‑a 'pa.
56002006	‑Gbala bɩa ‑sëgbë ü jre wiia 'kpakplakʋ.
56002007	‑Na 'mʋgbɛlɔ nɩ, nʋ 'cɩcagbi wiia 'fɩɔa 'mlɩ nyüü 'mä ‑na 'sa nʋ. ‑Bɛ ‑na 'kpɩkpɩakʋa 'mlɩ nɩ, nʋ 'imɩ 'cɩcasa 'lɩ, 'lɩträäräkʋ 'lɩ nyra 'klɩgägäkʋ 'lɩ.
56002008	Abɩa ‑na 'papawii 'na, nyüü ‑pɩ 'iin kälɩsrörö 'ü ‑pɩ ‑mɩ 'daa. ‑Ama nʋ 'saa nɩ, 'nyüsü nya ‑na 'nyüamlɩjraranyüü 'blaa, 'be 'ü ‑nëmä ana ‑gʋ bʋbɔwiia dɛɛ jɔ 'doo ‑a 'pa.
56002009	Abɩa ‑goou ‑träärälɩ 'üa 'kamanyüü ‑gböösa wiia 'fɩɔa 'mlɩ. 'Sɩrɩ 'ümäa' nʋ ‑bɛ 'ümäa' 'üa 'kamanyüü 'tʋkä 'ii ü 'bata, 'ü nyra 'üün 'nyɩ ‑topo,
56002010	‑bɛ 'ünyɩ 'jie 'üün. ‑Maa ü srara 'taɩn a 'fɩɔ 'lɩ 'sɩrɩ 'ü käa' 'cɩcagbi ‑bɛ 'ü ‑gäa' 'klɩ. 'Asɩ 'ümä 'lɩ ana 'Lɩmlɩbanyɔɔ Nyɔsʋaa 'kpɩkpɩakʋ 'bʋala diia 'fɩɔa 'mlɩ.
56002011	'Be Nyɔsʋaa ‑gbinanakʋlʋ 'baaa' 'lɩ nyɔɔ mlɩ nɩ, 'uu srara 'ua nyufa nyüüa 'fɩɔ 'klɩ.
56002012	'U 'kpɩa amɩ bʋbɔgbi nyra ‑taa 'pläläa diia ‑wawakʋa ‑wälɩcɛrɛkʋ, amä ‑pɩ ‑tʋtʋ ‑gälɩ kʋ 'lɩglasa, ana 'klä 'mä 'klɩgä ‑bɛ amä 'lɩ Nyɔsʋa ‑träärä.
56002013	'Asɩ a ‑glaaa dɔrʋ ‑srɩlɩ a toroa' plɛ. 'Ia ‑srɩ 'lɩ nɩ, ana 'Lɩmlɩbanyɔɔ Jesu 'Kriisë, ɔ bäa' ana Nyɔsʋa Kpakö, nya 'wliklɩbʋalakʋ 'lɩ jröröa.
56002014	'Ɔ 'sa 'ɔa nyufa ana ‑gʋ, 'ɔnya 'ba amɩ ‑balʋa 'fɩɔ ‑gälɩ 'ɔmä amɩ kpëtä. 'Ia 'taɩn 'lɩ anya 'ɔa ‑glügbölä 'ɔ 'baaa' 'lɩ bäa, 'kä anya kli 'cɩcagbia nʋnʋkʋa ‑gʋ.
56002015	‑Jää wiili ‑käa' ‑nëmäa' 'kpɩa 'kamasa. 'Jrara nyüüa 'klü 'kä ‑paaa 'üün ‑tɔɔɔ 'lɩ. Nʋ 'imɩ, ŋalɛ 'nyɩ 'bla ‑mɩ. Nyɔɔ 'nyɩ fɛrɛ ‑mɩ.
56003001	'Pa 'üün plɛ 'sɩrɩ 'ü käa' 'ümäa' 'lɩ 'üa ‑gʋmlanyüü nyra 'üa 'brea 'wliklɩnyüü ‑träärä, ü 'nyɛɛ wiili 'ü 'daaa' ‑gälɩ, ü nʋ wiilia 'fɩɔ 'naa'.
56003002	Ünyɩ ‑jree nyɔɔ, ü ‑wa 'wlinönrökʋ, ü bä ‑pɔplɔnyüü, 'kä 'ü srara nyüüa 'fɩɔ 'sɩrɩ 'ü ‑plɔa'.
56003003	Ana 'mʋgbɛlü nɩ, anyɩ kä 'lɩ ‑a ‑gla, a ma blajra, 'mɔlɔnyüü a ma bä. Dɛɛnyü nyra bʋbɔdiili käa' ana plɛ 'tʋ 'ia ‑goou a ma bä. Plɛbʋbɔkʋ nyra ‑wasägbi 'lɩ a ma kʋ, nyüü ma jrara amɩ 'nyüamlɩ ‑bɛ a ma jrajranyüamlɩ.
56003004	‑Maa 'taɩnlɩ kä 'mlɩ ana 'Lɩmlɩba Nyɔsʋa sraraa' nyüü 'ɔa ‑gbinanakʋ, nyra 'sɩrɩ 'ɔ ‑waa' nyüü,
56003005	'ɔnya 'ba amɩ 'lɩmlɩ, ‑mää 'kä wiili a nʋa' 'i ‑gäklɩ ‑a, ‑mää 'ia ‑gʋ 'ɔnyɩ amɩ 'pʋɔ, ‑maa 'ɔa nyatɛplɛa ‑gʋ 'ɔ 'pʋɔ amɩ. 'Ɔ ‑futo amɩ 'ɔnya nrörö amɩ nyüüdëdrä 'lɩ, 'cicikʋlʋ nɩ, 'Nyüna ‑Susu 'uu nrörö 'iin ana 'kläa 'mlɩ.
56003006	‑Susulu nɩ, ana 'Lɩmlɩbanyɔɔ Jesu 'Kriisë Nyɔsʋa ‑srörö kälɩ 'ɔnya ‑gbäträ amɩ 'uun 'wʋ 'kä ‑gböösa,
56003007	amä 'saa jre 'sɩrɩ anya ‑jaaa bäa' 'klälä 'nyɩa' blöröfa kä 'jä. A 'pie 'iin plɛ ‑gälɩ 'be Nyɔsʋa ‑gä amɩ 'klɩ 'ɔa ‑gbinanakʋ 'lɩ.
56003008	Wiili 'n ‑gbalaa' ‑mɩ nɩ, 'i bä 'tasɩrɩa wii, ‑bɛ 'n 'bata ‑a ‑sɔɔrɔ 'ia ‑gälɩ mɛ 'wʋ, nyüülü toroa' Nyɔsʋa plɛ 'mä 'klü 'pa 'ümä 'mʋfagbi nʋ. 'A wiili 'naa' ‑bɛ i 'mrɛɛa' 'imäa' nyɔɔ ‑gbaji.
56003009	‑Maa ‑nyɩ ‑topo mlüüsa, ‑nyɩ mala ‑kätɩnyüüa 'nyrɩa ‑täsäkʋ 'wʋ, ‑nyɩ 'blara, ‑nyɩ ‑topo ‑dɔwiia ‑gʋ. 'Ia 'fɩɔlʋ bä 'fëflɛdii, 'inyɩ fala 'klɔɔtrʋ ‑a.
56003010	Nyɔɔ ma ji 'cɛcɩ 'kägba nɩ, ‑gbala 'ɔɔn ɔ fio, ka 'doo, 'sɔɔ. Ɔma 'nyɩ 'nunu ‑a nɩ, nyra 'ɔɔn sɔsrɔgba.
56003011	'Be jre 'iin 'sɩrɩ 'ia nyɔɔlɔ nyaa' 'klɩgänyʋfɔ 'wʋsɔ, ‑bɛ ‑balʋlʋ 'ɔ nöa' ‑bɛ 'ɔ möa' nɩ, 'ɔa 'mʋgbɛ 'baa' 'ɔa nyufa ‑gä kälɩ.
56003012	'Taɩnlɩ 'mäa' ‑mɩ Atimasë 'aiɛ Tikiikë ja nɩ, 'pa 'kpɔɔ ‑mä 'mɩ Nikapolëabätä jrä; 'a ‑plɩɩ 'nëmä kʋ 'kä sɩɔ kpakua 'taɩn nya ‑si.
56003013	'Nyie ‑a ji ‑gätʋnyɔɔ Senasë nyra Apolɔsë ‑gba ‑gböösa; nyɔtugbabre 'ü möa' 'lee, dɛɛ ‑pɩ 'üün 'makɩ.
56003014	'I 'na 'kä ana nyüü 'kpɩa bɩa 'cɩcagbia nʋnʋkʋ, 'ümä nyüüa ‑gbajijikʋ mlɩbɩa 'ü ‑pɩ ‑beere tuulu 'nyɩ tʋa'.
56003015	Nyüülü kä 'fɩɔ nyra 'üün bäa' ‑tɛ 'trɛɛ ‑mɩ. 'Trɛɛ nyüülü kä 'fɩɔ ‑waa' amɩ nyɔsʋaplɛtorokʋ 'lɩ. 'Abɩa Nyɔsʋaa ‑gbinanakʋ bä 'ana 'fɩɔ ‑gälɩ. 'Asɩ i bä.
57001001	'Mɔɔ 'Pɔɔlë ɔ bäa' Jesu 'Kriisëa ‑jienyɔɔ nyra ‑wlajʋ Timotee, amɔ ‑jɩjra ‑mɩ 'wʋ Filemɔɔ; ‑mɔ bäa' ana ‑wawa 'jrʋpaa 'wʋfɛɛrɛnyɔɔ.
57001002	A 'trɛɛ bɩa ana ‑wawanyɔɔ Afia, nyra Akiipë ana tou 'wʋfloronyɔɔ nyɔsʋaplɛtorokʋ 'lɩ, nyra 'cɛcɩnyüülü traraa' ‑na nyüköli.
57001003	Abɩa Nyɔsʋalɔ bäa' ana Tʋ nyra 'Pläkänyɔɔ Jesu 'Kriisëa ‑gbinanakʋ nyra plɛgälɩflɛrɛkʋ bä 'amɩ ‑gälɩ.
57001004	'Asɩ 'n bibiea' Nyɔsʋa nɩ, 'n bibie ‑na 'wliri 'kä 'n 'trɛɛ 'na Nyɔsʋaa 'doo ‑na ‑gʋ,
57001005	'be 'n 'nu 'sɩrɩ ‑waa' Nyɔsʋaa 'nyünanyüüa 'fɩɔ, nyra ‑na nyɔsʋaplɛtorokʋ 'Pläkänyɔɔ Jesua 'pɛlɩ.
57001006	'N bibie Nyɔsʋa 'kä 'ia nyɔsʋaplɛlɛ ‑maa' amɩ, ‑mä 'wʋsɔɔrɔ 'ɛmä 'cɩcasaa 'fɩɔ jre 'cɩcasalä a 'klaaa' 'Kriisë Jesua ‑gʋ.
57001007	'Be 'na ‑wlajʋ, ‑blaara Nyɔsʋaa 'nyünanyüü dɔrʋ ‑na ‑wawaplɛa ‑gʋ; 'i kä 'mɩ dɔrʋ 'wʋ ‑gböösa ‑bɛ 'i 'paa 'mɩ 'klü 'lɩ.
57001008	'A 'ia ‑gʋ, 'n jre 'iin 'kä 'Kriisëa 'nyrɩklɩa ‑gʋ nɩ, 'n 'mrɛɛ ‑a ‑gbala ‑mɩ wiili ‑nëmäa' nʋ; ‑maa,
57001009	'i kä 'mɩ 'tʋ 'kä ‑a bibie ‑mɩ ‑wawakʋa 'nyrɩklɩ, 'mɔɔ tagbö 'Pɔɔlë, ɔ bɩaa' 'klɩ ‑bɛ ɔ bäa' ‑mlatɩ Jesu 'Kriisëa ‑jienyɔɔ.
57001010	'N bibie ‑mɩ 'na 'jʋ Onɛsiimëlɔ 'n ‑glooroa' ‑jie 'lɩ, 'ɔa ‑gʋ.
57001011	‑Kätɩsa, 'jrʋpalä 'ɔ ma ‑fɛɛɛrɛa' ‑na ‑nyɛɛ 'nyɩ kä ‑tɔɔ ‑a kä, ‑maa 'köklesa ‑plɩɩ ɔ nɩ, 'ä 'a ‑tɔɔ kä ana 'sɔɔa ‑gʋ.
57001012	'Ɔɔ 'n 'blöö ‑mɩ bei 'wʋ dɛrɩ. 'Ii känyrɩ, 'kpla 'ɔɔn ‑beere 'na 'mʋgbɛa 'pɛ.
57001013	'N 'bata ɩ ‑a ‑tʋ ɩ 'ɔɔn ‑wälɩ 'ɔmä 'mɩ ‑gbaji ‑na ‑pi 'lɩ ‑tɛ ‑jie 'lɩ 'n bäa' 'Mʋfagogoa ‑gʋ.
57001014	‑Maa 'n ‑kaaŋlʋa' ‑na ‑nyɛɛa ni 'jä nɩ, 'nyɩ 'lɩ ‑a bɩa ‑a nʋ dɛɛ, 'cɩcagbili ‑nëmäa' nʋ ‑pɩ ‑beere 'sɩrɩ 'n kpɛrɛa' ‑mɩ, ‑maa i sɔ ‑na 'mʋgbɛa 'cɩcagbi 'lɩ.
57001015	‑Beeredɛ, 'a 'ia ‑gʋ Onɛsiimë sɔ ‑mɩ ‑gba jrüü jiea 'mlɩ, ‑bɛ 'ɔmä ‑na ‑nyɛɛ dɛrɩ 'blöö 'plɔʋplɔʋa ‑gʋ.
57001016	'Ɔ ‑kanyɩ ‑geei ‑a bä, ‑maa 'ɔ ‑si ‑geei 'wʋ: ‑wawawlajʋ 'ɔ bä. 'Na ‑wawawlajʋ; ‑maa ‑na në ‑gʋ nɩ, 'ɔ bä ‑na ‑wawawlajʋ ‑gböösa 'jajɛ 'lɩ nyra 'Pläkänyɔɔ 'lɩ!
57001017	'Ii känyrɩ, ‑ama 'kpla 'mɩ ‑beere ‑na ‑bei nɩ, 'kpla 'ɔɔn ‑beere 'sɩrɩ 'na 'mʋgbɛ ji ɩa' ‑na ‑nyɛɛ.
57001018	Ɔma nʋ kä ‑mɩ bʋbɔgbi ‑gba, 'aiɛ ɔma 'klaa ‑na dɛɛ nɩ, 'mɔɔ ‑a be 'iin 'wli.
57001019	'Mɔɔ 'Pɔɔlë, 'na 'mʋgbɛa wlu 'n nʋ 'nya ‑jɩjra waklüülü kʋa' ‑pɩ u 'n jaa' ‑mɩ. 'Nyaa ‑mɩ 'iin 'pɛɛa. 'Nyɩ kä ‑a kä 'mä ‑mɩ ‑gbala 'sɩrɩ ‑na 'mʋgbɛ 'klaaa' 'na 'kpa: ‑na 'klä.
57001020	‑Yɛɛ, 'na ‑wlajʋ, 'nyiere wiili 'n 'betrea' ‑mɩ 'lɩ 'Pläkänyɔɔa ‑gʋ. 'Sie 'na plɛ dɔrʋ 'klɩ 'Kriisë 'lɩ.
57001021	'N jresaa wiili 'n 'betrea' ‑mɩ 'lɩ ‑pɔɔkʋa 'mlɩ, ‑nya 'iin nʋa. 'Nyaa jre bɩa 'saa ‑nya 'iin nʋa 'kä ‑nya 'lɩgbasia 'mʋgbɛ.
57001022	Tɛrɛ dotro 'mɩ 'pifa, 'ana nyɔsʋabibiekʋa ‑gʋ 'n jresaa 'nyaa 'sɔɔwʋ 'ana ‑tɔrʋpɩɔ dɛrɩ 'blööa.
57001023	Epafarasë 'nyraa 'ɔɔn bäa' ‑jie 'lɩ Jesu 'Kriisëa ‑gʋ 'trɛɛ ‑mɩ.
57001024	'Na 'jrʋpawʋfɛnyüü Marëkë, Alisëtaakë, Demasë nyra Lukë 'trɛɛ bɩa ‑mɩ.
57001025	Abɩa ana 'Pläkänyɔɔ Jesu 'Kriisëa ‑gbinanakʋ bä 'ana bobowli ‑gälɩ. 'Asɩ i bä.
58001001	‑Kätɩsa nɩ, nyɔsʋaamlɩpalanyüü Nyɔsʋa ma ‑srörö kälɩ ‑bɛ 'ɔ ma 'pala ana tʋɩɩ wii ‑gba; 'ɔ ka 'ia 'kaɩn 'kaɩn a nʋnʋkʋa ‑gʋ 'wʋkɔkɔmlɛ.
58001002	‑Maa ‑taa ‑gälɩblöröjrüülü 'lɩ nɩ, 'ɔa 'Jʋ 'ɔ ‑srörö kälɩ 'kä 'ɔ 'pala amɩ wii ‑gba. 'Ɔɔ Nyɔsʋa ‑srörö kälɩ 'ɔnya nʋ diia 'fɩɔ. 'Ɔɔ 'ɔ 'ba bɩa 'lɩ 'ɔmä diia 'fɩɔa ‑jaajinyɔɔ bä.
58001003	'A 'Jʋlɔ bä Nyɔsʋa 'wliklɩbʋabʋakʋa srarakʋ, 'ɔɔ bä 'tasɩrɩ 'ɔa 'pije. 'Ɔɔ 'klaa diia 'fɩɔ kälɩ 'ɔa 'wʋsɔɔrɔ 'papawiia 'mlɩ. 'Ɔa 'mʋgbɛ kälɩ 'ɔ ‑srörö 'ɔ bɩaa' amɩ ‑gbafutokʋ ana ‑balʋa ‑gʋ nɩ, 'ɔnya kʋwälɩ cɛ 'lɩ Nyɔsʋalɔ 'bʋaa' 'wliklɩa 'dupa 'lɩ.
58001004	‑Plɩɩlɩ 'ɔ kʋa' 'i ‑si 'aanjë 'wʋ ‑gböösa, Nyɔsʋa nya ‑nyɩ 'ɔɔn 'nyrɩlɩ ‑sia' 'üa nɩ 'wʋ.
58001005	'Be Nyɔsʋa ‑kaapɩɔ 'ɔa 'aanjëa ‑tɔrʋpɩɔa 'doo ‑gbala ‑maa: ‑Mɔ bä 'na 'Jʋ, 'mɔɔ ‑gu 'saarɩ ‑mɩ. 'Aiɛ 'sɔɔwʋ, ɔ 'daa: 'Mɔɔ nëmä ‑na Tʋ bä, ‑bɛ ‑mä 'na 'Jʋ bä.
58001006	'Sɔɔwʋ nɩ, 'ɔ jaa' 'ɔa ‑Kätɩ 'Jʋ 'pläa 'mlɩ nɩ, 'ɔ nɩnɩa: Abɩa Nyɔsʋaa 'aanjëɩɩa 'fɩɔ trara 'ɔɔn 'wli!
58001007	‑Bɛ dɛɛlɛ bäa' 'aanjëɩɩ nɩ, Nyɔsʋa nɩnɩa: 'Ɔ nö 'imɩ 'kä 'ɔa 'aanjëɩɩ ‑beere ‑fʋflʋ; 'ɔa bɔblɔnyüü ‑beere kapua mɛa.
58001008	‑Maa dɛɛlɛ bäa' 'Jʋ nɩ: ‑Mɔ Nyɔsʋa, ‑na 'kɩɩkpata 'srikä 'plɔʋplɔʋa ‑gʋ; ‑na sɩsɛ ‑nö ‑bɛ ‑tieere ‑na 'kamaplä 'klɩgägäkʋ 'lɩ.
58001009	‑Wa 'klɩgägäkʋ, ‑nya jrara ‑balʋ 'nyüa 'mlɩ, 'a 'ia ‑gʋ, Nyɔsʋa, ‑na Nyɔsʋa, ‑gblɔɔ ‑na 'wli dɔrʋa 'kpɩ 'kä. 'Ɔ 'dara ‑mɩ nyɔɔ 'ɔnya ‑si ‑mülü 'wʋ.
58001010	'Ɔnya 'daa 'sɔɔwʋ: ‑Mɔ 'Pläkänyɔɔ, ‑mɔ nʋ ‑na wlu, ‑nya nʋ cɛ, nya nʋ bɩa ‑tʋtʋ.
58001011	'Inya sakaa, ‑maa ‑mɔlɔ nɩ, ‑nya ‑plɩɩ bäa 'plɔʋplɔʋ. 'Ia 'fɩɔ nya ‑fɛa ‑beere 'kotu;
58001012	'kä ‑nya 'iin ‑gäglɛ ‑beere 'kotu 'kä 'inya 'cicri. ‑Maa ‑mɔlɔ nɩ, ‑nyɩ 'cici 'cici ‑a; ‑na ‑sɩ ‑nëmä bɩa ‑a bɩa.
58001013	Nyɔsʋa ‑kaapɩɔ 'aanjëɩɩ ‑gbala ‑maa: 'A ‑pɩ 'na 'dupa 'lɩ ‑a kʋ kʋ, 'kä 'n nrörö ‑na 'nyüamlɩjraranyüü ‑na bökligälɩtʋkpö 'lɩ.
58001014	‑Maa 'aanjëlü nɩ, 'ü bä ‑sisili Nyɔsʋa jaa' 'imä nyüülü 'mäa' ‑srɩɩ 'lɩmlɩwʋ ‑gbaji.
58002001	'A 'ia ‑gʋ a kä amä wiili a 'nua' 'wli 'kpla 'mʋfasa, a ‑pɩ 'nyʋfɔ 'wʋsɔ.
58002002	Wiili Nyɔsʋa ‑sröröa' 'aanjëɩɩ kälɩ ‑bɛ 'ü 'saarɩ, 'iibä 'cɩcasa. ‑Mölöö 'pɩ 'iin ‑gälɩ, ‑mölöö 'nyɩ 'iin 'lɩ ‑a ‑träärä, 'ünya 'jä 'ia 'pɔnɩkʋ.
58002003	‑Asɩ anya 'pɔnɩkʋ mlɩ sɔ ama 'nyɩ 'kpla 'mʋfasa 'samaa 'lɩmlɩwʋwʋkʋ kpakulua wii ‑ale? 'Be 'Pläkänyɔɔ ‑kätɩ ‑gbala amɩ 'lɩmlɩwʋwʋkʋlʋa ‑gä, 'fɩɔwʋ ‑mülü 'nua' 'iin 'wli nya ji 'sɔɔwʋ amɩ 'iin ‑gbala.
58002004	Nyɔsʋa srara 'sɩrɩ 'üa 'papawii bäa' 'cɩcasa: a 'jä 'ia ‑saragbia tie nyra ‑saragbi nyra plɛklɩkalawiia 'kaɩn 'kaɩn, nyra bɩa 'Nyüna ‑Susua 'srɛa 'kaɩn 'kaɩn 'lɩ, 'ɔ ‑pääläa' nyüü 'lɩ 'sɩrɩ 'ɔ ‑waa'.
58002005	'Plälä jöa' ä kä ‑gä a 'paaa' nɩ, ‑mää 'aanjë Nyɔsʋa 'nyɩ 'äa 'klü ‑gälɩkäläkʋa 'klü ‑nyɩ.
58002006	‑Maa nyɔɔ 'doo 'pawii nyɔsʋapɔɔkʋ 'lɩ, 'ɔ nɩnɩa: Dɛplɛɛ nyɔɔ bä ‑bɛ ‑bobo 'ɔa ‑gä le, 'aiɛ, dɛplɛɛ nyɔɔa 'jʋ bä ‑bɛ ‑paaa 'ɔa ‑gä le?
58002007	‑Ciie 'ɔmɩ 'wʋ jrüü jiea 'mlɩ 'aanjëa 'klʋɩ; ‑nya ‑nyɩ 'ɔɔn 'bʋalakʋ nyra 'lɩträäräkʋ ‑beere 'sɩrɩ nyɔɔ ‑tʋa' 'kɩɩa 'wli 'wlugbö, ‑nya ‑nyɩ 'ɔɔn diili ‑nöa' 'ia 'kamakʋ.
58002008	‑Tʋ 'ia 'fɩɔ 'ɔa bökli ‑wälɩ. Nyɔsʋa ‑nyɩ 'ɔɔn diia 'fɩɔa 'kamakʋ nɩ, 'ɔnyɩ 'lɩ dɛɛ ‑a tɩ. ‑Maa 'köklesaplɩɩ nɩ, anyɩ 'jä 'sɩrɩ 'ɔ 'kamaa' diia 'fɩɔwʋ ‑a.
58002009	‑Maa ‑jää wiili a 'jääa' 'wʋ: Jesu 'cere 'wʋ 'aanjëa 'klʋɩ jrüü jiea 'mlɩ, ‑maa jäjäkʋa ‑sʋɩ 'ɔ 'jäa', 'ia ‑gʋ nɩ, Nyɔsʋa nya ‑nyɩ 'ɔɔn 'bʋalakʋ nyra 'lɩträäräkʋ ‑beere 'kɩɩa 'wlugbö. 'Abɩa Nyɔsʋaa ‑gbinanakʋa ‑gʋ Jesu jä nyüüa 'fɩɔa ‑gʋ.
58002010	Nyɔsʋa, 'ɔɔ nʋ diia 'fɩɔ, 'ɔɔ kä diia 'fɩɔ, ‑maa 'ɔ 'bata abɩa 'jü 'kɔkɔmlɛ kʋ 'ɔa 'bʋalakʋ 'lɩ. 'Ii känyrɩ, nyɔɔlɔ 'saa' 'lɩmlɩwʋwʋkʋa 'nyʋfɔ nɩ, 'ɔ kä 'ɔmä ‑sʋɛ 'lɩ ‑srörö 'ɔmä 'wlijrä.
58002011	'Be nyɔɔlɔ ‑futoa' nyüü ‑gba nyra nyüülü nyaa' ‑gbafuto nɩ, 'üa 'fɩɔ bä 'doo. 'A 'ia ‑gʋ 'inyɩ Jesu 'nyüsü 'wʋ kä, ɔma were 'üün ‑wlajü,
58002012	‑bɛ 'ɔ nö: 'Nyaa ‑na 'nyrɩ 'na ‑wlajü ‑gbalaa; 'nyaa ‑mɩ 'klɩbrɛrɛa nyüüa ‑jriaa 'mlɩ.
58002013	'Ɔ ‑nëmä 'sɔɔwʋ: 'Mɔɔlɔ nɩ, 'nyaa 'Ɔɔn 'na plɛ ‑gälɩ 'piea. 'Ɔ ‑nëmä 'sɔɔwʋ: ‑Jää 'mɔɔ nyra 'jülü Nyɔsʋa ‑nyɩa' 'mɩ.
58002014	‑Bɛ 'jülü bäa' nyɔɔa 'jajɛ nyra nyɔɔa ‑toru nɩ, 'asɩ Jesua 'mʋgbɛ 'cicri 'ɔa nyufa nyɔɔ 'lɩ; ‑bɛ ɔma jä nɩ, 'ɔmä nyɔɔlɔ 'klaaa' jäjäa 'klü kälɩ ‑gblooo, ɔ bäa' Sataan.
58002015	'Asɩ 'ɔ nʋ 'ɔnya 'balɩ nyüülü kä 'fɩɔ bäa' ‑goou 'üa 'kläa 'fɩɔa 'mlɩ, 'üa 'lɩmlɩbadɛɛ; 'be ü pɩɛ kä jäjä.
58002016	'Be ‑mää 'aanjë 'ɔnyɩ kä ‑gbajikalɩ ji; ‑maa Abraamëa 'jü 'ɔ ji ‑gbajikalɩ.
58002017	'A 'ia ‑gʋ 'ɔ kä ɔ ‑beere 'ɔa ‑wlajü diia 'fɩɔa 'mlɩ, ‑bɛ 'ɔmä ‑gbɔsapɛrɩnyɔɔ kpakölɔ ‑gbinanakʋ 'sia' 'klɩ bä, ɔ ‑gäa' 'klɩ 'ɔa 'jrʋpaa 'mlɩ Nyɔsʋaa 'klɩ. 'Asɩ 'ɔ nʋ 'ɔnya cere nyüüa ‑balʋ.
58002018	‑Bɛ Jesua 'mʋgbɛ 'jäa' ‑sʋɩ 'ü tɛa' 'lɩ 'ɔɔn nɩ, 'ɔ 'mrɛɛ 'ɔ ji ‑mülü 'ü tɛa' 'lɩ ‑gba.
58003001	'A 'ia ‑gʋ 'na 'nyüna ‑wlajü 'amɩ, 'amɔlɔ Nyɔsʋa werea' cɛlɩ, 'ba tɛ Jesu 'Kriisë 'klɩ 'cɩcasa. 'Ɔɔ Nyɔsʋa blɔ 'ɔnya bä ‑gbɔsapɛrɩnyɔɔ kpakö, 'ii a toroplɛ, 'ii a 'pala ‑pɩɔa 'fɩɔ.
58003002	Nyɔsʋaa 'jrʋpaa plɛtoronyɔɔ 'ɔ bä. 'Ɔ ‑trääräa' 'lɩ Nyɔsʋa 'sɩrɩ Moisëa 'mʋgbɛ ‑trääräa' 'lɩ 'ɔɔn 'ɔa nyukua 'fɩɔa 'mlɩ.
58003003	‑Maa Jesu kä 'ɔmä 'bʋala, 'ɔmä Moisë 'wʋsi. 'Be nyɔɔlɔ 'paaa' nyuku, 'ɔɔ 'ü ‑träärälɩ 'ünya ‑si nyuku 'wʋ.
58003004	Nyɔɔ 'ɔɔ 'paa nyëkaa 'fɩɔ; ‑bɛ Nyɔsʋa, 'ɔ nʋ diia 'fɩɔ 'e.
58003005	Moisë bä kä plɛgälɩpienyɔɔ 'ɔa wiia 'fɩɔa 'mlɩ Nyɔsʋaanyukua 'fɩɔa 'mlɩ, 'ii srara nyüü wiili nëmäa' ‑srɩɩ 'lɩsara.
58003006	‑Maa 'Kriisëlɔ nɩ, 'ɔ bä plɛgälɩpie 'Jʋ ‑bɛ 'ɔ bä nyukulua 'wliklɩ. Ama ‑sɔɔrɔ ana nyɔsʋaplɛtorokʋ 'wʋ ‑sɔrɔ 'pläa bɩarafa 'wʋ nɩ, ‑bɛ ama 'kpla ana nyɔsʋaplɛgälɩpipiekʋlʋ käa' amɩ dɔrʋ 'wʋ nɩ, ama nʋ 'imɩ nɩ, a bä 'ɔa nyuku.
58003007	'A 'ia ‑gʋ 'Nyüna ‑Susu ‑nëma: 'Ama 'nu 'saarɩ 'ɔa wii 'wli, 'anyɩ 'su 'nyakliwli,
58003008	'sɩrɩ 'a nʋ käa' 'taɩn 'lɩ 'a nyra 'ɔɔn totro käa' 'wli, ‑srɩlɩ 'a bäa' ‑aaga 'lɩ ‑bɛ 'a tɛa' 'lɩ 'ɔɔn.
58003009	'Ia ‑plɩɩlɩ nɩ 'ana tʋɩɩ 'pa 'mɩ ‑pri 'klɩ 'ünya tɛlɩ 'mɩ, 'ünya 'jä wiili 'n nʋa' ‑sɩa ‑glʋɩsɔɔa 'mlɩ.
58003010	'A 'ia ‑gʋ 'n ‑träärä 'ia nyüülü 'crɛ ‑gba, 'nya ‑gbala 'üün: 'üa polu sɔ 'nyʋfɔ 'wʋa 'doo, ‑bɛ 'ünyɩ 'na 'nyʋfɔ ‑a jre.
58003011	'Ii känyrɩ, 'crɛa 'mlɩ 'nyaa 'sɔrɩ 'nëmaa: 'Ü ‑nëmä ‑srɩɩ 'na ‑fʋflʋpalafa 'wʋ ‑a pa!
58003012	'Na ‑wlajü 'amɩ, 'ba ‑tre 'ana nyüfë! 'Ana ‑tɔrʋpɩɔa nyɔɔ 'nyɩ kä bʋbɔplɛ, plɛlɛ blaraa' nyɔsʋaplɛtorokʋ 'klɩ ‑bɛ ɛ sɔa' 'Lɩbä Nyɔsʋa dɛrɩ.
58003013	Nyɔsʋa ka we 'amɩ «'saarɩ.» 'A 'ia ‑gʋ 'ba 'papla 'klü 'lɩ ‑srɩ o ‑srɩ, 'a ‑pɩ 'nyakliwlisu, ‑balʋ ‑pɩ 'amɩ mlüülɩpa.
58003014	'Be diili kä 'fɩɔ bäa' 'Kriisëa dii, amɔ kä 'imɩ, ‑maa a kä amä ana plɛgälɩpiepiekʋ 'lɩ kʋ kʋ ‑a ji 'plä 'mä bɩa,
58003015	'be 'i ‑jɩjraa' ‑maa: 'Ama 'nu 'saarɩ 'ɔa wii 'wli, 'anyɩ 'su 'nyakliwli, 'sɩrɩ 'a nʋ käa' 'taɩn 'lɩ 'a nyra 'ɔɔn totro käa' 'wli.
58003016	Nyüü 'plɛɛ 'nu Nyɔsʋaa wii 'wli ‑bɛ ü nyra 'ɔɔn totrowli le? 'A nyüülü kä 'fɩɔ Moisë 'ciea' Ejiipëtëa 'bre.
58003017	Nyɔsʋa ‑tʋ 'crɛ ‑sɩa ‑glʋɩsɔɔ, nyɔɔ 'plɛɛ 'ɔ ‑träärä 'ɛɛn ‑gba le? ‑Mää nyüülü nʋa' ‑balʋ, 'ü järä ‑aaga 'lɩ ‑a?
58003018	Nyɔsʋa 'sɔrɩa' ‑bɛ 'ɔ 'daaa' 'ü ‑nëmä ‑srɩɩ ‑plɩɩlɩ 'ɔ tɛrɛa' 'üün, 'ümäa' ‑fʋflʋpa ‑a pa nɩ, nyüü 'plɛɛ 'ɔ 'daa le? ‑Mää nyüülü 'nyɩa' 'lɩ 'ɔɔn ‑träärä ‑a?
58003019	'Ii a 'jää, 'ünyɩa' ‑gʋ nyɔsʋaplɛtorokʋ kä nɩ, 'ünyɩ 'lɩ ‑a pa.
58004001	‑Maa Nyɔsʋa ‑gbala amɩ 'sɩrɩ amäa' 'ɔa ‑fʋflʋpalafa 'wʋ pa; ‑bɛ wiili 'ɔmäa' nʋ ‑ka bäa' ‑plɩɩ nɩ, a ‑tre ana nyüfë. 'Sɩrɩ 'amäa' nʋ ‑bɛ 'ana ‑tɔrʋpɩɔa nyɔɔ ‑pɩa' dɛrɩ tɩɔ nɩ, 'a 'ia 'sa 'ba nʋ!
58004002	'Be a 'nu bɩa 'mʋfagogolä 'wli ‑beere ana tʋɩɩ. ‑Maa 'papawiili 'ü 'nua' 'wli nɩ, 'inyɩ 'üün dɛɛ ‑gba ‑a nʋ, 'be nyüülü 'nua' 'iin 'wli nɩ, 'ünyɩ 'iin nyɔsʋaplɛtorosa ‑a 'kpla.
58004003	‑Maa amɔlɔ toroa' 'ɔɔn plɛ nɩ, anya ‑fʋflʋpalafaläa 'mlɩ paa, 'sɩrɩ 'ɔ ‑gbalaa' amɩ: 'Crɛa 'mlɩ 'nyaa 'sɔrɩ 'nëmaa: 'Ü ‑nëmä ‑srɩɩ 'na ‑fʋflʋpalafa 'wʋ ‑a pa! 'Asɩ Nyɔsʋa ‑gba, ‑bɛ 'ɔ 'a kä 'ɔa 'jrʋpa 'wlara 'bala ‑tʋtʋa nröröfa 'wʋ.
58004004	Dɛɛlɛ bäa' ‑uunsɔɔa nü jrüü nɩ, nyɔsʋaapɔɔkʋa 'mlɩ 'lee 'ɔ nɩnɩa: Jrüü ‑uunsɔɔa ‑srɩ 'lɩ Nyɔsʋa 'pafʋflʋ, 'ɔ bɩaa' 'ɔa 'jrʋpaa 'fɩɔ dɛrɩ.
58004005	'Ɔ ‑nëma 'sɔɔwʋ ‑tɛ nɩ: 'Ü ‑nëmä ‑srɩɩ 'na ‑fʋflʋpalafa 'wʋ ‑a pa!
58004006	Nyüülü ‑kätɩ 'nua' 'mʋfagogo 'wli nɩ, 'ünyɩ 'lɩ Nyɔsʋa ‑a ‑träärä. 'Ia ‑gʋ, 'ünyɩ 'lɩ ‑a pa. ‑Bɛ nyüü ‑mülüü 'mrɛɛa' 'üü pa.
58004007	'A 'ia ‑gʋ 'ɔ ‑tʋ 'sɔɔwʋ 'lɩ jrüü ‑mölöö, 'ɔnya 'dara 'üün «'Saarɩ». ‑Sɩ 'kɔkɔmlɛ ‑sia' nɩ, Daviidë 'ɔ ‑srörö kälɩ 'ɔnya ‑gbala amɩ wiili a ‑gbalaa' ‑plɩɩ 'amɩ 'köklesa: 'Ama 'nu 'saarɩ 'ɔa wii 'wli, 'anyɩ 'su 'nyakliwli.
58004008	Josuee ma ‑nyɩ 'kasa 'üün ‑fʋflʋpapakʋ nɩ, Nyɔsʋa ‑ka ‑nëmä ɩ jrüü ‑mölöa ‑gä ‑a 'pa.
58004009	'Ia 'fɩɔ ‑gbala amɩ 'sɩrɩ Nyɔsʋaa 'paa' ‑fʋflʋ jrüü ‑uunsɔɔa ‑srɩ 'lɩ nɩ, 'ia 'samaa ‑fʋflʋpasrɩ ‑ka bälɩ Nyɔsʋaa 'jüa ‑gʋ.
58004010	'Be nyɔɔlɔ paa' Nyɔsʋaa ‑fʋflʋpalafa 'wʋ nɩ, 'ɔa 'mʋgbɛ 'wlaraa' 'ɔa 'jrʋpa nɩ, 'ɔ 'pa bɩa ‑fʋflʋ 'sɩrɩ Nyɔsʋa 'paa ‑fʋflʋ.
58004011	'Ii känyrɩ, a 'bata ‑fʋflʋpalafaläa 'mlɩa papakʋ, nyɔɔ ‑pɩ nyɔsʋa 'nyʋfɔ 'wʋ 'wʋ ‑beere nyüülü 'nyɩa' 'lɩ Nyɔsʋa ‑träärä.
58004012	'Be nyɔsʋaawii ‑nyɛɛ 'klä 'inya ‑sɔɔrɔ 'wʋ; 'i 'jääkä ‑beere ‑jɛrɛlɛ käa' 'kʋɩa 'sɔɔ. 'I pa 'kä 'iɛ 'sasra nyɔɔa ‑gälɩa 'ku nyra ‑susu ‑gba, 'kä 'i 'sasra 'koia 'katrafë nyra 'koia 'mlɩa 'kpɩ ‑gba. 'I dɛtɛ bobowiili nyra wiili bäa' plɛ ‑gälɩa ‑gä.
58004013	Wiili kä 'fɩɔ a nöa', 'ia dɩjɔ 'doo 'nyɩ Nyɔsʋaa 'klɩ ‑gälɩa ‑sisre. 'Ia 'fɩɔ bä ‑fälɩ 'inya 'järälɩ 'kä 'ɔa 'nyü ‑gälɩ. 'Ɔɔ amä wiili kä 'fɩɔ a nʋa', 'ia ‑gogo 'sa.
58004014	‑Bɛ a käa' ‑gbɔsapɛrɩnyɔɔ kpakö, Nyɔsʋaa 'Jʋ, Jesu ɔ paa' cɛɩɩa 'mlɩ, 'ii känyrɩ a 'kpla ana nyɔsʋaplɛlɛ a 'nyierea' 'klɩ 'mʋfasa.
58004015	‑Mää 'kä ana ‑gbɔsapɛrɩnyɔɔ kpakö 'nyɩ 'lɩ ‑a bɩa ɔ 'jä ana nyatɛrɩ ana 'fʋmakʋa ‑gʋ ‑a. 'Ü tɛlɩ 'ɔa 'mʋgbɛ diia 'fɩɔa 'mlɩ ‑beere amɔ, ‑maa 'ɔnyɩ ‑balʋ ‑a nʋ.
58004016	'Ii känyrɩ, ŋalɛ 'nyɩ 'bla amɩ, a jijrö ana ‑gbina Nyɔsʋa 'kɩɩkpata ‑gba, 'ɔmä amɩ nyatɛplɛ nyra ‑gbinanakʋ ‑nyɩ. 'Ɔnya amɩ ‑gbajia 'ia ‑srɩ 'lɩ.
58005001	‑Gbɔsapɛrɩnyüü kpakülüa 'fɩɔ, nyüüa ‑tɔrʋpɩɔ 'ü 'ba 'üün. 'Ü ‑tʋʋä 'lɩ 'ɔɔn 'ɔmä Nyɔsʋaa 'jrʋpa ‑fɛ 'üa ‑gʋ: 'ɔɔ 'saa Nyɔsʋa ‑gbɔ nyra Nyɔsʋaa ‑pʋpʋadii ‑balʋa ‑gʋ.
58005002	'Ɔa 'mʋgbɛ 'fʋmaa' ‑gböösa nɩ, 'a 'ia ‑gʋ 'ɔnya nyüülü 'nyɩa' 'cɩcasa jre ‑bɛ 'ü 'nyɛrɛa' 'ia 'mlɩ nyra ü 'mɔlɔa' a nyatɛrɩ 'jäa.
58005003	‑Bɛ 'ɔ 'fʋmaa' nɩ, ‑mää nyüüa ‑gbɔa 'doo 'ɔ ‑nëmä Nyɔsʋa 'klɩsrara, ‑maa 'ɔ kä 'ɔmä bɩa 'ɔa 'mʋgbɛa ‑balʋa ‑gbɔ 'sa.
58005004	Nyɔɔ 'nyɩ 'lɩ ‑a bɩa ɔ 'jrara 'ɔa nyufa, 'ɔmä 'ɔa nyufa ‑gbɔsapɛrɩnyɔɔ kpakö 'lɩnrörö. Nyɔsʋa 'ɔɔ we 'ɔɔn 'ɔnya ‑nyɩ 'ɔɔn 'jrʋpa, 'sɩrɩ 'ɔ we käa' Arɔɔn.
58005005	'Asɩ 'Kriisë 'nyɩ 'ɔa 'mʋgbɛa 'wliklɩbʋabʋakʋ 'bata 'ɔmä ‑gbɔsapɛrɩnyɔɔ kpakö bä. Nyɔɔlɔ nröröa' 'ɔɔn ‑gbɔsapɛrɩnyɔɔ kpakö 'lɩ nɩ, 'a nyɔɔlɔ ‑gbalaa' 'ɔɔn ‑maa: ‑Mɔ bä 'na 'Jʋ, 'mɔɔ ‑gu 'saarɩ ‑mɩ.
58005006	‑Pɩɔ ‑moloo 'lee 'ɔ ‑nëmä 'sɔɔwʋ nɩ: ‑Bä ‑gbɔsapɛrɩnyɔɔ 'plɔʋplɔʋa ‑gʋ ‑beere Mɛlëkesedɛkëa ‑gböööa 'klɩtotrokʋ.
58005007	'Ɔa 'klälä 'ɔ ‑sia' ‑tʋtʋ ‑gälɩ nɩ, 'Kriisë bibie Nyɔsʋalɔ ɔ 'mrɛɛa' ɔ 'baa' 'ɔmɩ jäjä mlɩ, 'dugu kpaku 'lɩ 'ɔ bibrie 'ɔmɩ. Nyɔsʋa nya 'nu 'ɔa bibiekʋ 'wli, 'be 'ɔ ‑träärälɩ 'ɔmɩ.
58005008	'Asɩ 'ɔ bä Nyɔsʋaa 'Jʋ, ‑maa 'ɔ 'kpɩa 'lɩträräkʋ ‑sʋɩlɩ kä 'fɩɔ 'ɔ 'jäa' a 'mlɩ.
58005009	Nyɔsʋa jräa' 'ɔɔn 'wli nɩ, 'ɔnya nʋ nyüülü kä 'fɩɔ ‑trääräa' 'lɩ 'ɔɔn 'üa 'lɩmlɩbanyɔɔ 'plɔʋplɔʋa ‑gʋ.
58005010	Nyɔsʋa nrörö 'ɔɔn ‑gbɔsapɛrɩnyɔɔ kpakö 'lɩ ‑beere Mɛlëkesedɛkëa ‑gböööa 'klɩtotrokʋ.
58005011	'Iili ‑gälɩ nɩ, a kä wii 'kɔkɔmlɛ amä 'iin 'pa, 'inya 'klalɩ amä 'amɩ ‑gälɩsasra, 'be 'ana 'nunukʋ 'a 'lɩkla.
58005012	'Samaa ‑mlatɩ 'anya 'a kä 'kpɩkpɩanyüü bä, ‑maa 'a ‑ka kä 'amä nyɔsʋaawiia cɛtrɛfa 'wʋ 'kpɩara. 'Anya 'a ‑gälɩnyɛnyrɛ, ‑bɛ 'a ‑ka kä brunyɩtɩnɩa 'mamlakʋ, 'anyɩ 'lɩ ‑a bɩa 'amä kälɩbäjijri ji.
58005013	‑Bɛ nyɔɔlɔ 'nyaaa' nɩ, 'jʋplö 'ɔ bä; 'ɔnyɩ 'lɩ ‑a bɩa ɔ po wiili ‑gäa' 'klɩ 'nyakli.
58005014	‑Maa kälɩbäjijri bä nyüü kpaküa jijri: 'üa 'lɩgaglakʋa ‑gʋ nɩ, 'ünya fala 'üa bobowli wiili 'naa' nyra inyɩa' 'naa 'pɛlɩ.
58006001	'A 'ia ‑gʋ a 'kpɩa nyüükpaküa dii; a ‑si cɛtɛ 'kpɩkpɩakʋlʋ 'paaa' 'Kriisëa ‑gä ‑gba. A ‑kanyɩ 'blöö wiili ‑tuaraa' 'lɩa 'mlɩ dɛrɩ, ibäa': 'fëflɛnʋnʋgbia 'lɩgälɩtorokʋa 'kpɩkpɩadii, 'inyɩ ‑gbaa ‑a kä i fala nyüü jäjä mlɩ, nyra Nyɔsʋaa nyɔsʋaplɛtorokʋa 'kpɩkpɩadii.
58006002	'Aiɛ ‑frea ‑futokʋa 'kpɩkpɩadii, klʋgbë ‑gälɩ 'piepiekʋa wiili 'a 'kpɩaa' nyra jäjänyüüa 'kuaabresɔsɔkʋ nyra nyüüa ‑gätʋtʋkʋlʋ 'nyɩa' blöröfa kä.
58006003	Nyɔsʋa ma 'nyie, 'ii amä nʋ.
58006004	'Be dɛɛlɛ bäa' ‑mülü nya käa' Nyɔsʋaa 'napɛ 'klɩtɔrɔ, ‑bɛ 'ü cɛ ‑nyɩa' 'srɛ, ‑bɛ 'Nyüna ‑Susu 'cerea' 'lɩ nɩ,
58006005	ü 'jäa' Nyɔsʋaa 'mʋfawiia 'nanakʋ mlɩ, ‑bɛ ü jrea' 'pläa 'klülü jöa' 'lee nɩ,
58006006	‑bɛ ü 'cɛrɛa' nyɔsʋaplɛtorokʋ ‑wälɩ. 'Üülü nɩ, a ‑kanyɩ 'lɩ ‑a bɩa amä 'üün ‑balʋa ‑gälɩ 'klɩberekʋ 'lɩ ja. 'Ü nöa' 'saa nɩ, 'i ‑beere 'sɩrɩ 'ü koloa' 'sɔɔwʋ Nyɔsʋaa 'Jʋ krʋa ‑gälɩ, 'ümä 'ɔɔn 'nyüsü 'blara ‑jria 'klɩ.
58006007	'Nʋŋlʋ 'a 'jääa' 'wʋ, uma dara ‑tʋtʋ ‑gälɩ nɩ, 'üa papladii 'mä tʋ, Nyɔsʋa 'ɔɔ 'paa 'uun 'nɩ.
58006008	‑Maa 'ua 'mlɩ ma 'cie bʋbɔsipi nyra 'bütü nɩ, 'u ‑nëmä ‑gbanʋdɛɛ ‑a kä; 'unya busrua, 'kä 'unya 'pütrö.
58006009	‑Maa, ‑wawawlajü 'amɩ, 'amɔlɔ nɩ, ‑yɛɛ ‑bakää a 'pa 'saa wii nɩ, a jre 'iin 'sɩrɩ 'a bäa' 'cɩca 'pɛ ‑gälɩ, 'lɩmlɩwʋwʋkʋa 'pɛ.
58006010	'Be Nyɔsʋa ‑gäklɩ, 'ɔ ‑nëmä wiili 'a nʋa' ‑a ‑trɔ. 'Ɔ ‑nëmä bɩa 'jrʋpalä 'a nʋa' 'ana ‑wawaplɛ ‑bɛ 'a ‑fɛa' 'ɔa 'nyrɩa ‑gʋ nɩ, 'ɔ ‑nëmä bɩa 'äa ‑gä ‑a ‑trɔ. 'A ji 'cɛcɩnyüü ‑gba, ‑bɛ 'a ‑ka nö 'imɩ.
58006011	‑Maa a 'bata ‑mɔ ma bälɩ ɔ nʋ 'saa 'doo 'ɔ fumöa 'doo kä ‑gälɩ 'blörö jrüü jrälɩ, 'kä wiili kä 'fɩɔ 'a 'bataa' nrörö.
58006012	Anyɩ 'bata 'bata ‑a 'amä ‑fɛ. ‑Maa nyüülü Nyɔsʋa 'daaa' 'ɔmäa' ‑jaaa ‑nyɩ 'üa nyɔsʋaplɛtorokʋ nyra 'üa 'mlɩkpʋkplɔkʋa ‑gʋ nɩ, 'ba nʋ 'üa 'sa.
58006013	Nyɔsʋa ‑gbala käa' Abraamë ‑maa 'nyaa 'saa nʋa ‑na ‑gʋ nɩ, 'ɔɔ bäa' Nyɔsʋa nɩ, 'ɔa 'mʋgbɛa 'nyrɩklɩ 'ɔ 'sɔrɩ kä, 'be nyɔɔ ‑moloo 'nyɩ 'lɩ ‑a bä 'ɔmä 'ɔɔn 'wʋsi.
58006014	'Ɔ ‑gbala 'ɔɔn ‑maa: 'Tasɩrɩ 'nyaa ‑mɩ 'nɩ 'paa, 'kä 'nyaa ‑na 'jü ‑gälɩ 'papla ‑gböösa.
58006015	Abraamë nya kpʋkplɔmlɩ 'ɔnya ‑glaaa. 'Asɩ 'ɔ nʋ 'ɔnya 'jä dɛɛlɛ Nyɔsʋa 'daaa' 'ɔmäa' 'ɔa ‑gʋ nʋ.
58006016	Nyüü ma 'sɔrɩ nɩ, nyɔɔlɔ ‑sia' 'üün 'wʋa 'nyrɩklɩ 'ü 'sɔrɩ. Nyɔɔ ma nyaa' 'iin nʋ nɩ, 'ii srara 'sɩrɩ 'i bäa' 'cɩcasa.
58006017	Nyɔsʋaa 'mʋgbɛ nʋ 'imɩ bɩa. 'Ɔ nʋ 'imɩ 'ɔmä 'üün ‑gbala 'sɩrɩ 'ɔmäa' 'tasɩrɩ wiili 'ɔ 'daaa' 'ɔmäa' nʋ 'ɔa nyüüa ‑gʋ nɩ, 'inyɩ ‑gbagblɛ ‑a bä; 'a 'ia ‑gʋ 'ɔ 'sɔrɩ.
58006018	'A 'ia dii 'sɔɔlüa ‑gʋ, i kä 'mlɩ Nyɔsʋa 'nyɩa' 'lɩbɩa 'ɔmäa' ‑gbagblɛ kä nɩ, ama 'jä 'iin 'i 'jrara ana 'klü ‑gböösa, amɔlɔ fɔlɔa' plɛgälɩpiepiekʋlʋ 'ɔ ‑tʋa' ana 'klɔɔtrʋ dɛrɩ.
58006019	'Ia plɛgälɩpiepiekʋlʋ ‑beere dɛɛlɛ 'nyɩ ‑täfläa' 'lɩ, 'u 'suru 'unya ‑sɔɔrɔwʋ. 'Ia plɛgälɩpiepiekʋlʋ ‑gööö pösödɔʋlʋ bäa' cɛlɩa Nyɔsʋaanyuku kpaku ‑wälɩ 'lɩ, 'kä 'ɛ 'tɔɔ Nyɔsʋaanyuku kpaku ‑wälɩa ‑plɩɩlɩ 'nyɩa' ‑fre pa.
58006020	'A ‑nyɛɛ Jesu pa ana ‑gʋ, 'ɔ ‑ta amɩ 'nyʋfɔ 'klɔɔtrʋ. 'Ɔnya nʋ ‑gbɔsapɛrɩnyɔɔ kpakö 'plɔʋplɔʋa ‑gʋ ‑beere Mɛlëkesedɛkëa ‑gböööa 'klɩtotrokʋ.
58007001	Mɛlëkesedɛkëlɔ nɩ, 'ɔ ma bä Salɛmëa 'kɩɩ nyra 'Wʋsi Nyɔsʋaa ‑gbɔsapɛrɩnyɔɔ. Abraamë sɔa' tou 'wʋ, 'ɔ bɔtɔa' 'kɩɩɩ ‑bɛ 'ɔ jöa' nɩ, Mɛlëkesedɛkë 'jrara 'ɔɔn 'klɩ 'ɔnya 'pa 'ɔɔn 'nɩ.
58007002	'Ɔɔ Abraamë ‑nyɩ diili kä 'fɩɔ 'ɔ dɔrɔa' 'wʋa ‑pʋa nɩ 'pɛ. Mɛlëkesedɛkëa ‑gbaa bä «'Klɩgä 'Kɩɩ». 'Iibä bɩa «Plɛgälɩflɛrɛkʋa 'Kɩɩ», 'be Salɛmëa ‑gbaa bä «Plɛgälɩflɛrɛkʋ».
58007003	'Ɔnyɩ tʋ nyra 'yio ‑a kä, nyɔɔ 'nyɩ 'ɔa tʋɩɩa tie ‑a jre. 'Ɔnyɩ 'käkolofa ‑a kä, 'ɔnyɩ blöröfa ‑a kä. 'Ɔ ‑beere 'sɩrɩ Nyɔsʋaa 'Jʋ bäa' 'sa, 'be 'ɔ bä ‑gbɔsapɛrɩnyɔɔ 'plɔʋplɔʋ.
58007004	'Ba 'jä 'sɩrɩ Mɛlëkesedɛkë bäa' nyɔɔ kpakö! Ana tʋ Abraamëa 'mʋgbɛ ‑nyɩ 'ɔɔn diili 'ɔ 'baa' tou 'wʋa ‑pʋa nɩ 'pɛ.
58007005	Moisëa ‑dɔ ‑gbala Leviia 'jü, ü bäa' 'pɛrɩnyüü, ü ‑gbala nyüü ü 'sa 'üa ‑pʋa nɩ 'pɛ. 'Ü 'baba 'iin 'üa ‑wlajüa käkädii ‑gälɩ, ‑bɛ 'üa 'mʋgbɛlü bä bɩa Abraamëa 'jü ‑beere 'üün.
58007006	‑Maa Mɛlëkesedɛkë 'nyɩa' 'üa ‑glügbö 'klɩa nyɔɔ bä nɩ, Abraamë 'pɛrɛ 'ɔɔn ‑pʋa nɩ 'pɛ kälɩ. 'Ɔnya 'pa Abraamë 'nɩ, nyɔɔlɔ Nyɔsʋa ‑gbalaa' 'ɔnya 'ɔa 'jü ‑gälɩ 'paplaa 'kä 'ünya ‑sümlö.
58007007	‑Bɛ, a jre 'iin 'sɩrɩ kpaköa nɔ 'ɔɔ 'paaa' blaadɩɔ 'nɩ; 'inyɩ ‑topokʋ ‑a kä.
58007008	'Saarɩ nɩ, nyüülü nëmäa' ‑pɩ jä jrüü 'doo 'lɩ nɩ, 'üü dɔrɔ ‑pʋa nɩ 'pɛ 'wʋ; ‑maa i a 'pa ɩa' ‑plɩɩ nɩ, 'a nyɔɔlɔ bäa' 'lɩ 'plɔʋplɔʋa ‑gʋ; 'asɩ nyɔsʋapɔɔkʋ ‑gba.
58007009	Leviia 'mʋgbɛ ɔ 'ü 'pɛrɛa' ‑pʋa nɩ 'pɛ kälɩ nɩ, a 'mrɛɛ a 'daa 'ɔ ‑srörö Abraamë kälɩ 'ɔnya 'pɛɛ bɩa ‑pʋa nɩ 'pɛ.
58007010	'Be Leviilɔ nɩ, 'ɔ ‑kaaŋlʋ kä ‑glooro, 'ɔ ‑ka bä kä 'ɔa tʋa 'jajɛ 'lɩ Mɛlëkesedɛkë nya 'jrara kä Abraamë 'klɩ.
58007011	Israɛɛlëanyüüa ‑dɔa 'mlɩ nɩ, Leviia 'pɛrɩdɛɛa 'mlɩ 'ü kä 'ümä ‑gbɔsapɛrɩnyüü 'ba, ‑beere Arɔɔn a ‑gböööa 'klɩtotrokʋ. ‑Maa 'üa 'pɛrɩdɛɛlɛ 'ü ma nöa' 'nyɩ 'wli ‑a jrä; ima 'nyɩ 'iin ‑a bä nɩ, dɛplɛɛ kä ‑gʋ 'pɛrɩnyɔɔ ‑moloo ‑ka bälɩ Mɛlëkesedɛkëa ‑gböööa 'klɩtotrokʋa 'saa le? 'I ‑ka ‑nëmä ɩ 'lɩ ‑a kälä.
58007012	'Be 'taɩn 'lɩ ‑gbɔsapɛrɩnyɔɔa 'pɛrɩdɛɛ 'cicria' nɩ, 'i kpɛrɛ ‑dɔ 'mä bɩa 'cicri.
58007013	‑Bɛ nyɔɔlɔ 'papawiili käläa' ‑gba nɩ, ‑glügbö ‑mölöa nyɔɔ 'ɔ bä, 'ɔa ‑glügbö 'klɩa nyɔɔ 'doo ‑kaapɩɔ ‑gbɔsapɛrɩnyɔɔa 'jrʋpa ‑fɛ.
58007014	'I jrere 'sɩrɩ ana 'Pläkänyɔɔ bäa' Judaa ‑glügbö 'klɩa nyɔɔ, ‑bɛ Moisë 'paa' ‑gbɔsapɛrɩnyüüa ‑gä nɩ, 'ɔ ‑kaapɩɔ 'ia ‑glügböläa ‑gä 'pa.
58007015	‑Gbɔsapɛrɩnyɔɔ ‑moloo ‑trääräa' 'lɩ ‑beere Mɛlëkesedɛkë nɩ, 'ii ‑gba wiili 'lɩ 'cɩcasa.
58007016	‑Mää ‑tʋtʋgälɩnyüüa ‑dɔa 'nyrɩklɩ 'ɔnyɩ ‑gbɔsapɛrɩnyɔɔ bä, ‑maa 'klälä 'nyɩa' blöröfa kä 'äa 'klüa 'nyrɩklɩ 'ɔ bälä ‑gbɔsapɛrɩnyɔɔ.
58007017	'Be nyɔsʋaapɔɔkʋ 'salɩ 'iin: ‑Bä ‑gbɔsapɛrɩnyɔɔ 'plɔʋplɔʋa ‑gʋ, Mɛlëkesedɛkëa ‑gböööa 'klɩtotrokʋa 'saa.
58007018	'Ii känyrɩ, ‑kätɩ ‑dɔ ma 'fʋma 'unya 'nyɩ kä ‑gbaa kä, 'a 'ia ‑gʋ Nyɔsʋa nya 'balɩ 'uun.
58007019	'Be Moisëa ‑dɔ ‑kaapɩɔ nyɔɔ 'wlijäjräkʋa 'nyʋfɔ 'wʋ fala. ‑Maa Nyɔsʋa ja 'cɩca plɛgälɩpiepiekʋlʋ amäa' kälɩ ‑srörö ‑bɛ amäa' Nyɔsʋa ‑gbajijrö.
58007020	‑Bɛ 'ia 'fɩɔ 'mäa' nrörö nɩ, Nyɔsʋa 'sɔrɩ.
58007021	‑Maa ‑gbɔsapɛrɩnyüü ‑mülü 'nyɩ 'saa ‑a 'sɔrɩ 'ünya bä 'pɛrɩnyüü. ‑Maa ‑mɔlɔ kʋa' ‑pɩ nɩ, Nyɔsʋa 'sɔrɩ 'fɩɔwʋ 'ɔnya 'mä ‑gbɔsapɛrɩnyɔɔ nʋ; ‑jäsɩ 'ɔ 'sɔrɩa': 'Pläkänyɔɔ 'sɔrɩ 'sɩrɩ 'ɔ ‑nëmäa' 'ɔa mlɩa wii dɛrɩ sɔ: ‑Nya 'pɛrɩnyɔɔ bäa 'plɔʋplɔʋa ‑gʋ, Mɛlëkesedɛkëa ‑gböööa 'klɩtotrokʋa 'saa.
58007022	'Asɩ Jesu nʋ kuölä ‑sia' 'wʋa 'surukʋ.
58007023	'Pɩrɩgälɩ nɩ, ‑gbɔsapɛrɩnyüü ‑mülü ‑sümlö 'be jäjä 'nyɩ ‑nyɩ 'üün 'casɩ ‑a 'ümä 'jrʋpafɛ 'plɔʋplʋɔa ‑gʋ.
58007024	‑Maa 'be 'ɔɔlɔ nɩ, 'ɔ bäa' ‑gʋ 'lɩ 'plɔʋplɔʋa ‑gʋ nɩ, 'ɔa 'pɛrɩdɛɛ bälɩ 'plɔʋplɔʋa ‑gʋ.
58007025	'A 'ia ‑gʋ 'ɔ 'mrɛɛ ɔ 'pʋɔ bɩa 'plɔʋplɔʋa ‑gʋ nyüülü ‑sröröa' 'ɔɔn kälɩ ü 'bataa' Nyɔsʋaa ‑gbajijrökʋ, 'be 'ɔ bälɩ 'plɔʋplɔʋa ‑gʋ 'ɔmä 'üa 'wlili bibie.
58007026	'A 'samaa 'nyüna ‑gbɔsapɛrɩnyɔɔ kpakö a 'bata, 'ɔ ‑kaapɩɔ bʋbɔgbi nʋ; 'ɔ ‑kaapɩɔ ‑balʋ nʋ, 'ɔnya sɔ ‑balʋnyüü dɛrɩ, Nyɔsʋa nya 'jrara 'ɔɔn cɛɩɩa 'wliklɩ.
58007027	'Ɔnyɩ ‑gbɔsapɛrɩnyüü kpakü ‑mülüa 'sa ‑a bä. 'Üülü nɩ, 'ü kä 'ümä 'üa 'mʋgbɛa ‑balʋ nyra nyüüa ‑balʋa ‑gbɔ 'sa ‑srɩ o ‑srɩ. ‑Maa 'ɔɔlɔ nɩ, 'ɔ nröröa' 'ɔa 'mʋgbɛ ‑gbɔ 'lɩ 'wʋ 'doo 'plɔʋplɔʋa ‑gʋ.
58007028	Moisëa ‑dɔ, 'uu 'baa 'lɩ nyüü 'kä 'ü bä ‑gbɔsapɛrɩnyüü kpakü, ‑bɛ 'ü 'fʋma. ‑Maa ‑dɔ bä ɩ 'lɩ, Nyɔsʋa nya 'sɔrɩ, 'ɔnya ‑tʋ 'lɩ 'Jʋlɔ jräa' 'wli 'plɔʋplɔʋa ‑gʋ.
58008001	Wiili kä 'fɩɔ a 'saarɩ nɩ, ‑jää wiili bäa' 'ia 'mlɩa wii: 'iibä a kä ‑gbɔsapɛrɩnyɔɔ kpakö, 'a 'ɔa ‑gä a ‑gbala ɩ ‑plɩɩ 'amɩ. 'Ɔ kʋ cɛa 'mlɩ, Nyɔsʋaa 'kɩɩkpataa 'dupa 'lɩ.
58008002	‑Gbɔsapɛrɩnyɔɔ kpaköa 'jrʋpa 'ɔ ‑fɛɛɛrɛ papapɩɔ; 'iibä 'cɩca ‑tetelɛ Nyɔsʋaa 'mʋgbɛ 'paaa', ‑mää nyüüa 'papaa nɛ ‑a.
58008003	‑Gbɔsapɛrɩnyɔɔ kpakö kʋ ‑plɩɩ 'ɔmä nyüüa Nyɔsʋaa ‑pʋpʋadii nyra 'üa ‑gbɔsadii 'wʋdɔdrɔ 'ɔmä 'iin Nyɔsʋa ‑nyɩ. 'Ɔa 'mʋgbɛ kä bɩa dɛɛa 'sasakʋ.
58008004	'Ɔma bä ɩ ‑tʋtʋ ‑gälɩ nɩ, 'ɔ ‑nëmä ɩ ‑gbɔsapɛrɩnyɔɔ ‑a bä, 'be ‑gbɔsapɛrɩnyüü bälɩ, 'üü 'saa ‑gbɔ 'sɩrɩ Moisëa ‑dɔ 'bataa'.
58008005	'Jrʋpalä ‑gbɔsapɛrɩnyüü ‑fɛɛɛa' nɩ, 'ä jajra 'jrʋpalä ‑fɛɛɛrɛa' cɛlɩ, 'äa ‑tapaa nä. 'Taɩn 'lɩ Moisë 'paa käa' papatete nɩ, Nyɔsʋa ‑gbala 'ɔɔn ‑maa: Blöplɛ ‑pio ‑a ‑nʋ 'ia 'fɩɔ 'ɛmä ‑mɛlɛ 'n sraraa' ‑mɩ 'dʋgba 'wli jajra.
58008006	‑Maa Jesu 'jä 'pɛrɩdɛɛa 'jrʋpalä ‑sia' ‑gbɔsapɛrɩnyüüa ‑mülüa 'jrʋpa 'wʋ, 'be 'ɔ bä kuölä ‑sia' kätɩa në 'wʋ, 'äa 'wʋblönyɔɔ. 'Ia kuölä nya nyɔnyrɔ 'papawiili ‑sia' ‑kätɩ 'papawii 'wʋa 'mlɩ.
58008007	Ima 'daa ɩ 'klɩsa kuö jrä ɩ 'wli nɩ, 'sɔɔa në kuö ‑ka ‑nëmä ɩ 'lɩ ‑a bä.
58008008	'Ia ‑gʋ Nyɔsʋa nya 'daa 'ɔa nyüü, 'ɔ ‑nëma: 'Mɔɔ 'Pläkänyɔɔ 'n ‑gbala 'amɩ, 'inya 'taɩn käa 'kä 'nyraa Israɛɛlëa nyüü nyra Judaa nyüü nya 'lɩ kuö dëdrä 'pa.
58008009	'Ia kuölä nyra ‑mälä 'nyraa 'üa tʋɩɩa tʋɩɩ 'paa', ‑nëmä dɛɛ 'dee ‑a bä. ‑Mää ‑mälä 'nyraa 'üün 'pa käa' 'taɩn 'lɩ 'n 'kpla käa' 'üa 'darʋ ‑bɛ 'n 'cie käa' 'üün Ejiipëtëa 'bre ‑a. 'Be 'ünyɩ 'mɩ 'lɩ ‑a ‑träärä 'ia kuöläa 'mlɩ. 'I nʋ 'imɩ 'na 'mʋgbɛ 'nyaa 'pala 'üün ‑wälɩ. 'Mɔɔ 'Pläkänyɔɔ ‑gbala 'amɩ.
58008010	‑Jää kuölä 'nyraa Israɛɛlëa nyüü 'mäa' 'pa, 'ia jrüülü ma ‑si nɩ; 'mɔɔ 'Pläkänyɔɔ ‑gbala 'amɩ: 'Nyaa 'na ‑dɔ 'üa bobowlia 'mlɩ plaa, 'nyaa 'iin 'üa polu ‑gälɩ ‑jɩjraa, 'kä 'nyaa 'üa Nyɔsʋa bä, 'kä 'ünya 'na ‑glügbö bä.
58008011	Nyɔɔ ‑ka ‑nëmä 'plɔʋ 'ɔa ‑moloo ‑a 'kpɩa, 'ɔ ‑nëmä 'nɩmɩ 'ɔa ‑wlajʋ ‑a ‑gbala ‑maa: Jre Nyɔsʋa. 'Be 'üa 'fɩɔ nya 'mɩ jrea, 'bala blaadɩɔ ‑gälɩ ‑a mi kpaköa nɔ ‑gälɩ.
58008012	'Na nyatɛplɛa ‑gʋ 'nyaa 'üa ‑balʋ cerea; 'n ‑ka ‑nëmä 'üa ‑dɔgälɩapɩpɩkʋ plɛ ‑a 'pa.
58008013	Nyɔsʋa ma 'pa kuö dëdräa ‑gä nɩ, 'iibä 'klɩsa kuölä nɩ, 'ɔnya 'ään ‑kätɩa nä 'lɩnrörö. ‑Bɛ dɛɛlɛ bäa' ‑kätɩdɛɛ nyra dɛɛlɛ bɩaa' 'klɩ nɩ, saka 'i nëmä saka.
58009001	‑Kätɩ kuöläa 'mlɩ nɩ, 'i ma kä 'ia 'nyɛnyɛbei, 'sɩrɩ 'ümäa' Nyɔsʋaa bibiedɛɛ nʋ, 'änya kä Nyɔsʋaa papanyuku ‑pɩ ‑tʋtʋ ‑gälɩ.
58009002	'Ia ‑gʋ Nyɔsʋaa ‑Tete nya 'pala, 'ɛa 'klɩtɔrɔ 'pɛ 'ü 'daraa' papapɩɔ, 'ii dɛɛlɛ kä ‑gälɩ 'ü ‑gölöa' 'napɛ nyra 'töwlölä kä ‑gälɩ 'ü 'pepea' 'flɔɔbülü 'ü ‑nyɩa' Nyɔsʋa bä.
58009003	'Ɛa 'pɛ ‑mɛlɛ bäa' dɔʋlʋ pösöa' 'lɩa dɛrɩ nɩ, 'ii 'ü 'dara papapɩɔ kpakö.
58009004	'A ‑nyɛɛ ‑sikaa 'töwlölä kä ‑gälɩ 'ü 'pütröa' 'kɩna, kuöa 'dokloee nya bälɩ 'lee ‑sika trara 'ɛɛn 'klɩ. 'A kuöa 'dokloeelɛa 'mlɩ ‑sika bëtä 'döö bä 'äa 'mlɩa 'maanë, nyra Arɔɔn a sɩsɛlɛ tɔpɔa', nyra kuöa 'täkëpɛlɛ kä ‑gälɩ kuö ‑jɩjraa'.
58009005	'Wliklɩbʋa Sɛrubɛɛn 'pepe kuöa 'dokloeelɛa ‑gälɩ. 'Üa ‑pëkatia pɩpɛ ‑sisie ‑plɩɩlɩ 'ü ‑gbagbaa' 'üa ‑balʋa cerekʋa ‑toru 'kä, Nyɔsʋaa 'crɛ 'mä 'wʋcie. ‑Maa ‑mää 'ia 'doorodooa ‑gäa 'papakʋa 'taɩn 'nyɩ ‑pɩ kʋ.
58009006	Nyɔsʋaa ‑Tetea 'mlɩa diili 'sesrea' 'saa 'klɩ kä nɩ, 'klɩtɔrɔpɩɔlʋ, 'ii ‑gbɔsapɛrɩnyüü pa pa 'plɔʋplɔʋ 'ümä 'üa 'jrʋpafɛ.
58009007	‑Maa ‑gbɔsapɛrɩnyɔɔ kpaköa 'doo, 'ɔɔ pa 'sɔɔa nɛ 'pɛa 'mlɩ 'wʋ 'doo 'wʋ ‑sʋa 'mlɩ. ‑Balʋlʋ 'ünyɩa' jre ‑bɛ 'ü nʋa' 'ua ‑gʋ ɔma nëmä 'lɩpa nɩ, 'ɔ ‑gblɔɔ ‑gbɔa ‑toru 'kä, 'ɔa 'mʋgbɛa ‑balʋ nyra nyüüa nua ‑gʋ.
58009008	'Iili Nyɔsʋaa 'Nyüna ‑Susu srara amɩ ‑maa 'klɩsa ‑tete ma ‑ka bä ‑plɩɩ nɩ, 'nyʋfɔlʋ möa' papapɩɔ ‑kaaŋlʋ mlɩga.
58009009	'Iibä 'saarɩ tapönänä ana ‑gʋ: diili 'ü ‑nyɛɛa' Nyɔsʋa nyra ‑gbɔlʋ 'ü 'saaa' Nyɔsʋaa ‑gʋ nɩ, 'inyɩ 'lɩ ‑a bɩa i kpëtä nyɔɔlɔ bibiea' Nyɔsʋaa bobowii.
58009010	Nyüüa ‑dɔlʋ bäa': ‑kpadii, 'mamladii nyra ‑gbafutokʋa 'drü 'kɔkɔmlɛ; 'iibä kä 'lɩ 'fɩɔwʋ Nyɔsʋa nya 'mä diia 'fɩɔ dëdrë 'lɩnrörö.
58009011	‑Maa 'Kriisë ji 'ɔmä 'cɩca diili jöa' a gbɔsapɛrɩnyɔɔ kpakö bä. ‑Tetelɛ kä ‑wälɩ 'ɔ ‑fɛɛɛrɛa' 'ɔa 'jrʋpa nɩ, 'ɛ 'bʋa 'ɛ jräwli, 'ɛnya ‑si ‑tʋtʋ ‑gälɩa nɛ 'wʋ. ‑Mää nyüü 'nyɩ ‑tetelɛ 'pa, ‑mää ‑pɩ ‑tʋtʋ ‑gälɩa nʋnʋdɛɛ ‑a.
58009012	'Kriisë nya pa 'wʋ 'doo 'wʋ ‑tetelɛa papapɩɔ kpakö 'kä 'plɔʋplɔʋa ‑gʋ. ‑Mää wluaɩɩ nyra bruujüa ‑toru 'ɔnyɩ nʋ, 'ɔnyɩ ‑gbɔ 'sa; ‑maa 'ɔa 'mlɔɔa ‑toru 'ɔ nʋ 'ɔnya 'sa ‑gbɔ, 'ɔ 'ba amɩ ‑balʋ kälɩ 'plɔʋplɔʋa ‑gʋ.
58009013	Wluuaɩɩa ‑toru nyra bruua ‑toru 'ü ma ‑gbagba nyüülü bäa' ‑fre 'lɩ 'wʋ, 'kä 'ü 'pütö bruuŋlʋʋ, 'a 'ia 'pʋpʋlʋ 'ü ‑fɔɔɔ nyüülü bäa' ‑fre 'lɩ. 'Ia 'fɩɔlʋ ma 'ba nyɔɔ ‑fre ‑gba nɩ,
58009014	'iibä 'Kriisëa ‑toru ‑sɔɔrɔ 'wʋ ‑gböösa 'unya ‑si 'iin 'wʋ. ‑Susulu 'nyɩa' blöröfa käa 'klüa 'nyrɩklɩ, 'Kriisëlɔ 'nyɩa' bʋbɔdɛɛ ‑gba kä, 'ɔɔ 'sara 'ɔa nyufa Nyɔsʋa kälɩ. 'Asɩ 'ɔa ‑toru 'mä 'ana bobowii kpëtä. Bʋbɔgbili plaa' nyɔɔ ‑fre 'lɩ kä i fala jäjä mlɩ, 'a 'ii 'u kpëtä. 'I bäa' 'sa nɩ, a 'mrɛɛ a ‑fɛ 'Lɩbä Nyɔsʋaa 'jrʋpa.
58009015	‑Bɛ 'a 'ia ‑gʋ 'Kriisë bä kuö dëdräa 'diprö, 'kä nyüülü Nyɔsʋa wea' 'mä ‑wɩarajalä Nyɔsʋa 'daaa' 'ɔmäa' 'üün ‑nyɩ ji. 'Be 'ɔa jäjäkʋa ‑gʋ nyüülü kʋa' 'klɩsa kuöa 'mlɩ nɩ, 'üa ‑balʋ 'mrɛɛ 'ümä kpëträ.
58009016	Nyɔɔ ma tɩ 'ɔa ‑jaaa ‑pɔɔkʋ, ‑bɛ 'üma nëmä 'uun ‑täsä nɩ, 'ü kä 'ümä 'kasa 'saa jre 'sɩrɩ nyɔɔlɔ tɩa' ‑pɔɔkʋlʋ jäa'.
58009017	‑Bɛ nyɔɔlɔ ‑jɩjraa' ‑pɔɔkʋlʋ ma ‑ka bälɩ nɩ, 'ia 'samaa ‑pɔɔkʋlʋ ‑kaaŋlʋ ‑gbaa ‑a kä. ‑Maa nyɔɔlɔ ma jä nɩ, 'a ‑plɩɩ 'u kä ‑gbaa.
58009018	'A 'ia ‑gʋ 'klɩsa kuöa 'mʋgbɛ 'mäa' ‑gbaa kä nɩ, ‑toru ‑gblɔɔkä 'fɩɔwʋ 'änya 'mä ‑gbaa kä.
58009019	'Be Moisë sraraa' nyüüa 'fɩɔ Nyɔsʋaa 'kamadɔa 'fɩɔ 'sɩrɩ Nyɔsʋaa ‑dɔ 'daaa' nɩ, bruujʋ nyra wluuaɩɩa ‑toru nyra 'nɩ 'ɔ dɔrɔwʋ. 'Ɔnya kpasra tuulu 'ü 'daraa' isɔɔpë 'ua kata ‑gba ‑fɔflɔɔ ‑bablɛɛa ‑püplii, 'ää 'ɔ nö ‑bɛ 'ɔ ‑gbagba 'ia ‑torulu ‑pɔɔkʋlʋ nyra nyüüa 'fɩɔ ‑gälɩ 'kä.
58009020	'Ɔ ‑nëma: Kuöa ‑toru kʋ ‑pɩ, 'uu Nyɔsʋa ‑gbala amɩ a kä 'amä 'ään 'lɩträärä.
58009021	'Asɩ 'ɔ nʋ bɩa, 'ɔnya ‑gbagba ‑tete nyra diili kä 'fɩɔ 'ü nöa' ‑bɛ 'ü bibiea' Nyɔsʋa ‑toru 'wʋ.
58009022	‑Dɔ nɩnɩa, ‑toru kpëtä bɩa dii 'kɔkɔmlɛ, ‑bɛ ‑toru 'nyɩa' 'kä ‑gblɔɔ nɩ, ‑balʋ ‑nëmä nyɔɔ ‑a cere.
58009023	‑Bɛ ima 'daa 'asɩ diili kä 'fɩɔ bäa' cɛɩɩa 'mlɩ 'ia ‑tapaa ni 'mä kpëträ nɩ, 'iibä 'ia 'cɩcaa nili bäa' cɛa 'mlɩ, 'ia ‑gbɔ kä 'umä 'wʋsi ‑gböösa 'unya ‑si ‑tɛa nu 'wʋ 'la.
58009024	'Kriisë 'nyɩ papapɩɔ kpakölä nyüüa wlu 'paa' a 'mlɩ ‑a pa, ‑mää 'äa ‑tapaa näa 'mlɩ ‑a, ‑maa cɛa 'mlɩa 'mʋgbɛ 'ɔ pa 'ɔmä ana 'wlili Nyɔsʋaa 'klʋɩ 'nyüglö.
58009025	'Ɔnyɩ 'lɩ ‑a pa 'ɔmä 'ɔa nyufa 'sa 'wʋ 'kɔkɔmlɛ 'wʋ ‑beere ‑gbɔsapɛrɩnyüü kpakülü pa paa' papapɩɔ kpakö ‑sʋ o ‑sʋ 'ümäa' ‑gbɔ 'sa. ‑Mää 'nɩmɩ 'üa 'mʋgbɛa ‑toru ‑a.
58009026	Ima bä ɩ 'saa nɩ, 'ɔnya ɩ 'wʋ 'kɔkɔmlɛ 'wʋ järäa 'bala 'pläa 'käkolofa 'wʋ. ‑Maa ‑taa ‑gälɩblöröjrüülü kä 'mlɩ a bäa' nɩ, 'ɔ srara 'ɔa nyufa 'wʋ 'doo 'wʋ 'plɔʋplɔʋa ‑gʋ, ‑gbɔlʋ 'ɔ 'saa ‑bɛ 'ɔ ‑nyɩa' 'ɔa nyufa nɩ, 'iibä ‑balʋa 'fɩɔ 'a ‑gblooo.
58009027	'Lɩbänyüüa 'fɩɔ, 'ü järä 'wʋ 'doo 'wʋ, 'kä ‑gätʋtaɩn nya ji.
58009028	'Asɩ 'Kriisë 'sa 'ɔa fugba, ‑gbɔ nya 'sara 'wʋ 'doo 'wʋ 'ɔmä 'lɩ nyüü 'kɔkɔmlɛa ‑balʋ 'ba. 'Ɔnya 'sɔɔwʋ jia, ‑maa ‑mää nyüüa ‑balʋa 'lɩbabakʋa ‑gʋ ‑a, ‑maa nyüülü ‑glaaa' 'ɔɔn 'üü 'ɔ jö 'lɩmlɩbakalɩ.
58010001	‑Dɔlʋ nɩ, 'cɩca diili nëmäa' ji 'ia ‑tapaa ni bäsaa, ‑mää 'ua 'mʋgbɛ 'nyɩ diili bä. 'A 'ia ‑gʋ 'unyɩ 'lɩ ‑a bɩa u jrä nyüülü jijröa' Nyɔsʋa ‑gba 'wli, ü 'saaa ‑gbɔa 'doo ‑sʋ o ‑sʋ.
58010002	Ima 'nyɩ 'saa ‑a bä ɩ nɩ, 'unya ɩ nyüü kpëtäa, 'kä ‑gbɔɩɩa 'fɩɔ nya ɩ 'nyüglö; 'be nyüülü 'saa 'uun nɩ, 'wʋ 'doo 'ü nëmä ɩ kpëträ 'plɔʋplɔʋa ‑gʋ. 'Ü ‑ka ‑nëmä 'üa ‑balʋa ‑gä ‑a bobo.
58010003	‑Maa 'ü 'saa' ‑gbɔɩɩ nɩ, nyüü ‑ka bobo 'üa ‑balʋa ‑gä ‑sʋ o ‑sʋ.
58010004	'Be bruua ‑toru nyra wluuaɩɩa ‑toru 'nyɩ 'lɩ ‑a bɩa u kpëtä ‑balʋ.
58010005	'Ia ‑gʋ 'Kriisë jö käa' 'pläa 'mlɩ ‑bɛ 'ɔ 'daa ‑maa: «‑Nyɩ 'bata ‑gbɔ nyra ‑pʋpʋadii ‑a, ‑maa nyɔɔa fugba ‑nyɩ 'mɩ.
58010006	‑Gbɔsadiili kä 'fɩɔ 'ü 'pütöa' 'nyɩ ‑mɩ 'tʋ ‑a kä, ‑gbɔlʋ 'saraa' ‑balʋa ‑gʋ, 'nyɩ bɩa ‑mɩ 'tʋ ‑a kä.
58010007	'Nëma bɩa: ‹Nyɔsʋa, ‑jää 'mɔɔ; wiili ‑baata 'ii 'n ji nʋ, 'sɩrɩ 'i ‑jɩjraa' ‑dɔa ‑pɔɔkʋ 'lɩ 'na ‑gʋ.› »
58010008	'Ɔ nɩnɩa ‑plɩɩ nɩ: «‑Nyɩ 'bata ‑gbɔ nyra ‑pʋpʋadii ‑a, ‑nyɩ 'bata bɩa ‑gbɔsadiili 'pütröa' ‑a, ‑nyɩ ‑gbɔlʋ 'ü 'saa ‑balʋa ‑gʋ ‑a ‑wa, 'ia diilia 'fɩɔ 'nyɩ ‑na plɛ 'tʋ ‑a kä.» ‑Bɛ ‑dɔ nɩnɩa a kä amä 'ia 'fɩɔlʋ nʋ.
58010009	'Ɔ ‑nëma bɩa: « Nyɔsʋa, ‑jää 'mɔɔ, 'n ji 'mä wiili ‑baataa' nʋ.» 'Ɔ nʋa' 'saa nɩ, ‑kätɩa nu 'ɔ 'balɩ, 'ɔnya ‑tʋ 'lɩ 'sɔɔa nu.
58010010	Wiili Nyɔsʋa 'bataa' 'ii Jesu 'Kriisë nʋ, 'ɔ 'sa 'ɔa fugbaa ‑gbɔ 'wʋ 'doo 'wʋ 'plɔʋplɔʋa ‑gʋ; 'ɔnya kpëtä ana ‑balʋ.
58010011	‑Srɩ o ‑srɩ ‑gbɔsapɛrɩnyüüa 'fɩɔ 'nyüglö Nyɔsʋaa 'klɩ 'ümä 'jrʋpalä 'ü käa' ‑fɛ, 'a ‑gbɔ 'doolʋ 'ü 'saa 'taɩn a 'fɩɔ 'lɩ, ‑maa 'unyɩ 'lɩ ‑a bɩa u 'balɩ nyɔɔa ‑balʋ 'plɔʋ.
58010012	‑Maa 'Kriisëlɔ nɩ, ‑gbɔ 'doo 'ɔ 'sa ‑balʋa ‑gʋ 'kä 'plɔʋplɔʋa ‑gʋ 'ɔnya kʋ Nyɔsʋaa 'dupa 'lɩ.
58010013	'A ‑nyɛɛ 'ɔ ‑glaara Nyɔsʋa 'mä 'ɔa 'nyüamlɩjraranyüü 'ɔa bökligälɩtʋkpö 'lɩ nrörö.
58010014	‑Gbɔ 'doolʋ 'ɔ 'saa nɩ, 'u jrä nyüülü 'wʋäa' ‑fre 'lɩ 'wli 'plɔʋplɔʋa ‑gʋ.
58010015	'Asɩ 'Nyüna ‑Susu ‑gbala bɩa amɩ. 'U nɩnɩa ‑kätɩ nɩ:
58010016	'Pläkänyɔɔ nɩnɩa: jrüülü kʋa' ‑pɩ ma ‑si nɩ, ‑jää kuölä nyra 'üün 'mäa' 'pa: 'Nyaa 'na ‑dɔ 'üa polu ‑gälɩ ‑tätäa, 'kä 'nyaa 'uun 'üa bobowlia 'mlɩ ‑jɩjra.
58010017	'Kä: 'N ‑ka ‑nëmä 'plɔʋ 'üa ‑balʋ nyra ‑dɔlʋ 'ü ‑sia' ‑gba ‑a ‑gä plɛ ‑a 'pa.
58010018	‑Bɛ ‑balʋ ma cere nɩ, 'i ‑kanyɩ ‑gbɔa 'sasakʋ ‑a kä.
58010019	'Ii känyrɩ ‑wlajü 'amɩ, Jesua ‑torua ‑gʋ a 'mrɛɛ a pa papapɩɔ kpaköa 'mlɩ, 'kä ŋalɛ 'nyɩ 'bla amɩ.
58010020	'Ɔ 'sa 'nyʋfɔ dëdrä, 'kläa 'nyʋfɔ; dɔʋlʋ pösöa' Nyɔsʋaanyukua papapɩɔ 'ɔ ‑srörö kälɩ, 'uu bä 'ɔa fugba.
58010021	A käa' ‑gbɔsapɛrɩnyɔɔ kpakö, ‑bɛ 'ɔ bäa' Nyɔsʋaanyukua 'wli 'klɩ nɩ,
58010022	ŋalɛ 'nyɩ 'blaa amɩ a jijrö Nyɔsʋa ‑gba, 'be ana plɛ ‑gäklɩ, 'ɛ 'si 'ɔa plɛtorokʋ 'klɩ. Bʋbɔ bobowiili kä 'fɩɔ bäa' ana plɛ ‑gälɩ, i kpëträ, 'kä ana fugba ‑futo 'nɩlɩ 'nyɩa' ‑fre pa.
58010023	A kpla wiili a 'piea' plɛ ‑gälɩ ‑gböösa, a srara 'iin anyɩ sɩa, 'be 'ɔ bä plɛtorosa: wiili 'ɔ 'daaa' 'ɔnya 'iin nʋa.
58010024	A ‑gäglänyiöli amä 'klülɩpapla amä ‑wawla ‑bɛ amä 'cɩcagbi nʋ.
58010025	Anyɩ fio ana trarakʋa ‑gʋ ‑beere ‑mölöö. A 'paplaklülɩ ‑bɛ a nʋ 'imɩ 'be 'a 'jää 'taɩn 'wʋ, 'ii 'cicrewälɩ i jö.
58010026	A jrea' ‑plɩɩ 'cɩcasa, ama ‑ka nʋ ‑balʋ ‑jɔjɔsa nɩ, ‑gbɔlʋ ‑ka 'mäa' 'lɩ ana ‑balʋ 'ba 'u ‑kanyɩ 'lɩ ‑a bä.
58010027	Dɛɛlɛ kä 'doo tɩɔa' 'lɩ amɩ nɩ, 'iibä a kʋ tɩtrɛkʋ 'lɩ a ‑glaaa ‑gä nyra kapu kpakulu nëmäa' nyüülü kä 'fɩɔ jraraa' Nyɔsʋa 'nyüamlɩ 'pütö.
58010028	Nyɔɔlɔ 'nyɩ ‑träärä käa' 'lɩ Moisëa ‑dɔ nɩ, nyüü 'sɔɔ nyüü tää ma 'jä wiili 'ɔ nʋa', 'blaa 'ü 'blaa 'ɔɔn, 'inyɩ nyatɛrɩ ‑a kä.
58010029	'Ii känyrɩ, nyɔɔ ma 'pala Nyɔsʋaa 'Jʋ 'crʋ ‑gälɩ nɩ, ɔma bobo ‑maa kuöa ‑torulu kpëtäa' 'ɔɔn ‑gba 'nyɩ ‑gbaa ‑a kä nɩ, ɔma ‑jree ‑Susulu sraraa' amɩ Nyɔsʋaa ‑gbinanakʋ nɩ, 'anyɩ bobo bobo ‑a 'sɩrɩ 'ia nyɔɔlɔ 'wʋa' 'sɔɔwʋ 'pʋnɩkʋ 'klɩ?
58010030	A jre nyɔɔlɔ 'daa: «'Mɔɔ kälä 'ana 'wlilia ‑golua ‑fufukʋ ‑gba, ‑moloo ma bälɩ ‑balʋlʋ 'ɔ nʋa', 'mɔɔ 'ɔ nëmä 'ua 'kpa kälɩ 'pɛrɛ; 'asɩ 'Pläkänyɔɔ ‑gba.» 'Ɔ ‑nëma 'sɔɔwʋ: «'Pläkänyɔɔ nya 'ɔa nyüüa ‑gä ‑tʋa.»
58010031	Nyɔɔ ma blö 'Lɩbä Nyɔsʋa kälɩ nɩ, 'inya fumöa ‑gböösa!
58010032	‑Maa 'ba 'pa wiili 'a 'jä käa' plɛ. 'A 'jäa' Nyɔsʋaa 'napɛ 'ia ‑srɩlɩa 'mlɩ nɩ, 'a 'järä tou ‑susugbee ‑sʋɩa mlɩ.
58010033	‑Srɩ ‑mɩdoo 'lɩ 'ü ‑jejre 'amɩ ‑jria 'lɩ, 'ü nö 'amɩ bʋbɔgbi ‑gba, ‑srɩ ‑mɩdoo 'lɩ ‑mülü 'ü nöa' bɩa bʋbɔgbi 'doolë 'ü 'nöa' 'amɩ ‑gba nɩ, 'a trara 'üün 'klɩ.
58010034	'A 'jä 'sɩrɩ 'n kpasraa' a nyatɛrɩ. 'Ü 'baa' 'amɩ 'ana käkädii kälɩ nɩ, 'a 'nyiere 'iin 'klɩ dɔrʋsa, 'be 'a jre 'iin 'sɩrɩ 'ana ni bäa' cɛɩɩa 'mlɩ 'bɩɔlʋ 'bʋaa' u ‑sia' ‑taa nu 'wʋ ‑bɛ u 'mäa' 'lɩbä 'plɔʋplɔʋa ‑gʋ.
58010035	'Ii känyrɩ, 'anyɩ sɩa plɛgälɩpiepiekʋa ‑gʋ. 'Be 'ɛa 'nyrɩklɩ 'ɔ tɛrɛ 'amɩ 'bɩɔ kpaku.
58010036	'Be 'a kä 'amä plɛmlɩpa 'amä bɩa wiili Nyɔsʋa 'bataa' nʋ, ‑bɛ 'amä dɛɛlɛ Nyɔsʋa 'daaa' 'ɔmäa' 'amɩ ‑nyɩ 'jä.
58010037	'Be 'taɩn jie ‑ka bälɩ, 'ia diijie! ‑Bɛ nyɔɔlɔ nëmäa' ji 'mä ji; 'ɔ ‑nëmä dɛrɩ ‑a ‑wlɛ.
58010038	‑Bɛ 'na 'klɩgänyɔɔlɔ nɩ, 'ɔa 'klä bä nyɔsʋaplɛtorokʋ 'lɩ; ‑maa ɔma 'nyɛnyrɛgälɩ nɩ, 'i ‑nëmä 'na ‑gälɩa ‑susu 'tʋ ‑a kä.
58010039	Amɔlɔ nɩ, anyɩ nyüülü 'nyɛnyrɛa' ‑gälɩ ‑bɛ ü 'mɔlɔa' ‑a bä. Nyüülü käa' nyɔsʋaplɛ, ü 'wʋa' 'lɩmlɩ, 'ia nyüü a bä.
58011001	Nyɔsʋaplɛtorokʋ bä ‑a jresaa 'klaaaa' diili ‑piiea' plɛ ‑gälɩ; 'iibä ‑a jresaa diili ‑nyɩ 'jäa' 'wʋ ‑bɛ jrea' 'saa 'klaaa' nɩ, 'cɩcasa bäsaa.
58011002	'A nyɔsʋaplɛtorokʋa ‑gʋ tʋɩɩ kä Nyɔsʋa 'tʋ.
58011003	'Abɩa ana nyɔsʋaplɛtorokʋa ‑gʋ a jresaa mlɩa wii Nyɔsʋa nʋ 'ɔnya nʋ 'plä. Anya jre bɩa 'saa ‑mää diili ana 'nyü 'jääa' 'wʋ nɩ, ‑mää 'iin Nyɔsʋa 'nyɩ nʋ ‑bɛ 'ɔnyɩ 'ään nʋ.
58011004	Abɛɛlëa nyɔsʋaplɛtorokʋa ‑gʋ 'ɔ ‑nyɩ Nyɔsʋa ‑gbɔsadiili 'naa' i ‑sia' Kaɛɛn a ni 'wʋ. 'A 'ɔa nyɔsʋaplɛtorokʋa ‑gʋ Nyɔsʋa 'kʋɛɛ 'lɩ 'ɔa në ‑gbɔ, 'ɔnya 'daa 'ɔ bä 'klɩgänyɔɔ. 'A 'ɔa nyɔsʋaplɛtorokʋlʋa ‑gʋ Abɛɛlë jä ‑bɛ 'ɔ ‑ka 'paa wii.
58011005	Enɔkëa nyɔsʋaplɛtorokʋa ‑gʋ 'ɔnyɩ jä ‑a jä 'ɔnya 'jra cɛa 'mlɩ, 'ɔnyɩ 'saarɩ 'järä ‑a 'järä 'plɔʋ, 'be Nyɔsʋa 'ɔɔ fa 'ɔɔn. ‑Jäsɩ 'i bäa' nɩ, 'ɔ ‑kaaŋlʋ 'ɔɔn fa nyɔsʋapɔɔkʋ nya 'daa 'ɔ kä kä Nyɔsʋa 'tʋ.
58011006	‑Bɛ nyɔɔ ma 'nyɩ nyɔsʋaplɛtorokʋ ‑a kä nɩ, 'ɔ ‑nëmä Nyɔsʋa 'tʋ ‑a kä 'plɔʋ. 'Be nyɔɔlɔ jijröa' Nyɔsʋa ‑gba kä 'ɔmä 'saa jre 'ɔ bä 'plä 'wʋ, 'sɩrɩ 'ɔ ‑nyɛɛa' 'mʋfadii nyüülü 'bataa' 'ɔɔn.
58011007	Noea nyɔsʋaplɛtorokʋa ‑gʋ 'ɔ ko 'mɩɩ 'ɔmä 'ɔa ‑gbööö 'lɩmlɩba. Wiili nëmäa' 'lɩjrä ‑bɛ 'i blöa' ‑fälɩ 'ɔa 'nyü ‑gälɩ nɩ, 'ɔ 'dara 'iin wii ‑bɛ 'i ‑kaaŋlʋ 'lɩjrä. 'Ɔa nyɔsʋaplɛtorokʋa ‑gʋ, 'ɔ srara 'sɩrɩ Nyɔsʋa 'mäa' 'pläa ‑gä ‑tʋ. 'A 'ɔa nyɔsʋaplɛtorokʋa ‑gʋ Nyɔsʋa ‑nyɩ 'ɔɔn 'klɩgänyɔɔ, 'iibä 'ɔa ‑jaaa.
58011008	Abraamëa nyɔsʋaplɛtorokʋa ‑gʋ 'ɔ ‑träärälɩ Nyɔsʋa, 'ɔnya mi 'blɩ ‑mɩdoo ‑gälɩ, imäa' ‑srɩɩ 'ɔa ‑jaaa bä. ‑Plɩɩlɩ 'ɔ möa' 'ɔnyɩ 'lɩ ‑a jre, 'asɩɛ 'ɔnya mi.
58011009	'A 'ɔa nyɔsʋaplɛtorokʋa ‑gʋ 'ɔ kʋ ‑tete ‑wälɩ 'blɩlɩ Nyɔsʋa 'daaa' 'ɔmäa' 'ɔɔn ‑nyɩ 'ia 'mlɩ, ‑beere nyɔtugbanyɔɔ; 'ɔɔ, Isaakë, nyra Jakɔɔbë. Nyɔsʋa ‑gbala bɩaa' 'üün 'sɩrɩ 'ɔmäa' 'üün 'blɩlɩ ‑nyɩ.
58011010	'Be bätälä kä 'käsritoko nyɔnyrɔa' ä ‑nëmäa' ‑srɩ ‑gblooo, bätälä Nyɔsʋaa 'mʋgbɛ 'sesrea' 'klɩ kä, ‑bɛ 'ɔ 'paaa', 'ää Abraamë 'bata.
58011011	Saraa 'mʋgbɛ nɩ, 'a 'ɔa nyɔsʋaplɛtorokʋa ‑gʋ Nyɔsʋa ‑nyɩ 'ɔɔn 'jʋ 'ɔa 'klɩbɩataɩn 'lɩ. 'Ɔ jre 'imɩ 'sɩrɩ 'tasɩrɩ nyɔɔlɔ ‑gbalaa' 'ɔɔn ‑maa 'ɔnya 'jʋ ‑gua nɩ, 'ɔnya 'iin nʋa 'kä 'ɔnya 'ɔɔn ‑gu.
58011012	'A 'ia ‑gʋ ‑gbüüü 'kɔkɔmlɛ 'cie nyɔɔ 'doo 'lɩ: Abraamë nyaa' 'klɩbɩa ɔ ‑glaaa' jäjäkʋ, 'ɔa 'jü ‑sümlö ‑beere ‑särëlë bäa' cɛa 'mlɩ, 'sɩrɩ nyɔɔ 'nyɩa' 'lɩbɩa 'ɔmäa' 'pisiatulu bäa' 'nie ‑gba ‑täsä.
58011013	'Üa 'fɩɔlü nɩ, 'ü toro Nyɔsʋa plɛ toro toro 'ünya jä. Diili Nyɔsʋa 'da ɩa' 'ɔmäa' 'üün ‑nyɩ 'ünyɩ 'iin 'jä ‑a 'jä, ‑maa 'ü 'jä 'iin 'wʋ 'lee 'ünya toro 'iin 'plɛɛ, dɔrʋ nya 'bla 'üün ‑gböösa. 'Ü ‑nëma 'kasa nyɔtugbanyüü 'ü bä 'plälä kʋa' ‑pɩa 'mlɩ, 'sɩrɩ 'ü bäa' ‑sisinyüü ‑pɩ ‑tʋtʋ ‑gälɩ.
58011014	'Be nyüü ma nʋ 'saa 'üma 'pawii nɩ, 'iibä 'üa ‑wälɩkʋplä 'ü 'bata.
58011015	'Üa bobowli ma bä ɩ 'plälä kä 'mlɩ 'ü sɔa' nɩ, dɛɛ ‑nëmä 'üün 'klɩ ‑a ka 'ümä 'lɩ dɛrɩblöö.
58011016	‑Maa 'mʋfabätä 'ü 'bata: bätälä bäa' cɛa 'mlɩ. 'A 'ia ‑gʋ ü ma 'dara Nyɔsʋa 'üa Nyɔsʋa nɩ, 'inyɩ 'ɔɔn 'nyüsü 'wʋ ‑a kä, 'be 'ɔ tɛrɛ 'üün bätä.
58011017	Abraamëa nyɔsʋaplɛtorokʋa ‑gʋ 'ɔ 'sara 'ɔa 'jʋ Isaakë ‑gbɔ 'lɩ, 'taɩn 'lɩ Nyɔsʋa tɛa' 'lɩ 'ɔɔn. 'A 'ɔa 'jʋ 'doo 'doo 'ɔ 'saa ɩ ‑bɛ Nyɔsʋa 'a 'kä Abraamë wii ‑gbala 'ɔa 'jʋlɔa ‑gälɩ,
58011018	Nyɔsʋa ‑gbala kä 'ɔɔn ‑maa: Isaakë nëmä 'nyrɩkä 'kä nya 'jüa 'jü kä.
58011019	Abraamë jre 'iin 'sɩrɩ Nyɔsʋa 'mrɛɛa' 'ɔmäa' jäjänyüü 'kätɛrɛ, 'ia ‑gʋ Nyɔsʋa ‑nyɩ 'ɔɔn 'ɔa 'jʋ. Wiili ‑sia' nɩ, wii 'i ‑gbala amɩ.
58011020	Isaakëa nyɔsʋaplɛtoroa ‑gʋ, 'ɔ 'pa Jakɔɔbë nyra Esau 'nɩ, 'üa ‑sraakäpɩa ‑gʋ.
58011021	Jakɔɔbëa nyɔsʋaplɛtoroa ‑gʋ, 'ɔmäa' jä nɩ, 'ɔ 'pa Josɛɛfëa 'jüa 'fɩɔ 'nɩ, 'ɔnya pɩara 'ɔa sɩsɛ 'wʋ, 'ɔnya 'bʋala Nyɔsʋa.
58011022	Josɛɛfëa nyɔsʋaplɛtorokʋa ‑gʋ, 'ɔmäa' jä nɩ, 'ɔ 'salɩ 'sɩrɩ Israɛɛlënyüü 'mäa' ‑srɩɩ Ejiipëtë 'cie, 'ɔnya ‑gbala nyüü 'sɩrɩ 'ümäa' 'ɔa 'koi nʋ 'taɩn 'lɩ 'ɔma jä.
58011023	Moisëa tʋ nyra 'ɔa 'yioa nyɔsʋaplɛtoroa ‑gʋ nɩ, 'taɩn 'lɩ 'ɔ ‑glooroa' 'ü ‑sisie 'ɔɔn ‑söplü tää. 'Ü 'jäa' 'jʋlɔa 'nanakʋ nɩ, 'üa ‑gbʋʋ ‑kanyɩ ‑dɔlʋ 'kɩɩ ‑tʋa' 'lɩ ‑gba ‑a bä.
58011024	Moisëa nyɔsʋaplɛtorokʋa ‑gʋ nɩ, 'ɔ 'bʋaa' nɩ, 'ɔnyɩ 'nyie ‑a 'nyie 'ümä 'ɔɔn 'Kɩɩ Faraɔɔn a 'ŋlëkayriaa 'jʋ 'dara.
58011025	'Ɔ 'nyie 'ɔɔ ‑bɛ nyɔsʋaanyüü 'mä ‑sʋɩ ‑pɩɔ 'doo 'wʋ 'järä, 'kä ɔ kʋ ‑balʋa dɔrʋlʋ 'nyɩ ‑wlɛa' 'lɩa 'mlɩ.
58011026	'Ɔ 'nyie 'ɔmä ‑sʋɩ 'jä 'Kriisëa 'nyrɩklɩa ‑gʋ, 'be 'ia 'bɩɔlʋ ‑si Ejiipëtëa 'bɩɔ 'wʋ. 'Cɩca dɛɛlɛ 'ɔmäa' ‑srɩɩ 'jä 'lee, 'ɛɛ 'ɔ tɛklɩ.
58011027	'Ɔa nyɔsʋaplɛtorokʋa ‑gʋ 'kɩɩa ŋalɛ 'nyɩ 'ɔɔn 'bla ‑a 'bla 'ɔnya sɔ Ejiipëtëa 'bre. 'Ɔ ‑sɔɔrɔ 'ɔa plɛ 'wʋ, Nyɔsʋalɔ 'ɔnyɩ 'jäa' 'wʋ, 'ɔɔ 'ɔ tɛklɩ.
58011028	'A 'ɔa nyɔsʋaplɛtorokʋa ‑gʋ 'ɔ 'daa ü 'jä 'Paakë 'ɔnya ‑gbagba nyëkaa tatia ‑gälɩ ‑toru 'kä, 'kä 'aanjëlɔ 'blaaa' ma ji nɩ, 'ɔ ‑pɩ Israɛɛlënyüüa ‑kätɩ nyɩbɛjü 'bla.
58011029	Israɛɛlënyüüa nyɔsʋaplɛtorokʋa ‑gʋ 'ü 'pɩ ‑fɔflɔɔ tanie ‑beere 'sɩrɩ nyɔɔ ‑sröröa' mama ‑tʋtʋ ‑gälɩ. ‑Maa 'taɩn 'lɩ Ejiipëtënyüü 'daaa' 'ümäa' 'pɩ nɩ, 'nie nya ma 'üün.
58011030	'A Israɛɛlënyüüa nyɔsʋaplɛtorokʋa ‑gʋ, 'taɩn 'lɩ 'ü ‑pepea' Jerikoobätä jrüü ‑uunsɔɔ nɩ, 'äa 'klɩklorodii nya ‑gblooo.
58011031	'Tutuŋlʋʋ Raabëa nyɔsʋaplɛtorokʋa ‑gʋ nɩ, 'ɔ nyra nyüülü 'nyɩ ‑trääräa' 'lɩ Nyɔsʋa 'nyɩ ‑pɩɔ 'doo 'wʋjärä. 'Be 'ɔɔ 'kʋɛɛlɩ nyɔsʋaanyüülü jia' bätä ‑gälɩsie.
58011032	Wii 'plɛɛ tɩɔ ‑plɩɩ 'lɩ le? 'Nëmä 'taɩn ‑a 'jä 'mä 'amɩ Jedeɔɔn a ‑gä, Barakë, Samësɔɔn, Jɛfëte, Daviidë, Samiɛɛlë nyra nyɔsʋaamlɩpalanyüüa ‑gä 'lɩsara.
58011033	'A 'üa plɛtorokʋa ‑gʋ 'ü du ‑glügbü, 'ünya 'kama 'klɩgäsa, Nyɔsʋa nya ‑nyɩ 'üün dɛɛlɛ 'ɔ 'daa käa' 'ɔmäa' 'üün ‑nyɩ. 'Ü blörö srukuɩɩa 'më.
58011034	'Ü 'nyrɔlɔ kapu kpaku; 'ü sɔ nyüülü 'mä ɩa' ‑jɛrë nʋ 'ümä ɩa' 'üün 'bla mlɩ. 'Ünyɩ 'klü ‑a kä ɩ ‑maa 'ü 'jä 'klü. 'Ü 'jä 'klü 'ünya ‑fu tou, 'ünya prɛ 'sʋgɩalë jraraa' 'üün 'nyüa 'mlɩ, ü ja ɩa' 'üün tou.
58011035	'Ŋlëgë ‑mölöö 'jä 'üa nyüülü jäa' 'ünya sɔwʋ. Nyüü nʋ ‑mölöö ‑gbigba ‑maa 'ünyɩ 'nyie ‑a 'nyie nyɔɔ 'mä 'üün 'lɩmlɩba, 'ümä ‑gʋ ‑mɛlɛ ‑sia' 'wʋ 'jä, 'i bä 'kuaabresɔsɔkʋ.
58011036	‑Mölöö 'nyiere ‑jejrekʋ nyra ‑gbalɛfi 'klɩ. 'Ü kpasra ‑mölöö 'cɩ 'ünya 'pa 'üün ‑jie 'lɩ.
58011037	'Ü 'kakla ‑mölöö 'täkë 'kakla 'ünya jä. 'Ü 'bö ‑mölööa 'klü 'sɔɔ. 'Ü 'jä 'tasɩrɩ ‑sʋɩ. ‑Järë 'ü nʋ 'ünya 'bla 'üün. ‑Mölöö pa ‑bablëëfi nyra wluɩɩa 'fɩa 'koti 'lɩ ‑bɛ 'ü ‑piie. 'Ünyɩ dɩjɔ 'doo ‑a kä, 'ü ma 'jää ‑sʋɩ, ‑bɛ 'ü ma nö 'üün ‑gbigba.
58011038	'Üülü nɩ, 'plälä kʋa' ‑pɩ 'nyɩ kä 'üün 'klɩ ‑a 'wʋ: ‑aaga nyra 'dʋgbë 'wli 'ü ma ‑piie, nyra 'täkë nyra ‑tʋtʋa 'bütügbëa 'mlɩ.
58011039	Nyɔsʋa 'kɔlɔ 'üa 'fɩɔlü 'üa nyɔsʋaplɛtorokʋa ‑gʋ; ‑maa dɛɛlɛ Nyɔsʋa 'daaa' 'ɔmäa' 'üün ‑nyɩ 'ünyɩ 'ɛɛn ‑a 'jä.
58011040	'Be Nyɔsʋa tɛrɛ amɩ 'mʋfadii, 'a 'ia ‑gʋ 'ünyɩ 'lɩ ‑a bɩa 'ü jräwli ama 'nyɩ 'lɩ ‑a bä.
58012001	‑Bɛ 'ia 'samaa' nyüü 'kɔkɔmlɛlü sraraa' 'üa nyɔsʋaplɛtorokʋ traraa' amɩ 'klɩ ‑beere ‑gbru nɩ, 'a 'ia ‑gʋ ana 'mʋgbɛ a 'ba ana ‑gba diili kä 'fɩɔ 'mrɛɛa' imäa' amɩ 'nyʋfɔ ka, nyra ‑balʋlʋ traraa' amɩ 'klɩ sɔsɔ! A ‑sɔɔrɔwʋ a fɔ fʋfɔlʋlʋ bäa' ana 'klɔɔtrʋ.
58012002	A tɛ Jesua 'doo 'klɩ. 'Ɔɔ ‑nyɛɛ nyɔsʋaplɛtorokʋ 'kä 'ɔ jrä 'ɛɛn 'wli. 'Ɔ 'pa plɛ 'mlɩ 'pa 'pa 'ünya 'mä 'ɔɔn krʋa ‑gälɩ 'blara, 'ɔa ‑gbʋʋ nya 'nyɩ 'nyüsülü bäa' 'ia 'samaa jäjäkʋa 'mlɩ ‑gba bä, 'be dɔrʋlʋ 'ɔ tɛrɛa' 'ɔɔn, 'uu 'ɔ ‑treee. 'Köklesa ‑plɩɩ ɔ nɩ, Nyɔsʋaa 'kɩɩkpataa 'dupa 'pɛlɩ 'ɔ kʋ.
58012003	'A 'ia ‑gʋ 'ba bobo 'sɩrɩ Jesu sɩaa' 'taɩn 'lɩ ‑balʋnyüü jraraa' 'ɔɔn 'nyüa 'mlɩ; 'ana polu ‑pɩ 'lɩcakla, ‑bɛ 'ana 'klü ‑pɩ 'jɔklɔ!
58012004	‑Tutualä 'a nyra ‑balʋlʋ ‑gbaaa' nɩ, 'a ‑kaaŋlʋ 'wli 'wʋsɔɔrɔ ‑sɔrɔ jäjä 'mä 'amɩ jrä.
58012005	'Anya 'a ‑taa 'klülɩpa wiili Nyɔsʋa ‑gbalaa' 'amɩ 'sɩrɩ nyɔɔ 'palaa' 'ɔa 'jü wii ‑gba ‑trɔ: 'Na 'jʋ 'Pläkänyɔɔ ma 'pala ‑mɩ wii ‑gba nɩ, ‑nyɩ 'pa 'iin sawʋ, ‑na 'klü 'nyɩ jä 'lɩ, 'ɔma 'daa ‑mɩ;
58012006	'be nyɔɔlɔ 'Pläkänyɔɔ ‑waa' 'ɔɔ 'ɔ 'pala wii ‑gba, 'ɔ bɔtɔ nyüülü kä 'fɩɔ 'ɔ 'palaa' wii ‑gba ‑beere 'ɔa 'jü.
58012007	'Ama 'jä ‑sʋɩ nɩ, 'ana 'kpɩkpɩakʋ bäsaa, 'be Nyɔsʋa 'kpla 'amɩ ‑beere 'ɔa 'jü. 'Jʋ 'plɛɛ tʋ 'nyɩ 'daa le?
58012008	Nyɔsʋa 'pala 'ɔa 'jüa 'fɩɔ wii ‑gba. Ɔma 'nyɩ 'pala 'amɩ wii ‑gba ‑a nɩ, ‑saŋlʋʋjü 'a bä; 'anyɩa' 'tasɩrɩa 'jü ‑a bä.
58012009	Ana tʋɩɩ bäa' ‑pɩ ‑tʋtʋ ‑gälɩ ‑gäää amɩ 'klɩ, ‑bɛ a 'baa 'üün nyɔɔwʋ. 'Ii känyrɩ, a kä amä 'lɩ ‑sisia Tʋlɔ bäa' cɛa 'mlɩ ‑träärä ‑gböösa; amä 'klä 'jä.
58012010	Ana tʋɩɩ ‑gäää amɩ 'klɩ 'taɩn jie 'lɩ 'ü jrea' 'saa 'i 'na ana ‑gʋ. ‑Maa Nyɔsʋa 'kpɩa amɩ amä plɛgälɩflɛrɛkʋ kä, ana 'kläa 'nyü 'mä 'na 'plɔʋplɔʋ ‑beere 'ɔɔn.
58012011	'Kasa nyɔɔ ma ‑gägä amɩ 'klɩ nɩ, 'inyɩ amɩ 'tʋ ‑a kä 'köklesa; 'i pala amɩ sɩɔ. ‑Maa 'taɩn a 'mlɩ 'nɩ, nyüülü ‑gägäa' 'klɩ nya 'bülü 'i tʋa' 'jäa: plɛgälɩflɛrɛkʋ nyra 'klɩgägäkʋ.
58012012	'Ii känyrɩ, 'ba dɔrɔ 'ana 'darili jäa' 'lɩ 'wʋ, 'kä 'a nyɔnyrɔ 'ana kotili tɩtrɛa'.
58012013	'Ba 'sa 'nyifili ‑gäa' 'klɩ, ‑mülü 'tokoa', 'üa bei ‑pɩ 'klɔɔ ‑maa 'ümä 'pʋ.
58012014	‑Yrɛ 'nyɩ bä 'a nyra nyüüa 'fɩɔa ‑tɔrʋpɩɔ, 'kä 'ana 'klä ‑gäääklɩ. Nyɔɔlɔ 'nyɩ nʋa' 'iin nɩ, 'ɔ ‑nëmä 'Pläkänyɔɔ ‑a 'jä.
58012015	'Ba ‑tre 'ana nyüfë nyɔɔ 'doo ‑pɩ Nyɔsʋaa ‑gbinanakʋ wala, wasäa tigblii ‑pɩ 'ana ‑tɔrʋpɩɔ ‑gaaala, 'i ‑pɩ 'amɩ 'lɩcakla ‑bɛ 'i ‑pɩ nyüü 'kɔkɔmlɛ bʋblɔ.
58012016	'Ana ‑tɔrʋpɩɔa nyɔɔ 'nyɩ nʋ ‑sagbili Nyɔsʋa 'nyɩ 'bataa'. Nyɔɔ 'nyɩ ‑wa ‑pɩ ‑tʋtʋ ‑gälɩa dii ‑beere Esau, ɔ 'paa' 'ɔa kpaködɛɛ 'peru jijrɛa ‑gʋ.
58012017	'A jre 'iin, 'imä 'taɩn käkalɩ mi nɩ, 'ɔ 'bata ɩ abɩa 'ɔa tʋ 'pa 'ɔɔn 'nɩlɩ 'ü 'paaa' kpaköa nɔ, ‑maa 'ɔa tʋ blara. 'Dugulu 'ɔ 'wua' bɩa 'nyɩ 'lɩ ‑a bɩa u ‑nyɩgla dɛɛ 'kä, 'be 'ɔa tʋ ‑kanyɩ 'lɩ ‑a bɩa 'ɔ 'balɩ wiili 'ɔnya ɩa' nʋ.
58012018	'A jijröa' Nyɔsʋa ‑gba nɩ, ‑mää 'sɩrɩ 'a ma 'mrɛɛa' 'amäa' 'dʋgbalä ma käa' kapu, ‑gbru, 'jöjrüükpü, nyra ‑püpö kpakö ‑gbafɛ ‑a.
58012019	'Anyɩ dɛglɛa wii 'wli ‑a 'nu, 'anyɩ bɩa mlɩa wii 'wli ‑a 'nu. Israɛɛlënyüü 'nu käa' Nyɔsʋaa mlɩa wii 'wli nɩ, bibie 'ü bibie 'ɔ ‑kapɩ mɛ cɛ.
58012020	'Be 'ünyɩ wiili Nyɔsʋa ‑gbala käa' 'üün mlɩ ‑a bɩa. 'Ɔ nɩnɩa kä: « Nyɔɔ o nyɔɔ 'mäa' 'dʋgbalä ‑gbafɛ, ‑bakää 'i bä mrɛɛ, 'täkë 'ümä nʋ 'ümä 'ɔɔn 'bla.»
58012021	Dɛɛlɛ 'ü 'jä käa', 'ɛa ŋalɛwʋkäkäkʋa ‑gʋ, Moisëa 'mʋgbɛ ‑nëma kä: « Ŋalɛ 'bla 'mɩ 'bla, 'na fugbaa 'fɩɔ nya tɩtrɛ!»
58012022	‑Maa 'amɔlɔ nɩ, 'a jijrö Siɔɔn a 'dʋgba ‑gba, 'Lɩbä Nyɔsʋaa bätä ‑gba, cɛlɩa Jerusalɛɛmë, i 'aanjë 'kɔkɔmlɛ 'kɔkɔmlɛ traraa'.
58012023	'Anya jijrö ‑kätɩjülü känyrɩ ‑jɩjraa' cɛɩɩa 'mlɩ ‑gba 'üa ‑glɩsɩglɩsɩ 'lɩ. 'Anya jijrö Nyɔsʋalɔ bäa' nyüüa 'fɩɔa ‑gätʋnyɔɔ ‑gba. 'A jijrö nyüülü kä ‑sisi ‑gäläa' 'klɩ ‑bɛ i jräa' 'wli ‑gba.
58012024	'A jijrö Jesulɔ bäa' kuö dëdräa 'diprö ‑gba. 'A jijrö ‑torulu ‑gbagbaa 'kä u ‑sia' Abɛɛlëa 'nu 'wʋ ‑gba.
58012025	'Ba ‑tre 'ana nyüfë, nyɔɔlɔ 'paaa' wiia ‑gʋ, 'a ‑pɩ 'ɔa mlɩa wii ‑gbɔ. Nyüülü 'nyɩa' nyɔɔlɔ 'palaa' 'üün wii ‑gba ‑pɩ ‑tʋtʋ ‑gälɩ 'nyaklipo nɩ, 'ünyɩ 'pɔnɩkʋa mlɩ ‑a sɔ. Ana 'mʋgbɛ ama 'nyɩ po nyɔɔlɔ kä 'papawii sɔa' cɛɩɩa 'mlɩ, 'ɔ ‑gbalaa' amɩ 'nyakli ‑a nɩ, 'ɔnya amɩ 'pɔnɩa ‑gböösa.
58012026	Nyɔɔlɔ kä mlɩa wii tɩtrɛ käa' ‑tʋtʋ nɩ, 'ɔ 'daa: « ‑Mää ‑tʋtʋ a 'doo 'n ‑ka ‑nëmä tɩtrɛ 'sɔɔwʋ, ‑maa 'nyaa bɩa cɛ tɩtrɛa.»
58012027	Nyɔsʋa ma 'daa «'sɔɔwʋ» nɩ, 'ia ‑gbaa bä: diili nyaa nröröa' ‑bɛ 'i ‑gbloooa' nɩ, 'inya 'klɩberea. ‑Mɩlɩ ‑nëmäa' 'plɔʋ ‑gblooo 'mä 'ia ‑pi 'lɩ kʋ.
58012028	‑Bɛ 'kamaplälä Nyɔsʋa ‑nyɩa' amɩ 'nyɩa' ‑gbogbloosa bä nɩ, a 'trɛɛ 'ɔmɩ. Ana 'tɛtrɛɛkʋ 'lɩ ‑a bibie 'ɔɔn 'sɩrɩ 'ɔ 'bataa', ‑a ‑träärälɩ 'ɔɔn, 'kä ‑a pɩɛ 'ɔɔn.
58012029	'Be ana Nyɔsʋa bä bɩa kapulu 'pütöa' diia 'fɩɔ.
58013001	'Ba ‑wawla ‑wlajüsa 'plɔʋplɔʋ.
58013002	'Ba 'kʋɛɛlɩ nyɔtugbanyüüa 'doo. 'Be ‑mülüü nʋ 'imɩ, 'ünyɩ 'iin jre ‑a jre 'ünya pla 'üa nyüköli 'aanjë.
58013003	'Ba bobo nyüülü bäa' ‑jie 'lɩ 'üa ‑gä ‑beere 'sɩrɩ 'a nyra 'üün bä ɩa' ‑jie 'lɩ. 'Ba 'pa bɩa nyüülü 'ü nöa' ‑gbigba plɛ ‑beere 'sɩrɩ 'i bä ɩa' 'amɩ.
58013004	Abɩa 'titiö ‑träärälɩ wiia 'fɩɔa 'mlɩ, abɩa nyɔɔ 'blörö 'ɔa 'ŋlʋʋa 'doo ‑gälɩ, 'kä 'ŋlʋʋ 'blörö 'ɔa dʋɔa 'doo ‑gälɩ; 'be Nyɔsʋa nya nyüülü nöa' ‑sagbili Nyɔsʋa 'nyɩ 'bataa' nyra nyüülü 'paa' bätësa 'pɔnɩa.
58013005	Möliia ‑wawakʋ 'nyɩ 'tiere 'ana nʋnʋgbi. Dɛɛlɛ 'a 'klaaa' 'ɛa 'dee 'ba tɛklɩ. 'Be Nyɔsʋaa 'mʋgbɛ nɩnɩa: 'Nëmä ‑mɩ ‑wälɩ ‑a 'cɛrɛ 'plɔʋ, 'nëmä ‑mɩ dɛrɩ ‑a sɔ 'plɔʋ.
58013006	Ana plɛ ‑kanyɩ 'lɩtarakʋ ‑a kä; a 'mrɛɛ a 'daa: 'Pläkänyɔɔ, 'ɔɔ jö 'mɩ ‑gba, 'nyɩ pɩ dɩjɔ 'doo ‑a. Dɛplɛɛ nyɔɔ 'mrɛɛ 'ɔmä 'mɩ ‑gba nʋ le?
58013007	'Ba 'pa 'ana 'cɛcɩa 'wliklɩa nyüülü ‑kätɩ 'palaa' 'amɩ nyɔsʋaawii ‑gba plɛ. 'Sɩrɩ 'ü bäa' bä bä ‑bɛ 'ü jäa', 'ba 'klaa nyɔsʋaplɛtorokʋlʋ 'ü ma 'klaaa'.
58013008	'A braasrɩɩa Jesu 'Kriisë 'doolɔ 'ɔɔ bäsaa, 'ɔɔ bä 'saarɩa Jesu 'ɔnya bä 'plɔʋplɔʋa Jesu.
58013009	'Anyɩ 'cɛrɛ 'ana nyüfë ‑wälɩ nyɔɔ 'nyɩ ji 'ɔnyɩ 'kpɩa 'amɩ ‑pasa 'kpɩkpɩakʋ, u nyra ‑mulu 'a 'kpɩaa' 'nyɩa' dɛɛ 'dee bä. 'I 'na Nyɔsʋaa ‑gbinanakʋ 'mä ana polu 'klülɩpa, ‑maa ‑mää jijria ‑dɔ ‑a. 'Ia ‑dɔlʋ nɩ, 'u ‑kaapɩɔ nyüülü prɛa' 'uun dɛrɩ 'känyɩgla.
58013010	Amɔlɔ nɩ, a kä ‑gbɔsatöwlö, ‑maa ‑gbɔsapɛrɩnyüülü ma 'saraa' ‑gbɔ Nyɔsʋaa ‑Tetea 'mlɩ nɩ, 'ünyɩ kä ‑a kä 'ümä diili 'saraa' ana ‑gbɔsatöwlö ‑gälɩ ji.
58013011	‑Gbɔsapɛrɩnyɔɔ kpakö ma bɩa kä ‑gbɔsamlaa ‑toru papapɩɔ kpakö fafakʋ ‑balʋ 'mä cere nɩ, 'kä 'ü ma 'pütö mlaalü bätäa 'kɔtʋmlɩ 'kä 'ü bɩara.
58013012	'A 'ia ‑gʋ Jesua 'mʋgbɛ 'järä ‑sʋɩ bätäa 'kɔtʋmlɩ, 'ɔmä 'ɔa ‑toru nʋ 'ɔmä nyüüa ‑balʋ kpëtä.
58013013	'Ii känyrɩ, a 'cie amä tɛrɩ 'ɔ bäa' mi. A 'nyie 'ümä amɩ 'nyüsü 'blara ‑beere 'ɔɔn.
58013014	'Be ‑pɩ ‑tʋtʋ ‑gälɩ nɩ, bätälä ‑nëmäa' 'lɩ kʋ 'plɔʋplɔʋ 'äa 'mlɩ a kʋ; bätälä nëmäa' ji 'ää a 'bata.
58013015	'Ii känyrɩ a ‑srörö Jesu kälɩ a nʋ ana mlɩa wii a 'sa ‑gbɔ; a brɛrɛ Nyɔsʋa 'klɩ 'taɩn a 'fɩɔ 'lɩ. 'Iibä a ‑nyɩ 'ɔɔn ‑gbɔlʋ sɔa' ana mlɩ, u jrea' 'ɔa 'nyrɩ nyüüa 'klɩ.
58013016	'Anyɩ ‑trɔ 'cɩcasaa nʋnʋkʋ, 'kä 'a jöjrögba 'be 'a 'samaa ‑gbɔ kä Nyɔsʋa 'tʋ.
58013017	'Ba ‑träärälɩ 'ana 'wliklɩa nyüü 'kä 'a 'ciewʋ 'üa 'klɩ, 'be 'üü ‑gäälä 'amɩ 'nyiöli, 'ü ‑ka nya Nyɔsʋa 'üa 'jrʋpaa ‑gogo 'sa. 'Ia 'taɩn 'lɩ 'ümä 'üa 'jrʋpa ‑fɛ dɔrʋsa, 'üa kpati ‑pɩ 'lɩ jä; 'inya ‑nëmä 'amɩ 'känyɩgla.
58013018	'Ba bibie ana 'wlili. 'Be a 'suru 'sɩrɩ ana bobowli 'naa'. 'Sɩrɩ amäa' nʋ ‑bɛ ana nʋnʋgbi 'mäa' 'na wiia 'fɩɔa 'mlɩ nɩ, 'iibä ana bobokʋ.
58013019	'Ba bibie bɩa 'na 'wlili Nyɔsʋa 'mä 'mɩ 'casɩ ‑nyɩ 'mä 'ana ‑nyɛɛ dɛrɩ 'blöö sɔsɔ.
58013020	Abɩa Nyɔsʋalɔ ‑nyɛɛa' plɛgälɩflɛrɛkʋ, ɔ ‑sröröa' kuölä 'nyɩa' blöröfa kä a ‑toru kälɩ ‑bɛ 'ɔ 'baa' jäjänyüüa ‑tɔrʋpɩɔ ana 'Pläkänyɔɔ Jesulɔ bäa' ‑bablëëgbanyɛrɛnyɔɔ kpakö nɩ,
58013021	abɩa 'ia Nyɔsʋalɔ nʋ 'imɩ 'amä 'jrʋpalä kä 'fɩɔ 'naa' a nʋnʋkʋ mlɩbɩa, 'amä wiili 'ɔ 'bataa' nʋ, ɔ ‑srörö Jesu 'Kriisë kälɩ 'ɔmä 'amɩ 'lɩ wiili käa' 'ɔɔn 'tʋ ‑tʋ. 'Ɔɔ kä 'bʋalakʋ 'plɔʋplɔʋa ‑gʋ! 'Asɩ i bä!
58013022	'Na ‑wlajü 'amɩ, 'n bibie 'amɩ, 'ba po ‑taa 'klülɩpapɔɔkʋlʋ kʋa' ‑pɩ 'nyakli 'cɩcasa; 'be 'nyɩ 'saa 'lɩ 'mlɩ wii 'kɔkɔmlɛ ‑a 'pala.
58013023	'Amɔ 'n ‑gbala: Ana ‑wlajʋ Timotee 'a ‑jie 'lɩ sɔ. 'Ɔma 'tɔ sɔsɔ nɩ, 'nyraa 'ɔɔn nya 'amɩ 'jäkalɩ jia.
58013024	'N 'trɛɛ 'ana 'wliklɩanyüü nyra 'nyünanyüüa 'fɩɔ. ‑Mülü bäa' ‑tɛ Italiia 'blɩ ‑gälɩ 'trɛɛ 'amɩ.
58013025	Abɩa Nyɔsʋaa ‑gbinanakʋ bä 'ana 'fɩɔ ‑gälɩ. 'Asɩ i bä.
59001001	'Mɔɔ Jaakë, Nyɔsʋa nyra 'Pläkänyɔɔ Jesu 'Kriisëa ‑geei, 'mɔɔ ‑jɩjra 'amɩ 'wʋ, 'amɔ ‑glügbü ‑pʋ ‑bɛ 'sɔɔlü ‑gbagblaa' 'lɩ 'klɩ 'kä; 'n 'trɛɛ 'amɩ.
59001002	'Na ‑wlajü 'amɩ, ‑sʋɩ o ‑sʋɩ ma jrä 'amɩ ‑gälɩ nɩ, 'ba 'kpla 'imɩ dɔrʋsa.
59001003	'Be 'a jre 'imɩ: 'ana nyɔsʋaplɛ ma ‑sɔɔrɔwʋ ‑sʋɩa 'mlɩ, 'ii ‑nyɛɛɛ 'amɩ plɛböblökʋ,
59001004	'kä 'ana plɛböblökʋ 'tɔɔ bɩarafa 'wʋ, 'amä ‑jrɛ 'mʋfasa ‑bɛ dɛɛ ‑pɩ 'lɩ 'makɩ.
59001005	‑Maa 'lɩgaglakʋ ma 'nyɩ 'ana ‑tɔrʋpɩɔa nyɔɔ 'lɩ ‑a bä nɩ, ɔ ‑sɛ 'iin Nyɔsʋa, 'ɔnya 'ɔmɩ 'iin ‑nyɩa; 'be Nyɔsʋa ‑nyɛɛɛ nyüüa 'fɩɔ 'mʋfasa nyra dɔrʋsa.
59001006	‑Maa ɔ nʋ nyɔsʋaaplɛ ‑bɛ ɔ ‑sɛ 'imɩ, 'ɔa plɛ 'nyɩ ‑pi 'lɩ 'klɩ. Nyɔɔlɔ kä plɛ ‑piiea' 'lɩ 'klɩ nɩ, 'ɔ ‑beere 'sɩrɩ ‑fʋflʋ dɔrɔa' 'tanie 'lɩa dakë 'wʋ, ‑bɛ 'u faa' 'üün ‑plɩɩlɩ 'u ‑waa'.
59001007	'Ia nyɔɔlɔ nɩ, 'ɔnyɩ bobo ‑maa 'ɔnya 'Pläkänyɔɔa kälɩa dɛɛ 'jäa.
59001008	'Ia nyɔɔlɔ nɩ, polu 'sɔɔ 'ɔ kä; dɛɛlɛ 'ɔ 'bataa' ‑fälɩ 'ɔnyɩ 'ɛɛn jre ‑a jre.
59001009	Abɩa dɔrʋ 'bla ‑wlajʋlɔ 'nyɩa' dɛɛ kä 'ɔa 'jrarakʋa ‑gʋ,
59001010	'kä dɔrʋ 'blaa ‑wlajʋlɔ jia' 'bɩɔ 'ɔa 'wʋcieciekʋa ‑gʋ; 'be 'ɔnya ‑sia ‑beere 'sipia pöplödii.
59001011	'Sɩrɩ 'jrʋa kapu malaa' 'sipi ‑bɛ 'ia pöplödii böblöa', ‑bɛ 'i ‑kanyɩa' 'na, 'asɩ 'bɩɔjinyɔɔ 'mä ‑srɩɩ blö.
59001012	Abɩa dɔrʋ 'bla nyɔɔlɔ ‑sɔɔrɔa' 'wʋ ‑sʋɩa 'mlɩ. Ɔma 'nyɩ fɔlɔ ‑sʋɩ 'klɩ ‑a nɩ, 'ɔnya 'pɛɛrɛa: 'ɛɛ bä 'klälä 'Pläkänyɔɔ 'daaa' 'ɔmäa' nyüülü ‑waa' 'ɔɔn ‑nyɩ.
59001013	‑Molooa plɛ ma 'tutro 'ɔɔn ‑balʋ 'lɩ, 'ɔnyɩ 'daa ‑maa: «Nyɔsʋa 'tutro 'lɩ 'mɩ.» 'Be ‑balʋ 'nyɩ 'lɩ ‑a bɩa u 'tuto Nyɔsʋa. Nyɔsʋalɔ nɩ, 'ɔnyɩ 'tutro nyɔɔ ‑balʋ 'lɩ ‑a.
59001014	‑Maa nyɔɔa ‑balʋwiili 'ɔ boboa', 'ii 'tutro 'ɔɔn ‑balʋ 'lɩ.
59001015	Bobowiili ma mi ‑gu nɩ, 'ii ‑guuö ‑balʋ; ‑balʋ ma nyaa' 'tɔ nɩ, 'u ‑guuö jäjäkʋ.
59001016	'Na plɛ ‑gälɩa ‑wlajü 'amɩ, 'anyɩ 'mɔlɔ 'ana nyüfë:
59001017	dɛɛ bäa' ‑nyɩnyɩdɛɛ ɛ 'naa', ɛ bäa' 'mʋfadɛɛ nɩ, cɛlɩ 'ɛ sɔ. ‑Srɩa Tʋa ‑nyɛɛ 'ɛ sɔ. 'Ɔ 'nɩ 'cici 'cici ‑a. 'Cicikʋ 'nyɩ 'ɔɔn 'lɩ ‑a bä.
59001018	'Ɔ ‑srörö 'ɔa 'papawiili bäa' 'cɩcasa 'lɩ 'ɔnya ‑gu amɩ, amä 'ɔa nʋnʋdiia 'fɩɔa 'wliklɩa nü bä.
59001019	'A 'ia ‑gʋ 'na ‑wawawlajü 'amɩ 'ba jresaa: nyɔɔ kä 'ɔmä 'nyaklipo 'cɩcasa, 'ɔnyɩ 'daa 'fla 'ɔnyɩ 'pawii, 'ɔnyɩ 'daa 'fla 'ɔnyɩ ‑tʋ 'crɛ;
59001020	'be nyɔɔa 'crɛ 'nyɩ nʋ wiili ‑gäa' 'klɩ Nyɔsʋaa 'klɩ ‑a.
59001021	'A 'ia ‑gʋ, 'ba 'pie diili kä 'fɩɔ plaa' nyɔɔ ‑fre 'lɩ nyra wiili kä 'fɩɔ bʋbɔa'. ‑Maa 'ba 'kpla plɛblösa Nyɔsʋaa 'papawiili 'ɔ plaa' 'ana plɛ ‑gälɩ, 'ii 'mrɛɛ i 'balɩ 'ana 'klä mlɩ.
59001022	'Ba ‑träärälɩ nyɔsʋaawii, ‑maa 'anyɩ mala 'ia 'nyaklipopokʋa 'doo 'wʋ. 'Ama 'nyɩ ‑träärälɩ 'imɩ ‑a nɩ, 'ana nyüfë 'a ‑trɔɔrɔ.
59001023	'Be nyɔɔ ma po nyɔsʋaawii 'nyakli ‑bɛ ɔma 'nyɩ ‑träärälɩ 'imɩ ‑a nɩ, 'ɔ ‑beere 'sɩrɩ nyɔɔ tɛa' ‑titre 'lɩ ‑bɛ 'ɔ 'jäjräa' 'ɔa 'klɩ.
59001024	Ɔma bɩa 'ɔa nyufa 'jäjräkʋ ɔma mi nɩ, 'ɔ ‑trɔɔɔ 'köklesaplɩɩ 'sɩrɩ 'ɔa 'klʋɩ bäa' 'wʋ.
59001025	‑Maa nyɔɔlɔ tɛa' Nyɔsʋaa 'mʋfa ‑dɔlʋ 'pʋɔa' nyüü 'ua 'mlɩ nɩ, ‑bɛ ɔ ‑nëmäa' 'uun dɛrɩ sɔ, 'ɔ ‑nëmäa' ‑trɔ sɔsɔ, ‑maa 'ɔmäa' 'lɩ Nyɔsʋaa ‑dɔ ‑träärä nɩ, 'ia nyɔɔlɔ, dɛɛ o dɛɛ 'ɔmäa' nʋ 'ɛnya 'lɩmlɩwʋa.
59001026	'Ana ‑tɔrʋpɩɔa nyɔɔ ma 'daa 'cɛcɩnyɔɔ 'ɔ bä, ‑bɛ ɔma 'nyɩ 'ɔa 'mäa 'kpakplakʋ ‑a jre nɩ, 'ɔa nyufa 'ɔ ‑trɔɔrɔ, 'fëflɛcɛcɩ 'ɔ pa.
59001027	'Cɛcɩlɛ bäa' 'tasɩrɩa 'cɛcɩ ‑bɛ ɛnyɩa' ‑fre pa ana Tʋ Nyɔsʋa 'klɩ nɩ, 'a 'cɛcɩlɛ jöa' ‑gbokuijü nyra 'kusroŋlëgë ‑gba 'üa ‑sʋɛa 'mlɩ, ‑bɛ ɛ tʋŋlɔa' 'lɩ 'pläa 'mlɩa ‑frepadii dɛrɩ.
59002001	'Na ‑wlajü 'amɩ, 'amɔ toroa' 'Pläkänyɔɔ Jesu 'Kriisëlɔ 'bʋaa' 'wliklɩ plɛ nɩ, 'anyɩ ‑glɛ nyüü.
59002002	Ü 'daa ‑plɩɩ 'bɩɔjinyɔɔ 'sroo 'mʋfakoti 'ɔa wlu 'lɩa ‑sikakpatrawuu 'ɔnya pa 'ana ‑tɔrʋpɩɔ, 'kä 'pʋablanyɔɔ nyra 'ɔa ‑frepakoti 'sɔ pa bɩa.
59002003	'Ama tɛ ‑mɔlɔ paa' 'mʋfakoti 'lɩ, ‑bɛ 'ama ‑gbala 'ɔɔn ‑maa: «Ji ‑tɛ 'cɩca nyüüa kʋfa 'wʋ ‑mä ‑wälɩkʋ!» ‑Bɛ 'ama ‑gbala 'pʋablanyɔɔ ‑maa: «‑Mɔ, ‑jää ‑pɩ ‑a ‑nyüüglö!» 'Aiɛ: «'Wla ‑pɩ 'na bei ‑wälɩ 'kä» nɩ,
59002004	'a nöa' 'saa nɩ, ‑mää 'ana nyüfë 'anyɩ ‑gbasalɩ? ‑Mää 'ana bʋbɔ bobowli 'nyɩ nʋ 'sa 'amɩ?
59002005	'Ba ponyakli 'na plɛ ‑gälɩa ‑wlajü 'amɩ: ‑mää nyüülü 'plä 'daraa' 'pʋablanyüü nɩ, ‑mää 'üün Nyɔsʋa 'nyɩ 'lɩba 'kä 'üa 'bɩɔ 'mä nyɔsʋaplɛtorokʋ bä, ‑bɛ 'ɔa 'plälä 'ɔ tɛrɛa' nyüülü ‑waa' 'ɔɔn, 'ümä 'äa ‑jaaa ji?
59002006	‑Maa 'amɔlɔ nɩ, 'anyɩ 'dara 'pʋablanyɔɔ nyɔɔ ‑a! ‑Mää 'bɩɔjinyüü 'nyɩ ‑siie 'amɩ ‑sʋɩ 'plɔʋplɔʋ? ‑Mää 'üün 'nyɩ 'kʋɛɛrɛ 'amɩ ‑gʋmlanyüköli 'lɩ?
59002007	‑Mää 'üün 'nyɩ bʋblɔ 'ana 'mʋfanyrɩ 'lɩ Nyɔsʋa ‑nyɩa' 'amɩ?
59002008	'Ama ‑träärälɩ Nyɔsʋalɔ bäa' 'kɩɩ 'ɔa ‑dɔlʋ 'daaa' ‑maa: « 'Sɩrɩ ‑waa' ‑na nyufa, ‑wa 'saa ‑na ‑moloo» nɩ, 'ii 'na.
59002009	‑Maa 'ama ‑glɛ nyüü nɩ, ‑balʋ 'a nö, ‑dɔ 'pɔnɩ 'amɩ ‑beere nyüülü 'nyɩ ‑trääräa' 'lɩ ‑dɔ.
59002010	'Ba jresaa: nyɔɔ ‑trääräa' 'lɩ ‑dɔa 'fɩɔ, ‑bɛ 'ɔ walaa' 'doo nɩ, 'ɔ 'a ‑dɔa 'fɩɔ wala.
59002011	'Be nyɔɔlɔ 'daaa': « ‑Nyɩ 'pa bätësa» nɩ, 'ɔɔ 'daa bɩa: « ‑Nyɩ 'bla nyɔɔ.» ‑Ama 'pa bätësa ‑bɛ ‑ama 'bla nyɔɔ nɩ, ‑dɔ ‑gälɩpɩnyɔɔ ‑bä.
59002012	'A 'ia ‑gʋ 'ama 'pawii, 'ama nʋ dɛɛ, 'ba jresaa ‑dɔlʋ 'pʋɔa', 'uu Nyɔsʋa 'mä ‑gälɩ tɛ 'ɔmä 'ana ‑gä ‑tʋ.
59002013	Nyɔɔlɔ 'nyɩa' nyatɛplɛ kä, Nyɔsʋaa ‑gä ‑nëmä bɩa 'ɔa nyatɛrɩ ‑a 'jä. Nyatɛplɛ ‑si ‑gäa ‑tʋtʋkʋ 'wʋ.
59002014	'Na ‑wlajü 'amɩ, nyɔɔ ma 'daa 'ɔ toro Nyɔsʋa plɛ, ‑bɛ ɔma 'nyɩ 'ia ‑gbia ‑a kä nɩ, 'ɔa nyɔsʋaplɛtorokʋ 'nyɩ ‑gbaa ‑a kä! 'Ia nyɔsʋaplɛtorokʋlʋ 'mrɛɛ i 'pʋɔ 'ɔmɩ?
59002015	'Ana ‑wlajʋ 'aiɛ 'ana ‑wladia 'nyɩ 'lɩpadii ‑a kä, 'aiɛ 'ünyɩ 'jä ‑srɩa 'mlɩa jijrɛ ‑a,
59002016	'kä 'ana ‑tɔrʋpɩɔa nyɔɔ 'doo 'nyɩ ‑nyɩ 'üün dɩjɔ 'doo, ‑bɛ ɔ ‑gbala 'üün ‑maa: «Abɩa 'ana fugba 'lɩ flɛrɛ, 'ba 'jä 'koti 'amä sɩɔ 'klɩ ka, 'ba 'jä ‑srɩa 'mlɩa jijrɛ 'ba jidɛɛ 'kä 'a dö!» ‑Gbaa 'plɛɛ 'ii kä le?
59002017	'Asɩ nyɔsʋaplɛtorokʋ bä: ɛma 'nyɩ nʋ nyüüa 'klʋɩ 'cɩcagbi ‑a nɩ, ‑na nyɔsʋaplɛtorokʋ 'nyɩ 'lɩ ‑a bä, 'ɛ jä.
59002018	‑Maa ‑moloo nya 'daa: «‑Mɔ toro Nyɔsʋa plɛ, ‑bɛ 'mɔɔ kä 'ɛa ‑gbi. Srara 'mɩ ‑na nyɔsʋaplɛtorokʋa 'kpɔ, ‑bɛ 'mɔɔlɔ nɩ, 'mä ‑mɩ 'na nyɔsʋaplɛtorokʋ srara nʋnʋgbi 'lɩ.»
59002019	'Sɩrɩ Nyɔsʋa bäa' 'doo ‑daara 'iin wii; 'i 'na. Domüüa 'mʋgbɛ 'dara 'iin wii, ‑bɛ 'asɩɛ 'ü tɩtrɛ ŋalɛa ‑gʋ.
59002020	Nyatɛnyɔɔ! ‑A ‑gbala ‑mɩ nyɔɔ ma 'daa ‑maa 'ɔ toro Nyɔsʋa plɛ, ‑bɛ ɔma 'nyɩ nʋ 'ɛa ‑gbi ‑a nɩ, 'ia nyɔsʋaplɛtorokʋlʋ 'a jä?
59002021	‑Mää 'taɩn 'lɩ ana tʋ kpakö Abraamë faa' 'ɔa 'jʋ Isaakë 'ɔmäa' 'ɔɔn nʋ, 'ɔmäa' Nyɔsʋa ‑gbɔ 'sa ‑gbɔsatöwlö ‑gälɩ nɩ, ‑mää 'ɔa nʋnʋgbia ‑gʋ Nyɔsʋa 'nyɩ 'daa 'ɔ ‑gäklɩ?
59002022	‑Jää 'iin 'sɩrɩ 'ɔa nʋnʋgbi nyra 'ɔa nyɔsʋaplɛtorokʋ mlöröa' 'wʋ. 'A 'ɔa nʋnʋgbi srara 'ɔa nyɔsʋaplɛtorokʋa ‑jrɛjrɛkʋ.
59002023	'A wiili nyɔsʋapɔɔkʋ 'pa käa', 'ii jrälɩ: « Abraamë toro Nyɔsʋa plɛ, Nyɔsʋa nya 'daa 'ɔ ‑gäklɩ,» Nyɔsʋa nya 'dara 'ɔɔn 'ɔa ‑bei.
59002024	'Anya 'iin 'jää; nyɔɔa nʋnʋgbia ‑gʋ Nyɔsʋa nö 'ɔ ‑gäklɩ, ‑mää 'ɔa nyɔsʋaplɛtorokʋa 'dooa ‑gʋ ‑a.
59002025	'A 'ii jrä bɩa 'tutuŋlʋʋ Raabë ‑gälɩ. 'Ɔa nyɔsʋaplɛtorokʋa nʋnʋgbia ‑gʋ Nyɔsʋa 'daa 'ɔ ‑gäklɩ. 'Ɔɔ 'kʋɛɛ kä 'lɩ juifënyüülü 'ü blɔ käa', 'ɔnya srara 'üün ‑pasa 'nyʋfɔ, 'ümä 'lɩmlɩwʋ.
59002026	'Sɩrɩ ‑susu ma 'nyɩa' nyɔɔ ‑gälɩ bä ‑bɛ 'ɔ jäa' nɩ, 'asɩ nyɔɔa nyɔsʋaplɛtorokʋ bä bɩa ɛma 'nyɩ 'ɛa ‑gbi ‑a kä nɩ, 'ia nyɔsʋaplɛtorokʋlʋ jä.
59003001	'Na ‑wlajü 'amɩ, nyüü 'kɔkɔmlɛ 'nyɩ bä 'ana ‑tɔrʋpɩɔ 'ünyɩ 'kpɩa nyüü nyɔsʋaawii, 'be 'a jre 'iin 'sɩrɩ amɔlɔ 'kpɩaa' ana ‑gä 'mäa' ‑srɩɩ 'wʋsɔɔrɔ.
59003002	Ana 'fɩɔ nö bʋbɔgbi. Nyɔɔlɔ 'paaa' wii ‑bɛ ɔ kä mlɩ 'nyɩ jaa' bʋbɔwii nɩ, 'ɔ ‑jrɛ, 'ɔ 'mrɛɛ ɔ ‑gäälä 'ɔa fugbaa 'fɩɔ 'nyiöli.
59003003	‑Sɩ 'mä 'lɩ amɩ ‑träärä 'ia ‑gʋ a papla 'ia mlɩ detuklüü, ‑bɛ a 'tiere 'ia fugbaa 'fɩɔ.
59003004	'Ba 'jä bɩa 'mɩɩ, 'sɩmɩ 'ɛnyɩ 'bʋa, ‑blʋlʋ 'ü nöa' ‑bɛ 'ü 'tierea' 'ɛmɩ nɩ, 'u bä dɩjɔ. ‑Bakää ‑fʋflʋ kpaku jrä 'ɛɛn 'nie 'klɩ nɩ, ‑plɩɩlɩ 'ɛa 'tierenyɔɔ 'bataa' 'ii 'ɛ mö.
59003005	'Asɩ mɛa 'mʋgbɛ bä, 'ɛ bä dɩjɔ ‑maa 'ɛ 'paa wii kpakü. 'Sɩrɩ kapu jie 'mrɛɛa' 'u 'mäa' 'klʋapɛ kpaki 'pütö nɩ,
59003006	'asɩ mɛ bä bɩa kapu; ‑balʋa 'plä ɛ bä. 'Ɛ bä ana 'pɛ, 'ɛnya kʋ amɩ 'lɩ, 'ɛ pla ana fugbaa 'fɩɔ ‑fre 'lɩ. 'Ɛ bʋblɔ ana 'kläa 'fɩɔ, 'be 'ɛa 'mʋgbɛ sɔ ‑plɩɩlɩ kapulu 'nyɩ 'nyrɔlɔa'.
59003007	Nyüü 'sia 'mlaaa ‑glügbüa 'fɩɔ: nyisiea 'fɩɔ, diili kä 'fɩɔ ‑pɛrɛa' nyra 'nie 'lɩa mlaaa 'fɩɔ; 'ünya jre 'üün mlɩkä.
59003008	‑Maa ‑mɛlɛ nɩ, nyɔɔ 'nyɩ 'lɩ ‑a bɩa 'ɔ 'sia 'ɛmɩ 'ɛmä 'ɔɔn mlɩkäjre. 'Ɛ bä ‑balʋ, 'ɛnyɩ trarakä ‑a. 'Ɛa ‑gbagba ‑tatrii ‑sümlö ‑bɛ 'i 'blaa.
59003009	'Ɛɛ a nö ‑bɛ a 'trɛɛ ana Tʋ Nyɔsʋa. 'Ɛɛ a nö bɩa ‑bɛ a ‑tapla nyüülü Nyɔsʋa nʋa' 'ɔa 'sa.
59003010	'Trɔrʋ nyra ‑taplakʋ 'cie 'mä 'dööa 'mlɩ. 'Inyɩ bäsaa, 'na ‑wlajü 'amɩ!
59003011	'Kä 'nɩbütö 'dööa 'mlɩ nya 'cɩca 'nɩ nyra 'cɩcɛ kä 'nɩ 'cie?
59003012	'Na ‑wlajüa 'amɩ, 'kä figietuu nya oliivë tʋ, ‑ale viinyë nya figiebö tʋa? 'Asɩ 'nielɛ käa' taŋlʋnɩ 'nyɩ 'lɩ ‑a bɩa 'ɛmä 'sɔɔwʋ 'cɩca 'nɩ kä.
59003013	Nyɔɔ bä 'ana ‑tɔrʋpɩɔ ɔ jre wii ‑bɛ 'ɔ ‑glalɩ ɔ srara 'imɩ plɛblösa 'ɔa 'cɩcagbia mlɩ.
59003014	‑Maa ana plɛ ‑gälɩ ma 'si 'cɩcɛwasä nyra ‑gbakɛklɛkʋ nɩ, 'ana 'mʋgbɛ 'nyɩ 'pa 'ana 'cɩcanyrɩ ‑a. 'Anyɩ bʋblɔ 'cɩcasaa 'nyrɩ.
59003015	'Ia në 'lɩgaglakʋlʋ nɩ, ‑mää cɛlɩ 'unyɩ sɔ 'plɔʋ. ‑Maa ‑tʋtʋ ‑gälɩa 'lɩgaglakʋ bäsaa. Nyɔɔa 'mʋgbɛa 'lɩgaglakʋ bäsaa. Domooa ‑nyɛɛ 'u sɔ.
59003016	'Be ‑plɩɩlɩ wasä nyra ‑gbakɛklɛkʋ bäa' nɩ, 'lɩcaklakʋ nyra bʋbɔgbia 'kaɩn 'kaɩn bälɩ.
59003017	Cɛlɩa 'lɩgaglakʋ 'nyɩ ‑fre ‑a pa, 'unyɩ 'blarʋ ‑a kä, 'u ‑plɔ. Cɛlɩa 'lɩgaglakʋ ‑träärälɩ nyüü, 'u cere nyüüa ‑balʋ, 'u 'si 'cɩcagbi 'klɩ, 'unyɩ ‑glɛglɛ ‑a, 'unyɩ 'pa nyüü mlüü 'lɩ ‑a. 'Unyɩ bä ‑glaaklɩ.
59003018	Nyüülü 'bataa' 'wlinönrökʋ nɩ, 'wlinönrösa 'ü ‑fɛɛɛ 'jrʋpa. 'Üa 'pɛɛ bä 'klɩgägäkʋ.
59004001	‑A 'plɛɛ tou nyra 'blarʋ sɔrɔ 'klɩ ‑bɛ 'u bä 'ana ‑tɔrʋpɩɔ le? ‑Mää bʋbɔwiili 'a ‑waaa' 'saa, ‑mää 'iin 'nyɩ ja 'imɩ ‑bɛ 'ana plɛ 'nyɩ 'kʋkrʋɛɛlɩ?
59004002	'A ‑wa käkädii, ‑maa dɛɛlɛ 'a 'bataa' 'anyɩ 'jä 'ɛmɩ ‑a. 'A kä dɛɛnyü ‑bɛ 'a 'blaa, ‑maa dɛɛlɛ 'a 'bataa' 'anyɩ 'lɩ ‑a bɩa 'amä 'ɛmɩ 'jä. 'A 'blara ‑bɛ 'a ‑fuuö, ‑maa 'anyɩ 'jä dɛɛlɛ 'a 'bataa' ‑a, 'be 'anyɩ ‑sɛ ‑sɛ ‑a.
59004003	'A ‑sɛɛɛ, ‑maa 'anyɩ 'jä 'ɛmɩ ‑a, 'be ‑mää 'cɩcagbia ‑gʋ 'anyɩ ‑sɛ: dɛɛlɛ 'a ‑sɛɛa' nɩ, 'amä 'ana plɛklɩa bʋbɔgbi nʋ.
59004004	Bätësaa nyüü! 'Anyɩ 'saa ‑a jre 'sɩrɩ 'pläa ‑wawakʋ bäa' Nyɔsʋaa jrarakʋ? Nyɔɔ ma bä 'pläa ‑bei nɩ, Nyɔsʋaa 'nyüamlɩjraranyɔɔ 'ɔ bä.
59004005	‑Ale 'ana plɛ nɩnɩa 'fëflɛsa nyɔsʋapɔɔkʋ 'daa: «‑Susulu Nyɔsʋa ‑tʋa' amɩ 'lɩ nɩ, 'u bɩara wasäa 'pɛlɩ.»
59004006	‑Maa Nyɔsʋaa ‑gbinanakʋlʋ 'ɔ sraraa' amɩ ‑siwʋ. 'A 'ia ‑gʋ nyɔsʋapɔɔkʋ nö: « Nyɔsʋa 'nyɩ 'nyiere nyüülü ‑gbaaa' 'lɩ ‑gälɩ ‑a, ‑maa 'ɔ 'paa ‑mülü 'ciea' 'üa nyüfë 'wʋ 'nɩ.»
59004007	'Ii känyrɩ, 'ba ‑träärälɩ Nyɔsʋa. 'A 'nɩ ‑nyɩ Sataan 'casɩ, 'ɔmä 'amɩ 'klɩfɔlɔ.
59004008	'Ba jijrö Nyɔsʋa ‑gba, ‑bɛ 'ɔmä 'amɩ ‑gbajijrö. ‑Balʋnyüü 'amɩ, 'ba 'wʋ ‑fre 'lɩ; 'ba kpëtä 'ana polu, 'amɔ käa' polu 'sɔɔ!
59004009	'Ba 'kpɔɔ; 'ba bä 'dugu 'lɩ ‑bɛ 'ba 'wu! Abɩa 'ana ‑glasu ‑srörö 'dugu 'lɩ, 'kä 'ana dɔrʋ ‑srörö 'kpɔkpɔlʋ 'lɩ.
59004010	'Ba 'ciewʋ Nyɔsʋa 'klɩ, ‑bɛ 'ɔmä 'amɩ 'jrara.
59004011	'Na ‑wlajü 'amɩ, ‑moloo 'nyɩ 'pa 'ɔa ‑molooa ‑gʋ bʋbɔwii. Nyɔɔ ma 'pa 'ɔa ‑molooa ‑gʋ bʋbɔwii nɩ, 'aiɛ ɔma ‑srɛ 'ɔa ‑moloo nɩ, ‑dɔ 'ɔ ‑srɛɛɛ. ‑Bɛ ‑ama ‑srɛ ‑dɔ nɩ, ‑kanyɩ 'ua 'lɩträäränyɔɔ ‑a bä, ‑maa ‑gätʋnyɔɔ bä.
59004012	‑Bɛ Nyɔsʋaa 'doo 'ɔɔ ‑tʋʋälɩ ‑dɔ. 'Ɔa 'doo 'ɔɔ 'mrɛɛ 'sɔɔwʋ ɔ 'pʋɔ nyɔɔ 'aiɛ 'ɔ 'bla 'ɔɔn. ‑Mɔɔlɔ nɩ, nyɔɔ 'plɛɛ ‑bä ‑bɛ ‑srɛɛɛ ‑na ‑mölöö le?
59004013	'Ba ponyakli 'amɔlɔ nöa': «Anya 'salɩ 'aiɛ ‑sraakäpɩ ‑taa bätäläa 'mlɩ mia, 'kä anya 'lɩ ‑sʋ ‑si, 'kä anya 'lɩ 'peru 'pala amä mölii 'jä!»
59004014	'Amɔlɔ 'nyɩa' wiili nëmäa' ‑pɩ 'lɩjrä jre! 'Ana 'klä 'wʋ dɛɛ 'klɩ? 'Ä ‑beere ‑gbru; 'u 'jraa, ‑maa fɩɩɩn 'u 'a saka.
59004015	‑Jäsɩ 'a nëmäa' ‑gba: «Nyɔsʋa ma 'nyie ama bä 'plä 'wʋ, anya mia 'kä anya 'saa nʋ.»
59004016	‑Maa 'amɔlɔ nɩ, wiili 'a boboa' 'ii 'lɩ 'a 'bʋala 'ana nyüfë. 'I bʋbɔ kä ‑mä 'saa nʋ.
59004017	'A 'ia ‑gʋ nyɔɔlɔ jrea' 'cɩcagbili 'ɔmäa' nʋ, ‑bɛ 'ɔnyɩ nʋa' 'imɩ nɩ, ‑balʋ 'ɔ nʋ.
59005001	'Bɩɔjinyüü 'amɩ, 'ba ponyakli! 'Ba 'wu ‑bɛ 'ba ‑sɩsra, busukʋlʋ nëmäa' 'amɩ ‑gälɩjrä 'ua ‑gʋ.
59005002	'Ana 'bɩɔ 'a ‑fɛ, 'nya 'a 'ana 'koti ji.
59005003	‑Wlɔsʋ 'a 'ana ‑sika nyra 'ana 'pɔlɔsika kla; 'a ‑wlɔsʋlʋ nëmä 'lɩsa, 'kä 'unya 'ana 'jajɛ ji ‑beere kapu. 'A ‑tätä 'bɩɔ ‑wälɩ, 'a ‑trɔ 'sɩrɩ ‑gälɩblöröjrüü bäa' 'lɩ.
59005004	'Ba tɛlɩ, 'jrʋpafɛnyüülü ‑fɛɛɛrɛa' 'ana putu 'lɩ 'jrʋpa, ‑bɛ 'anyɩa' 'pɛɛ nɩ, 'üa mölii nyra 'üa 'mʋgbɛa 'kpökpöwii blö Nyɔsʋalɔ 'kamaa' cɛlɩa 'sʋgɩa 'ɔa 'nyakli 'lɩ.
59005005	'Bɩɔa ‑tɔrʋpɩɔ 'a ma kʋ ‑tʋtʋ ‑gälɩ; 'a nʋ ana plɛklɩa wii nʋ nʋ ‑beere ‑gbɔsasrɩ.
59005006	'A 'pa 'klɩgänyüü ‑jie 'lɩ, 'anya 'bla 'ümɩ. 'Ünyɩ 'amɩ 'klü kälɩ ‑a ‑träärä.
59005007	'Ii känyrɩ 'na ‑wlajü 'amɩ, 'ba kpʋkplɔmlɩ 'kä 'Pläkänyɔɔ jö. 'Ba 'jä 'sɩrɩ paplanyɔɔ ‑glaaa' 'ɔa papladiili bä 'ɔa plɛ. 'Mlɩ 'ɔ kpʋkplɔ ‑bɛ 'ɔ ‑glaaa' 'nʋŋlʋ kpaku nyra 'nʋŋlʋ sʋsʋa 'taɩn.
59005008	'Ana 'mʋgbɛ, 'ba kpʋkplɔmlɩ! 'Ba 'pa 'ana plɛ 'klü 'lɩ, 'Pläkänyɔɔa jijitaɩn ‑kanyɩ 'lɩdɛrɩ ‑a tʋŋlɔ.
59005009	'Na ‑wlajü 'amɩ, ‑moloo 'nyɩ 'pala ‑plɛlɩ wii 'ɔnyɩ ‑srɛ 'ɔa ‑moloo, Nyɔsʋa ‑pɩ 'ana ‑gä ‑tʋ. 'Ba tɛlɩ: ‑gätʋnyɔɔ bä nyukua 'mäklɩ.
59005010	'Na ‑wlajü 'amɩ, dɛɛlɛ bäa' 'mlɩkpʋkplɔkʋ ‑sʋɩa 'mlɩ nɩ, 'ba 'pa nyɔsʋaamlɩpalanyüülü 'paa' Nyɔsʋaa ‑gä plɛ.
59005011	'A 'ia ‑gʋ a nö: «A dɔrʋ 'bla ü kpʋkplɔa' 'mlɩ.» 'A 'nu 'sɩrɩ Jɔɔbë kpʋkplɔa' 'mlɩ, 'anya 'jä 'sɩrɩ 'Pläkänyɔɔ nʋa' 'ɔa ‑sʋɩa bɩarafa 'wʋ. 'Pläkänyɔɔ 'si ‑wawakʋ nyra nyatɛrɩ 'klɩ.
59005012	'Na ‑wlajü 'amɩ, ‑jää wiili bäa' wii. 'Ama 'daa 'anya dɛɛ nʋa' nɩ, 'anyɩ 'sɔrɩ 'plɔʋ. 'Anyɩ 'sɔrɩ cɛ nyra ‑tʋtʋa 'nyrɩklɩ. 'Anyɩ 'sɔrɩ 'nɩmɩ dɛɛa 'nyrɩklɩ. Ima bä ‑yɛɛ nɩ, 'ba 'daa ‑yɛɛ; ima bä 'woo, 'ba 'daa 'woo, Nyɔsʋa ‑pɩ 'amɩ ‑gä 'lɩ were.
59005013	Nyɔɔ ma bä 'ana ‑tɔrʋpɩɔ ɔma bä ‑sʋɩ 'lɩ nɩ, ɔ bibie Nyɔsʋa. Nyɔɔ ma bä 'ana ‑tɔrʋpɩɔ dɔrʋ ma 'bla 'ɔmɩ nɩ, ɔ brɩ.
59005014	‑Wusu ma 'bla 'ana ‑tɔrʋpɩɔa nyɔɔ nɩ, ɔ we 'cɛcɩtagbü, 'kä 'ü bibie 'ɔa 'wlili, 'kä 'ü ‑fɔɔ 'ɔmɩ 'kpɩ 'Pläkänyɔɔa 'nyrɩklɩ.
59005015	Bibiekʋlʋ toroa' Nyɔsʋa plɛ nya ‑wusublanyɔɔlɔ 'pʋɔa. 'Pläkänyɔɔ nya 'ɔmɩ 'wʋdɔrɔa, ‑bɛ ɔma nʋ ‑balʋ nɩ, 'ɔnya 'ɔmɩ 'uun cerea.
59005016	'Ii känyrɩ ‑moloo ma nʋ ‑balʋ, ɔ ‑gbala 'ɔa ‑moloo, 'kä ‑moloo bibie 'ɔa ‑molooa 'wli 'lɩ 'amä 'pʋ. Nyɔɔ ma ‑gäklɩ, ɔma we Nyɔsʋa, 'ɔa nyɔsʋabibiekʋ kä 'klü.
59005017	'Sɩrɩ a bäa' nyüü 'asɩ Elii bä kä nyɔɔ. 'Ɔnya bibie Nyɔsʋa 'nʋŋlʋ ‑pɩ da. 'Unyɩ da ‑a da ‑sɩ tää ‑söplü ‑uundoo.
59005018	'Ɔnya 'patä 'ɔnya bibie Nyɔsʋa, 'nʋŋlʋ nya da, ‑tʋtʋ nya 'cɛrɛ papladii ‑wälɩ 'inya tʋ.
59005019	'Na ‑wlajü 'amɩ, 'ana ‑tɔrʋpɩɔa nyɔɔ ma tʋŋlʋlɩ 'cɩcasa dɛrɩ, ‑bɛ nyɔɔ ma ja 'ɔɔn 'nyʋfɔ 'wʋ nɩ,
59005020	ɔ jresaa nyɔɔlɔ 'baaa' ‑balʋnyɔɔ bʋbɔnyʋfɔ mlɩ nɩ, jäjä mlɩ nyɔɔlɔ 'ba 'ɔɔn; Nyɔsʋa nya ‑balʋ 'kɔkɔmlɛ ‑wälɩ 'cɛrɛa.
60001001	'Mɔɔ Piɛɛrë, Jesu 'Kriisëa apotrë, 'mɔɔ ‑jɩjra 'amɩ 'wʋ, 'amɔ bäa' Nyɔsʋaa 'lɩbanyüülü ‑gbalaa' Pɔɔntëa ‑tʋtʋ ‑gälɩ 'kä ‑bɛ ɔ bäa' Galasii, Kapadosii, Asii nyra Bitenii, 'ia nyɔtugbanyüü.
60001002	'Amɔ ana Tʋ Nyɔsʋa nya käa' 'lɩba 'sɩrɩ 'ɔ ‑gba käa'. 'Ɔa ‑Susu bere 'amɩ 'klɩ 'amä 'lɩ Jesu 'Kriisë ‑träärä, 'amɔ bä nyüülü 'ɔa ‑toru ‑gbagbaa' 'wʋ: 'abɩa Nyɔsʋaa ‑gbinanakʋ nyra plɛgälɩflɛrɛkʋ ‑sie 'amɩ 'wli!
60001003	A 'bʋala Nyɔsʋa, ana 'Pläkänyɔɔ Jesu 'Kriisëa Tʋ! 'Ɔa nyatɛplɛ kpakia ‑gʋ 'ɔ ‑glooro 'sɔɔwʋ amɩ 'ɔnya 'ba Jesu 'Kriisë 'kuaabre. 'Asɩ a 'jä plɛgälɩpiepiekʋlʋ ‑nyɛɛa' 'kläa 'jäjäkʋ.
60001004	'Ia 'taɩn 'lɩ a 'mrɛɛ a ‑glaaa dɔrʋsa ‑jaalä Nyɔsʋa tɛrɛa' amɩ. ‑Jaalä nɩ, cɛa 'mlɩ 'ɔ tɛrɛ amɩ 'ään, ‑nyɛɛ nɩ, 'änyɩ 'lɩ ‑a bɩa ä bʋblɔ, 'änyɩ 'lɩ ‑a bɩa ä pa ‑fre ‑bɛ ä saka.
60001005	‑Bɛ 'a toroa' 'ɔmɩ plɛ nɩ, Nyɔsʋaa 'klü ‑tʋʋäa 'amɩ 'nyügba 'amä 'lɩmlɩwʋ. 'Lɩmlɩwʋwʋkʋlʋ nɩ, 'unya sraraa ‑gälɩblöröjrüü 'lɩ.
60001006	'A 'ia ‑gʋ dɔrʋ 'blaa 'amɩ ‑gböösa 'saarɩ, ‑bakää ‑sʋɩ 'kɔkɔmlɛa 'mlɩ 'anya 'kpɔɔa, jrüü jiea wii bäsaa.
60001007	‑Sʋɩlɩ nɩ, 'ii srara 'sɩrɩ 'ana nyɔsʋaplɛ bäa' 'cɩcasa ‑bɛ 'ɛ ‑sia' ‑sika 'wʋ. ‑Sika 'mrɛɛ ä bɩa. ‑Bɛ ‑sikalä nɩ, kapu 'lɩ 'ü ‑srörö 'ään 'ämä kpëträ. 'Asɩ 'ana nyɔsʋaplɛ bä bɩa, 'kä ‑srɩlɩ kä 'mlɩ Jesu 'Kriisë 'mäa' ji nɩ, 'amä 'bʋala, 'ümä 'amɩ 'lɩbrɛrɛ, 'amä 'wliklɩbʋala 'ana nyɔsʋaplɛa ‑gʋ.
60001008	Jesulɔ nɩ, 'anyɩ 'ɔɔn 'jä ‑a 'jä, ‑bɛ 'asɩɛ 'a ‑wa 'ɔɔn. ‑Mää 'jä 'anyɩ 'jä 'ɔɔn 'köklesa, ‑bɛ 'asɩɛ 'a toro 'ɔɔn plɛ ‑bɛ dɔrʋlʋ 'blaaa' 'amɩ nɩ, 'papawii 'lɩ kä 'mlɩ 'ümäa' 'uun 'nyrʋgala 'inyɩ 'lɩ ‑a bä; dɔrʋlʋ 'sia' 'wliklɩbʋabʋakʋ 'klɩ.
60001009	'Be dɛɛlɛ 'ana nyɔsʋaplɛ 'bata ɩa' 'ɛɛ 'a 'jää: 'iibä 'ana ‑sisi nya 'lɩmlɩwʋa.
60001010	'Lɩmlɩwʋwʋkʋlʋ nɩ, nyɔsʋaamlɩpalanyüü kätɛ 'ünya 'bata 'sɩrɩ Nyɔsʋa 'mäa' nʋ ‑bɛ 'ɔmäa' 'lɩ nyüü mlɩba. 'Ü 'a kä bɩa ‑gbinankʋlʋ 'amäa' 'jäa ‑gäa 'palafa 'wʋ ‑wlɛ.
60001011	'Ü 'bata 'taɩn 'lɩ kä 'mlɩ wiili 'mäa' nröröa jejrekʋ ‑bɛ 'sɩrɩ 'imäa' nrörö. 'Kriisëa ‑susu bä kä 'üün ‑gälɩ, 'ünya 'sa kä 'lɩ ‑sʋɩlɩ 'Kriisë 'mäa' 'jä 'ɔa 'wliklɩbʋabʋakʋlʋ 'mäa' 'lɩtroroa 'mlɩ.
60001012	Nyɔsʋa nya srara 'üün 'sɩrɩ wiili 'ɔ ‑tʋa' 'üün mlɩ 'nyɩa' 'üa 'mʋgbɛa ‑gʋ bä, ‑maa 'sɩrɩ 'i bäa' 'ana ‑gʋ. 'A wiili bä 'saarɩ 'Mʋfagogo, 'ää nyüü 'saa 'amɩ 'Nyüna ‑Susua 'klülü sɔa' ‑nyɛɛ cɛa 'mlɩ. 'Aanjëa 'mʋgbɛ 'bata 'ümä 'ia 'mlɩ 'kä 'järä.
60001013	'Ii känyrɩ, abɩa 'ana bobowli 'nyüglö, 'anyɩ 'mʋmɔ! 'Ba 'pie 'ana plɛa 'fɩɔ plɛgälɩflɛrɛkʋlʋ 'amäa' 'jä ‑gälɩ, 'taɩn 'lɩ Jesu 'Kriisë 'mäa' 'klɩtɔrɔ.
60001014	'Ba ‑träärälɩ Nyɔsʋa, ‑bɛ 'a ‑kanyɩ 'nyie ‑wawadiili ma 'kamaa' 'amɩ ‑kanyɩ 'tiere 'amɩ, ‑beere 'taɩn 'lɩ 'anyɩ käa' 'Kriisë jre.
60001015	‑Maa 'ana 'nyɛnyɛbei 'nyɩ pa ‑fre, 'be Nyɔsʋalɔ wea' 'amɩ, 'ɔa 'nyüna,
60001016	'sɩrɩ 'i ‑jɩjraa': « 'Ana 'klä 'nyɩ pa ‑fre, 'be 'na 'nyüna.»
60001017	'Ama trarawli nʋi, 'a 'dara Nyɔsʋa 'ana Tʋlɔ tɛa' nyɔɔa 'jrʋpa 'klɩ ‑bɛ ɔ 'bölöa' 'ɔɔn ‑gä ‑gälɩ, ɔnyɩ ‑gbasaa' nyüü 'lɩ. 'Ii känyrɩ, 'ana jrüülü tɩɔa' 'lɩ 'amɩ ‑pɩ ‑tʋtʋ ‑gälɩ nɩ, 'ba kʋ Nyɔsʋaa pɩpɩkʋ 'lɩ.
60001018	A jre ‑srülü Nyɔsʋa 'saa' 'ana 'lɩmlɩwʋwʋkʋa ‑gʋ, 'kä 'a nö ‑gbili 'nyɩa' ‑tɔɔ kä i 'a 'kpɩaraa' 'ana tʋɩɩ ‑gbaa. ‑Mää diili 'nyɩ ‑wlɛa' 'lɩ ‑beere mölii 'aiɛ ‑sika 'ɔnyɩ nʋ ‑bɛ 'ɔnyɩ 'amɩ ‑su.
60001019	'Kriisëa ‑torulu käa' ‑gböösa ‑gba, 'uu 'ɔ nʋ. Jesu ‑beere kä ‑bablëëjʋ 'nyɩa' bʋbɔdɛɛ ‑gba kä, ɔ kä ‑gba 'nyɩa' 'kpafa bä.
60001020	'Plä ‑kaaŋlʋ nrörö Nyɔsʋa nya 'ba kä 'lɩ 'ɔɔn, ‑bɛ ‑taa jrüülü bäa' ‑gälɩ 'blörö jrüü nɩ, 'ɔnya srara 'ɔa nyufa 'ana ‑gʋ.
60001021	'Ɔɔ 'lɩ 'a toro Nyɔsʋa plɛ; Nyɔsʋalɔ 'baa' 'ɔɔn jäjä 'lɩ ‑bɛ 'ɔ ‑nyɩa' 'ɔɔn 'wliklɩbʋabʋakʋ. 'Ia 'taɩn 'lɩ 'ana plɛtorokʋ nyra plɛgälɩpiepiekʋ 'mä Nyɔsʋa 'lɩ bä.
60001022	Nyɔsʋaa ‑Susu 'lɩ 'a ‑träärälɩ 'cɩcasa ‑bɛ 'ana ‑sisi kpëträ 'amä ‑wawla 'tasɩrɩasa ‑beere ‑wlajü. 'Ii känyrɩ, 'ba nʋ 'nyünaplɛ 'ba ‑wawla 'tasɩrɩasa.
60001023	'Anya 'a 'sɔɔwʋ ‑glooro, ‑bɛ 'sɔɔwʋa ‑gloorokʋlʋ nɩ, 'unyɩ dɛɛlɛ nëmäa' jäa ‑gugudɛɛ ‑a bä, ‑maa dɛɛlɛ 'nyɩ jäa', 'ɛa ‑gugukʋ bäsaa: 'iibä Nyɔsʋaa 'papawiili ‑nyɛɛa' nyɔɔ 'klälä 'nyɩa' blöröfa kä.
60001024	'Be nyüüa 'fɩɔ ‑beere 'sipi, ‑bɛ diili kä 'fɩɔ ‑nyɛɛa' 'üü 'wliklɩbʋabʋakʋ ‑beere 'sipia pöplödii. 'Sipi ma, 'kä 'ia pöplödii blöblö,
60001025	‑maa 'Pläkänyɔɔa 'papawii 'nyɩ bɩarafa ‑a kä. ‑Bɛ ‑taa 'papawiili nɩ, 'a 'Mʋfagogolä 'saraa' 'lɩ 'amɩ.
60002001	'Ii känyrɩ, 'ba cɛrɛ plɛbʋbɔkʋ nyra yrʋa 'fɩɔ ‑wälɩ, ‑gbagblɛ, ‑glagälɩsrörökʋ, dɛɛnyükäkäkʋ nyra nyüüsrörökʋ.
60002002	Nyɔsʋaawii 'iibä 'cɩca nyɩtɩnɩ, 'ba 'bata 'iin ‑beere 'sɩrɩ 'jüplü 'bataa' nyɩtɩnɩ 'amä 'bʋa ‑bɛ 'amä 'lɩmlɩwʋ,
60002003	'be 'anya 'Pläkänyɔɔa 'nanakʋ 'jä.
60002004	'Ba jijrö 'Pläkänyɔɔ ‑gba 'ɔɔ bä 'lɩbä 'täkälä nyüü bea' 'klʋɛɛ. ‑Maa Nyɔsʋa 'ba 'ɔɔn 'lɩ 'ɔnya kä 'peru Nyɔsʋaa 'klɔɔtrʋ.
60002005	'Ana 'mʋgbɛ 'ba ‑beere 'lɩbä 'täkë. 'Ba 'cɛrɛ Nyɔsʋa ‑wälɩ 'ɔmä 'amɩ nʋ 'ɔmä 'Nyüna ‑Susua nyuku 'pa. ‑Gbɔsapɛrɛnyüülü 'ü berea' 'klɩ Nyɔsʋaa 'jrʋpaa ‑gʋ, 'üü 'a nëmä bä, 'kä 'anya ‑gbɔɩɩlɩ Nyɔsʋaa ‑Susu 'bataa' 'sa; 'be Nyɔsʋa nya 'iin 'lɩ 'kʋɛɛ Jesu 'Kriisëa ‑gʋ.
60002006	'A 'ia ‑gʋ 'i ‑jɩjra nyɔsʋapɔɔkʋ 'lɩ: 'Amɔ 'n ‑gbala! 'N 'sri Siɔɔnbätä nyukua ‑tokoa 'täkä 'kä, 'täkälä 'n 'baa' 'lɩ ‑bɛ ä käa' 'peru kpaku. 'Nyüsü ‑nëmä nyɔɔlɔ toroa' 'ään plɛ ‑a 'bla.
60002007	'Amɔlɔ toroa' Nyɔsʋa plɛ nɩ, 'täkälä kä 'peru kpaku 'ana 'nyü ‑gälɩ; ‑maa ‑mülü 'nyɩa' plɛtorokʋ kä nɩ; 'Täkälä nyëkapanyüü be käa' 'klʋɛɛ, 'ää nʋ 'tasɩrɩ nyukua ‑gɔmʋʋ.
60002008	'Änya bä: Nyüükäkpatäkä, 'änya bä 'täkä kpakölä 'kpakpaa' nyüü 'kä. 'Ünyɩ 'lɩ nyɔsʋaawii ‑a ‑träärä 'a 'ia ‑gʋ 'ü böblö; Nyɔsʋa 'ɔɔ ‑tʋ 'lɩ 'imɩ.
60002009	‑Maa 'amɔlɔ nɩ, Nyɔsʋaa 'lɩba ‑glügbö 'a bä. 'Kɩɩa 'pɛrɩnyüü 'a bä, ‑tʋtʋ ‑gälɩa ‑glügbölä kä 'nyü 'naa', nyüülü bäa' Nyɔsʋaa nyüü. 'Ɔ 'balɩ 'amɩ 'mʋfa diili 'ɔ nʋa' nɩ, 'amä 'ia ‑gogo 'sa. 'Ɔɔ 'ba 'amɩ 'jöjrüükpü 'lɩ 'ɔnya were 'amɩ 'ɔa 'cɩca 'napɛ 'lɩ.
60002010	'A ma 'nyɩ kä Nyɔsʋaa nyüü ‑a bä, ‑maa 'anya 'a 'saarɩ Nyɔsʋaa nyüü nʋ. Nyɔsʋa ma 'nyɩ 'ana nyatɛrɩ ‑a kä, ‑maa 'ɔ kä 'saarɩ 'ana nyatɛrɩ.
60002011	'Na ‑wawanyüü 'amɩ, 'amɔ bäa' nyɔtugbanyüü ‑taa ‑tʋtʋlʋa ‑gälɩ jrüü jiea ‑gʋ, 'n bibie 'amɩ, 'ba 'cɛrɛ bʋbɔgbili 'a 'bataa' ‑wälɩ; 'ii nyra 'ana ‑susu ‑fuuö tou.
60002012	'Ba kä 'cɩcagbi nyüülü 'nyɩa' Nyɔsʋa jrea ‑tɔrʋpɩɔ. 'Ama nʋ 'saa nɩ, ‑gbʋgblʋʋkänyüüa 'nyrɩ 'lɩ 'ümäa' 'amɩ ‑gälɩ ‑tʋ, üma 'jä 'ana 'cɩcagbi nɩ, 'ünya Nyɔsʋaa 'nyrɩ 'bʋalaa ‑srɩlɩ kä 'mlɩ 'ɔmäa' 'üa 'kläa 'mlɩ ji.
60002013	'Ba ‑träärälɩ wiili kä 'fɩɔ bätänyɔɔ ‑tʋa' 'lɩ, 'Pläkänyɔɔa ‑gʋ: 'ba ‑träärälɩ 'kɩɩlɔ 'kamaa' 'ana 'fɩɔ,
60002014	‑bakää 'inyɩ bä 'kamanyüülü 'kɩɩ blɔa', ü jia' ‑balʋnyüü 'pɔnɩ, ‑bɛ 'ümäa' ‑mülü nöa' 'cɩcagbi 'kɔlɔ nɩ, 'ba ‑träärälɩ 'üün.
60002015	'Be wiili Nyɔsʋa 'bataa' nɩ, 'iibä 'ba nʋ 'cɩcagbi 'amä mlüünyüülü 'nyɩa' dɛɛ jrea 'më kala.
60002016	'Ba 'nyɛ 'sɩrɩ 'anyɩa' dɛɛa ‑geei bä, ‑maa 'anyɩ ‑srörö 'iin kälɩ ‑bɛ 'anyɩ ‑sisie 'ana bʋbɔgbi 'a nöa', ‑maa abɩa 'ana nʋnʋgbi srara 'sɩrɩ 'a bäa' Nyɔsʋaa 'jrʋpafɛnyüü.
60002017	'Ba ‑träärälɩ bätënyüüa 'fɩɔ, 'ba ‑wa 'ana ‑wlajülü toroa' Nyɔsʋa plɛ, 'ba pɩ Nyɔsʋa, 'kä 'a 'bʋala 'kɩɩ.
60002018	‑Goou 'amɩ, 'ba ‑träärälɩ 'ana 'kamanyüü. 'Ba pɩ 'üün ‑gböösa; ‑mää ‑mülü kä ‑gbi 'naa' ‑bɛ 'ünyɩ 'paawiia 'doo 'a ‑nëmä 'lɩträärä, a kä 'amä bɩa 'lɩ ü 'klaa' 'lɩträärä.
60002019	'Be nyɔɔ ma 'jä ‑gbagblɛsa ‑sʋɩ, ‑bɛ 'ɔma ‑gbötö 'ɛmɩ Nyɔsʋaa 'lɩträäräkʋa ‑gʋ nɩ, 'inyɩ bʋbɔ ‑a bʋbɔ.
60002020	'Ama nʋ ‑balʋ, ‑bɛ üma ‑gba 'amɩ dii ‑gälɩ nɩ, 'bʋalakʋ 'plɛɛ bä 'ia 'mlɩ le? ‑Maa üma 'järä 'amɩ ‑sʋɩ 'lɩ 'ana 'cɩcagbia ‑gʋ nɩ, 'i 'na Nyɔsʋaa 'klɩ.
60002021	'A 'ii 'lɩ Nyɔsʋa were 'amɩ, 'be 'Kriisëa 'mʋgbɛ 'jä ‑sʋɩ ana ‑gʋ, 'klɩpaplawii 'ɔ srara 'amɩ, 'amä 'ɔa 'sa nʋ.
60002022	'Ɔnyɩ ‑balʋa dɩjɔ 'doo ‑a nʋ, ‑gbagblɛ ‑kaapɩɔ 'ɔa mlɩ 'cie.
60002023	'Ɔɔ 'ü ‑jejreea', 'ɔnyɩ nyɔɔ ‑a ‑jre; 'ɔ 'jääa' ‑sʋɩ nɩ, 'ɔnyɩ nyɔɔ 'crɛ ‑gba ‑a ‑träärä, ‑maa Nyɔsʋalɔ ‑tʋʋäa' ‑gä 'klɩgäsa nɩ, 'ɔɔ ‑nyɩ 'iin kälɩ.
60002024	'Ɔa 'mʋgbɛ dɔrɔ ana ‑balʋ 'wʋ 'ɔnya ‑gbötö 'uun 'ɔa 'jajɛ 'lɩ krʋa ‑gälɩ, 'kä ‑balʋa ‑gʋ nɩ, amä ‑beere jäjänyüü, ‑bɛ 'klɩgägäkʋa ‑gʋ nɩ, amä 'lɩbänyüü bä. 'A 'ɔa ‑gbaa 'lɩgaglakʋ 'lɩ 'a 'pʋɔlɔ.
60002025	'Be 'a ma ‑beere ‑bablëëjü, ‑piiea' 'lɩklɩ, ‑maa 'köklesaplɩɩ ɔ nɩ 'anya 'a ‑bablëëgbanyɛrɛnyɔɔa ‑nyɛɛ dɛrɩ 'blöö, 'ɔɔ ‑glaara 'ana ‑gälɩa ‑sisi ‑gälɩ.
60003001	'Ŋlëgë 'amɩ, 'ba 'cie 'wʋ 'ana dʋɔɩɩa 'klʋɩ. 'Ia 'taɩn 'lɩ ‑mölöö ma bälɩ üma 'nyɩ ‑träärälɩ nyɔsʋaawii ‑a nɩ, 'ana nʋnʋgbi 'mä 'iin nʋ 'ümä 'lɩ Nyɔsʋa ‑träärä, ‑bakää 'anyɩ 'üün wii ‑gba 'pala.
60003002	'Ümä 'iin 'jä 'sɩrɩ 'ana nʋnʋgbi 'naa ‑bɛ 'i ‑trääräa' 'lɩ Nyɔsʋa.
60003003	'Ana 'nanakʋ 'nyɩ bä 'ana 'sosroodii: nʋ nʋ 'ŋuei, ‑sikadii, 'aiɛ 'koti;
60003004	‑maa abɩa 'ana 'nanakʋ bä 'ana polua 'mlɩ: plɛlɛ 'naa' ɛ traraa' 'kä. 'Ia 'samaa 'nanakʋlʋ 'nyɩ bʋblɔ bʋblɔ ‑a. 'Unya kä 'peru kpaku Nyɔsʋa ‑nyɛɛ.
60003005	'Asɩ ‑kätɩsaa 'nyüna 'ŋlëgëlü 'piea' 'üa plɛ Nyɔsʋa ‑gälɩ ma 'nara 'üa nyüfë, ‑bɛ 'ü ma 'cie 'wʋ 'üa dʋɔɩɩa 'klʋɩ.
60003006	'Asɩ Sara ma nö: 'ɔ ma ‑träärälɩ Abraamë ‑bɛ 'ɔ ma were 'ɔɔn «'Kamanyɔɔ». 'Ama nʋ 'cɩcagbi ‑bɛ dɛɛ ma 'nyɩ ‑guua 'amɩ ‑a nɩ, 'ɔa 'ŋlëkayörü 'a bä.
60003007	'Ana 'mʋgbɛ dʋɔɩɩ 'amɩ, 'ba 'kpla 'ana 'ŋlëgëlü 'a nyra 'üün kʋa' ‑wälɩ 'cɩcasa, ‑bɛ 'ba 'nu diili 'ü 'bataa' 'wli. 'A jre 'iin 'sɩrɩ 'ü 'fʋmaa'. 'Ba 'kpla 'üün 'lɩträäräsa, 'be 'sɩrɩ Nyɔsʋa 'mäa' 'amɩ 'klä ‑nyɩ 'ɔa ‑gbinanakʋ 'lɩ nɩ, 'asɩ 'ɔmä bɩa 'ümɩ 'ään ‑nyɩ. 'Ama nʋ 'saa nɩ, dɛɛ ‑nëmä 'ana nyɔsʋaabibiekʋ 'klɩ ‑a ka.
60003008	'Ii känyrɩ, abɩa 'ana bobowli bä dɛɛ 'dee, 'ba ‑wawla ‑beere ‑wlajü, 'ba kä nyatɛplɛ, ‑bɛ 'ba kä ‑gbinanakʋ.
60003009	Nyɔɔ ma nʋ 'amɩ ‑balʋ ‑gba, 'anyɩ nʋ ‑balʋ 'anyɩ 'sa ‑balʋa 'kpa. Nyɔɔ ma ‑jree 'amɩ nɩ, 'anyɩ ‑jree 'ɔɔn bɩa. ‑Maa 'ba 'pa 'ɔɔn 'nɩ; 'be 'a jre 'iin 'sɩrɩ Nyɔsʋa werea' 'amɩ 'iin 'lɩ, 'ɔmä 'amɩ 'nɩ 'pa.
60003010	'Be nyɔsʋaapɔɔkʋ 'lɩ 'i ‑jɩjra ‑maa: Nyɔɔlɔ 'bataa' 'ɔmäa' 'klä ‑wa, ‑bɛ dɔrʋ 'mä 'ɔɔn 'bla, 'ɔ kä 'ɔmä 'ɔa mɛ 'nyiöligäälä, 'ɔ ‑pɩ 'lɩ bʋbɔwii 'saa, ‑bɛ ‑gbagblɛa dɛɛ jɔ 'doo ‑pɩ 'ɔa 'mä 'klɩ ‑srörö.
60003011	Ɔ fɔlɔ wiili bʋbɔa' 'klɩ, ɔ nʋ wiili 'naa'; 'ɔ 'bata 'wlinönrökʋ 'ɔnyɩ sɩa.
60003012	'Be 'Pläkänyɔɔa 'nyü 'nyɩ 'wʋ nyüülü ‑gäa' 'klɩ ‑gälɩ ‑a, ‑bɛ 'ɔa 'nyakli 'nöö 'üa bibiekʋ 'wli; ‑maa 'Pläkänyɔɔ 'nyɩ 'bata nyüülü nöa' ‑balʋ ‑a.
60003013	'Ama nʋ 'cɩcagbi nyɔɔ 'plɛɛ 'mä 'amɩ ‑balʋ ‑gba nʋ le?
60003014	‑Maa ‑bakää 'a nö 'cɩcagbi ‑bɛ ‑sʋɛ ma jrälɩ 'amɩ nɩ, abɩa dɔrʋ 'bla 'amɩ! Nyüü ma ‑guua 'amɩ 'inyɩ kä 'amɩ ŋalɛ 'wʋ.
60003015	'Ba 'bʋala 'Pläkänyɔɔ Nyɔsʋa 'ana plɛklɩ. Nyüüa 'fɩɔ ma 'bete 'amɩ: dɛplɛɛ bä plɛgälɩpiepiekʋ u bä 'amɩ 'lɩ le? 'Ba ‑ëlere 'taɩn a 'fɩɔ 'amä 'üün ‑gälɩsa plɛböblösa nyra 'lɩträäräsa.
60003016	'Anyɩ pla 'ana bobowli ‑fre, nyüülü paaa' 'ana bʋbɔnyrɩ 'ana 'cɩcagbili 'a nöa' 'Kriisë 'lɩa ‑gʋ, ‑bɛ 'ü 'daaa' 'amɩ ‑beere ‑balʋnyüü nɩ, 'nyüsü 'mä 'üün 'bla.
60003017	'Be 'i ‑siwʋ ‑a ‑jää ‑sʋɩ 'cɩcagbia ‑gʋ, 'ima bä Nyɔsʋa 'ɔɔ 'nyiere 'iin 'lɩ, 'kä ‑a ‑jää ‑sʋɩ ‑balʋa nʋnʋkʋa ‑gʋ.
60003018	'Kriisëa 'mʋgbɛ 'jä ‑sʋɩ ‑balʋnyüüa ‑balʋa ‑gʋ, 'ɔ nʋ 'imɩ 'wʋ 'doo 'wʋ 'plɔʋplɔʋa ‑gʋ: 'ɔɔ bäa' 'klɩgänyɔɔ, 'ɔ jä nyüülü 'nyɩa' 'klɩgäa ‑gʋ, 'ɔmä 'amɩ Nyɔsʋaa 'pɛlɩ fala. 'Tasɩrɩ 'ɔ jä, ‑maa Nyɔsʋaa ‑Susu nya 'ba 'ɔɔn jäjäa ‑tɔrʋpɩɔ, 'ɔnya bälɩ.
60003019	'A ‑Susulu kälɩ 'ɔ ‑srörö 'ɔnya mi jäjänyüülü kä ‑sisi bäa' ‑jie 'lɩ 'kuaabre nyɔsʋaawii ‑gbapala.
60003020	'A nyüülü 'nyɩ käa' 'lɩ Nyɔsʋa ‑träärä 'taɩn 'lɩ 'ɔ ‑glaara käa' 'üün Noea 'taɩn 'lɩ, 'taɩn 'lɩ kä 'mlɩ Noe nʋ käa' 'mɩɩ kpaki. Nyüü jie 'üü ‑srörö 'nie ‑gälɩ 'ünya 'wʋlɩmlɩ: 'üa nyüü ‑uuntää.
60003021	'Nie 'klɩ ‑srörökʋlʋ bä 'nɩwlipapakʋa 'pike, 'ii 'pʋɔ amɩ 'saarɩ. ‑Mää ana fugbaa ‑gba ‑a ‑fre 'babakʋ ‑a, ‑maa 'nyünaplɛa Nyɔsʋaa ‑nyɩnyɩkʋ bäsaa. Jesua 'Kriisëa 'kuaabrea sɔsɔkʋ 'lɩ a 'wʋlɩmlɩ.
60003022	'Ɔ 'jra cɛa 'mlɩ, 'ɔ bä Nyɔsʋaa 'dupa 'pɛlɩ. 'A ‑plɩɩ 'ɔ 'kamlaa 'aanjë, ‑sisili kä 'fɩɔ 'kamaa', nyra ‑sisili kä 'fɩɔ käa' 'klü.
60004001	'Sɩrɩ 'Kriisë 'järäa' 'ɔa 'jajɛa 'mlɩ ‑sʋɩ ana ‑gʋ nɩ, 'ana 'mʋgbɛ 'ba 'klaa 'ia bobowli, 'be nyɔɔlɔ 'järäa' 'ɔa fugbaa 'mlɩ ‑sʋɩ nɩ, 'ɔ 'a ‑balʋ 'pie.
60004002	'Ii känyrɩ, 'taɩnlɩ tɩɔa' 'lɩ 'amɩ ‑pɩ ‑tʋtʋ ‑gälɩ nɩ, 'anyɩ prɛ nyüüa bʋbɔ ‑wawadii dɛrɩ; 'ba prɛ wiili Nyɔsʋa 'bataa' dɛrɩ.
60004003	‑Kätɩsa nɩ, wiili nyüülü 'nyɩa' Nyɔsʋa jre ‑waa', 'ii ana 'mʋgbɛ ma nöa 'doo ana 'klälä a ma 'klaaa' 'mlɩ: ‑sagbili Nyɔsʋa 'nyɩ 'bataa', bʋbɔ dɛɛnyükäkäkʋ, 'nʋbablakʋ, jijri jijikʋ, nyra ‑wäsɩa ‑pʋpʋakʋlʋ bäa' ‑balʋ kpaku.
60004004	'I kala 'üün plɛ 'klɩ 'sɩrɩ 'i nʋa' ‑bɛ 'a ‑kanyɩ ‑mɛa' 'üün ‑gälɩ, 'a ‑kanyɩ fala 'üün 'iia dɛɛgbagbilia 'mlɩ ‑a, 'üma ‑gölö ‑jejre 'ü ‑jejre 'amɩ.
60004005	'Ünya nyɔɔlɔ nëmäa' 'lɩbänyüü nyra jäjänyüüa ‑gä ‑tʋ ‑gogo 'saa.
60004006	'A 'ia ‑gʋ 'Mʋfagogo 'sara bɩa nyüülü jäa', 'kä 'üa ‑gä ma bɩa ‑trääräkʋ 'lɩbänyüüa 'sa nɩ, 'ümä 'lɩbä ‑susu 'lɩ 'sɩrɩ Nyɔsʋa 'bataa'.
60004007	Diia 'fɩɔa bɩarafa 'a 'lɩjijrö. 'A 'ia ‑gʋ, 'anyɩ 'mʋmɔ, 'ba jre 'ana nyufaa 'tierekʋ 'amä Nyɔsʋa bibie.
60004008	‑Maa wiili bäa' 'ia 'fɩɔa 'wli nɩ, 'ba nʋ 'ana plɛa 'fɩɔ 'ba ‑wawla, 'be ‑wawlakʋ cere ‑balʋ 'kɔkɔmlɛ.
60004009	‑Moloo ma ji ‑mɔa nyüköli nɩ, ɔ 'kʋɛɛlɩ 'ɔɔn 'cɩcasa, ‑maa 'ɔnyɩ 'pala 'ɔa ‑gʋ ‑plɛlɩ wii.
60004010	‑Moloo ma bälɩ ɔ nʋ 'ɔa 'srɛ ɔ ji 'ɔa ‑moloo ‑gba. 'Ba nʋ 'cɩca 'jrʋpafɛnyüülü ‑tʋʋäa' Nyɔsʋaa 'srɛa 'kaɩn 'kaɩn 'nyügbaa 'sa.
60004011	Nyɔɔ ma 'pawii nɩ, ɔ bä Nyɔsʋaa wiisienyɔɔ. Nyɔɔlɔ jöa' nyüü ‑gba nɩ, 'ɔ nʋ 'klülü Nyɔsʋa ‑nyɩa' 'ɔɔn ‑bɛ ɔ ji nyüü ‑gba. ‑Bɛ wiia 'fɩɔa 'mlɩ nɩ, Nyɔsʋa 'mä 'bʋala Jesu 'Kriisëa ‑gʋ, 'ɔɔlɔ käa' 'wliklɩbʋbʋakʋ nyra 'klü 'plɔʋplɔʋa ‑gʋ! 'Asɩ i bä.
60004012	'Na ‑wawanyüü 'amɩ, 'ama bä ‑sʋɩ kpaküa kapu 'lɩ nɩ, 'inyɩ kala 'amɩ plɛklɩ. 'A kapulu nëmä 'ana plɛtorokʋ srara. 'Anyɩ bobo ‑maa 'i ‑nëmä 'lɩ ‑a jrä.
60004013	‑Maa abɩa dɔrʋ 'bla 'amɩ ‑sʋɩlɩ 'a 'jääa' 'Kriisëa ‑gʋ. 'Ia 'taɩn 'lɩ dɔrʋ nya 'amɩ 'klɩ 'sia 'taɩn 'lɩ 'ɔmäa' ‑srɩɩ ji 'ɔa 'wliklɩbʋbʋakʋ 'lɩ.
60004014	Nyüü ma ‑jejre 'amɩ 'Kriisëa ‑gʋ nɩ, i bä 'ana dɔrʋ, 'be ‑Susulu käa' 'bʋalakʋ, Nyɔsʋaa ‑Susu, 'uu bä 'amɩ ‑gälɩ. 'Üa ‑nyɛɛ ‑jejre 'ü ‑jejre 'ɔɔn, ‑maa 'ana në 'pɛlɩ nɩ 'ɔ 'bʋala.
60004015	'Ana ‑tɔrʋpɩɔa nyɔɔ 'nyɩ 'jä ‑sʋɩ ‑beere ‑dainde, 'aiɛ ‑beere 'jejienyɔɔ, 'aiɛ ‑beere nyɔɔlɔ nöa' bʋbɔgbi, ‑beere nyɔɔlɔ ‑piiea' nyüü ‑mölööa wiia 'mlɩ.
60004016	‑Maa nyɔɔ ma 'jä ‑sʋɩ dɛɛlɛ kä ‑gʋ 'ɔ bäa' 'Kriisënyɔɔ nɩ, 'nyüsü 'nyɩ 'bla 'ɔmɩ. 'Ɔ 'bʋala 'nɩmɩ Nyɔsʋa 'ia ‑gʋ.
60004017	'Be ‑gätʋtaɩn 'a 'lɩjrä, Nyɔsʋaanyüköli 'i kolokä. ‑Bɛ ä ma kolo amɩ ‑gälɩkä nɩ, ‑asɩ ‑mülü 'nyɩ toroa' Nyɔsʋaa 'Mʋfagogo plɛa nä nya bä le?
60004018	‑Bɛ ima klalɩ 'kä 'klɩgänyɔɔ 'mä 'lɩmlɩ 'wʋ nɩ, ‑asɩ nyüülü kä plɛ bʋbɔa' nyra ‑balʋnyüüa ni nya bä le?
60004019	'Ii känyrɩ, nyüülü 'jääa' ‑sʋɩ 'sɩrɩ Nyɔsʋa 'bataa' nɩ, ü ‑nyɩ 'üa ‑gälɩa ‑susu 'üa Nʋnʋnyɔɔ kälɩ 'kä 'ü nö wiili 'naa', 'be 'ɔnyɩ ‑trɔ 'plɔʋ wiili 'ɔ 'saaa' 'lɩ ‑a.
60005001	'Mɔɔ bäa' tagbö ‑beere 'cɛcɩtagbülü bäa' 'ana ‑tɔrʋpɩɔ nɩ, 'mɔɔ 'paa 'üün 'klü 'lɩ; 'mɔɔ kä 'nyü 'jäa' bɩa 'Kriisë 'ɔa ‑sʋɩa 'mlɩ, ‑bɛ 'mɔɔ käläa' bɩa 'na nɛ 'pɛ 'wliklɩbʋabʋakʋa 'mlɩ, ɛ nëmäa' 'wʋcrɛrɛ nɩ, ‑jää wiili 'n ‑gbala 'a 'amɩ:
60005002	'Sɩrɩ ‑bablëëgbanyɛrɛnyɔɔ ‑tʋʋäa' ‑bäblëë 'nyügba nɩ, 'ba nʋ 'saa 'ba ‑gäälä nyüülü Nyɔsʋa ‑nyɩa' 'amɩ 'nyü ‑gba, ‑mää 'klɩkʋsa ‑a, ‑maa 'ba nʋ 'ana plɛa 'sa. 'Anyɩ ‑fɛ 'ia 'jrʋpalä 'äa ‑gälɩa möliia jrörökʋa ‑gʋ, ‑maa 'ba ‑fɛ 'ämɩ 'sɩrɩ 'a ‑wa 'ämɩ.
60005003	'Ana 'klügälɩkäläkʋ 'nyɩ nrörö nyüülü 'ü tɩa' 'amɩ ‑gba ‑goou 'lɩ, ‑maa 'ba bä 'üa ‑gʋ ‑gälɩtɛnyüü.
60005004	'Ia 'taɩn 'lɩ ‑bablëëgbanyɛrɛnyüüa 'cifi kpakö ma 'tɔ nɩ, 'ɔnya 'amɩ 'kɩɩa 'wlugbölä plöa' ‑bɛ änyɩ bɩaa' 'klɩ ‑nyɩa.
60005005	‑Sëgbë 'amɩ, 'ana 'mʋgbɛ 'ba ‑träärälɩ 'cɛcɩtagbü, 'kä 'a ‑täträlɩ. 'Ba 'cie 'ana nyüfë 'wʋ, 'be 'i ‑jɩjra: « Nyɔsʋa 'nyɩ 'bata nyüülü 'jraraa' 'üa nyüfëa, ‑maa 'ɔ srara 'ɔa ‑gbinanakʋ nyüülü 'ciea' 'üa nyüfë 'wʋ.»
60005006	'Ii känyrɩ, 'ba 'ciewʋ Nyɔsʋa 'klükädarʋa 'klɩ, ‑bɛ 'ɔmä 'amɩ 'wʋdɔrɔ 'taɩnlɩ 'ɔ ‑tʋa' 'lɩa 'mlɩ.
60005007	'Ba ‑gblɔɔ 'ɔɔn 'ana plɛlɩtaarawii 'fɩɔ ‑gälɩ 'kä, 'be 'ɔɔ ‑tʋʋä 'amɩ 'nyügba.
60005008	'Ba ‑tre 'ana nyüfë, 'anyɩ 'mʋmɔ; 'be 'ana ‑gbakäklɛnyɔɔ Sataan 'nyɛɛ ‑beere sruku 'kpöö u 'bata nyɔɔlɔ 'umäa' ji.
60005009	'Anyɩ ‑nyɩ 'ɔɔn 'casɩ, 'ba ‑sɔɔrɔ 'ana nyɔsʋaplɛtorokʋ 'wʋ, 'be 'ana ‑wlajü ‑mülü bäa' 'pläa 'fɩɔa 'mlɩ 'jää bɩa ‑sʋɩ ‑beere 'amɔ.
60005010	‑Maa 'ana ‑sʋɩ ‑nëmä 'lɩ ‑a ‑wlɛ, Nyɔsʋalɔ käa' ‑gbinanakʋa 'fɩɔ, ɔ werea' 'amɩ 'ɔa 'wliklɩbʋabʋakʋlʋ 'nyɩ bɩaraa' Jesu 'Kriisë 'lɩ nɩ, 'ɔnya 'amɩ 'naraa. 'Ɔnya 'amɩ nyɔnyrɔa, 'ɔnya 'amɩ 'wʋsɔɔrɔa, 'kä 'ɔnya 'amɩ 'wʋsɔɔrɔa nyɔɔ ‑pɩɔ 'amɩ käkpa.
60005011	'Ɔɔ 'kä 'wliklɩbʋalakʋ nyra 'klü 'plɔʋplɔʋ. 'Asɩ i bä!
60005012	Silvɛɛn, ɔ bäa' plɛtorowlajʋ nɩ, 'ɔɔ 'n ‑srörö kälɩ 'nyaa ‑jɩjra 'amɩ 'wʋ 'mä 'amɩ 'klülɩpa ‑bɛ 'mä 'amɩ ‑gbala 'sɩrɩ 'a 'kplaa' 'tasɩrɩ Nyɔsʋaa 'cɩca ‑gbinanakʋ.
60005013	Nyüülü nyra 'amɔ Nyɔsʋa 'baa' 'lɩ, ü bäa' Babilɔɔnëbätä, 'ü 'trɛɛ 'amɩ. 'Na 'jʋ Marëkë 'trɛɛ bɩa 'amɩ.
60005014	'Ba ‑gbegbre ‑wlajüsa. 'Amɔ bäa' Jesu 'Kriisë 'lɩ, abɩa plɛgälɩflɛrɛkʋ bä 'ana 'fɩɔ ‑gälɩ. 'Asɩ i bä!
61001001	'Mɔɔ Simɔɔ Piɛɛrë, Jesu 'Kriisëa ‑geei nyra 'ɔa apotrë, 'mɔɔ ‑jɩjra ü kä nyɔsʋaplɛ 'bʋaa' ‑beere ana nɛ 'wʋ. Ana Nyɔsʋa nyra 'Lɩmlɩbanyɔɔ Jesu 'Kriisë 'klɩgägäkʋa 'nyrɩklɩa ‑gʋ a 'klaa 'ia nyɔsʋaplɛlɛ.
61001002	Abɩa ‑gbinanakʋ nyra plɛgälɩflɛrɛkʋ bä 'amɩ ‑gälɩ ‑gböösa, ana Nyɔsʋaa jejrekʋ nyra ana 'Pläkänyɔɔ Jesu 'lɩ.
61001003	'Be 'ɔa 'nyrɩ 'klüa ‑gʋ, Nyɔsʋa ‑nyɩ amɩ diia 'fɩɔ amäa' 'plä 'wʋ kʋ ‑bɛ amäa' 'ɔɔn dɛrɩprɛ. 'Ɔɔlɔ sara amɩ nyɔɔlɔ werea' amɩ 'ɔa 'mʋgbɛa 'wliklɩbʋabʋakʋ 'lɩ nyra 'ɔa ‑gbinanakʋ 'lɩ.
61001004	'Wliklɩbʋabʋakʋlʋ nyra 'klülüa 'mlɩ nɩ, Nyɔsʋa ‑nyɩ amɩ 'cɩcadii nyra 'perubʋadiili 'ɔ 'daa käa' 'ɔmäa' ‑nyɩ. 'Iili nɩ, 'ɔ 'bata 'a nyra Nyɔsʋa bä dɛɛ 'dee, 'amɔlɔ fɔlɔa' ‑fɛfɛdii 'klɩ 'plälä kʋa' ‑pɩa 'mlɩ dɛɛnyükäkäkʋa ‑gʋ.
61001005	'Ii känyrɩ nɩ, 'ba 'palɩ 'klü, 'ba 'pa 'ana nyɔsʋaplɛa ‑gälɩ 'cɩca nʋnʋgbi, ‑bɛ 'cɩca nʋnʋgbia ‑gälɩ nɩ, 'ba 'palɩ wiijejrekʋ,
61001006	wiijejrekʋa ‑gälɩ nɩ, 'ba 'palɩ 'ana 'mʋgbɛa 'tierekʋa jejrekʋ, 'ana 'mʋgbɛa 'tierekʋa ‑gälɩ nɩ, 'ba 'palɩ plɛblöblökʋ ‑sʋɩa 'mlɩ, plɛböblökʋa ‑gälɩ nɩ, 'ba 'palɩ Nyɔsʋaa ‑gbaa kpasrakʋ,
61001007	Nyɔsʋaa ‑gbaa kpasrakʋa ‑gälɩ nɩ, 'ba 'palɩ ‑wawlakʋ, ‑bɛ ‑wawlakʋa ‑gälɩ nɩ 'ba 'palɩ 'tasɩrɩa ‑wawakʋ.
61001008	'Be 'ama 'klaa 'samaa nʋnʋgbi nɩ, ‑bɛ 'ima bä 'amɩ 'lɩa 'doo nɩ, 'inya 'iin nʋa 'kä ana 'Pläkänyɔɔ Jesu 'Kriisëlɔ a jrea', 'ɔa 'jrʋpa ‑nëmä tɩɔ ‑a tɩɔ.
61001009	‑Maa ‑mɔlɔ 'nyɩa' 'iin 'klaa nɩ, 'ɔ ‑beere 'nɔnɔnyɔɔ ɔnyɩ 'jäa' 'kä; ɔ ‑trɔa' 'sɩrɩ 'ɔa ‑balʋ nya käa' kpëträ.
61001010	'Na ‑wlajü amɩ, 'a 'ia ‑gʋ 'ba 'palɩ 'klü 'amä 'iin srara 'sɩrɩ 'kasa Nyɔsʋa 'baa' 'lɩ 'amɩ; 'be 'ama nʋ 'imɩ nɩ, 'a ‑nëmä blö ‑a blö 'plɔʋ.
61001011	'Inya 'amɩ ana 'Pläkänyɔɔ, ana 'Lɩmlɩbanyɔɔ Jesu 'Kriisëa 'kamaplälä 'nyɩa' blöröfa kä, 'äa tatu 'klɩsaa.
61001012	'A 'ia ‑gʋ, ‑bakää 'a jre 'imɩ ‑bɛ 'a kpasra 'cɩcasalä 'a 'klaaa' ‑gba nɩ, 'nëmä 'ana plɛpapakʋa ‑gʋa sɩa 'taɩn a 'fɩɔ 'lɩ.
61001013	‑Bɛ 'n ‑ka bä 'plɔʋ nɩ, 'n kä 'mä 'amɩ plɛpa 'amä 'ana nyüfë ‑tre.
61001014	'Be 'n jresaa 'n jö 'lee 'mä 'ana ‑tɔrʋpɩɔ sɔ, 'sɩrɩ ana 'Pläkänyɔɔ Jesu 'Kriisë sraraa' 'mɩ 'iin.
61001015	'Nyaa 'ia 'fɩɔ nʋa, 'ia 'taɩn 'lɩ ama mi nɩ, 'anya 'iin plɛ 'paa 'plɔʋplɔʋ.
61001016	'Taɩn 'lɩ a sraraa' 'amɩ ana 'Pläkänyɔɔ Jesu 'Kriisëa 'klü nyra 'ɔa jijisrɩ nɩ, ‑mää 'nänë anyɩ 'amɩ 'klɩ pala. ‑Maa ana 'nyü 'jä 'ɔa 'bʋabʋakʋ.
61001017	'Be ana Tʋ Nyɔsʋa ‑nyɩ 'ɔɔn 'nyrɩbʋalakʋ nyra 'wliklɩbʋakʋ, 'taɩn 'lɩ 'papawii sɔa' 'Wʋsi 'Bʋalakʋa ‑nyɛɛ ‑bɛ 'i 'daa 'a: « 'Ɔ kʋa' ‑pɩ, 'ɔɔ bä 'na plɛ ‑gälɩa 'Jʋ, 'ɔɔ 'lɩ 'n ‑tʋ 'na dɔrʋa 'fɩɔ.»
61001018	Cɛa mlɩ 'papawiili sɔ, anya 'nu 'iin 'wli, 'taɩn 'lɩ a nyra 'ɔɔn ma bäa' 'nyüna 'dʋgba 'wli.
61001019	'A ‑plɩɩ a jresaa wiili nyɔsʋaamlɩpalanyüü 'sa käa' 'lɩ bä 'cɩcasa. 'Mʋfagbi 'a nʋ 'anya ‑tʋ 'iin 'ana plɛ 'klɩ. 'I ‑beere 'sɩrɩ 'napɛ ŋʋalaa' 'jöjrüükpü 'lɩ ‑bɛ ‑srɩ jräa'; ‑bɛ ‑suwlaa ‑särëeji ŋʋala 'ana polua 'mlɩ.
61001020	'Ana 'fɩɔ 'ba jre ‑kätɩ 'saa nɩ, nyɔsʋaamlɩpalanyüüa wiili kä 'fɩɔ bäa' nyɔsʋapɔɔkʋ 'lɩ nɩ, ‑mää nyɔɔa 'mʋgbɛa plɛklɩa wii ‑a.
61001021	'Be nyɔsʋaamlɩpalanyɔɔ 'doo 'nyɩ 'ɔa 'mʋgbɛa plɛklɩ wii ‑a 'ba, 'ɔnyɩ nyɔsʋaawii nyüü ‑gba ‑a 'pala. ‑Maa 'Nyüna ‑Susu 'uu ma 'tuto nyüü ‑bɛ 'ü ma 'paa nyɔsʋaawii.
61002001	'Be ‑kätɩsa nɩ, ‑gbagblɛ nyɔsʋaamlɩpalanyüü 'cie nyüüa ‑tɔrʋpɩɔ, 'asɩ ‑gbagblɛ 'kpɩkpɩanyüü 'mä bɩa 'ana ‑tɔrʋpɩɔ bä. ‑Gbagblɛwii 'ümä 'amɩ 'kpɩa, 'ümä ‑gʋ 'amɩ 'käkpa. 'Ünya 'iin nʋ nʋ 'kä 'ünya 'daa 'ünyɩ 'nɩmɩ 'cifilɔ ‑sua' 'üün ‑a jre. 'Asɩ 'ü were 'üa nyüfë ‑sʋɩ 'wʋ sɔsɔ.
61002002	Nyüü 'kɔkɔmlɛ nya 'üün dɛrɩprɛa 'üa bʋbɔgbilia 'mlɩ, 'üa ‑gʋ 'kä nyüü ‑ka ‑nëmä 'cɩcasaa 'nyʋfɔ wii ‑a 'dara.
61002003	Dɛɛnyü nyra ‑gbagblɛwii 'ümä nʋ 'ümä 'amɩ ‑trɔɔrɔ. ‑Mää ‑mlatɩkä 'üa ‑gä 'nyɩ ‑träärä, 'üa ‑gbogblookʋ 'nyɩ 'nyüglö ‑a 'nyüglö.
61002004	'A jre 'iin 'sɩrɩ, Nyɔsʋa 'nyɩa' 'aanjëlü nʋa' ‑balʋ 'klɩ ‑a bere, ‑maa 'ɔ be 'üün 'lɩtʋŋlɔbütügbaa 'mlɩ, 'ü 'pala 'cɩ 'jöjrüükpü 'lɩ; 'üa ‑gätʋtaɩn 'ü ‑glaaa.
61002005	Nyɔsʋa 'nyɩ bɩa ‑kätɩ 'plälä nʋa' ‑balʋa nyatɛrɩ ‑a 'jä. 'Ɔ ja 'nʋŋlʋ kpaku 'unya dara 'üün dara ‑tʋtʋa nya 'si 'nɩ 'klɩ. ‑Maa 'ɔ 'balɩ Noe mlɩ; 'cɩcasaa 'lɩsanyɔɔ, 'ɔɔ bä ‑uuntääa nyɔɔlɔ Nyɔsʋa 'baa' 'lɩmlɩ nyra 'ɔa ‑gböölia nyüü ‑uunsɔɔ ‑mölöö.
61002006	Nyɔsʋa nya ja kapu 'ɔnya nrörö Sodɔɔmëbätä nyra Gomɔɔrëbätä 'pʋpʋ 'lɩ. 'Asɩ nyüülü 'nyɩ ‑trääräa' 'lɩ Nyɔsʋaa ni 'mä bɩa bä, 'ümä wiili 'mäa' 'üün ‑gälɩjrä jre.
61002007	'Ɔnya 'balɩ 'klɩgänyɔɔlɔ 'ü 'daraa' Lɔɔtë mlɩ; nyɔɔlɔ nɩ, bätëlëa 'mlɩa nyüüa ‑balʋgbi ma kä 'ɔɔn 'nyüsü 'wʋ.
61002008	'Be 'üa ‑tɔrʋpɩɔ 'klɩgänyɔɔlɔ ma kʋ, ‑srɩ o ‑srɩ 'ɔ ma 'jää ‑bɛ 'ɔ ma 'nöö 'üa nʋnʋgbili 'nyɩ ‑trääräa' 'lɩ ‑dɔ; 'i ma 'yagba 'ɔa 'klɩgä ‑gälɩa ‑susu.
61002009	'Ia 'fɩɔlʋ 'ii srara 'sɩrɩ 'Pläkänyɔɔ jrea' 'sɩrɩ 'ɔmäa' 'klɩgänyüü ‑sʋɩ 'lɩba, ‑bɛ 'sɩrɩ 'ɔmäa' nyüülü 'nyɩa' 'klɩgä ‑wälɩtʋ ‑bɛ 'üa ‑gätʋtaɩn 'mäa' 'wlijrä.
61002010	Nyɔsʋa nya nyüülü 'nyɛrɛa' bʋbɔdiili 'üa fugba 'bataa' 'pɔnɩa. 'Ia nyüülüa plɛ 'sosowʋ ‑frepadiia ‑gʋ, 'üa ‑gbʋʋ 'nyɩ 'kamakʋ ‑gba ‑a bä. 'Ü toro 'üa nyüfë plɛ ‑gböösa; 'ü bɔtɔ ‑tɔklʋ ‑bɛ 'ü ‑jejre 'wliklɩbʋa ‑sisili bäa' cɛa 'mlɩ.
61002011	‑Bɛ 'aanjëlü käa' 'klü ü ‑sia' 'üün 'wʋ nɩ, 'ünyɩ ‑jejre 'wliklɩbʋasisi ‑a Nyɔsʋaa 'klɩ.
61002012	‑Maa nyüülü nö dii ‑beere 'klʋɛɛa mlaa, 'ünyɩ bobo bobo ‑a. 'Ü kʋ ‑plɩɩ 'kplakplakʋ nyra 'blablakʋa ‑gʋ. 'Be dɛɛlɛ 'ünyɩa' jre 'ɛɛ 'ü ‑jejre; ü kʋa' ‑plɩɩ sakakʋa ‑gʋ, nya sakaa.
61002013	‑Balʋlʋ 'ü nʋa', 'ünya 'ua 'pɛɛ 'wʋdɔrɔa. 'I kä 'ümɩ 'tʋ 'ümä bʋbɔ wiili 'üa plɛ 'bataa' ‑srɩ 'klɩ nrörö. 'Ü bä 'ana ‑gbaa 'kpafë, 'ü pla 'amɩ ‑fre 'a nyra 'üün ma tara 'wʋ; nyüüa ‑trɔɔrɔkʋ kä 'ümɩ dɔrʋ 'wʋ.
61002014	Bätësaa 'dooa wii 'ü bobo, ‑balʋa nʋnʋkʋa 'doo bä 'üa plɛ 'klɩ. 'Ü 'kʋɛɛrɛ ü 'fʋmaa' 'üa nyüfë ‑gba, 'üa polu 'si dɛɛnyükäkäkʋ 'klɩ. Nyɔsʋaa busukʋ bä 'üün ‑gälɩ.
61002015	'Ü sɔ 'cɩca 'nyʋfɔ 'wʋ 'ünya 'mɔlɔ. Bɔsɔrëa 'jʋlɔ 'ü 'daraa' Balaamë, 'ü 'pɛɛa' ‑balʋa nʋnʋkʋa ‑gʋ nɩ, 'ɔɔ 'ü prɛdɛrɩ.
61002016	‑Maa 'ɔnya 'dara 'ɔa ‑balʋa ‑gʋ: ‑sʋbre 'nyɩ 'paa' wii nɩ, 'ɛnya 'pa nyɔɔa mlɩa wii 'ɛnya 'pala 'ɔɔn wii ‑gba; 'ɛnya ‑gbala nyɔsʋaamlɩpalanyɔɔlɔ ɔ 'nyüglö 'ɔa dɛɛgbagbili 'ɔ 'bata ɩa' 'ɔmäa' nʋ.
61002017	'Üülü nɩ, ü ‑beere 'sɩrɩ 'nie maa', 'sɩrɩ ‑fʋflʋ faa' ‑gbru. Nyɔsʋa tɛrɛ 'üün kʋfa i kä 'fɩɔ 'kpöröa'; 'ii 'ümä kʋ 'plɔʋplɔʋ.
61002018	'Be 'fëflɛwiia 'kpɔ 'ü 'saalɩ. Bʋbɔgbili käa' plɛ 'tʋ nyra ‑sagbili käa' 'nyüsü 'üü ‑srörö kälɩ ‑bɛ 'ü 'kʋɛɛ ‑mülü ‑ka 'wʋ ɩa' ɩ 'lɩmlɩ ü sɔa' ‑mülü 'nyɛrɛa' ‑gbagblɛ 'lɩa ‑tɔrʋpɩɔ.
61002019	'Ü ‑gbala 'üün ‑maa 'ü ‑kanyɩ ‑balʋa ‑goou ‑a bä, ‑bɛ 'üa 'mʋgbɛ bä 'üa plɛklɩa wiili bʋblɔa' 'üün, 'ia ‑goou. 'Be nyɔɔ o nyɔɔ bä dɛɛlɛ 'ɔ ‑waa' ‑gböösa, 'ɛa ‑geei.
61002020	‑Maa ‑mülü jrea' 'Pläkänyɔɔ 'Lɩmlɩbanyɔɔ Jesu 'Kriisë nɩ, 'üma 'cɛrɛ 'pläa ‑fre ‑wälɩ, ‑bɛ üma 'cɛrɛ 'sɔɔwʋ 'ia diili ‑wälɩ 'ima kʋ 'üün ‑gälɩ nɩ, 'üa 'klä nya bʋbɔa ‑gböösa 'kä 'inya 'üa ‑kätɩdɛɛ 'wʋsi.
61002021	'Be 'i 'na ɩ 'nɩmɩ 'kä 'ünyɩ jre 'nyʋfɔlʋ ‑gäa' 'klɩ; ‑maa jre 'uun ‑bɛ ‑a ‑sɔ 'nyünawiili ‑kpɩaa' dɛrɩ nɩ, 'i bʋbɔ.
61002022	‑Maa wiili jräa' 'üün ‑gälɩ nɩ, 'a wiili 'cɩca Tapönänë ‑gbaa': «‑Fɛ 'a 'ɛa ‑wɔsɔdii ‑gälɩ dɛrɩ 'blöö», ‑bɛ «'Ü bɩaa' 'ään ‑futokʋ 'nɩ, 'bösarä nya 'blöö paplua 'mlɩ dɛrɩ.»
61003001	'Na ‑wawanyüü 'amɩ, 'sɔɔa nu ‑pɔɔkʋ kʋ ‑pɩ 'uu 'n ja 'amɩ. 'Ia 'sɔɔlɩa 'mlɩ nɩ, 'ana bobowli 'n 'bata 'mä 'kätɛrɛ 'imä bobowlili ‑gäa' 'klɩ bä,
61003002	'amä wiili 'nyüna nyɔsʋaamlɩpalanyüü ‑gbala käa' 'amɩ plɛpa, ‑bɛ 'amä bɩa 'Pläkänyɔɔlɔ bäa' ana 'Lɩmlɩbanyɔɔ 'ɔa 'kamaawiili amɔ bäa' apotrë a 'kpɩaa' 'amɩ nɩ, amä 'iin plɛpa.
61003003	‑Jää wiili 'a käa' 'amäa' jre: 'Täpa jrüü 'lɩ nɩ, nyüüsrörönyüü nya jia, 'kä 'ünya 'üa bʋbɔwiili käa' 'üün 'tʋ ‑gälɩ 'nyɛrɛ.
61003004	'Kä 'ünya 'daa: «'Ɔnyɩ 'daa 'ɔnya jia, ‑bɛ ‑a 'jää 'ɔɔn le? Ana tʋɩɩ 'mä käa' jä nɩ, 'sɩrɩ dii bä käa' 'pläa 'käkolofa 'wʋ nɩ, 'asɩ 'i ‑ka bä ‑pɩɔ!»
61003005	‑Maa 'ü ‑jɔjɔ 'ünya ‑trɔ wii 'doo; 'iibä: 'Papawii Nyɔsʋa nʋ 'ɔnya nʋ kä cɛ nyra ‑tʋtʋ. 'Ɔnya 'sasra ‑tʋtʋ nyra 'nieɩɩ ‑gba, 'ɔnya 'papla 'uun ‑gba 'nieɩɩa ‑tɔrʋpɩɔ.
61003006	'Abɩa 'nɩ 'ɔ 'sie kä bɩa ‑tʋtʋ ‑gälɩ, 'ɔnya ‑gblooo 'plä.
61003007	‑Maa 'a 'papawii 'doolʋ nɩ, 'ii ‑tʋʋä 'saarɩa ‑tʋtʋ nyra cɛ ‑wälɩ, 'kä ‑gätʋsrɩ nɩ, 'taɩn 'lɩ Nyɔsʋa 'mäa' ‑balʋnyüü ‑gblooo nɩ, 'a ‑plɩɩ cɛ nyra ‑tʋtʋ 'mä fi.
61003008	‑Maa 'na ‑wawanyüü 'amɩ, wii 'doo bälɩ 'anyɩ kä ‑a kä 'amä 'iin ‑trɔ; 'iibä 'Pläkänyɔɔa 'klʋɩ, jrüü 'doo ‑beere ‑sɩa ‑diisɔɔ ‑glʋɩpʋ (1,000), ‑bɛ ‑sɩa ‑diisɔɔ ‑glʋɩpʋ ‑beere jrüü 'doo.
61003009	'Pläkänyɔɔ ‑nëmä dɛrɩ ‑a ‑wlɛ 'kä 'ɔnya wiili 'ɔ 'daaa' nʋ. ‑Mölöö nɩnɩa 'ɔ ‑pʋala 'kä 'ɔmä wiili 'ɔ 'daaa' nʋ. ‑Maa 'ɔ kä plɛblöblökʋ ana 'pɛlɩ, 'be 'ɔnyɩ 'bata 'bata ‑a nyɔɔ 'mä ana ‑tɔrʋpɩɔ sɔ; wiili 'ɔ 'bataa' nɩ, 'ü toro 'lɩ ‑balʋ ‑gälɩ.
61003010	‑Maa 'Pläkänyɔɔa jrüü nya ‑beere 'sɩrɩ 'jejienyɔɔ jöa' ‑gbiara; cɛ nya ‑yrɛ kpaki nʋa 'kä 'ɛnya saka, 'pläa ‑dɔ nya fia kä 'inya saka, 'kä ‑tʋtʋ nyra diili kä 'fɩɔ nyɔɔ nröröa' 'ua ‑gälɩa 'fɩɔ nya fi.
61003011	‑Bɛ diia 'fɩɔ 'mäa' 'saa saka nɩ, ‑asɩ 'ana nʋnʋgbi nya bä le? Abɩa ana 'nyɛnyɛbeia 'nyü 'na ‑bɛ abɩa 'ia tie bä Nyɔsʋaa 'lɩträäräkʋ.
61003012	Nyɔsʋaa jijisrɩ 'a ‑glaaa, ‑bɛ 'a 'paa 'kpɔɔ 'imä 'lɩjrä sɔsɔ. 'Ia ‑srɩlɩa 'mlɩ nɩ, kapu nya cɛ 'pütöa, 'kä 'pläa ‑dɔ nya kapua 'mlɩ frere 'kä 'unya saka.
61003013	‑Maa Nyɔsʋa nɩnɩa 'ɔnya cɛ dëdrä nyra ‑tʋtʋ dëdrä nʋa, 'a 'ua ‑gälɩ 'klɩgägäkʋ 'mä kʋ. 'A 'ii a ‑glaaa.
61003014	'A 'ia ‑gʋ 'na ‑wawanyüü 'amɩ, 'a ‑glaaa' wiili nɩ, 'ba 'pa 'kpɔɔ 'amä nyüülü ‑fre 'nyɩa' 'lɩbä bä, nyüülü wii 'nyɩa' ‑gälɩ bä bä, nyüülü nyra Nyɔsʋa 'Nönröa' 'wli bä.
61003015	‑Bɛ 'ba jresaa ana 'Pläkänyɔɔa plɛböblökʋ bä 'ana 'lɩmlɩwʋwʋkʋ. 'Lɩgaglakʋlʋ Nyɔsʋa ‑nyɩa' ana ‑wawawlajʋ 'Pɔɔlë nɩ, 'asɩ 'ɔ ‑jɩjra amɩ 'wʋ.
61003016	'Asɩ 'ɔ nö ‑pɔɔkɩ 'lɩ kä 'mlɩ 'ɔ 'palaa' ‑taa wiilia ‑gä. 'Papawii ‑mɩdoo bälɩ 'mlɩ 'ia 'wlinunukʋ klalɩ, nyüülü 'nyɩa' wii jre, nyra nyüülü kä polu ‑ka ‑piiea' 'lɩklɩ, 'ü totrolɩ 'ia ‑gbaa ‑gälɩ. 'Asɩ 'ü nö bɩa nyɔsʋapɔɔkɩ ‑mɩdooa 'mlɩ; 'üa 'mʋgbɛ 'bata 'üa bʋblɔkʋ.
61003017	'Na ‑wawanyüü 'amɩ, 'be 'a jre 'iin sököö, 'ii känyrɩ 'ba ‑tre 'ana nyüfë, nyüüa ‑balʋgbi ‑pɩ 'iin nʋ 'a ‑pɩ 'ana nyüfë 'mɔlɔ. 'Asɩ 'ana nyɔsʋaplɛ 'mä nyɔnyrɔ 'mʋfasa.
61003018	‑Maa 'ba 'bʋala Jesu 'Kriisëa ‑gbinanakʋ 'lɩ 'kä 'a jre 'ɔɔn ‑gböösa, 'ɔɔlɔ bäa' ana 'Pläkänyɔɔ nyra ana 'Lɩmlɩbanyɔɔ. 'Ɔɔ kä 'wliklɩbʋbʋakʋ 'köklesaplɩɩ, 'plɔʋplɔʋ! 'Asɩ i bä.
62001001	I bä käa' 'pläa 'käkolofa 'wʋ, i a 'nua' 'wli, ‑bɛ ana 'nyü 'jäa', i a 'jäjräa', ‑bɛ ana wlu ‑fɛfɛa' ‑gba nɩ, 'a 'Papawiili bäa' 'klä.
62001002	'Klälä srara 'äa nyufa: anya 'jäjrä 'ämɩ, 'a 'äa ‑gä a 'paa. 'A 'klälä 'nyɩa' blöröfa kä ‑bɛ ä bä käa' Tʋa ‑gba, ä sraraa' amɩ 'äa nyufa nɩ, 'äa ‑gä a ‑gbala 'amɩ.
62001003	I a 'jäa' ‑bɛ a 'nua' 'wli nɩ, 'ii a ‑gbala bɩa 'amɩ, 'ana 'mʋgbɛ nyra amɔ 'mä 'doo bä. ‑Mää ana 'kpɔ ‑a, ‑maa a nyra Tʋ ‑bɛ 'ɔa 'Jʋ Jesu 'Kriisë nëmä 'doo bä.
62001004	Ana dɔrʋ 'mä 'wlisie, 'a 'ia ‑gʋ a ‑jɩjra 'amɩ 'iin 'wʋ.
62001005	Wiili a 'nröröa' 'ɔa mlɩ 'wli ‑bɛ a ‑gbalaa' 'amɩ nɩ, 'iibä: Nyɔsʋa bä ‑srɩ, 'jöjrüükpüa dɩjɔ 'doo 'nyɩ 'ɔɔn 'lɩ ‑a bä.
62001006	Ama 'daa a nyra 'ɔɔn bä 'doo ‑bɛ ama 'nyɛrɛ 'jöjrüükpü 'lɩ nɩ, ‑gbagblɛnyüü a bä, 'cɩcasa 'nyɩ ana 'kläa 'mlɩ ‑a bä.
62001007	‑Maa ama 'nyɛrɛ ‑srɩ 'klɩ, 'sɩrɩ 'ɔa 'mʋgbɛ bäa' ‑srɩ nɩ, anya ‑maa, 'kä 'ɔa 'jʋ Jesu 'Kriisëa ‑toru nya amɩ ‑gbafuto, ana ‑balʋa 'fɩɔa ‑gʋ.
62001008	Ama 'daa anyɩ ‑balʋ ‑a kä nɩ, ana nyüfë a 'saa ‑gbagblɛ, 'cɩcasa 'nyɩ bɩa amɩ 'lɩ ‑a bä.
62001009	Nyɔsʋa 'nyɩ 'sa 'ɔa mlɩa wii ‑gälɩ ‑a, 'ɔ ‑gäklɩ. Ama 'sara 'lɩ 'ɔɔn ana ‑balʋ nɩ, 'ɔnya amɩ 'uun cerea, 'kä 'ɔnya ana bʋbɔgbia 'fɩɔ kpëtä.
62001010	‑Bɛ ama 'daa anyɩ ‑balʋ ‑a kä nɩ, ‑gbagblɛnyɔɔ a 'dara 'ɔɔn, ‑bɛ 'ɔa 'papawii 'nyɩ bɩa amɩ 'lɩ ‑a bä.
62002001	'Na 'jü 'amɩ, 'a ‑pɩ ‑balʋ nʋ 'a 'ia ‑gʋ 'n ‑jɩjra 'amɩ 'wʋ. ‑Maa nyɔɔ ma nʋ ‑balʋ nɩ, a kälä Tʋa ‑gba ana 'wli 'lɩa wiipanyɔɔ: Jesu 'Kriisëlɔ ‑gäa' 'klɩ.
62002002	'Ɔɔ 'sa 'ɔa nyufa ana ‑balʋa ‑gʋ Nyɔsʋaa 'crɛ nya 'ciewʋ. ‑Mää ana 'dooa ‑gʋ ‑a, ‑maa 'pläa 'fɩɔa ‑gʋ bɩa.
62002003	Ama ‑träärälɩ 'ɔa ‑dɔ nɩ, 'a ‑plɩɩ a jresaa 'sɩrɩ a jrea' 'ɔmɩ.
62002004	Nyɔɔlɔ nöa' ‑maa: «'N jre 'ɔmɩ» ‑bɛ 'ɔnyɩ ‑trääräa' 'lɩ 'ɔa ‑dɔ nɩ, ‑gbagblɛnyɔɔ 'ɔ bä, 'cɩcasa 'nyɩ 'ɔɔn 'lɩ ‑a bä.
62002005	‑Maa ‑mɔlɔ ‑trääräa' 'lɩ 'ɔa mlɩa wii nɩ, Nyɔsʋaa ‑wawakʋlʋ bäa' 'ɔɔn 'lɩ 'u jräwli. 'A ‑plɩɩ a jresaa 'sɩrɩ a bäa' 'ɔɔn 'lɩ.
62002006	Nyɔɔlɔ 'daa ‑maa 'ɔ bä 'ɔɔn 'lɩ nɩ, 'sɩrɩ 'ɔa 'mʋgbɛ 'nyɛa' nɩ, 'asɩ 'ɔ 'kä 'ɔmä bɩa 'nyɛ.
62002007	'Na ‑wlajü 'amɩ ‑mää ‑dɔ dëdrä 'nyɩ ‑jɩjra; ‑maa 'a ‑kätɩ ‑dɔlʋ 'a jrea' 'bala 'käkolofa 'wʋ nɩ, 'uu bäsaa. ‑Kätɩ ‑dɔlʋ nɩ, 'a 'papawiili 'a 'nua' 'wli 'käkolofa 'wʋ.
62002008	'Nyaa bɩa 'daa ‑dɔ dëdrä 'n ‑jɩjra 'amɩ. 'Ua 'wʋcrɛrɛdɛɛ bä 'ɔɔn 'lɩ. 'Unya bä bɩa 'amɩ 'lɩ, 'be 'tasɩrɩa ‑srɩ 'a pa, 'jöjrüükpü ‑gbaakä.
62002009	Nyɔɔlɔ nöa' ‑maa ‑srɩ 'klɩ 'ɔ bä, ‑bɛ ɔ jraraa' 'ɔa ‑wlajʋ 'nyüamlɩ nɩ, 'ɔ ‑ka bä 'jöjrüükpü 'lɩ.
62002010	‑Mɔlɔ ‑waa' 'ɔa ‑wlajʋ nɩ, 'ɔɔ bä ‑srɩ 'klɩ, ‑bɛ dɛɛ 'nyɩ 'ɔɔn 'lɩ ‑a bä 'ɛmä 'ɔɔn 'käkpa.
62002011	‑Maa ‑mɔlɔ jraraa' 'ɔa ‑wlajʋ 'nyüamlɩ nɩ, 'jöjrüükpü 'lɩ 'ɔ bä: 'jöjrüükpü 'lɩ 'ɔ 'nyɛrɛ, ‑bɛ ‑plɩɩlɩ 'ɔ möa' 'ɔnyɩ 'lɩ ‑a jre, 'be 'jöjrüükpü bä 'ɔa 'nyüa 'mlɩ.
62002012	'Na 'jü 'amɩ, 'amɔ 'n ‑jɩjra 'wʋ: 'ana ‑balʋ 'a cere 'ɔa 'nyrɩa ‑gʋ.
62002013	Tʋɩɩ 'amɩ, 'amɔ 'n ‑jɩjra 'wʋ: 'a jre ɔ bä käa' ‑plɩɩ 'käkolofa 'wʋ. ‑Sëgbë 'amɩ, 'amɔ 'n ‑jɩjra 'wʋ: 'anya 'a Plɛbʋbɔsusu du. 'Jü 'amɩ, 'amɔ 'n ‑jɩjra 'wʋ: 'a jre Tʋ.
62002014	Tʋɩɩ 'amɩ, 'nyaa 'amɩ 'wʋ ‑jɩjra: 'a jre ɔ bä käa' ‑plɩɩ 'käkolofa 'wʋ. ‑Sëgbë 'amɩ, 'nyaa 'amɩ 'wʋ ‑jɩjra: 'a ‑sɔɔrɔwʋ, Nyɔsʋaa 'papawii nya bä 'amɩ 'lɩ, 'anya du Plɛbʋbɔsusu.
62002015	'Anyɩ ‑wa 'plä, 'anyɩ ‑wa bɩa ibäa' 'pläa 'mlɩ. Nyɔɔ ma ‑wa 'plä nɩ, Nyɔsʋaa ‑wawakʋ 'nyɩ 'ɔɔn 'lɩ ‑a bä.
62002016	'Be i kä 'fɩɔ bäa' 'pläa 'mlɩ: ibäa' cacɩgbi, dɛɛnyükäkäkʋ nyra dii käkäkʋa ‑tɔklʋbɔtɔkʋ; 'ia 'fɩɔlʋ 'nyɩ Tʋa ‑nyɛɛ ‑a sɔ, 'pläa 'mlɩ 'i sɔ.
62002017	‑Bɛ 'plä ‑sööö, 'äa dɛɛnyü ‑sööö, ‑maa ‑mɔlɔ nöa' wiili Nyɔsʋa 'bataa' nɩ, 'ɔ bälɩ 'plɔʋplɔʋa ‑gʋ.
62002018	'Na 'jü 'amɩ, ‑gälɩblörögliii 'lɩ a bä. 'A 'nu 'sɩrɩ ‑gbagblɛ 'kriisë jöa', ‑bɛ ‑plɩɩlɩ a 'palaa' wii nɩ, ‑gbagblɛ 'kriisë 'kɔkɔmlɛ 'a ji. 'Ii ‑gbala amɩ 'sɩrɩ a bäa' ‑gälɩblörögliii 'lɩ.
62002019	Ana ‑tɔrʋpɩɔ 'ü sɔ, ‑maa 'ü ma 'nyɩ ana ‑nyɛɛa nü ‑a bä. Üma bä ɩ ana ‑nyɛɛa nü nɩ, 'ü nyra amɔ nya ɩ ‑wälɩkʋa. ‑Maa 'ü sɔ amɩ dɛrɩ nyüü 'mä 'saa jre 'üa ‑tɔrʋpɩɔa nyɔɔ 'doo 'nyɩ kä 'kasa ana ‑nyɛɛa nyɔɔ ‑a bä.
62002020	'Amɔlɔ nɩ, nyɔɔlɔ ‑balʋ 'nyɩa' 'lɩbä 'balɩ 'amɩ 'ɔ ‑nyɩ 'amɩ 'Nyüna ‑Susu, a jre wiia 'fɩɔ.
62002021	Ama ‑jɩjraa' 'amɩ 'wʋ nɩ, ‑mää 'kä 'anyɩ 'cɩcasa ‑a jre, ‑maa 'a 'cɩcasa 'a jre; ‑bɛ dɛɛ bäa' ‑gbagblɛ nɩ, 'ɛ nyra 'cɩcasa 'nyɩ sɔ ‑pɩɔ 'doo 'wʋ ‑a.
62002022	Nyɔɔ 'plɛɛ bä ‑gbagblɛnyɔɔ le? 'A nyɔɔlɔ nöa' ‑maa Jesu 'nyɩ 'Kriisë ‑a bä; 'ɔɔ bä ‑gbagblɛ 'kriisë, 'ɔɔ blara Tʋ nyra 'Jʋ 'klɩ.
62002023	Nyɔɔ o nyɔɔ blaraa' 'Jʋ 'klɩ nɩ, 'ɔnyɩ bɩa Tʋ ‑a jre. ‑Mɔlɔ 'nyierea' 'Jʋ 'klɩ nɩ, 'ɔ jre bɩa Tʋ.
62002024	'Ia ‑gʋ 'amɔlɔ nɩ, abɩa wiili 'a 'nua' 'wli 'käkolofa 'wʋ kʋ 'amɩ 'lɩ. Wiili 'a 'nua' 'wli 'käkolofa 'wʋ ma kʋ 'amɩ 'lɩ nɩ, 'anya bɩa 'Jʋ nyra Tʋ 'lɩ kʋa.
62002025	‑Bɛ dɛɛlɛ 'ɔ 'daaa' 'ɔmäa' amɩ ‑nyɩ nɩ, 'ɛɛ bä 'klälä 'nyɩa' blöröfa kä.
62002026	Nyüülü 'paaa' 'amɩ mlüülɩ nɩ, 'üa ‑gʋ 'n ‑jɩjra 'imɩ.
62002027	‑Maa 'amɔlɔ 'ɔ 'baa' 'lɩ, ‑bɛ 'ɔ ‑nyɩa' 'Nyüna ‑Susu nɩ, 'u bä 'amɩ 'lɩ. 'A ‑kanyɩ 'kpɩkpɩakʋ ‑a kä, 'be ‑Susulu 'ɔ ‑nyɩa' 'amɩ nɩ, 'u 'kpɩa 'amɩ diia 'fɩɔ. 'U 'salɩ 'cɩcasa, 'u 'nɩ kä ‑gbagblɛ ‑a. 'Sɩrɩ 'u 'kpɩaa' 'amɩ nɩ, 'asɩ 'ba kʋ 'ɔɔn 'lɩ.
62002028	'Na 'jü 'amɩ, 'ba kʋ 'ɔɔn 'lɩ. 'Ia 'taɩn 'lɩ ɔma ji ‑srɩɩ nɩ, ana plɛ 'mä nyɔnyrɔ, 'nyüsü ‑pɩ amɩ 'bla 'ɔa jijitaɩn 'lɩ.
62002029	'Ama jre 'iin 'sɩrɩ 'ɔ ‑gäa' 'klɩ nɩ, 'ba jresaa nyɔɔ o nyɔɔ nöa' wiili ‑gäa' 'klɩ nɩ, 'ɔɔ bä 'ɔa 'jʋ.
62003001	'Ba 'jä 'sɩrɩ Tʋ ‑waa' amɩ: 'ɔ 'dara 'nɩmɩ amɩ 'ɔa 'jü, ‑bɛ 'üü a bä 'kasa! 'A 'ia ‑gʋ 'plä 'nyɩ amɩ jre, 'be 'änyɩ 'ɔɔn jre ‑a jre.
62003002	'Na ‑wawanyüü 'amɩ, Nyɔsʋaa 'jü a bä ‑mlatɩ, ‑bɛ 'sɩrɩ amäa' ‑srɩɩ bä nɩ, Nyɔsʋa ‑kaaŋlʋ amɩ 'iin srara. ‑Maa wiili a jrea' nɩ, 'taɩn 'lɩ 'ɔmäa' ‑srɩɩ 'ɔa nyufa srara nɩ anya 'ɔa 'sa bäa, 'be 'sɩrɩ 'ɔ bäa', 'asɩ amä 'ɔɔn 'jä.
62003003	Nyɔɔ o nyɔɔ 'piea' 'iin plɛ ‑gälɩ nɩ, 'ɔa nyufa 'ɔ kpëtä 'sɩrɩ 'Kriisëa 'mʋgbɛa 'nyü 'naa'.
62003004	Nyɔɔ o nyɔɔ nöa' ‑balʋ nɩ, Nyɔsʋaa ‑dɔ 'ɔ 'pɩɛ ‑gälɩ. 'Be ‑balʋa nʋnʋkʋ bä ‑dɔa ‑gälɩpɩpɩkʋ.
62003005	'A jre 'imɩ 'sɩrɩ Jesu jia' 'lɩ ana ‑balʋ 'ba, ‑bɛ ‑balʋ 'nyɩa' 'ɔɔn 'lɩ bä 'plɔʋ.
62003006	'Ii känyrɩ, nyɔɔ o nyɔɔ kʋa' 'ɔɔn 'lɩ 'nyɩ nʋ ‑balʋ ‑a. Nyɔɔ o nyɔɔ nöa' ‑balʋ nɩ, 'ɔnyɩ 'ɔɔn 'jä ‑a 'jä, ‑bɛ 'ɔnyɩ 'ɔɔn jre ‑a jre.
62003007	'Na 'jü 'amɩ, nyɔɔ 'nyɩ 'pa 'amɩ mlüülɩ. Nyɔɔ o nyɔɔ nöa' wiili ‑gäa' 'klɩ nɩ, 'ɔ ‑gäklɩ 'sɩrɩ Jesua 'mʋgbɛ ‑gäa' 'klɩ.
62003008	Nyɔɔ nöa' ‑balʋ nɩ, Sataan a 'jʋ 'ɔ bä, 'be 'bala 'käkolofa 'wʋ Sataan nö ‑balʋ. ‑Bɛ Nyɔsʋaa 'Jʋ ji 'ɔmä Sataan a 'jrʋpa ‑gblooo.
62003009	Nyɔɔ o nyɔɔ bäa' Nyɔsʋaa 'jʋ nɩ, 'ɔnyɩ nʋ ‑balʋ ‑a, 'be Nyɔsʋaa 'pɛ bä 'ɔɔn 'lɩ. 'Ɔ ‑kanyɩ 'lɩ ‑a bɩa ɔ nʋ ‑balʋ, 'be Nyɔsʋaa 'jʋ 'ɔ bä.
62003010	‑Jää 'sɩ 'ü jrea' Nyɔsʋaa 'jü nyra Sataan a 'jü: nyɔɔ o nyɔɔ 'nyɩa' 'klɩgä, 'aiɛ ɔnyɩa' 'ɔa ‑wlajʋ ‑wa nɩ, 'ɔnyɩ Nyɔsʋaa 'jʋ ‑a bä.
62003011	Wiili a ‑gbalaa' 'amɩ, ‑bɛ 'a 'nua' 'wli 'käkolofa 'wʋ nɩ, 'iibä: a kä amä ‑wawla,
62003012	a ‑pɩ Kaɛɛn a 'sa bä, ɔ bä käa' Plɛbʋbɔsusua 'jʋ, ‑bɛ 'ɔ 'blaa' 'ɔa ‑wlajʋ. Dɛplɛɛ kä ‑gʋ 'ɔ 'bla 'ɔɔn le? Wiili 'ɔ ma nöa' 'i bʋbɔ, ‑bɛ 'ɔa ‑wlajʋ ma kä 'klɩgägbi.
62003013	'Na ‑wlajü 'amɩ, 'plä ma jrara 'amɩ 'nyüa 'mlɩ, 'inyɩ kala 'amɩ plɛ 'klɩ.
62003014	Amɔlɔ nɩ, a jresaa anya 'a jäjä 'lɩ sɔ, anya 'a 'klä 'lɩ ji, 'be a ‑wa ana ‑wlajü. Nyɔɔlɔ 'nyɩa' 'ɔa ‑wlajʋ ‑wa nɩ, jäjä 'lɩ 'ɔ ‑ka bä.
62003015	Nyɔɔ o nyɔɔ jraraa' 'ɔa ‑wlajʋ 'nyüa 'mlɩ nɩ, nyüüblanyɔɔ 'ɔ bä, ‑bɛ 'a jre 'iin 'sɩrɩ nyüüblanyɔɔ 'nyɩa' 'klälä 'nyɩa' blöröfa kä kä.
62003016	Amɔlɔ nɩ, a jre dɛɛlɛ bäa' ‑wawakʋ, 'be 'ɔ 'sa 'ɔa 'klä ana ‑gʋ. Ana 'mʋgbɛlü nɩ, a kä amä ana 'klä ‑nyɩ ana ‑wlajüa ‑gʋ.
62003017	Nyɔɔ ma kä dii, ‑bɛ ɔma bʋblɔ 'ɔa ‑wlajʋlɔ 'nyɩa' dɛɛ kä plɛ 'wʋ nɩ, ‑asɩ 'ɔmä Nyɔsʋa ‑wa le?
62003018	'Na 'jü 'amɩ, anyɩ nʋ mlɩa wiia 'kpɔ anyɩ ‑wawla, ‑maa a nʋ 'ia 'sa 'cɩcasa 'lɩ.
62003019	'A ‑plɩɩ anya 'saa jre 'sɩrɩ a bäa' 'cɩcasaa 'jü; ana plɛ ‑nëmä bɩa 'lɩ ‑a ‑taara Nyɔsʋaa 'klɩ.
62003020	'Be ana plɛ ma 'nyɩ ‑si ‑a ‑si nɩ, Nyɔsʋa 'bʋa 'ɔnya ‑si ana plɛ 'wʋ, 'ɔ jre wiia 'fɩɔ.
62003021	‑Maa, 'na ‑wawanyüü 'amɩ, ana plɛ ma ‑si nɩ, 'ɛ ‑nëmä 'lɩ ‑a ‑taara Nyɔsʋaa 'klɩ.
62003022	‑Bɛ dɛɛ o dɛɛ a nëmäa' 'bete nɩ, 'ɔnya amɩ 'ɛɛn ‑nyɩa, 'be a ‑träärälɩ 'ɔa ‑dɔ ‑bɛ wiili käa' 'ɔɔn 'tʋ nɩ, 'ii a nö.
62003023	‑Jää 'ɔa ‑dɔlʋ 'ɔ ‑nyɩa' amɩ: a toro 'ɔa 'Jʋ Jesu 'Kriisëa 'nyrɩ plɛ, 'kä a ‑wawla 'sɩrɩ 'ɔa ‑dɔlʋ 'ɔ ‑nyɩa' 'amɩ ‑gbaa'.
62003024	Nyɔɔlɔ ‑trääräa' 'lɩ 'ɔa ‑dɔ nɩ, 'ɔ kʋ Nyɔsʋa 'lɩ, Nyɔsʋa nya kʋ 'ɔɔn 'lɩ. ‑Bɛ a jre 'sɩrɩ 'ɔ bäa' amɩ 'lɩ, 'be 'ɔ ‑nyɩ amɩ 'ɔa ‑Susu.
62004001	'Na ‑wawanyüü 'amɩ, 'a 'nɩ 'pie ‑sisia 'fɩɔ plɛ ‑gälɩ; ‑maa 'ba tɛlɩ 'iin 'amä 'iin 'jä ima bä Nyɔsʋaa ‑susu. ‑Gbagblɛnyüülü 'daraa' 'üa nyüfë nyɔsʋaamlɩpalanyüü, ü jia' 'plälä kʋa' ‑pɩa 'mlɩ, 'ü ‑sümlö.
62004002	‑Jää 'sɩ 'amäa' Nyɔsʋaa ‑Susu jre: ‑Susulu jrea' 'sa Jesu 'Kriisë ‑srörö nyɔɔ 'lɩ, 'uu bä Nyɔsʋaa ‑Susu.
62004003	‑Susulu 'nyɩ 'salɩ 'sɩrɩ Jesu 'Kriisë ‑srörö nyɔɔ 'lɩ nɩ, ‑mää Nyɔsʋaa ‑nyɛɛ 'unyɩ sɔ. ‑Gbagblɛ 'kriisëa ‑susulu kä jijigä 'a 'nua' 'wli ‑bɛ unyaa' 'pläa 'mlɩ ji nɩ, 'uu bäsaa.
62004004	'Amɔlɔ nɩ, 'na 'jüjie 'amɩ, Nyɔsʋaa nü 'a bä; 'anya 'a ‑gbagblɛnyüülü du, 'be ‑susulu bäa' 'amɩ 'lɩ 'u 'bʋa 'unya ‑si ‑mulu bäa' 'pläa 'mlɩ 'wʋ.
62004005	'Üülü nɩ, 'pläa nyüü 'ü bä. 'A 'ia ‑gʋ 'ü 'paa 'pläa ‑gä, ‑bɛ 'pläa nyüü po 'üün 'nyakli.
62004006	Amɔlɔ nɩ, Nyɔsʋaa nü a bä. Nyɔɔlɔ jrea' Nyɔsʋa nɩ, 'ɔ po amɩ 'nyakli. Nyɔɔlɔ 'nyɩa' Nyɔsʋaa nɔ bä nɩ, 'ɔnyɩ po amɩ 'nyakli ‑a. 'A ‑plɩɩ a jrere 'cɩcasusu nyra ‑gbagblɛsusu.
62004007	'Na nyüü 'amɩ, a ‑wawla 'be Nyɔsʋa 'ɔɔ ja ‑wawakʋ. Nyɔɔ o nyɔɔ ‑waaa' 'ɔa ‑wlajʋ nɩ, Nyɔsʋaa 'jʋ 'ɔ bä, 'ɔ jre Nyɔsʋa.
62004008	Nyɔɔlɔ 'nyɩ ‑waa' 'ɔa ‑wlajʋ nɩ, 'ɔnyɩ Nyɔsʋa ‑a jre, 'be Nyɔsʋa bä ‑wawakʋ.
62004009	‑Jää 'sɩ Nyɔsʋa sraraa' amɩ 'sɩrɩ 'ɔ ‑waa' amɩ: 'ɔ ja 'ɔa 'Jʋ 'doo 'doo 'pläa 'mlɩ, amä 'ɔɔn kälɩ ‑srörö amä 'klä 'jä.
62004010	‑Jää dɛɛlɛ bäa' ‑wawakʋ: ‑mää amɔ 'nyɩ Nyɔsʋa ‑wa, ‑maa 'ɔɔ ‑wa amɩ. Ana ‑wawakʋa ‑gʋ nɩ, 'ɔnya 'sa 'ɔa 'Jʋ ana ‑balʋa ‑gʋ ‑bɛ 'ɔa 'crɛ 'mä 'wʋcie.
62004011	'Na nyüü 'amɩ, Nyɔsʋa ma nʋ 'saa ɔma ‑wa amɩ nɩ, ana 'mʋgbɛ kä amä 'saa ‑wawla.
62004012	Nyɔɔ ‑kaapɩɔ Nyɔsʋa 'jä; ‑maa ama ‑wawla nɩ, Nyɔsʋa bä amɩ 'lɩ, ‑bɛ amɔ 'lɩ 'ɔa ‑wawakʋ jräräwli 'cɩcasa.
62004013	‑Jää dɛɛlɛ ‑gbalaa' amɩ 'sɩrɩ a bäa' 'ɔɔn 'lɩ ‑bɛ 'ɔ bäa' amɩ 'lɩ: 'ɔ ‑nyɩ amɩ 'ɔa ‑Susu.
62004014	Ana 'mʋgbɛlɔ nɩ, anya 'jä 'iin, 'ii a 'saalɩ: Tʋ blɔ 'ɔa 'Jʋ, 'pläa 'lɩmlɩbanyɔɔ.
62004015	Nyɔɔlɔ 'saaa' 'lɩ ‑maa: «Jesu bä Nyɔsʋaa 'Jʋ» nɩ, Nyɔsʋa bä 'ɔɔn 'lɩ, 'ɔnya bä Nyɔsʋa 'lɩ.
62004016	Amɔlɔ nɩ, a jre ‑wawakʋlʋ Nyɔsʋa ‑waa' amɩ, anya toro 'uun plɛ. Nyɔsʋa bä ‑wawakʋ. Nyɔɔlɔ kʋäa' ‑wawakʋ 'lɩ nɩ, Nyɔsʋa 'lɩ 'ɔ kʋ, ‑bɛ Nyɔsʋa kʋ 'ɔɔn 'lɩ.
62004017	'Ii ‑gbala amɩ 'sɩrɩ amɔ 'lɩ 'ɔa ‑wawakʋ jräräwli, 'be 'sɩrɩ 'ɔ bäa' 'asɩ a bä ‑pɩ ‑tʋtʋ ‑gälɩ, ana plɛ 'mä nyɔnyrɔ ‑gätʋsrɩ 'lɩ.
62004018	Ŋalɛ 'nyɩ ‑wawakʋ 'lɩ ‑a bä, ‑maa ‑wawakʋlʋ jräa' 'wli nɩ, 'u prɛ ŋalɛ. Nyɔɔ 'ümäa' 'pɔnɩ, 'ɔɔ ŋalɛ 'blaa'. 'Ii känyrɩ, nyɔɔlɔ ŋalɛ 'blaaa' nɩ, 'ɔa ‑wawakʋ 'nyɩ 'wli ‑a jrä.
62004019	Amɔlɔ nɩ, a ‑wa 'ɔɔn, 'be 'ɔɔ ‑kätɩ ‑wa amɩ.
62004020	Nyɔɔ ma 'daa 'ɔ ‑wa Nyɔsʋa ‑bɛ ɔma jrara 'ɔa ‑wlajʋ 'nyüa 'mlɩ nɩ, ‑gbagblɛnyɔɔ 'ɔ bä. Nyɔɔ 'nyɩa' 'ɔa ‑wlajʋlɔ 'ɔ 'jääa' 'wʋ ‑wa nɩ, ‑asɩ 'ɔnya Nyɔsʋalɔ 'ɔnyɩ 'jääa' 'wʋ ‑wa le?
62004021	‑Jää 'ɔa ‑dɔlʋ 'ɔ ‑nyɩa' amɩ: nyɔɔlɔ ‑waa' Nyɔsʋa nɩ, 'ɔ kä 'ɔmä bɩa 'ɔa ‑wlajʋ ‑wa.
62005001	Nyɔɔ o nyɔɔ jrea' 'saa Jesu bä 'Kriisë nɩ, Nyɔsʋaa 'jʋ 'ɔ bä. Nyɔɔ o nyɔɔ ‑waaa' tʋ nɩ, 'ɔ ‑waaa' bɩa 'ɔa 'Jʋ.
62005002	Ama ‑wa Nyɔsʋa, ‑bɛ ama ‑träärälɩ 'ɔa ‑dɔ nɩ, a jresaa a ‑wa Nyɔsʋaa 'jü.
62005003	'Be Nyɔsʋaa ‑wawakʋ bä 'ɔa ‑dɔa 'lɩträäräkʋ. ‑Bɛ 'ɔa ‑dɔ 'nyɩ 'kʋɛɛ ‑a bä.
62005004	Nyɔsʋaa 'jüa 'fɩɔ duö 'plä. ‑Bɛ dɛɛlɛ nöa' 'iin ‑bɛ a duöa' 'plä, 'ɛɛ bä ana nyɔsʋaplɛ.
62005005	Ima 'nyɩ nyɔɔlɔ jrea' 'saa Jesu bä Nyɔsʋaa 'Jʋ ‑a bä, nyɔɔ 'plɛɛ duö 'plä le?
62005006	'A Jesu 'doolɔ bäa' 'Kriisë, 'ɔɔ jara 'nɩ nyra ‑toru 'lɩ; ‑mää 'nɩa 'doo ‑a, ‑maa 'nɩ nyra ‑toru. Nyɔsʋaa ‑Susu 'uu 'salɩ 'imɩ, ‑bɛ 'u bä 'cɩcasa.
62005007	'Be 'ü bä tää 'üü 'paa 'ia ‑gä cɛlɩ: Tʋ, Nyɔsʋaa 'Papawii nyra 'Nyüna ‑Susu. 'Üa tää bä 'doo.
62005008	‑Bɛ tää bä ‑tʋtʋ ‑gälɩ, 'ü 'paa bɩa 'imɩ. 'Üü bä: ‑Susu, 'nɩ, nyra ‑toru, 'üa tää nya bä 'doo.
62005009	A 'dara nyüüamlɩawii wii, ‑maa Nyɔsʋaa wiili 'ɔ 'saaa' 'lɩ i ‑sia' 'wʋ nɩ, 'ii a ‑nëmä wii 'dara? Wiili 'ɔ 'saalɩ: 'ɔa 'Jʋa ‑gä 'ɔ 'salɩ.
62005010	Nyɔɔlɔ toroa' Nyɔsʋaa 'Jʋ plɛ nɩ, 'ɔ jre 'iin 'ɔa plɛklɩ 'sɩrɩ 'i bäa' 'cɩcasa. Nyɔɔlɔ 'nyɩ toroa' Nyɔsʋa plɛ nɩ, ‑gbagblɛkänyɔɔ 'ɔ 'dara 'ɔɔn, 'be wiili Nyɔsʋa 'saa' 'lɩ 'ɔa 'Jʋa ‑gʋ, 'ɔnyɩ 'dara 'iin wii ‑a.
62005011	‑Jää wiili Nyɔsʋa 'saa' 'lɩ: 'Ɔ ‑nyɩ amɩ 'klälä 'nyɩa' blöröfa kä, ‑bɛ 'klälä nɩ, 'ɔa 'Jʋ 'lɩ 'ä bä.
62005012	Nyɔɔlɔ bäa' 'Jʋ 'lɩ, 'ɔ 'klaa 'klä. Nyɔɔlɔ 'nyɩa' Nyɔsʋaa 'jʋ 'lɩbä nɩ, 'ɔnyɩ 'klä ‑a 'klaa.
62005013	'Amɔlɔ toroa' Nyɔsʋaa 'Jʋa 'nyrɩ plɛ 'amä 'iin jre 'sɩrɩ 'a 'klaaa' 'klälä 'nyɩa' blöröfa kä ‑bɛ 'amä Nyɔsʋaa 'Jʋa 'nyrɩ plɛtoro, 'ia ‑gʋ 'n ‑jɩjra 'amɩ 'wʋ.
62005014	Ama ‑sɛ 'ɔmɩ dɛɛ 'sɩrɩ 'ɔ 'bataa' nɩ, 'ɔ po amɩ 'nyakli, ‑jää wiili kä ‑gʋ ana plɛ 'nyɩ ‑taaraa' 'lɩ Nyɔsʋaa 'klɩ.
62005015	Ama jresaa dɛɛ a 'betea' 'ɔ po amɩ 'nyakli nɩ, a jre bɩa 'saa dɛɛlɛ a 'betrea' 'ɔmɩ 'lɩ nɩ, a 'klaa 'ɛɛn.
62005016	Nyɔɔ ma 'jä 'ɔa ‑wlajʋ ɔma nʋ ‑balʋlʋ ‑nëmäa' 'ɔɔn 'bla nɩ, ɔ bibie 'ɔa 'wlili, ‑bɛ Nyɔsʋa 'mä 'ɔɔn 'klä ‑nyɩ. Nyüülü 'nyɩ nʋa' ‑balʋlʋ 'blaaa', 'üü 'n 'daa. ‑Balʋ 'doo bälɩ, 'u 'blaa, ‑mää 'ua 'wlili 'nyɩ 'daa 'ba bibie.
62005017	Nʋnʋgbili kä 'fɩɔ 'nyɩ ‑trääräa' 'lɩ Nyɔsʋa nɩ, 'ia 'fɩɔ bä ‑balʋ. ‑Maa ‑balʋ ‑moloo 'nyɩ 'bla nyɔɔ ‑a.
62005018	A jre 'iin, nyɔɔ o nyɔɔ bäa' Nyɔsʋaa 'jʋ nɩ, 'ɔnyɩ nʋ ‑balʋ ‑a, 'be nyɔɔlɔ bäa' Nyɔsʋaa 'jʋ nɩ, 'ɔa nyufa 'ɔ ‑gäälänyiöli Plɛbʋbɔsusu ‑pɩ 'ɔa ‑gbanʋdɛɛ kä.
62005019	A jre 'iin 'sɩrɩ a bäa' Nyɔsʋaa 'jü, ‑bɛ a jre bɩa 'iin 'sɩrɩ 'pläa 'fɩɔ bäa' Plɛbʋbɔsusu kälɩ.
62005020	A jre bɩa 'iin 'sɩrɩ Nyɔsʋaa 'Jʋ jia', 'sɩrɩ 'ɔ ‑nyɩa' amɩ 'lɩgaglakʋ, amä 'cɩca Nyɔsʋa jre. 'Ɔa 'Jʋ Jesu 'Kriisë 'lɩ a bä; 'a 'ia ‑gʋ a bä 'cɩca Nyɔsʋa 'lɩ. 'Ɔɔ bä 'cɩca Nyɔsʋa nyra 'klälä 'nyɩa' blöröfa kä.
62005021	'Na 'jü amɩ, 'anyɩ toro ‑gbagblɛ nyɔsʋaɩɩ plɛ! 'Asɩ i bä.
63001001	'Mɔɔ Tagbö, 'mɔɔ ‑jɩjra 'Ŋlʋʋlɔ Nyɔsʋa 'baa' 'lɩ 'wʋ, 'ɔɔ ‑bɛ 'ɔa 'jülü 'n ‑waa' 'cɩcasa 'lɩ. ‑Mää 'na 'doo 'nyɩ 'amɩ ‑wa, ‑maa ü kä 'fɩɔ jrea' bɩa 'cɩcasa.
63001002	'A 'cɩcasalä bäa' amɩ 'lɩ ‑bɛ a nyra 'ään 'mäa' ‑wälɩkʋ 'plɔʋplɔʋ nɩ, 'äa ‑gʋ a ‑wa 'amɩ.
63001003	Abɩa Nyɔsʋalɔ bäa' Tʋ, nyra 'Pläkänyɔɔ Jesu 'Kriisëlɔ bäa' Tʋa 'jʋ ‑nyɩ amɩ ‑gbinanakʋ, nyatɛplɛ, nyra plɛgälɩflɛrɛkʋ, 'cɩcasa nyra ‑wawakʋ 'lɩ.
63001004	'N 'jäa' ‑na 'jü 'ü 'nyɛrɛa' 'cɩcasa 'lɩ, 'sɩrɩ Tʋa ‑dɔ ‑gbaa', dɔrʋlʋ 'blaa' 'mɩ ‑mää 'ua ‑srɩ 'nyɩ ‑pɛ.
63001005	'Ŋlʋʋ, wiili 'mäa' ‑plɩɩ ‑mɩ ‑gbala nɩ, 'iibä: a ‑wawla. ‑Mää ‑dɔ dëdrä 'nyɩ 'saabä, ‑maa 'a ‑dɔ 'doolʋ a 'järä käa' 'käkolofa 'wʋ.
63001006	‑Bɛ dɛɛlɛ bäa' ‑wawakʋ nɩ, 'iibä 'ɔa ‑dɔa 'lɩträäräkʋ. 'A ‑dɔlʋ 'a käa' 'amäa' 'lɩträärä 'sɩrɩ 'a 'nua' 'uun 'wli 'käkolofa 'wʋ.
63001007	'Be nyüütrɔɔrɔnyüü 'kɔkɔmlɛ 'a 'pläa 'mlɩ ‑gbaala. 'Sɩrɩ Jesu 'Kriisë ‑sröröa' nyɔɔ 'lɩ ‑bɛ 'ɔ jia' 'pläa 'mlɩ nɩ, 'inyɩ ja 'üa mlɩ ‑a. Nyɔɔlɔ nöa' 'saa nɩ, 'ɔɔ bä nyüütrɔɔrɔnyɔɔlɔ, ‑bɛ 'ɔ bä ‑gbagblɛ 'kriisëlɔ.
63001008	'Ii känyrɩ, 'ba ‑tre 'ana nyüfë, ana 'jrʋpaa jijrɛ ‑pɩ amɩ kälɩ 'wʋ, ‑maa 'ɛmä amɩ 'wʋ ‑ji.
63001009	Nyɔɔ o nyɔɔ 'nyɩ ‑trääräa' 'lɩ 'Kriisëa 'kpɩkpɩakʋ nɩ, 'ɔnyɩ Nyɔsʋa 'lɩ ‑a bä. ‑Mɔlɔ ‑trääräa' 'lɩ 'Kriisëa 'kpɩkpɩakʋ nɩ, 'ɔɔ bä Tʋ nyra 'Jʋ 'lɩ.
63001010	Nyɔɔ ma ji 'ana ‑nyɛɛ ‑bɛ ɔma 'nyɩ 'saalɩ wiili 'Kriisë 'kpɩaa' ‑a nɩ, 'anyɩ pla 'ɔɔn 'ana nyüköli, 'anyɩ 'trɛɛ 'ɔmɩ.
63001011	Nyɔɔ ma 'trɛɛa' 'ɔmɩ nɩ, ‑gba 'ɔ jö 'ɔɔn 'ɔa bʋbɔgbia 'mlɩ.
63001012	Wii 'kɔkɔmlɛ bälɩ 'mä 'amɩ 'iin ‑gbala, ‑maa 'nyɩ 'bata 'ia ‑jɩjrakʋ ‑a. 'N jresaa 'nyaa 'ana ‑nyɛɛ jia, ‑bɛ amä 'mäklɩdɛtrɛ ana dɔrʋ 'mä 'wli ‑sie.
63001013	‑Na ‑wladialɔ Nyɔsʋa 'baa' 'lɩ, 'ɔa 'jü 'trɛɛ ‑mɩ. 'Asɩ i bä.
64001001	'Mɔɔ Tagbö, 'mɔɔ ‑jɩjra 'na ‑wlajʋ Gaiusë 'wʋ, ɔ 'n ‑waa' 'cɩcasa 'lɩ.
64001002	'Na ‑wlajʋ, wiili kä 'doo 'n boboa' nɩ, abɩa ‑na diia 'fɩɔ 'wʋlɩmlɩ 'kä ‑na fugba 'na, 'sɩrɩ ‑na ‑susu ‑jrɛɛɛa'.
64001003	'Taɩn 'lɩ ‑wlajü ‑mölöö jia' ‑bɛ 'ü 'paa' 'cɩcasalä 'ü 'järäa' ‑mɩ 'lɩ, 'äa ‑gä nɩ, ‑bɛ 'sɩrɩ ‑nyɛɛrɛa' 'cɩcasa 'lɩ nɩ, dɔrʋlʋ 'blaa' 'mɩ ‑mää 'ua ‑srɩ 'nyɩ ‑pɛ.
64001004	Ama 'nu ‑maa, 'na 'jü 'nyɛrɛ 'cɩcasa 'lɩ, 'dɔrʋlʋ 'blaaa' 'mɩ 'u ‑kanyɩ bä ‑a bä.
64001005	'Na ‑wlajʋ, wiili ‑nöa' ana ‑wlajü nyra 'nɩmɩ nyɔtugbawlajüa ‑gʋ nɩ, wiili Nyɔsʋa 'bataa', 'ii ‑nö.
64001006	'A 'ü ‑gbala 'cɛcɩ ‑na ‑wawaplɛa ‑gä. 'Asɩ ‑a 'doo ‑a nʋ ‑a ji 'üün ‑gba Nyɔsʋa 'nyrɩklɩa ‑gʋ nɩ, 'ii ‑si 'nanakʋ.
64001007	'Be Jesua 'nyrɩa ‑gʋ 'ü mi, 'ü ‑pɩ bɩa nyüülü 'nyɩa' Nyɔsʋa jre 'üa kälɩa dɛɛ ‑gbafɛ.
64001008	'Ia 'samaa nyüülü nɩ, a kä amä 'üün 'lɩkʋɛɛ, a nyra 'üün 'mä 'jrʋpa 'wʋ ‑fɛɛɛrɛ 'cɩcasaa ‑gʋ.
64001009	'N ‑jɩjra 'cɛcɩnyüü 'wʋ; ‑maa Diotrɛɛfë, ɔ ‑waa' 'kamakʋ nɩ, 'ɔnyɩ nʋ wiili a 'daaa' ‑a.
64001010	'A 'ia ‑gʋ, ama ji nɩ, 'nyaa 'lɩ wiili kä 'fɩɔ 'ɔ nöa' 'saa: ‑gbagblɛlɛ kä 'fɩɔ 'ɔ ‑tʋa' amɩ ‑gälɩ. 'Pɩrɩgälɩ nɩ, 'ɔ 'nɩ 'kʋɛɛlɩ ‑wlajülü ‑a, ‑bɛ ‑mülü 'bataa' 'ia nʋnʋkʋ nɩ, 'ɔ 'nɩ 'dɛrɛlɩ 'ümɩ ‑a, 'kä 'ɔ nö 'ɔmä 'üün 'cɛcɩ 'lɩ prɛ.
64001011	'Na ‑wlajʋ, ‑nyɩ tɛ ‑balʋ 'klɩ ‑maa 'cɩcasa ‑a ‑tɛ 'klɩ. Nyɔɔlɔ nöa' 'cɩcasa nɩ, Nyɔsʋaa 'jʋ 'ɔ bä; nyɔɔlɔ nöa' ‑balʋ nɩ, 'ɔnyɩ Nyɔsʋa ‑a jre 'plɔʋ.
64001012	Nyüüa 'fɩɔ 'paa Demetriusëa 'cɩcanyrɩ. 'Ɔa 'cɩcagbia 'mʋgbɛ 'paa 'ɔa ‑gä, ana 'mʋgbɛ 'paa bɩa 'ɔa ‑gä, ‑bɛ ‑jre 'iin 'sɩrɩ ama 'paa' nyɔɔa ‑gä, 'i bäa' 'cɩcasa.
64001013	Wii 'kɔkɔmlɛ bälɩ 'mä ‑mɩ ‑gbala, ‑maa 'nyɩ 'bata 'ia ‑jɩjrakʋ ‑a.
64001014	'N jresaa 'nyaa ‑mɩ 'jäa jrüüa 'mlɩ ‑bɛ amä 'mäklɩdɛtrɛ.
64001015	Abɩa ‑na plɛgälɩ flɛrɛ! ‑Na ‑wlajü 'trɛɛ ‑mɩ. A 'trɛɛ bɩa ‑wlajülü bäa' ‑nyɛɛ; ‑moloo ‑bɛ 'ɔa 'trɔrʋ.
65001001	'Mɔɔ Judë, Jesu 'Kriisëa ‑geei, Jaakëa ‑wlajʋ, 'mɔɔ ‑jɩjraa' 'amɩ 'wʋ: 'amɔ Nyɔsʋalɔ bäa' Tʋ ‑wa ‑bɛ 'ɔ wea', 'amä 'ɔa nü bä Jesu 'Kriisëa ‑gʋ.
65001002	Abɩa Nyɔsʋaa nyatɛplɛ nyra plɛgälɩflɛrɛkʋ nyra ‑wawakʋ 'papla ‑gälɩ ‑gböösa 'ana ‑nyɛɛ.
65001003	'Na ‑wawanyüü 'amɩ, 'n 'bata ɩ ‑a ‑jɩjra 'amɩ 'wʋ 'lɩmlɩwʋwʋkʋa ‑gʋ; u bäa' ana 'fɩɔa dɛɛ. ‑Maa 'n 'jäa' 'ia 'mlɩ nɩ, 'nëma ‑a ja 'amɩ ‑pasawii, 'mä 'amɩ 'klülɩpa, 'amä 'klü 'pa nyɔsʋaplɛlɛ Nyɔsʋa ‑nyɩa' nyɔsʋaanyünanyüü 'wʋ 'doo 'wʋ 'plɔʋplɔʋa ‑gʋ nɩ, amä 'ɛɛn 'jä.
65001004	'Be nyüü ‑mölöö ‑sisie 'ünya pa 'ana ‑tɔrʋpɩɔ, ‑bɛ 'ünyɩ pɩ Nyɔsʋa ‑a. 'Ü totrolɩ 'papawiili 'paaa' Nyɔsʋaa ‑gbinanakʋ ‑gälɩ, 'ümä ‑gʋ ‑sagbili Nyɔsʋa 'nyɩ 'bataa' nʋ. 'Ünyɩ Jesu 'Kriisëlɔ kä 'doo bäa' ana 'Kamanyɔɔ nyra ana 'Pläkänyɔɔ ‑a jre. Nyɔsʋaa ‑Pɔɔkʋ 'a kä 'pɔnɩkʋlʋ ‑glaaa' 'üün 'lɩsa sököö.
65001005	'Amɔ 'n 'paa plɛ, 'amɔlɔ jrea' 'cɩcasa ‑taa wiili kä 'fɩɔ kʋa' ‑pɩ, 'taɩn 'lɩ 'Pläkänyɔɔ bɩaa' Israɛɛlëa 'fɩɔ Ejiipëtëa 'bre 'ceciekʋ nɩ, 'ɔnya nʋ 'iin ‑mülü kä 'fɩɔ 'nyɩa' 'ɔɔn plɛtoro nya jä.
65001006	'Aanjëlü 'nyɩa' bɩa 'üa 'kamablɩa 'mlɩ kʋ ‑bɛ ü sɔa' 'lɩ nɩ, Nyɔsʋa 'pa 'üün 'cɩ 'jöjrüükpü 'lɩ 'plɔʋplɔʋa ‑gʋ, 'ümä ‑gäa ‑srɩ ‑susugbee ‑glaaa.
65001007	'Palɩ Sodɔɔmë ‑bɛ Gomɔɔrë, nyra bätëlë bäa' 'lɩ ‑gbanʋdɛɛ 'dee: ‑Sagbili Nyɔsʋa 'nyɩ 'bataa' 'ii 'ü ma nö, ‑sagbili ‑siiea' 'ia 'jrʋpa 'ü ma kä. Dɛɛlɛ a kʋa' ‑plɩɩ ‑gälɩ nɩ, kapulu 'nyɩ 'nyrɔlɔa' 'plɔʋ 'ua 'pütökʋ 'ü 'jää, 'ii ‑gbala amɩ 'sɩrɩ a käa' amäa' ana nyüfë ‑tre.
65001008	Nyüülü ‑sisiea' ü paa' 'ana ‑tɔrʋpɩɔ nɩ, 'a 'ia ‑gbili 'doolʋ 'ü 'klaa. 'Üa cacɩbobowli 'ü prɛdɛrɩ ‑bɛ 'ü pla 'üa 'jajɛ ‑fre 'lɩ, 'ü blara nyüü 'mä 'üün 'kama, ‑bɛ 'ü ‑jejre ‑sisili bäa' cɛlɩ i 'bʋaa' 'wliklɩ.
65001009	'Aanjëa 'cifi Misɛlëa 'mʋgbɛ 'nyɩ 'nɩmɩ 'saa ‑a nʋ. 'Taɩn 'lɩ 'ɔɔ ‑bɛ Sataan 'blara käa' Moisëa fugbaa ‑gʋ nɩ, 'ɔnyɩ 'nɩmɩ 'ɔɔn ‑a ‑jree; ‑maa 'ɔ ‑gbala 'ɔɔn: «Abɩa 'Pläkänyɔɔ 'pɔnɩ ‑mɩ!»
65001010	‑Maa 'ia nyüülü nɩ, dɛɛlɛ 'ünyɩa' jre 'ɛɛ 'ü ‑jejre, 'ü ‑beere mlaa. 'Ünyɩ bobo bobo ‑a, 'ii 'ba 'üün 'nyʋfɔ 'wʋ.
65001011	Busukʋ jrä 'üün! 'Be Kaɛɛn a 'nyʋfɔ 'ü fa; möliia ‑wawakʋa ‑gʋ 'ü blö ‑beere Balaamë; 'ünya saka ‑beere 'sɩrɩ Koree sakla käa' 'taɩnlɩ 'ü ‑kanyɩ po käa' Moisë 'nyakli.
65001012	'Ia nyüülü 'cakla 'ana 'wʋtarakʋ 'lɩ. 'Ü nöa' 'saa nɩ, 'ünyɩ 'nyüsü ‑a kä; 'ü nyra 'amɩ tara 'wʋ, 'a 'mlara 'wʋ; 'üa 'dooa ‑gä 'ü bobo. 'Ü ‑beere ‑gbrulu 'nyɩ jaa' 'nʋŋlʋ ‑bɛ ‑fʋflʋ ‑gbaaa' 'kä. 'Ü ‑beere tʋtʋtiili kä 'taɩn jräa' 'lɩ ‑bɛ inyɩ tʋa': 'ü järä 'wʋ 'sɔɔwʋ, 'ü ‑kanyɩ tigblii ‑a kä.
65001013	'Ü ‑beere 'sɩrɩ 'taniea dakë bea' 'ɛa bʋbɔdii 'kɔtʋmlɩ; 'ü ‑beere 'sɩrɩ ‑särëeju sɔa' 'üa kʋfa 'wʋ, Nyɔsʋa nya tɛrɛ 'üün 'jöjrüükpüa ‑pɩɔ i 'napɛ 'nyɩa' bä 'plɔʋplɔʋa ‑gʋ.
65001014	Enɔkëlɔ bäa' ‑uunsɔɔa nä ‑glügbönyɔɔ 'bala Adaan a 'taɩn 'lɩ nɩ, 'ɔ 'a kä nyüülü kʋa' ‑pɩa ‑gä 'pa; 'ɔ nɩnɩa kä: « ‑Jää, 'Pläkänyɔɔ nyra 'ɔa 'nyüna 'aanjë 'kɔkɔmlɛ 'kɔkɔmlɛ nya jia
65001015	'ɔmä nyüüa 'fɩɔa ‑gä ‑tʋ. 'Ɔnya ‑balʋnyüülü kä 'fɩɔ nʋa' 'ɔɔn ‑gbigba 'pɔnɩa, nyra ‑jejreewiili kä 'fɩɔ ‑balʋnyüülü 'paa 'ɔa ‑gʋ.»
65001016	'A nyüülü 'palaa' plɛ 'lɩ wii ‑bɛ ü ‑tʋʋäa' 'crɛa 'doo; wiili 'ü 'bataa' 'ia 'sa 'ü 'nyɛɛ. ‑Tɔklʋbɔtɔwiia 'doo 'cie 'üa mlɩ, 'ü 'sara nyüü ‑gbagblɛ 'ümä 'üün dɛɛ kälɩ 'järä.
65001017	‑Maa 'amɔlɔ nɩ, ana ‑wawanyüü 'amɩ, 'ba 'pa wiili 'Pläkänyɔɔ Jesu 'Kriisë apotrëɩɩ ‑gbala käa' 'amɩ plɛ:
65001018	wiili bä käa' ‑maa ‑gälɩblörötaɩnlɩ nɩ, srörönyüü nya jia 'ümä 'üa bʋbɔ bobowiia 'sa 'nyɛ.
65001019	'Ü ‑gbaaa nyüü 'kä. Nyüüa 'sa 'ü bobo 'ünyɩ Nyɔsʋaa ‑Susu ‑a 'klaa.
65001020	‑Maa 'amɔlɔ nɩ, ana ‑wawanyüü 'amɩ, 'ba 'pala 'ana 'klä 'ana 'nyüna nyɔsʋaplɛ ‑gälɩ. 'Ba we Nyɔsʋaa ‑susu 'umä 'amɩ ‑gbaji 'amä Nyɔsʋa bibie.
65001021	'Ba kʋ Nyɔsʋaa ‑wawakʋ 'lɩ, ‑bɛ 'ba ‑glaaa ana 'Pläkänyɔɔ Jesu 'Kriisëlɔ ‑nyɛɛa' 'klälä 'nyɩa' blöröfa kä, 'ɔa nyatɛrɩ.
65001022	'Ba 'jä ‑mülü kä plɛ ‑kaaŋlʋa' 'käsri ‑a nyatɛrɩ.
65001023	'Ba 'balɩ 'üün mlɩ, 'ba 'ba 'üün kapu mlɩ; ‑mölöö bälɩ 'ba 'jä 'üa nyatɛrɩ ŋalɛsa, 'be 'üa kotia 'mʋgbɛ 'si 'üa ‑balʋ 'klɩ.
65001024	Abɩa Nyɔsʋa 'bʋala, 'ɔ 'mrɛɛ 'ɔ 'ba 'amɩ böblökʋ mlɩ, 'ɔɔ 'mrɛɛ ɔ ja 'amɩ 'ɔa 'wliklɩbʋabʋakʋ 'lɩ dɔrʋa 'mlɩ ‑beere nyüülü 'nyɩa' bʋbɔdɛɛ ‑gba kä.
65001025	'Ɔa 'doo bä ana 'Lɩgla Nyɔsʋa, 'ɔɔ ‑srörö Jesu 'Kriisë ana 'Pläkänyɔɔ kälɩ 'ɔnya 'balɩ amɩ mlɩ, a ‑nyɩ 'ɔɔn 'bʋalakʋ, 'wliklɩbʋabʋakʋ, 'klü nyra 'kamakʋ 'taɩn a 'fɩɔ 'lɩ, 'köklesaplɩɩ nyra 'plɔʋplɔʋa ‑gʋ. 'Asɩ i bä!
66001001	‑Jää wiili ‑sisiea' i Jesu 'Kriisë bea' ‑fälɩ ‑taa ‑pɔɔkʋlʋa 'mlɩ. Nyɔsʋa srara 'ɔmɩ 'iin 'ɔmä 'iin 'ɔa 'jrʋpafɛnyüü srara 'ümä wiili jöa' 'lee jre. Jesu 'Kriisë blɔ 'ɔa 'aanjë ɔ ji ɔ ‑gbala 'mɩ 'iin, 'mɔɔ Jaan 'ɔa 'jrʋpafɛnyɔɔ.
66001002	'Nyaa 'pa nyɔsʋaawii nyra 'cɩcasalä Jesu 'Kriisë sraraa' 'mɩ nyra diili kä 'fɩɔ 'n 'jäa'.
66001003	Nyɔɔlɔ ‑täsäa' ‑taa wiili sɔa' Nyɔsʋaa mlɩ, ‑bɛ ü poa' 'iin 'nyakli, nyra ü ‑trääräa' 'lɩ diili ‑jɩjraa' nɩ, abɩa dɔrʋ 'bla 'üün; 'be 'taɩn 'a 'lɩjäjräkʋ bɩa.
66001004	'Mɔɔ Jaan, 'n ‑jɩjra 'cɛcʋ ‑uunsɔɔlʋ bäa' Asiia 'bre 'wʋ. Abɩa ‑gbinanakʋ nyra plɛgälɩflɛrɛkʋ bä 'amɩ ‑gälɩ, i sɔa' Nyɔsʋaa ‑nyɛɛ, 'ɔɔlɔ bäa' 'lɩ, ɔ bä käa' 'lɩ ‑bɛ ɔ jöa'; i sɔa' bɩa ‑sisi ‑uunsɔɔlë kʋa' Nyɔsʋaa 'kɩɩkpataa 'klɩ,
66001005	nyra bɩa Jesu 'Kriisëa ‑nyɛɛ. 'Ɔɔ bä nyɔɔlɔ 'nyɩ sɔa' nyɔɔ dɛrɩ ɔ 'jäa' 'ia wiili, 'ɔɔ bä ‑kätɩjʋlɔ sɔa' jäjänyüüa ‑tɔrʋpɩɔ, 'ɔɔ bä 'pläa 'kɩɩa 'Kamanyɔɔ. 'Kriisë ‑wa amɩ, 'ɔnya ‑srörö 'ɔa ‑toru kälɩ 'ɔnya ‑futo amɩ ana ‑balʋa ‑gʋ.
66001006	'Ɔ nrörö amɩ 'kamaplä 'lɩ 'ɔnya nrörö amɩ ‑gbɔsapɛrɩnyüü 'lɩ amä 'ɔa Tʋ Nyɔsʋaa 'jrʋpafɛ. Abɩa 'wliklɩbʋbʋakʋ nyra 'klü bä Jesu 'lɩ 'plɔʋplɔʋa ‑gʋ! 'Asɩ i bä.
66001007	‑Jää! 'Ɔ bä cɛlɩa ‑gbrua 'mlɩ 'ɔɔ jö! Nyüüa 'fɩɔ nya 'ɔɔn 'jäa, 'palɩ nyüülü 'flooa' 'ɔɔn, 'kä ‑tʋtʋ ‑gälɩa ‑glügbüa 'fɩɔ nya 'ɔa ‑gʋ 'wu. 'Cɩcasa! 'Asɩ i bä!
66001008	'Pläkänyɔɔ Nyɔsʋa nɩnɩa: «'Mɔɔ bä Alëfaa nyra Omega, nyɔɔlɔ bäa' 'lɩ, ɔ bä käa' 'lɩ ‑bɛ ɔ jöa', 'Nɩmrɛɛ Nyɔsʋa.»
66001009	'Mɔɔ Jaan, ɔ bäa' bɩa 'ana ‑wlajʋ nɩ, 'nyraa 'amɩ bä ‑sʋɩ 'lɩ 'Kamaplä 'lɩ nyra Jesu 'Kriisë 'lɩa 'mlɩkpʋkplɔkʋ 'lɩ. Nyɔsʋaawiia ‑gʋ nyra 'cɩcasalä 'paaa' Jesu 'Kriisëa ‑gäa ‑gʋ 'ü nrörö 'mɩ ‑jienyɔɔ 'lɩ dugbalä 'ü 'daraa' Patëmɔsë 'äa 'mlɩ.
66001010	'Pläkänyɔɔa ‑srɩ 'lɩ Nyɔsʋaa ‑Susu blö 'mɩ ‑gälɩ, 'nyaa 'nrörö 'na dɛrɩ 'wʋsɔɔrɔwii 'wli ‑beere dɛglɛa mlɩa wii.
66001011	‑Jäsɩ 'i 'saa' 'lɩ: «‑Jɩjra wiili ‑jääa' 'wʋ ‑pɔɔkʋa 'mlɩ, 'kä ‑fa 'uun 'cɛcʋ ‑uunsɔɔlʋ bäa' ‑taa bätëlëa 'mlɩ: Ɛfɛsë, Simiirënë, Pɛgamamë, Tiratiirë, Sarëdɛɛsë, Filadɛlëfii, nyra Laodisii.»
66001012	'Nyaa ‑siekälɩ 'mä nyɔɔlɔ palaa' 'mɩ wii ‑gba 'jä. 'N ‑siea' kälɩ nɩ, 'n 'jä 'napua tii ‑uunsɔɔ, 'ia 'wlia ‑sika 'napu.
66001013	'Napua tii ‑uunsɔɔlüa ‑tɔrʋpɩɔ nɩ, nyɔɔ 'doo bä ɩ 'lɩ, 'ɔ ‑beere Nyɔɔa 'Jʋ. 'Ɔ pa ‑pana kpakö 'lɩ, 'ɔnya kpasra ‑sikapɛɛtʋ 'ɔa ‑tɔklʋ 'klɩ.
66001014	'Ɔa 'wlia 'ŋuei 'pɔlɔ ‑beere ‑särë, 'ɔa 'nyü ‑beere kapua mɛ.
66001015	'Ɔa bei plö ‑beere 'sɩrɩ 'ü fumlöa' babɛ kapu ‑gbogbo 'lɩ ‑bɛ 'ü 'tɩtɩaa' 'ɛɛn. 'Ɔa mlɩa wii ‑beere 'nie kpaküa mlɩa wii.
66001016	'Ɔa 'dupa 'darʋ 'lɩa ‑särëeju ‑uunsɔɔ, ‑bɛ 'ɔa mlɩ 'cie ‑jɛrɛlɛ käa' 'kʋɩa 'sɔɔ. 'Ɔa 'klʋɩ plö ‑beere ‑sopujrʋ.
66001017	'N 'jäa' 'ɔɔn nɩ, 'n blö ‑beere 'sɩrɩ 'n jäa'. 'Ɔnya 'pie 'ɔa 'dupa 'darʋ 'na ‑gälɩ 'ɔ ‑nëma: «Ŋalɛ 'nyɩ 'bla ‑mɩ! 'Mɔɔ bä diia 'käkolofa nyra 'ia bɩarafa,
66001018	'n bälɩ. 'N jä kä, ‑maa 'köklesa ‑plɩɩ nɩ, 'n bälɩ 'plɔʋplɔʋa ‑gʋ. 'Asɩ i bä! 'Nyaa 'klaa jäjäkʋ nyra 'kuaabrea 'sapu kälɩ.
66001019	‑Jɩjra wiili ‑jääa': wiili ‑sööa' 'köklesa nyra wiili nëmäa' 'lɩ 'tɔrɔ ‑taa diili ma ‑si.
66001020	‑Särëeju ‑uunsɔɔlë ‑jääräa' 'na 'dupa 'darʋ 'lɩ nɩ, nyra ‑sikaa 'napua tii ‑uunsɔɔlë ‑jääa' nɩ, ‑jää 'ia ‑gbaa: ‑särëeju ‑uunsɔɔlë nɩ, 'a 'cɛcʋ ‑uunsɔɔlëa 'aanjë; 'napua tii ‑uunsɔɔlë nɩ, 'a 'cɛcʋ ‑uunsɔɔlʋ.»
66002001	«‑Jɩjra 'aanjëlɔ bäa' Ɛfɛsëa 'cɛcɩ 'lɩ 'wʋ; ‑gbala 'ɔɔn ‑maa: «Nyɔɔlɔ 'klaaa' ‑särëeju ‑uunsɔɔlʋ 'ɔa 'dupa 'darʋ 'lɩ kälɩ, ɔ 'nyɛrɛa' ‑sikaa 'naputiia ‑tɔrʋpɩɔ, ‑jäsɩ 'ɔ ‑gbaa:
66002002	'N jre diili ‑nöa', 'n jre ‑na 'jrʋpa nyra ‑na 'wʋsɔɔrɔkʋ. 'N jre 'iin ‑nyɩ plɛbʋbɔnyüüa ‑tɔrʋpɩɔa 'nyɛrɛkʋ ‑a ‑wa; ‑nya 'traɩn nyüülü 'daraa' 'üa nyüfë apotrë ‑bɛ 'ünyɩa' 'üün bä; ‑nya 'jä 'iin 'sɩrɩ 'ü bäa' ‑gbagblɛnyüü.
66002003	‑Jää ‑sʋɩ ‑nya ‑sɔɔrɔwli 'wʋ 'na 'nyrɩa ‑gʋ, ‑nyɩ ‑sɩa ‑a ‑sɩa ‑nya ‑fɛ 'na 'jrʋpa.
66002004	‑Maa wiili kä ‑gʋ 'mäa' ‑mɩ 'daa nɩ: ‑na ‑kätɩsaa ‑wawakʋlʋ ‑cɛɛrɛa' ‑wälɩ.
66002005	'Ii känyrɩ, ‑plɩɩlɩ ‑sɔa' ‑bɛ ‑blöa' 'pa 'lɩ plɛ. Toro 'lɩ ‑balʋ ‑gälɩ 'kä nö 'cɩcagbili ma nö käa' ‑kätɩsa. ‑Ama 'nyɩ 'iin nʋ ‑a nʋ nɩ, 'nyaa sɔsɔ jia 'kä 'nyaa ‑na 'napɛ 'ɛa kʋfa 'wʋ 'ba.
66002006	'Asɩɛ ‑jää wiili käa' 'mɩ 'tʋ ‑na ‑nyɛɛ: 'sɩrɩ 'n jraraa' Nikolaiitënyüüa nʋnʋgbi 'nyüa 'mlɩ, 'asɩ ‑jraara bɩa 'üa nʋnʋgbi 'nyüa 'mlɩ.
66002007	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli! Nyɔɔlɔ nëmäa' 'wʋsi nɩ, 'nyaa 'ɔɔn 'kläa tuulu bäa' Nyɔsʋaa Paradii 'lɩa 'bü ‑nyɩa 'ɔmä 'üün ji.»
66002008	«‑Jɩjra 'aanjëlɔ bäa' Simiirënëa 'cɛcɩ 'lɩ 'wʋ, ‑gbala 'ɔɔn ‑maa: «Nyɔɔlɔ bäa' diia 'käkolofa nyra 'ia bɩarafa, ɔ jäa' ‑bɛ ɔ sɔa' 'wʋ, ‑jäsɩ 'ɔ ‑gbaa:
66002009	'N jre wiili ‑nöa', ‑na ‑sʋɛ nyra ‑na 'pʋa, ‑maa ji 'bɩɔ. 'N jre 'sɩrɩ ‑mölöö ‑jejreea' ‑mɩ. 'Ü nɩnɩa juifë 'ü bä, ‑maa ‑gbagblɛ bäsaa. Sataan a ‑jria 'ü bä.
66002010	‑Sʋɩlɩ ‑nëmäa' 'jä 'nyɩ kä ‑mɩ ŋalɛ 'wʋ. Ponyakli. Sataan nya 'amɩ 'traɩn a: 'ɔnya 'ana ‑tɔrʋpɩɔa ‑mölöö 'kplaa kä 'ɔnya 'üün ‑jie 'lɩ 'pa, 'kä 'anya ‑sʋɩ 'jä ‑kpraalɩa jrüü ‑pʋ. ‑Maa ‑sɔɔrɔwʋ ‑bakää 'ünyɩ 'bla ‑mɩ, ‑bɛ 'mä ‑mɩ 'kläa 'wlugbö ‑nyɩ.
66002011	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli! «Nyɔɔlɔ nëmäa' 'wʋsi, ‑ka ‑nëmä 'sɔɔa në jäjäkʋ ‑a 'jä.»
66002012	«‑Jɩjra 'aanjëlɔ bäa' Pɛrëgamämëa 'cɛcɩ 'lɩ 'wʋ, ‑gbala 'ɔɔn ‑maa: «Nyɔɔlɔ 'klaaa' ‑jɛrɛlɛ käa' 'mrʋ ɛ käa' 'kʋɩa 'sɔɔ, ‑jäsɩ 'ɔ ‑gbaa:
66002013	'N jre wiili ‑nöa' nyra ‑plɩɩlɩ ‑kʋa', i Sataan a 'kɩɩkpata bäa'. ‑Kpaasra 'na 'nyrɩ ‑gba. 'Ana ‑tɔrʋpɩɔ, i Sataan kʋa', 'ii 'ü 'blaraa 'na ‑gäpanyɔɔ Antipasë 'nyɩa' 'mɩ dɛrɩ sɔ. ‑Maa ‑mɔlɔ nɩ, ‑jää 'ia 'fɩɔ ‑maa ‑ka toro 'mɩ plɛ.
66002014	‑Maa wii 'doorodoo bälɩ 'ii 'nëmä ‑mɩ ‑gbala. Nyüü ‑mölöö bä ‑na ‑nyɛɛ, Balaamëa 'kpɩkpɩakʋlʋ 'ɔ 'kpɩa käa' nyüü tʋɩɩa 'taɩn 'lɩ nɩ, 'ü ‑ka 'nyɛɛ 'iin ‑gälɩ. Balaamë 'kpɩa kä Balaakë 'sɩrɩ 'ɔmäa' Israɛɛlënyüü bɔʋdɛrɩ 'pa ‑bɛ 'ümäa' ‑gbɔsamlaa ji, ‑bɛ 'sɩrɩ 'üü nöa' ‑sagbili Nyɔsʋa 'nyɩ 'bataa'.
66002015	'Asɩ nyüü ‑ka bä ‑na ‑nyɛɛ, 'ü ‑ka prɛ Nikolaiitënyüüa 'kpɩkpɩakʋ dɛrɩ.
66002016	Cɛrɛ 'ia ‑balʋ ‑wälɩ! ‑Ama 'nyɩ nʋ 'imɩ ‑a nɩ, 'nyaa jia jrüüa 'mlɩ 'kä 'nyaa ‑jɛrɛlɛ bäa' 'na mlɩ nʋ 'kä 'nyaa 'ia nyüülü tou fa.
66002017	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli! «Nyɔɔlɔ nëmäa' 'wʋsi 'nyaa 'ɔɔn 'maanëlë ‑sisiea' ‑nyɩa 'ɔmä 'ään ji; 'kä 'nyaa 'ɔɔn 'pɔlɔ 'täkä ‑nyɩ. 'Ü ‑jɩjra 'täkäläa ‑gälɩ 'nyrɩ dëdrä nyɔɔ 'nyɩa' jre ima 'nyɩ nyɔɔlɔ 'ü ‑nyɩa' 'ään ‑a bä.»
66002018	«‑Jɩjra 'aanjëlɔ bäa' Tiratiirëa 'cɛcɩ 'lɩ 'wʋ, ‑gbala 'ɔɔn ‑maa: «Nyɔsʋaa 'Jʋ, nyɔɔlɔ käa' 'nyü ‑beerea' kapua mɛ, ‑bɛ 'ɔa bei plöa' ‑beere babɛ 'ü fumlöa' kapu ‑gbogbo 'lɩ ‑bɛ 'ü wɔpɔa', ‑jäsɩ 'ɔ ‑gbaa:
66002019	'N jre ‑na nʋnʋdii, 'n jre ‑na ‑wawakʋ, 'n jre ‑na nyɔsʋaplɛ, 'n jre 'iin 'sɩrɩ ‑fɛɛɛa' Nyɔsʋa 'jrʋpa, nyra ‑na plɛblöblökʋ. 'N jre 'iin 'sɩrɩ ‑na nʋnʋdii ‑sɔɔrɔa' 'wʋ 'kä ‑kätɩsaa ‑gʋ.
66002020	‑Maa wiili kä ‑gʋ 'mäa' ‑mɩ 'daa nɩ, ‑taa 'ŋlʋʋlɔ 'ü 'daraa' Jesabɛɛlë ɔ 'daraa' 'ɔa nyufa nyɔsʋamlɩpalaŋlʋʋ, ‑bɛ ‑cɛɛrɛa' ‑wälɩ ɔ ‑trɔɔrɔa' 'na 'jrʋpafɛnyüü nɩ, 'ɔa ‑gʋ 'mä ‑mɩ 'daa. 'Ɔ 'kpɩa 'üün ‑sagbili Nyɔsʋa 'nyɩ 'bataa', 'kä 'ü jö mrɛɛlɛ nyra mlaalü 'ü 'saraa' ‑wäsɩa 'wʋ.
66002021	'Nyaa ‑nyɩ 'ɔɔn 'taɩn 'ɔmä 'iia ‑balʋlʋ ‑wälɩ 'cɛrɛ, ‑maa 'ɔnyɩ 'uun ‑wälɩ ‑a 'cɛrɛ.
66002022	'Ɔma 'nyɩ 'ɔa nʋnʋgbi ‑wälɩ ‑a 'cɛrɛ 'nyaa 'ɔɔn ‑sʋɩa ‑bɛrɛ ‑gälɩ bea, 'ɔɔ ‑bɛ nyüülü 'ɔ nyra 'üün 'palaa' bätësa kɔsɔ.
66002023	'Nyaa 'ɔa 'jüa 'fɩɔ 'blaa, 'kä 'cɛcʋa 'fɩɔ nya 'saa jre 'mɔɔ bä nyɔɔlɔ jrea' bobowii nyra wiili bäa' nyüüa plɛ ‑gälɩ. Dɛɛlɛ ‑moloo nʋa' 'ɛɛ 'mä 'klɩtɛ ‑bɛ 'mä 'ɔɔn 'ɔa nɛ ‑nyɩ.
66002024	‑Maa ‑jäsɩ 'n ‑gbalaa' 'amɔlɔ bäa' Tiratiirë nɩ, ü kä 'fɩɔ 'nyɩa' ‑taa 'kpɩkpɩakʋlʋ 'klɩnyiere ‑bɛ ünyɩa' Sataan a wiili ‑sisiea' jre nɩ: 'nëmä 'ana ‑gbla ‑gälɩ ‑a 'papla.
66002025	Wiili kä 'doo 'amäa' nʋ o, 'ba ‑sɔɔrɔwʋ 'ba 'kpla 'cɩcasa wiili 'a 'kpɩaa', 'kä 'n jö.
66002026	«‑Bɛ ‑mɔlɔ nëmäa' 'wʋsi nɩ, 'iibä nyɔɔlɔ ‑ka ‑trääräa' 'lɩ 'mɩa 'doo, ɔmäa' 'iin nʋ nʋ ‑bɛ 'ɔmäa' jä nɩ, 'nyaa 'ɔɔn ‑glügbüa 'fɩɔa 'kamakʋ kälɩ ‑nyɩa.
66002027	Dete 'ɔmä nʋ ‑bɛ 'ɔmä 'üün 'kama; 'ɔnya 'üün wawaa, 'sɩrɩ 'ü wawaa' bëtë,
66002028	'kä 'nyaa 'ɔɔn ‑suwlaa ‑särëeji ‑nyɩ.
66002029	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli!»
66003001	«‑Jɩjra 'aanjëlɔ bäa' Sarëdɛɛsëa 'cɛcɩa 'wli 'klɩ 'wʋ; ‑gbala 'ɔɔn ‑maa: «Nyɔɔlɔ 'klaaa' Nyɔsʋaa ‑sisi ‑uunsɔɔ nyra ‑särëeju ‑uunsɔɔ, ‑jäsɩ 'ɔ ‑gbaa: 'N jre ‑na nʋnʋdii; nyüü ma 'jä ‑mɩ 'ü nɩnɩa 'lɩbänyɔɔ ‑bä, ‑maa jäjänyɔɔ bä.
66003002	Tɛkä 'cɩcasa, 'kä ‑paa i tɩɔa' 'lɩ ‑mɩ ‑bɛ i jäa' i möa' 'klü 'lɩ, 'be 'n 'jä 'sɩrɩ ‑na nʋnʋgbi 'nyɩa' 'klü 'lɩ bä Nyɔsʋa 'klʋɩ ‑gälɩ.
66003003	'Ii känyrɩ, 'pa wiili 'kpɩaa' nyra i ‑nuua' 'wli plɛ; ‑träärälɩ 'imɩ 'kä ‑toro 'lɩ ‑balʋ ‑gälɩ. ‑Ama 'nyɩ 'kä ‑a tɛ 'cɩcasa nɩ, 'nyaa ‑mɩ 'wʋ jia ‑beere 'jejienyɔɔ, ‑nëmä 'taɩnlɩ kä 'mlɩ 'mäa' ji ‑a jre.
66003004	‑Maa ‑kälä nyüü 'doorodoo Sarëdɛɛsë 'ünyɩ 'üa 'koti ‑fre ‑a pla. 'Pɔlɔ 'koti 'ümä 'lɩpa, 'üü ‑bɛ 'mɔɔ 'mä 'nyɛ, 'be 'ü 'wʋ 'iin 'klɩ.
66003005	'Asɩ nyɔɔlɔ ‑sia' 'wʋ 'mä 'pɔlɔ 'koti 'lɩ paa, 'nëmä 'ɔa 'nyrɩ 'Kläa ‑Pɔɔkʋa 'mlɩ ‑a 'ba 'plɔʋ, 'na Tʋ nyra 'aanjëa 'klʋɩ 'nyaa 'daa 'na nyüü kʋ ‑pɩ.
66003006	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli!»
66003007	«‑Jɩjra 'aanjëlɔ bäa' Filadɛlëfiibätäa 'cɛcɩa 'wli 'klɩ 'wʋ; ‑gbala 'ɔɔn ‑maa: «'Nyünanyɔɔ, 'Cɩcanyɔɔ, nyɔɔlɔ 'klaaaa' Daviidëa 'sapɛ, ɔma 'saa' dɛɛ ‑bɛ nyɔɔ 'nyɩa' 'lɩbɩa 'ɔmäa' 'ɛɛn 'pa, ‑bɛ 'ɔ ma 'paa' dɛɛ nyɔɔ 'nyɩa' 'lɩbɩa 'ɔmäa' 'sa, ‑jäsɩ 'ɔ ‑gbaa:
66003008	'N jre ‑na nʋnʋdii. 'N jre 'iin 'sɩrɩ ‑nyɩa' 'saa 'klü kä, ‑maa ‑tʋ 'na 'papawii 'nyü ‑gba, ‑nyɩ 'mɩ dɛrɩ ‑a sɔ. 'Ia ‑gʋ, 'n 'sara ‑mɩ tatu 'klɩ nyɔɔ 'nyɩ 'lɩ ‑a bɩa ɔ 'pa 'umɩ.
66003009	'Nyaa ‑mɩ Sataan a trarafa 'wʋa nyüü kälɩ ‑nyɩa, 'ü 'daraa' 'üa nyüfë juifë ‑bɛ 'ünyɩa' 'üün bä, ‑gbagblɛ 'ü kä. 'Nyaa 'üün jaa 'ünya ‑na 'klʋɩ kotifli 'palaa, 'kä 'ünya 'saa jre 'sɩrɩ 'mɔɔ 'n ‑waa' ‑mɩ.
66003010	'N ‑gbalaa' ‑mɩ ‑a kpʋkplɔmlɩ ‑sʋɩa 'mlɩ ‑beere 'mɔɔ, ‑bɛ ‑nʋa' 'imɩ nɩ, 'ia ‑gʋ 'na 'mʋgbɛ 'nyaa ‑mɩ 'nyiöli ‑gääläa 'taɩn 'lɩ ‑sʋɩ 'mäa' 'pläa 'fɩɔa 'mlɩ ji. ‑Sʋɩlɩ jö 'imä ‑tʋtʋ ‑gälɩa nyüüa 'fɩɔ 'lɩtɛ.
66003011	'N jö 'köklesaplɩɩ. Nyɔnyrɔ i ‑klaaa' kälɩ 'cɩcasa, nyɔɔ ‑pɩ ‑mɩ ‑na 'wʋsisikʋa 'wlugbö kälɩ 'ba.
66003012	Nyɔɔlɔ nëmäa' 'wʋsi nɩ, 'nyaa 'ɔɔn 'na Nyɔsʋaanyuku kpakua ‑gɔmʋʋ 'lɩnröröa, 'ɔ ‑ka ‑nëmä 'cie ‑a 'cie. 'Nyaa 'ɔa ‑gälɩ 'na Nyɔsʋaa 'nyrɩ ‑jɩjraa, 'kä 'nyaa 'lɩ 'na Nyɔsʋaa bätäa 'nyrɩ ‑jɩjra. Bätälä nɩ, 'ää bä Jerusalɛɛmë dëdrälä 'mäa' 'na Nyɔsʋaa ‑nyɛɛ sɔ cɛlɩ 'ämäa' ji. 'Nyaa bɩa 'ɔa ‑gälɩ 'na 'nyrɩ dëdrä ‑jɩjraa.
66003013	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli!»
66003014	«‑Jɩjra 'aanjëlɔ bäa' Laodisiia 'cɛcɩa 'wliklɩ 'wʋ, ‑gbala 'ɔɔn ‑maa: «Nyɔɔlɔ känyrɩ bäa' 'Asɩ i bä, nyɔɔlɔ ‑gäa' 'klɩ ‑bɛ ɔ 'saalɩ 'cɩcasa, ɔ bäa' diili kä 'fɩɔ Nyɔsʋa nʋa' a 'wliklɩ, ‑jäsɩ 'ɔ ‑gbaa:
66003015	'N jre ‑na nʋnʋdii; 'n jre 'iin 'sɩrɩ ‑nyɩa' sɩɔ pa ‑bɛ ‑nyɩa' fumö. 'N 'bata ɩ ‑a ‑pa sɩɔ 'aiɛ ‑a fumö!
66003016	‑Maa ‑nyɩ sɩɔ ‑a pa, ‑nyɩ fumö ‑a fumö, kpämä kpämä, 'ii känyrɩ 'nyaa ‑mɩ ‑wɔsɔa!
66003017	‑Jäsɩ ‑gbaaa' nɩ: ‹'N ji 'bɩɔ, 'n 'jä mölii 'kɔkɔmlɛ, 'n ‑kanyɩ 'bata dɛɛ ‑mɩdee ‑a.› ‑Nyɩ 'iin jre ‑a jre 'sɩrɩ ‑busua', ‑bä nyatɛrɩ 'wʋ! 'Pʋa 'blaa ‑mɩ, ‑nɔɔɔ, ‑nya 'pa ‑gbagba.
66003018	'Ii känyrɩ, ‑jää ‑tɔɔɔlʋ 'n 'paaa' ‑mɩ 'lɩ: ‑srooro 'mɩ 'tasɩrɩa ‑sikalä ‑sröröa' kapu 'lɩ kälɩ ‑bɛ ‑mä 'bɩɔ ji. ‑Su bɩa 'pɔlɔ 'koti ‑mä 'sroo, ‑mä ‑na 'nyüsü ‑sisie. 'Kä ‑suuö ‑wöseri ‑mä ‑na 'nyüa 'mlɩ 'pa, ‑mä 'käjä.
66003019	Nyüülü kä 'fɩɔ 'n ‑waa' nɩ, 'n 'daa 'üün 'kä 'n bɔtɔ 'üün. 'Ii känyrɩ, ‑srara 'sɩrɩ ‑fumöa' 'na ‑gʋ 'kä ‑toro 'lɩ ‑balʋ ‑gälɩ.
66003020	Tɛlɩ, 'n 'nyüglö tatu 'mäklɩ 'kä 'n bɔtɔ 'uun. Nyɔɔ ma 'nu 'na wii 'wli ‑bɛ ɔma 'sa 'uun nɩ, 'nyaa 'ɔa ‑nyɛɛ paa 'kä 'nyraa 'ɔɔn nya 'wʋtara, 'kä 'ɔa 'mʋgbɛ nyra 'mɔɔ nya 'wʋtara.
66003021	Nyɔɔlɔ nëmäa' 'wʋsi nɩ, 'nyraa 'ɔɔn nya 'na 'kɩɩkpata ‑gälɩ kʋa, 'sɩrɩ 'na 'mʋgbɛ ‑sia' 'wʋ ‑bɛ 'n mia' ‑bɛ 'mɔɔ ‑bɛ 'na Tʋ kʋa' 'ɔa 'kɩɩkpata ‑gälɩ.
66003022	«Nyɔɔlɔ käa' 'nyakli ɔ po wiili Nyɔsʋaa ‑Susu ‑gbalaa' 'Cɛcʋ 'nyakli!»
66004001	'Ia ‑sia' nɩ, 'n 'jä dii ‑mɩdoo. 'N 'jä tatua 'saradɛɛ cɛɩɩa 'mlɩ. 'Papawiili 'nyaa käa' 'wli 'nu, i 'paaa' wii ‑gböösa ‑beere dɛglɛ nɩ, 'i ‑gbala 'mɩ ‑maa: «'Jra ‑tɛ 'mä ‑mɩ wiili käa' imäa' 'lɩjrä srara.»
66004002	'A ‑plɩɩ Nyɔsʋaa ‑Susu kʋ dotro 'unya blö 'mɩ ‑gälɩ; 'nyaa jä 'kɩɩkpata cɛa 'mlɩ, nyɔɔ kʋ ɩa' 'äa ‑gälɩ.
66004003	Nyɔɔlɔ kʋ ɩa' 'lɩgälɩ plö ‑beere 'täkälä kä 'peru 'bʋaa' ‑gböösa, 'i ‑beere emerodëtäkä, 'i ‑beere bɩa sadoanëa ‑fɔflɔɔ 'täkä. Cɛblabre nya trara 'kɩɩkpata 'klɩ ‑beere emerodëa 'napɩjɩjarɛtäkä.
66004004	'Kɩɩkpatë ‑glʋ ‑bɛ mlɔɔ trara 'kɩɩkpatalä 'klɩ, ‑bɛ tagbü ‑glʋ ‑bɛ mlɔɔ kʋ 'üün 'wʋ. 'Ü 'sroo 'pɔlɔ 'koti, ü ‑tʋ ‑sikaa 'wlugbö 'wli.
66004005	Cɛa 'bɩbɩ, ‑yrɛ, nyra ‑mamɛɛa wii mlɩ 'bablakʋ ja 'kɩɩkpata 'lɩ. ‑Teria 'piu ‑uunsɔɔ ŋʋala 'kɩɩkpata 'klɩ. ‑Teri ‑uunsɔɔlʋ ŋʋaa', 'iibä Nyɔsʋaa ‑sisi ‑uunsɔɔ.
66004006	'Kɩɩkpataa 'klʋɩ bä 'tanielɛ 'järäa' 'lɩkä ‑beere ‑titrua 'täkä. 'Äa ‑tɔrʋpɩɔ nyra 'äa ‑gba bä 'lɩbädii mlɔɔlü, 'nyü 'si 'üa 'klʋɩ nyra 'üa dɛrɩ.
66004007	‑Kätɩa nɛ ‑beere sruku; 'sɔɔa nɛ ‑beere bruujʋ; tääa nɛa 'klʋɩ ‑beere bätënyɔɔ; mlɔɔa nɛ ‑beere 'sɩrɩ bʋbʋ kpaku ‑preeea'.
66004008	'Ia 'lɩbädii mlɔɔlü kä ‑pëkati ‑uundoo ‑uundoo, 'üa ‑pëkatia ‑gälɩ nyra 'ia ‑wälɩ bä bä 'nyü. 'Ü brɛa 'doo ‑srɩ ‑bɛ ‑gbia, ‑bɛ 'ü nö: 'Nyüna, 'nyüna, 'nyüna 'Pläkänyɔɔ 'Nɩmrɛɛ Nyɔsʋa, 'ɔɔlɔ bä käa' 'lɩ, ɔ bäa' 'lɩ, ɔ jöa'!
66004009	'Lɩbädii brɛ, ‑bɛ i 'bʋala nyɔɔlɔ kʋa' 'kɩɩkpata ‑gälɩ, 'ɔ bäa' 'lɩ 'plɔʋplɔʋa ‑gʋ. 'Ü brɛrɛ 'ɔɔn 'lɩ ‑bɛ 'ü 'trɛɛ 'ɔɔn.
66004010	'Asɩ 'ü nöa' 'saa nɩ, 'asɩ Tagbü ‑glʋ ‑bɛ mlɔɔlü 'pala 'üa 'kʋɩa ‑tʋtʋ 'wʋ ‑fli, nyɔɔlɔ kʋa' 'kɩɩkpata 'wʋa 'klʋɩ; 'kä 'ü brɛrɛ ɔ bäa' 'lɩ 'plɔʋplɔʋ 'lɩ. 'Ü be be 'üa 'wlugbë nyɔɔlɔ kʋa' 'kɩɩkpata 'lɩa 'klʋɩ ‑bɛ 'ü nö:
66004011	«O 'Pläkänyɔɔ, ana Nyɔsʋa, 'i 'wʋ ‑mɩ 'klɩ amä ‑mɩ 'jrara, amä ‑mɩ 'bʋala, amä ‑mɩ 'klü ‑nyɩ, 'be ‑mɔ nʋ diia 'fɩɔ, ‑mɔ 'nyie 'aiɛ 'i nrörö ‑bɛ 'i bälɩ.»
66005001	'Pɩrɩgälɩ nɩ, 'nyaa 'järä nyɔɔlɔ kʋa' 'kɩɩkpata ‑gälɩa 'dupa 'darʋ 'lɩ ‑pɔɔkʋ, 'u ‑gëglɛ. ‑Pɔɔkʋlʋ kpala 'klɩ, 'ua 'mlɩ nyra 'ua ‑gälɩ ‑jɩjra. 'Ünya kpasa 'uun kpasradii ‑uunsɔɔ.
66005002	'Nyaa 'jä 'wʋsɔɔrɔ 'aanjë 'doo 'ɔnya 'kpö ‑gböösa 'ɔ ‑nëma: «Nyɔɔ 'plɛɛ 'wʋ 'iin 'klɩ ɔmä kpasradiili nyra ‑pɔɔkʋlʋ 'klɩ ‑jie le?»
66005003	Nyɔɔ 'nyɩ cɛa 'mlɩ ‑a bä, 'ɔnyɩ ‑tʋtʋ ‑gälɩ ‑a bä, 'aiɛ ‑tʋtʋ ‑wälɩ ‑a bä ɔ 'mrɛɛa' 'ɔmäa' ‑pɔɔkʋlʋ 'klɩ ‑jie 'ɔmä 'uun ‑täsä; 'ia nyɔɔ 'nyɩ 'lɩ ‑a bä.
66005004	‑Bɛ nyɔɔlɔ 'mäa' 'uun ‑jie ‑bɛ 'ɔmäa' 'uun ‑täsä, 'ia 'klɩwʋnyɔɔ 'nyɩa' 'lɩ bä nɩ, 'n ‑tʋ 'lɩ 'dugu 'kɔkɔmlɛa 'wuwukʋ.
66005005	‑Bɛ tagbülüa ‑tɔrʋpɩɔa 'doo bä ɩa' ‑plɩɩ nɩ, 'ɔnya ‑gbala 'mɩ ‑maa: «‑Nyɩ 'wu! ‑Jää: Judaa napio 'klɩa sruku, Daviidëa ‑glügbö 'klɩa nyɔɔ, ɔ ‑sia' 'wʋ, 'ɔɔ 'wʋ ‑pɔɔkʋlʋa 'klɩjiejiekʋ 'klɩ, 'kä 'ɔnya kpasradii ‑uunsɔɔlʋ wa.»
66005006	'Nya 'järä ‑bablëëjʋ 'lɩbädii mlɔɔ nyra tagbüa ‑tɔrʋpɩɔ 'ɔ 'nyüglö 'kɩɩkpataa ‑gba. 'I ‑beere ‑gbɔsa ‑bablëëjʋlʋ 'ü 'blaaa'. 'Ɔa ‑gua ‑uunsɔɔ 'nyü ‑uunsɔɔ. 'Ɔa 'nyülü, 'üü bä Nyɔsʋaa ‑sisi ‑uunsɔɔlü Nyɔsʋa blɔa' ‑tʋtʋa 'fɩɔ ‑gälɩ.
66005007	'Ɔnya jijrö 'lɩ nyɔɔlɔ kʋa' 'kɩɩkpata 'wʋa ‑gba, 'ɔnya 'ba ‑pɔɔkʋlʋ nyɔɔlɔa 'dupa 'darʋ 'lɩ.
66005008	‑Bablëëjʋlɔ dɔrɔa' ‑pɔɔkʋlʋ 'wʋ nɩ, 'lɩbädii mlɔɔlü nyra tagbü ‑glʋ ‑bɛ mlɔɔlë nya 'pa ‑bablëëjʋlʋa 'klɩ kotifli. ‑Moloo ma bälɩ 'ɔ 'klaa ‑kamii nyra ‑sika ‑glasɩ 'sia' 'kɩna 'klɩ. 'Kɩnalä nɩ, 'ä ‑dɛkɩ nyɔsʋaanyünanyüüa nyɔsʋabibiekʋ.
66005009	‑Bɛ 'ü brɛ 'dʋ dëdrä: «‑Wʋʋ ‑pɔɔkʋlʋa 'wʋdɔrɔkʋ 'klɩ, ‑nya 'wʋ kpasradiilia ‑jejiekʋ 'klɩ, 'be 'ü 'bla ‑mɩ, ‑nya nʋ ‑na ‑toru ‑nya ‑su amɩ Nyɔsʋaa ‑gʋ, amɔ bäa' ‑glügbüa 'fɩɔa nyüü, ü 'paaa' nyüüa mlɩa 'papawiia 'fɩɔ, ‑tʋtʋ ‑gälɩa nyüüa 'fɩɔ, nyra ‑tʋtʋ ‑gälɩa ‑glügbüa 'fɩɔa.
66005010	'Ɔnya nrörö 'üün 'kɩɩ nyra ‑gbɔsapɛrɩnyüü 'lɩ 'ümä ana Nyɔsʋa 'lɩträärä, ‑bɛ 'ümä 'plä 'kama.»
66005011	'Nyaa ‑pʋpɔ 'klaa 'sɔɔwʋ, 'nyaa 'nu 'aanjë 'kɔkɔmlɛa wii 'wli; 'üü ‑bɛ 'lɩbädii nyra tagbü, 'ünya trara 'kɩɩkpata 'klɩ. 'Aanjëa ‑sümlödɛɛ 'nyɩ bä ‑a bä, 'ü ‑sümlö ‑gböösa.
66005012	‑Bɛ 'ü ‑gbolomlɩ 'ü nö: «‑Bablëëjʋlɔ 'blaraa', 'wʋ 'kamakʋa 'klüa 'jäjäkʋ 'klɩ, nyra 'bɩɔ, wiijejrekʋ, 'klü, 'jrarakʋ, nyra 'bʋalakʋ 'klɩ, 'kä 'ümä 'ɔɔn 'lɩbrɛrɛ!»
66005013	'Nyaa 'nu diili kä 'fɩɔ Nyɔsʋa nʋa' 'wli, ibäa' cɛa 'mlɩ, ‑tʋtʋ ‑gälɩ, ‑tʋtʋa 'mlɩ, 'tanie ‑gälɩ, nyra diili kä 'fɩɔ bäa' 'pläa 'fɩɔa 'mlɩ; 'n 'nu 'iin 'wli ‑bɛ 'i nö: «Abɩa nyɔɔlɔ kʋa' 'kɩɩkpata ‑gälɩ nyra ‑bablëëjʋ, 'pala 'nɩ, ü 'jrara, ü 'bʋala, 'kä 'ü 'jää 'klü 'plɔʋplɔʋ!»
66005014	'Lɩbädii mlɔɔlë nya 'nyie 'i ‑nëma: «'Asɩ i bä!» Tagbü ‑glʋ ‑bɛ mlɔɔlü nya blö 'ɔɔn ‑bei 'wʋ ‑bɛ 'ü trara nyɔɔlɔ 'wli.
66006001	'Nyaa 'jä ‑Bablëëjʋ 'ɔnya ‑jie kpasradii ‑uunsɔɔlëa ‑tɔrʋpɩɔa 'dee, 'nyaa 'nu 'lɩbädii mlɔɔlüa ‑tɔrʋpɩɔ 'dooa 'kpökpöwii 'wli ‑beere ‑mamɛɛ 'paa wii, ‑bɛ 'i nö: «Ji ‑mä dɛɛ jä!»
66006002	'Nyaa 'jä 'pɔlɔ ‑sʋ, ‑bɛ nyɔɔlɔ bäa' 'ua ‑gälɩ 'klaa ‑pruuu. 'Ü ‑nyɩ 'ɔɔn 'kɩɩa 'wlugbö, 'ɔnya mi 'sɩrɩ nyɔɔ möa' 'wʋsia 'sa, 'ɔmä 'wʋsi.
66006003	'Taɩn 'lɩ ‑Bablëëjʋ ‑jiea' 'sɔɔa nɛ kpasradɛɛlɛ nɩ, 'nyaa 'nu 'sɔɔa nɛ 'lɩbädɛɛ 'wli, ‑bɛ 'ɛ nö: «Ji ‑mä dɛɛ jä!»
66006004	'Sɔɔa nu ‑sʋ nya 'cie, 'u ‑flɔɔɔ. Nyɔɔlɔ bäa' 'ua ‑gälɩ kä 'klü 'ɔmä ‑pɩ ‑tʋtʋ ‑gälɩ 'wlinönrökʋ 'ba, ‑bɛ nyüü 'mä 'lɩ 'babla. 'Ünya ‑nyɩ 'ɔɔn ‑jɛrɛ kpaki.
66006005	'Taɩn 'lɩ ‑bablëëjʋ ‑jiea' tääa nɛ kpasradɛɛ nɩ, 'n 'nu tääa nɛ 'lɩbädɛɛ 'wli, ‑bɛ 'ɛ nö: «Ji ‑mä dɛɛ jä!» 'Nyaa 'jä 'kpörö ‑sʋ. Nyɔɔlɔ 'jraa' 'ua ‑gälɩ nɩ, 'ɔ 'klaa 'wʋɛ kälɩ.
66006006	‑Bɛ 'n 'nöö 'lɩbädii mlɔɔ ‑mɩlɩ bäa' 'lɩa ‑tɔrʋpɩɔ 'wli, ‑bɛ 'i nö: «‑Bleeea kiloo 'dööa 'peru bä ‑srɩ 'dooa 'jrʋpaa 'pɛpɛɛmölii, ɔlëgëa kiloo ‑tääa 'peru bä denie 'dee. ‑Maa ɛ bäa' 'kpɩ nyra ‑duvɛɛn nɩ, ‑nyɩ nʋ 'iin dɛɛ ‑gba.»
66006007	'Taɩn 'lɩ ‑Bablëëjʋ ‑jiea' mlɔɔa nɛ kpasradɛɛ nɩ, 'nyaa 'nu mlɔɔa nɛ 'lɩbädɛɛa mlɩa wii 'wli, ‑bɛ 'ɛ nö: «Ji ‑mä dɛɛ jä!»
66006008	'Nyaa 'jä ‑sʋ, u 'klaaa' 'pʋpʋnyü. Nyɔɔlɔ kʋa' 'ua ‑gälɩ, 'ɔɔ 'ü 'dara «Jäjä», ‑bɛ 'kuaabre bä 'ɔɔn dɛrɩ. Nyɔsʋa ‑nyɩ 'üün 'klü ‑tʋtʋa mlɔɔa nɛ 'pɛ ‑gälɩ; 'ümä ‑jɛrɛ nʋ 'ümä 'ia nyüü 'bla, 'ümä bɩa ‑gbëka, ‑wusua 'kaɩn 'kaɩn nyra klaklamlaalü bäa' ‑tʋtʋ ‑gälɩ kälɩ ‑srörö 'ümä nyüü bɩa.
66006009	'Taɩn 'lɩ ‑Bablëëjʋlɔ ‑jiea' ‑gböööa nɛ kpasradɛɛ nɩ, 'n 'järä ‑gbɔsatöwlöa ‑wälɩ nyüülü 'ü 'blaa' nyɔsʋaawii nyra wiili 'üa 'nyü 'jäa' ‑bɛ 'ünyɩa' ‑wälɩcɛrɛa ‑gʋ, 'üa ‑sisi. Nyɔsʋaawii 'ü ‑gbalaa' nyüü 'iia ‑gʋ 'ü 'bla 'üün.
66006010	'I 'kpöö ‑gböösa ‑bɛ 'i nö: «'Tasɩrɩa 'Kamanyɔɔ, 'Nyünanyɔɔ, 'taɩn 'plɛɛ 'lɩ ‑srɩɩ ‑mä ‑tʋtʋ ‑gälɩa nyüüa ‑gä ‑tʋ, ‑bɛ ‑mä ana ‑torua 'wlilia wii 'pa le?»
66006011	Nyɔsʋa nya ‑nyɛ ‑nyɛ 'iin 'pɔlɔ ‑panë, 'ɔnya ‑gbala 'iin, i ‑glaaa jie 'sɔɔwʋ, 'üa ‑wlajülü nöa' Nyɔsʋaa 'jrʋpa nyra nyüülü 'ü nyra 'üün ‑fɛɛɛa' 'jrʋpalä; ü nyüü 'mäa' bɩa 'bla ‑beere 'üün 'mä ‑kätɩ 'wlijrä.
66006012	‑Bablëëjʋ ‑ka ‑jiea' ‑uundooa nɛ kpasradɛɛ nɩ, 'n 'jä ‑tʋtʋ ‑bɛ 'u tɩtrɛ ‑gböösa. 'Jrʋ nya 'kpörö ‑beere 'dügbödɔʋ, ‑seplea 'fɩɔ nya ‑flɔɔɔ ‑beere ‑toru.
66006013	‑Särëeju nya ‑gögö cɛlɩ 'unya böblö ‑tʋtʋ 'wʋ ‑beere 'sɩrɩ ‑fʋflʋ kpaku 'dögöa' figietuu 'kä ‑bɛ 'ua 'wlia 'bülü 'nyɩa' ‑flɔɔɔ böblöa'.
66006014	Cɛ saka ‑beere 'sɩrɩ 'ü ‑gëglɛa' ‑gbitɛɛ, 'dʋgbë nyra dugbë nya 'sarakou.
66006015	‑Tʋtʋ ‑gälɩa 'kɩɩɩ, nyüü kpakü, 'sʋgɩaa 'kamanyüü, 'bɩɔjinyüü, 'wʋsɔɔrɔnyüü, ‑gooua 'fɩɔ nyra ‑mülü 'nyɩa' ‑gooudɛɛ 'lɩ bä, 'üa 'fɩɔ ‑sisre 'bütügbë nyra 'dʋgbëlɩa 'täkë kpaküa ‑tɔrʋpɩɔ.
66006016	‑Bɛ 'ü ‑gbala 'dʋgbë nyra 'täkë ‑maa: « 'Ba böblö amɩ ‑gälɩ, 'amä amɩ ‑sisie nyɔɔlɔ kʋa' 'kɩɩkpata ‑gälɩ ‑pɩ amɩ 'jä. 'Ba ‑sisie amɩ ‑bablëëjʋa 'crɛ ‑pɩ amɩ jrä,
66006017	'be 'ɔa 'crɛa ‑srɩ kpakia 'lɩjrä, nyɔɔ 'plɛɛ 'mrɛɛ ɔ 'nyüglö 'ɔɔn 'klɩ le?»
66007001	'I ‑sia' nɩ, 'nyaa 'jä 'aanjë mlɔɔ, 'ü 'nyüglö ‑tʋtʋa kotü mlɔɔ 'lɩ. 'Ünya 'kpla ‑fʋflʋlɔ jara kotü mlɔɔ 'lɩ 'u ‑pɩ ‑gʋ ‑tʋtʋ ‑gälɩ, 'tanie nyra tuu 'doo 'wʋ, ‑gbala.
66007002	'Nyaa 'jä 'aanjë ‑moloo ‑bɛ 'ɔ 'jraa ‑plɩɩlɩ 'jrʋ sɔrɔa' 'wʋ, 'ɔ 'klaa dɛɛlɛ 'ü nöa' ‑bɛ 'ü ‑tʋʋäa' 'Lɩbä Nyɔsʋaa nyüü tie. 'Ɔnya 'kpölö 'aanjë mlɔɔlü Nyɔsʋa ‑nyɩa' 'klü 'ümäa' ‑tʋtʋ nyra 'tanie ‑gblooo 'wli,
66007003	‑bɛ 'ɔ ‑gbala 'üün: «'Anyɩ mɩmɩa ‑tʋtʋ, 'tanie nyra tii. A kä amä ‑kätɩ Nyɔsʋaa 'jrʋpafɛnyüüa 'kʋtapra ‑gälɩ tie ‑tʋ.»
66007004	Nyüülü kä 'kʋtapra ‑gälɩ 'ü ‑tʋa' tie 'üa nyüüa ‑diia ‑glʋɩpʋ nyüüa ‑diia ‑glʋɩ ‑uuntää (144,000), ü sɔ Israɛɛlëa ‑glügbüa 'fɩɔ 'mlɩ:
66007005	Judaa ‑glügbö 'klɩa nyüüa ‑diiglʋ ‑diipʋ (12,000) tielɛ bä 'üa ‑gba; Rubɛɛn a ‑glügbö 'klɩa nyüüa ‑diiglʋ ‑diipʋ (12,000); Gaadëa ‑glügbö 'klɩa nyüüa ‑diiglʋ ‑diipʋ (12,000);
66007006	Asɛɛrëa ‑glügbö 'klɩa nyüüa ‑diiglʋ ‑diipʋ (12,000); Nafëtaliia ‑glügbö 'klɩa nyüüa ‑diiglʋ ‑diipʋ (12,000); Manasɛa ‑glügbö 'klɩa nyüüa ‑diiglʋ ‑diipʋ (12,000);
66007007	Simeɔɔn a ‑glügbö 'klɩa nyüüa ‑diiglʋ ‑diipʋ (12,000); Leviia ‑glügbö 'klɩa nyüüa ‑diiglʋ ‑diipʋ (12,000); Isakarëa ‑glügbö 'klɩa nyüüa ‑diiglʋ ‑diipʋ (12,000);
66007008	Sabulɔɔn a ‑glügbö 'klɩa nyüüa ‑diiglʋ ‑diipʋ (12,000); Josɛɛfëa ‑glügbö 'klɩa nyüüa ‑diiglʋ ‑diipʋ (12,000); Bɛnjamɛɛa ‑glügbö 'klɩa nyüüa ‑diiglʋ ‑diipʋ (12,000) tielɛ bä 'üa ‑gba.
66007009	I kʋa' ‑pɩ ‑sia' nɩ, 'n 'jä nyüü 'kɔkɔmlɛ 'kɔkɔmlɛ ünyɩa' ‑täsäsa bä: ‑tʋtʋ ‑gälɩa ‑glügbüa 'fɩɔa, ‑glügbüa 'fɩɔ, ‑tʋtʋ ‑gälɩa nyüüa 'fɩɔ nyra nyüüa mlɩa 'papawiia 'fɩɔ. 'Ü 'nyüglö 'kɩɩkpata nyra ‑bablëëjʋa 'klʋɩ. 'Ü pa 'pɔlɔ 'koti 'lɩ ‑bɛ ‑napusragbɩ bä 'üa kälɩ.
66007010	'Ü 'kpöö ‑gböösa ‑bɛ 'ü nö: «Ana Nyɔsʋalɔ kʋa' 'kɩɩkpata 'wʋ nyra ‑bablëëjʋ kälɩ ana 'lɩmlɩwʋwʋkʋ sɔ!»
66007011	'Aanjëa 'fɩɔ trara 'kɩɩkpatalä 'klɩ, tagbü nyra 'lɩbädiili nya blö 'ünya pa 'üa 'klʋɩ ‑fli 'kpatalä 'klʋɩ ‑bɛ 'üa 'fɩɔ brɛrɛ Nyɔsʋa 'lɩ,
66007012	ü nɩnɩa: «'Asɩ i bä! A ‑nyɩ ana Nyɔsʋa 'lɩbrɛrɛkʋ, 'wliklɩbʋabʋakʋ, wiijejrekʋ, 'trɔrʋ nyra 'bʋalakʋ, 'klükäkäkʋ nyra 'wʋsɔɔrɔkʋ 'plɔʋplɔʋa ‑gʋ! 'Asɩ i bä!»
66007013	'I ‑sia' nɩ, tagbülüa ‑tɔrʋpɩɔa 'doo nya 'bete 'mɩ: «Nyüü 'plɛɛ kʋ ‑pɩ ü pa 'pɔlɔ dii 'lɩ le? ‑Bɛ ‑a 'plɛɛa nyüü le?»
66007014	'Nëma: «'Pläkänyɔɔ, ‑mɔ jre 'iin.» 'Ɔ ‑nëma: «Ü kʋa' ‑pɩ nɩ, 'a ü 'jäa' ‑sʋɛ kpaki. 'Ü pɔtɔ 'üa 'koti, 'ünya ‑srörö 'iin ‑bablëëjʋa ‑toru 'lɩ 'inya 'pɔlɔ.
66007015	'A 'ia ‑gʋ 'ü 'nyüglö Nyɔsʋaa 'kɩɩkpata 'klɩ, ‑bɛ 'ü 'bʋala 'ɔɔn ‑srɩ ‑bɛ ‑gbia 'ɔa nyüköli. 'Kä nyɔɔlɔ kʋa' 'kɩɩkpata 'wʋ nyra 'üün nya ‑pɩɔ 'doo 'wʋ kʋ.
66007016	‑Gbëka nyra 'mamlatʋ ‑ka ‑nëmä 'üün 'bla ‑a 'bla 'plɔʋ; 'jrʋ nyra kapu ‑ka ‑nëmä 'üün 'bla ‑a 'bla 'plɔʋ,
66007017	'be ‑Bablëëjʋlɔ bäa' 'kɩɩkpataa ‑tɔrʋpɩɔ nëmä 'üün ‑gbanyɛrɛ ‑beere ‑bablëëgbanyɛrɛnyɔɔ, 'ɔnya 'üün 'nielɛ ‑nyɛɛa' 'kläa 'wio 'wʋ faa. 'Kä Nyɔsʋa nya 'üa 'nyiölia 'mɩɔa 'fɩɔ wɔpɔ.»
66008001	'Taɩn 'lɩ ‑Bablëëjʋlɔ ‑jiea' ‑uunsɔɔa nɛ kpasradɛɛlɛ nɩ, cɛa 'mlɩ bä 'wʋ ‑tuuan 'inya ‑si ‑gliiibɔʋ 'dooa klöö.
66008002	'Nyaa 'jä 'aanjë ‑uunsɔɔ ‑bɛ 'ü 'nyüglö Nyɔsʋaa 'klɩ, 'ünya ‑nyɩ 'üün dɛglë ‑uunsɔɔ.
66008003	'Aanjë ‑moloo nya ji, 'ɔnya 'nyüglö ‑gbɔsatöwlöa ‑gba. 'Ɔa kälɩa dɛɛlɛ kä 'mlɩ ü 'pütröa' 'kɩna, 'ɛa ‑sikaa nɛ. 'Ü ‑nyɩ 'ɔɔn 'kɩna 'kɔkɔmlɛ 'ɔmä 'iin ‑sikaa ‑gbɔsatöwlölä bäa' 'kɩɩkpataa 'klɩ ‑gälɩ 'sara, 'imä nyɔsʋaanyünanyüüa bibiewii fala.
66008004	'Kɩnaa nyrʋgbɔlʋlʋ bäa' 'aanjëlɔa kälɩ nyra nyɔsʋaanyünanyüüa bibiewii 'jrara cɛlɩ ‑pɩɔ 'doo 'wʋ Nyɔsʋaa 'klɩ.
66008005	'I ‑sia' nɩ, 'aanjë nya dɔrɔ dɛɛlɛ kä 'mlɩ 'ü 'pütröa 'kɩna, 'ɔnya 'sie 'ɛɛn ‑gbɔsatöwlöa kapu 'klɩ 'ɔnya be 'ɛɛn ‑tʋtʋ 'wʋ. ‑Yrɛ nya sɔ 'wʋ, ‑mamɛɛ 'babla wii mlɩ, cɛ nö 'bɩbɩ, ‑tʋtʋ nya tɩtrɛ.
66008006	'Ii känyrɩ, 'aanjë ‑uunsɔɔlü 'klaa ɩa' dɛglë ‑uunsɔɔlë nɩ, ‑ëlere 'ümä 'iin bö.
66008007	'Aanjë 'doo ‑kätɩ nya bö 'ɔa nɛ dɛglɛ. 'Ɛ 'paa' wii nɩ, ‑särëeju 'cakla kapu nyra ‑toru böblö ‑tʋtʋ ‑gälɩ. ‑Tʋtʋa tääa nu 'pɛ fi; tiia tääa ni 'pɛ fi, 'sipi 'jɩjarɛa 'fɩɔ nya fi.
66008008	'Sɔɔa nɔ 'aanjëlɔ nya bö dɛglɛ, ‑maa dɛɛ ‑beerea' 'dʋgba kpakö ‑gölöa' nya bere 'tanie 'lɩ. 'Taniea tääa nɛ 'pɛ nya 'cicri ‑toru 'lɩ
66008009	Mlaalë bäa' 'tanie 'lɩ, 'üa tääa në 'pɛ nya jä, 'mɩɩa tääa nɩ 'pɛ nya ‑gblooo.
66008010	Tääa nɔ 'aanjëlɔ nya bö dɛglɛ, ‑särëeji kpaki 'dee fiea' ‑beere ‑teri nya blö 'niea tääa në 'pɛ ‑gälɩ, 'ɛnya blö bɩa 'nieɩɩa sɔrɔfa 'wʋ.
66008011	‑Särëejilɛ 'ü 'dara 'Cɩcɛ. 'Niea tääa në 'pɛ nya kä 'cɩcɛ, nyüü 'kɔkɔmlɛlü 'mlaa' 'nɩlɩ nya jä, 'be 'i kä 'cɩcɛ.
66008012	Mlɔɔa nɔ 'aanjë nya bö dɛglɛ, dɛɛ 'dee nya 'kala 'jrʋa tääa nu 'pɛ nyra ‑seplea tääa në 'pɛ ‑bɛ ‑särëa tääa në 'pɛ 'klɩ, 'inya ‑sisie 'ia tääa ni 'pɩa. ‑Srɩa papadɛɛa tääa nɩ 'pɛ ‑kanyɩ papa ‑a 'cɩcasa, ‑gbiaa 'mʋgbɛ 'a dɛɛ 'dee.
66008013	'Pɩrɩgälɩ nɩ, 'nyaa ‑pʋpɔ, ‑bɛ bʋbʋ kpaku 'doo ‑preere cɛa ‑tɔrʋpɩɔ ‑bɛ 'u 'paa wii ‑gböösa: «‑Awɛɛ! ‑Awɛɛ! Busukʋ nëmä ‑tʋtʋ ‑gälɩa nyüü jrä, wiili nëmäa' nröröa 'taɩn 'lɩ 'aanjë tääläa 'täpa dɛglëlë 'mäa' wii 'pa, 'ia ‑gʋ!»
66009001	‑Gböööa nɔ 'aanjëa dɛglɛ nya 'pawii. 'Nyaa 'jä ‑särëeji 'ɛnya ‑gö cɛlɩ 'ɛnya blö ‑tʋtʋ 'wʋ. 'Ünya ‑nyɩ 'ɛɛn 'lɩtʋŋlɔbütügbaa 'sapɛ.
66009002	'Ɛnya 'sa 'lɩtʋŋlɔbütügbalä. Nyrʋgbɔlʋlʋ 'ciea' 'äa 'mlɩ kplokplo ‑nya 'daa kapu kpakua nyrʋgbɔlʋ. Nyrʋgbɔlʋ nya 'kpörö ‑fʋflʋ nyra 'jrʋ.
66009003	‑Kpakpëë 'cecie nyrʋgbɔlʋlʋa 'mlɩ 'ünya 'si ‑tʋtʋ 'klɩ. 'Ünya ‑nyɩ 'üün ‑tʋtʋ ‑gälɩa ‑gbätëa 'klü.
66009004	'Ü ‑gbala 'üün 'ünyɩ bʋblɔ 'sipi, tii, nyra dii ‑mɩlɩ ‑gaaalaa' ‑tʋtʋ ‑gälɩ, ‑maa ü mömlö nyüülü kä 'kʋtapra ‑gälɩ Nyɔsʋa tie 'nyɩa' bä, 'üa 'doo.
66009005	'Ünyɩ ‑kpakpëë ‑a ‑gbala ü 'bla nyüülü, ‑maa 'ü kä 'ümä 'üün ‑gbi ‑gba nʋ ‑söplü ‑gböö. ‑Bɛ ‑kpakpëëlë ma mlu nyɔɔ ‑nya 'daa ‑gbätä.
66009006	'Ia ‑srɩlɩa 'mlɩ nɩ, nyüü nya jäjäkʋ 'bataa, ‑maa 'ü ‑nëmä 'uun 'jä ‑a 'jä. 'Ünya 'daa 'ümä jä, ‑maa jäjäkʋ nya 'üün 'lɩdɛrɩtʋŋlɔa.
66009007	‑Ama 'jä ‑kpakpëëlë ‑nya 'daa ‑sɩ 'ü ‑ëlerea' toua ‑gʋ. 'I ‑beere 'üa 'wli bä ‑sika 'wlugbö. 'Üa 'klʋɩ nya jajra nyüüa 'klʋɩ.
66009008	'Üa 'ŋuei ‑beere 'ŋlëgëa ni, 'üa ‑gla nya ‑beere srukua ‑gla.
66009009	'Üa ‑tɔklʋ 'klɩ ‑beere 'sɩrɩ nyɔɔ 'srooa' tafukotua detea nu, 'üa ‑pëkatia ‑yrɛ ‑beere 'sɩrɩ ‑sɩ möa' tou 'wʋ ‑bɛ 'i 'kʋɛɛa' toua jakasɩ dɛrɩ.
66009010	'Üa ‑gʋɩ 'klɩ bä dɛɛ 'dee ‑beere ‑gbätä, 'ɛɛ 'ü nö ‑bɛ 'ü 'fofloo, 'a 'üa ‑gʋɩlɩa 'mlɩ 'üa 'klülü 'ümäa' nʋ ‑bɛ 'ümäa' nyüü ‑gbi ‑gba nʋ ‑söplü ‑gböööa 'mlɩ bä.
66009011	'Lɩtʋŋlɔbütügbaläa 'mlɩa 'aanjë bä 'üa 'kɩɩ. 'Ɔɔ 'ü 'dara «Abadɔɔn» Ebrööwii 'lɩ. Grɛɛkëwii 'lɩ 'ü nö «Apoliɔɔn.»
66009012	'Klɩsa sɩsɩakʋ 'a ‑si. 'Sɔɔ ‑mɩdoo nya jia.
66009013	‑Uundooa nɔ 'aanjëa dɛglɛ nya 'pawii. 'Nyaa 'nu 'papawii 'wli, 'i ja Nyɔsʋaa ‑sika ‑gbɔsatöwlölä bäa' Nyɔsʋaa 'klɩ, 'äa ‑gua mlɔɔa mlɩ.
66009014	'Papawiili nya ‑gbala ‑uundooa nɔ 'aanjëlɔ 'klaa ɩa' dɛglɛlɛ kälɩ ‑maa: «‑Jeje 'aanjë mlɔɔlü 'ü kpasraa' 'nie kpakëlëa ‑gba 'ü 'daraa' Efratë kpakë.»
66009015	'Ɔnya ‑jeje 'aanjë mlɔɔlü ‑glaaa ɩa' 'ia 'taɩn 'lɩ, 'ia ‑srɩlɩ, 'ia ‑seplelɛ nyra ‑taa ‑sʋlʋ, 'ümä ‑tʋtʋgälɩnyüüa tääa në 'pɛ 'bla.
66009016	'N 'nu ‑srülü 'üa tafunyüülü 'jraa' ‑sɩ ‑gälɩ bäa': 'üa miliɔɔn a ‑glʋɩpʋ (200,000,000).
66009017	Wiili jia' 'mɩ 'nyü ‑gälɩ 'n 'jäa' nɩ, 'n 'jä ‑sɩ nyra 'ia ‑gälɩjranyüü: ü pa tafukoti 'lɩ, 'i ‑flɔɔɔ, 'inya bä ‑plu nyra 'katʋ. ‑Sɩa 'wia ‑beere srukua 'wia. Kapu 'cie 'üa mlɩ, nyrʋgbɔlʋ nyra 'pʋpʋ fumölu 'cie bɩa 'lɩ.
66009018	'Ia dii täälë sɔa' ‑sɩa mlɩ: ibäa' kapu, nyrʋgbɔlʋ nyra 'pʋpʋ fumölu 'sɔ nɩ, 'ii 'bla ‑tʋtʋgälɩnyüüa tääa në 'pɛ.
66009019	'Be 'üa mlɩ nyra 'üa ‑gʋɩa 'mlɩ 'üa 'klü bä. 'Üa ‑gʋɩ ‑beere trii. 'I kä 'wia, 'ii 'i nö ‑bɛ 'i nö nyüü ‑gbi ‑gba.
66009020	‑Maa nyüü ‑mülü 'inyɩa' ‑gälɩjrä ‑bɛ 'ünyɩa' jä nɩ, 'ünyɩ 'üa ‑balʋgbili 'üa 'mʋgbɛ nʋa' ‑wälɩ ‑a 'cɛrɛ. 'Ünyɩ domüüa ‑pʋpʋakʋ ‑wälɩ ‑a 'cɛrɛ, 'ünyɩ ‑sikaa ‑papadiia ‑pʋpʋakʋ ‑wälɩ ‑a 'cɛrɛ, 'pɔlɔsika, babɛ, 'täkë, tii, inyɩ 'paa wii, inyɩa' 'nunusa bä, inyɩa' 'lɩbɩa imäa' 'nyɛ; 'ünyɩ 'ia ‑pʋpʋakʋa ‑gʋ ‑a fio.
66009021	'Ünyɩ nyüüa 'bablakʋ ‑wälɩ ‑a 'cɛrɛ bɩa, 'ünyɩ ‑gëglä ‑a ‑gʋ ‑a fio, 'ünyɩ ‑sagbili Nyɔsʋa 'nyɩ 'bataa' a ‑gʋ ‑a fio, 'ünyɩ 'jejiekʋa ‑gʋ ‑a fio.
66010001	'Pɩrɩgälɩ nɩ, 'nyaa 'jä 'wʋsɔɔrɔ 'aanjë ‑bɛ 'ɔ sɔ cɛa 'mlɩ 'ɔ jö. ‑Gbru trara 'ɔɔn 'klɩ, cɛblabre ‑srörö 'ɔa 'wli. 'Ɔa 'klʋɩ plö ‑beere 'jrʋ, 'ɔa bei ‑beere kapua ‑teri.
66010002	'Ɔ 'klaa ‑pɔɔkʋ jɔ kälɩ 'u ‑jieroklɩ. 'Ɔnya 'sri 'ɔa 'dupa bɔʋ 'taniea 'mlɩ 'klä, kʋmla bɔʋ ‑tʋtʋ ‑gälɩ 'kä.
66010003	'Ɔnya 'kpö ‑gböösa ‑beere sruku. 'Ɔ 'kpöa' nɩ, ‑mamʋʋ ‑uunsɔɔlü nya 'babla wii mlɩ.
66010004	'Taɩn 'lɩ ‑mamʋʋlʋ bɩaa' wii 'papakʋ nɩ, 'n 'bata ɩ ‑a ‑jɩjra wiili 'u 'saalɩ, ‑maa 'papawii nya ja cɛlɩ 'inya ‑gbala 'mɩ: «‑Sisiewiili ‑mamʋʋ ‑uunsɔɔ 'saalɩ nɩ, ‑nyɩ ‑jɩjra 'iin.»
66010005	'Ii känyrɩ, 'aanjëlɔ 'n 'jä ɩa' 'ɔ ‑tʋa' bɔʋ 'doo 'tanie 'lɩ nyra bɔʋ 'doo ‑tʋtʋ ‑gälɩ, nya to 'ɔa 'dupa 'darʋ cɛlɩ.
66010006	'Ɔnya 'sɔrɩ Nyɔsʋalɔ bäa' 'lɩ 'plɔʋplɔʋa 'nyrɩklɩ, 'ɔɔlɔ nʋa' cɛ nyra diili kä 'fɩɔ bäa' 'ɛa 'mlɩ, ‑tʋtʋ nyra diili kä 'fɩɔ bäa' 'ua ‑gälɩ nyra 'tanie nyra diili kä 'fɩɔ bäa' 'ɛa 'mlɩ. 'Ɔnya ‑nëma: «'Taɩn a ‑nyɩnyɩkʋ ‑kanyɩ 'lɩ ‑a bä.»
66010007	‑Maa ‑srɩlɩ kä 'mlɩ ‑uunsɔɔa nɔ 'aanjë 'mäa' 'ɔa dɛglɛ bö nɩ, Nyɔsʋaa wiili ‑sisie ɩa' nya nröröa 'sɩrɩ 'ɔ ‑gbala käa' 'ɔa 'jrʋpafɛnyüü nyɔsʋaamlɩpalanyüü.
66010008	'Papawiili ja ɩa' cɛlɩ 'n 'nu ɩa' 'wli nya ‑gbala 'mɩ 'sɔɔwʋ ‑maa: «Mi, 'aanjëlɔ 'nyüglöa' ‑tʋtʋ nyra 'taniea ‑gälɩ nɩ, dɔrɔ ‑pɔɔkʋ jɔlɔ bä 'ɔa kälɩ u ‑jieroa' 'klɩ 'wʋ.»
66010009	'Nyaa jijrö 'ɔɔn ‑gba 'nyaa ‑gbala 'ɔɔn ɔ ‑nyɩ 'mɩ ‑pɔɔkʋ jɔlɔ. 'Ɔnya ‑gbala 'mɩ ‑maa: «Dɔrʋ 'uun 'wʋ 'kä ‑jö 'uun. 'Unya ‑na 'mlɩ 'cɩcɛ käläa, ‑maa 'unya ‑na mlɩ 'mɛrɛa ‑beere dʋgbakpɩ.»
66010010	'Nyaa 'ba ‑pɔɔkʋlʋ 'aanjëa kälɩ 'nyaa ji 'uun. 'U 'mɛnɛ 'na mlɩ ‑beere dʋgbakpɩ, ‑maa 'n maa' 'uun 'u kälä 'na 'mlɩ 'cɩcɛ.
66010011	'Ɔnya ‑gbala 'mɩ ‑maa: «‑Kä ‑mä 'sɔɔwʋ nyɔsʋaawii nyüü 'kɔkɔmlɛ ‑gbapala, ‑tʋtʋa ‑gälɩa nyüü, nyüülü 'paaa' nyüüa mlɩa 'papawiia 'kɔkɔmlɛ nyra 'kɩɩ 'kɔkɔmlɛ.»
66011001	'Ünya ‑nyɩ 'mɩ sɩsɛ 'dee ‑beere nyakadɛɛ, 'ü ‑nëma: «Sɔwʋ 'kä nyaka Nyɔsʋaanyuku kpaku nyra ‑gbɔsatöwlö nyra nyüülü bibriea' 'lɩ Nyɔsʋa.
66011002	‑Maa ‑saplɛlɛ bäa' Nyɔsʋaanyuku kpakua ‑gböööa 'mlɩ nɩ, 'cɛrɛ 'ɛɛn ‑wälɩ. ‑Nyɩ nyaka 'ɛɛn, Nyɔsʋa nya 'ɛɛn nyüülü 'nyɩa' juifë bä ‑nyɩ. 'Ünya 'nyünabätä ‑gälɩ 'nyɛa' ‑söplüa ‑glʋɩsɔɔ ‑söplü 'sɔɔ (42).
66011003	'Nyaa 'na nyüü 'sɔɔlë jaa' wiili 'n jaa' 'ümä 'na ‑gä 'pa; 'dügbö 'koti 'ümä 'lɩ pa ‑bɛ 'ümä Nyɔsʋaa mlɩa wii ‑sie jrüüa ‑diitää jrüüa ‑glʋɩtää (1,260).»
66011004	'Üa 'sɔɔlü nɩ, 'ü bä oliivë tii 'sɔɔlü nyra 'napua tii 'sɔɔlü 'nyüglöa' ‑tʋtʋ ‑gälɩa 'Pläkänyɔɔa 'klʋɩ.
66011005	Nyɔɔ ma 'bata 'üa ‑gbigbanʋnʋkʋ nɩ, kapu nya 'üa mlɩ jaa 'umä 'üa nyüamlɩjraranyüü 'pütö. 'Asɩ nyɔɔlɔ 'mäa' 'üün ‑gbigba nʋ 'mä 'blara.
66011006	'Ü 'mrɛɛ ü blörö cɛa tatu 'nʋŋlʋ ‑pɩ da, 'ümä wiili Nyɔsʋa ‑gbalaa' 'üün 'lɩsasakʋ bɩa 'fɩɔ. 'Ü 'mrɛɛ bɩa 'ü 'cicri 'nieɩɩ ‑toru 'lɩ, ü busu ‑tʋtʋ bʋbɔdiia 'kaɩn 'kaɩn 'mä 'uun ‑gälɩjrä 'taɩn 'lɩ kä mlɩ 'ü ‑waa'.
66011007	'Ü ma bɩa Nyɔsʋaa ‑gä 'papakʋ nɩ, mrɛɛlɛ 'ciea' 'lɩtʋŋlɔbütügbaa 'mlɩ nya 'üün tou jaa. 'Änya 'üün 'wʋsia, 'kä 'änya 'üün 'bla.
66011008	'Üa jäjäa nü nya bätä kpaköa ‑jria 'lɩ 'pia, ‑plɩɩlɩ 'ü koloa' 'üa 'Pläkänyɔɔ krʋa ‑gälɩ. 'Ia bätälä nɩ, 'ää ‑sierenyrɩ bä Sodɔɔmëbätä 'aiɛ Ejiipëtë.
66011009	‑Tʋtʋ ‑gälɩa nyüüa 'fɩɔ nya ‑gälɩjajraa: ‑glügbüa 'fɩɔ, nyüüa mlɩa 'papawiia 'fɩɔ nyra ‑tʋtʋ ‑gälɩa ‑glügbüa 'fɩɔ, nya 'üa jäjäa nü 'jäjräa jrüü tää ‑bɛ klöö; 'ü ‑nëmä 'nyie ‑a 'nyie 'ümä ‑träärä.
66011010	'Üa 'sɔɔlüa jäjäkʋ nya ‑tʋtʋ ‑gälɩa nyüü dɔrʋ 'wʋ käa. 'Ünya ‑glɩsɩglɩsɩ nʋa, 'ünya dii 'lɩ ‑nyɛnyrɛa 'be nyɔsʋaamlɩpalanyüü 'sɔɔlü nʋ ɩa' ‑tʋtʋ ‑gälɩa nyüü ‑gbigba ‑kanyɩ 'lɩ ‑a bä.
66011011	‑Maa 'ia jrüü tää ‑bɛ klöölä ‑sia' nɩ, Nyɔsʋa nya 'pa 'üün 'lɩ 'ɔa ‑fʋflʋlʋ tɛrɛa' 'kä, 'ünya 'nyüglö. Ŋalɛ nya 'bla ‑gböösa nyüülü 'jäjrä ɩa' 'üün.
66011012	Nyɔsʋaamlɩpalanyüü 'sɔɔlü nya 'nu 'papawiili jaa' cɛa 'mlɩ 'wli, 'i ‑gbala 'üün ‑maa: «'Ba 'jra ‑tɛ!» 'Ünya 'jra cɛa 'mlɩa ‑gbru 'lɩ, ‑bɛ 'üa 'nyüamlɩjraranyüü tɛ 'üün 'klɩ.
66011013	'A ‑plɩɩ ‑tʋtʋ kʋ 'unya tɩtrɛ ‑gböösa. Bätäa 'lɩböblökʋa ‑pʋa 'pɛ 'dee nya ‑gblooo, nyüüa ‑diipʋ ‑dii ‑uunsɔɔ ‑glʋɩpʋ (7,000) järä 'ia 'mlɩ. Ŋalɛ nya 'bla ‑gböösa ‑mülü tɩɔa' 'lɩ, ‑bɛ 'ü 'bʋala Nyɔsʋalɔ bäa' cɛlɩ.
66011014	'Sɔɔa nu busukʋ nya ‑si. ‑Jää tääa nu busukʋlʋ 'mäa' ‑plɩɩ ji.
66011015	'Pɩrɩgälɩ nɩ, ‑uunsɔɔa nɔ 'aanjë nya bö 'ɔa dɛglɛ. Mlɩa wii kpakü 'pala cɛlɩ wii, ‑bɛ 'i nö: «‑Tʋtʋ ‑gälɩa nyüüa 'kamaplä bä ‑mlatɩ ana 'Pläkänyɔɔ nyra 'ɔa 'Kriisëa kälɩ, 'kä 'ɔa 'kamakʋ nya 'lɩbä 'plɔʋplɔʋa ‑gʋ!»
66011016	Tagbü ‑glʋ ‑bɛ mlɔɔlü kʋ ɩa' 'üa 'kɩɩkpatë 'wʋ Nyɔsʋaa 'klɩ nya 'ciewʋ ‑bɛ 'ü 'bʋala Nyɔsʋa,
66011017	‑bɛ 'ü nö: «'Pläkänyɔɔ, 'Nɩmrɛɛ Nyɔsʋa, a 'trɛɛ ‑mɩ. ‑Mɔ bä nyɔɔlɔ bäa' ‑plɩɩ, ɔ bä käa' ‑plɩɩ, 'be ‑nʋ ‑na 'klü kpakü ‑nya dɔrɔ 'pläa 'kamakʋ 'wʋ.
66011018	'Pläa nyüü ‑träärä ‑mɩ 'crɛ ‑gba, ‑maa ‑na 'crɛ 'ɛɛ crɛrɛ 'wʋ. 'A 'taɩnlɩ kä 'mlɩ ‑nëmäa' jäjänyüüa ‑gä ‑tʋ. ‑Na 'jrʋpafɛnyüülü bäa' nyɔsʋaamlɩpalanyüü, ‑na nyɔsʋaanyünanyüü, ü pɩɛa' ‑na 'nyrɩ, 'jüplü nyra tagbü, 'a 'taɩnlɩ kä 'mlɩ 'ümäa' 'üa 'pɛpɛɛdɛɛ 'jä, 'a 'ia 'mlɩ a bä. 'A 'taɩnlɩ kä 'mlɩ ‑mäa' nyüülü bʋblɔa' ‑tʋtʋ bʋblɔ.»
66011019	Cɛa 'mlɩ 'lee nɩ, Nyɔsʋaanyuku nya 'sara, 'ɔa kuöa 'dokluugba nya 'tɔrɔ 'lɩ. Cɛ nö 'bɩbɩ, ‑yrɛ, ‑mamɛɛ 'babla wii mlɩ, ‑tʋtʋ tɩtrɛ ‑bɛ ‑särëeju kpaku böblö.
66012001	‑Sarawiia tie kpaki nya 'tɔrɔ cɛa 'mlɩ: 'ŋlʋʋ 'doo 'n 'jä, 'jrʋ bä 'ɔa 'sosroodii. ‑Seple bä 'ɔa bei ‑wälɩ, 'ɔa 'wli bä ‑särëeju ‑pʋ ‑bɛ 'sɔɔ ‑beere 'kɩɩwlugbö.
66012002	'Ɔ bä nʋgbla 'lɩ, 'ɔ ‑guuö ɩ ‑bɛ 'ɔ 'kpölɩkä. 'Ɔ pütö ‑guguöa mɩmɩakʋa ‑gʋ.
66012003	‑Sarawii ‑mɩdee nya 'tɔrɔ cɛa 'mlɩ: ‑jää ‑gblɔtrɔ kpaku 'u ‑flɔɔɔ. 'Ua 'wia ‑uunsɔɔ, ‑gua ‑pʋ. 'Wialüa 'fɩɔ ‑tʋ 'kɩɩwlugbü 'wli.
66012004	'U nʋ 'ua ‑gʋ 'unya wɔpɔ ‑särëa tääa nɛ 'pɛ, 'unya be 'üün ‑tʋtʋ ‑gälɩ. 'Unya 'nyüglö 'ŋlʋʋlɔ ‑guuöa' a 'klʋɩ, ɔma ‑gu dotro 'umä 'jʋlɔ ji.
66012005	'Ɔnya ‑gu nyɩbɛjʋ, 'ɔmäa' dete sɩsɛ nʋ ɔmäa' ‑tʋtʋ ‑gälɩa ‑glügbüa 'fɩɔ 'kama. 'Ünya dɔrɔ 'ɔa 'jʋ 'wʋ 'ünya fa 'ɔɔn Nyɔsʋaa ‑gba, 'ɔa 'kɩɩkpataa 'pɛlɩ.
66012006	'Ŋlʋʋlɔ nya fɔlɔ ‑aaga 'lɩ, i Nyɔsʋa tɛrɛa' 'ɔɔn kʋfa, 'kä 'ɔnya 'ɔɔn 'klɩfinifinii jrüüa ‑diitää jrüüa ‑glʋɩtää (1,260).
66012007	Tou nya ‑gbaala cɛa 'mlɩ 'kä. Misɛlë nyra 'ɔa 'aanjëɩɩ fa ‑gblɔtrɔ tou; ‑bɛ ‑gblɔtrɔ nyra 'ua 'aanjëɩɩ fa bɩa 'üün tou.
66012008	‑Maa ‑gblɔtrɔ nyra 'ua 'aanjëɩɩ 'nyɩ 'wʋ ‑a ‑sɔɔrɔ, 'üa kʋfa ‑kanyɩ cɛa 'mlɩ ‑a bä.
66012009	‑Gblɔtrɔ kpakulu, ‑kätɩ trɔɔlʋ 'ü 'daraa' ‑Balʋsusu 'aiɛ Sataan, ɔ ‑trɔɔrɔa' nyüülü kä 'fɩɔ bäa' ‑tʋtʋ ‑gälɩ. 'Ünya be 'uun ‑tʋtʋ ‑gälɩ, 'ɔɔ ‑bɛ 'ɔa 'aanjëɩɩa 'fɩɔ.
66012010	'Nyaa 'nu 'wʋsɔɔrɔ 'papawiili sɔa' cɛlɩ 'wli; 'i ‑nëma: «'A 'lɩmlɩwʋwʋkʋ, 'wʋsɔɔrɔkʋ, ana Nyɔsʋaa 'kamaplä, nyra 'ɔa 'Kriisëa 'kamakʋ ‑ka ji ɩa' ɩ. 'Be Nyɔsʋa 'a ana ‑wlajüa wiigälɩtʋnyɔɔ 'käkpa, 'ɔɔlɔ ‑tʋʋäa' 'üün wii ‑gälɩ ‑srɩ ‑bɛ ‑gbia Nyɔsʋaa 'klʋɩ.
66012011	‑Bablëëjʋa ‑torua 'nyrɩklɩ nyra nyɔsʋaawiili 'ü 'salɩ, 'a 'ia ‑gʋ 'ü ‑siwʋ. 'Ü 'cɛrɛ 'üa 'kläa ‑wawakʋ ‑wälɩ, 'ünya 'nyiere jäjäkʋ 'klɩ.
66012012	'A 'ia ‑gʋ, 'amɔ nyüülü kʋa' cɛlɩ, abɩa dɔrʋ 'bla 'amɩ! ‑Maa busukʋ nëmä ‑tʋtʋ ‑gälɩa nyüü nyra 'tanie 'lɩa nyüü ‑gälɩjrä! 'Be Sataan 'a 'ana 'pɛlɩ 'cere, 'crɛ 'si 'ɔa plɛklɩ; 'be 'ɔ jre 'iin 'sɩrɩ jrüülü tɩɔa' 'lɩ 'ɔɔn ‑kanyɩa' ‑sümlö.»
66012013	'Taɩn 'lɩ ‑gblɔtrɔ jrea' 'saa 'ünya 'uun ‑tʋtʋ 'wʋ bere nɩ, 'unya prɛ 'ŋlʋʋlɔ ‑gua nyɩbɛjʋlɔ.
66012014	‑Maa Nyɔsʋa nya ‑nyɩ 'ŋlʋʋlɔ bʋbʋ kpakua ‑pëkati kpakü 'sɔɔ 'kä 'ɔmä ‑pri 'ɔmä ‑aaga 'lɩ 'lee mi, trɔɔ ‑pɩ 'ɔɔn 'jä. 'Ü 'fini 'ɔɔn 'klɩ ‑nyɛɛ 'lee ‑kpraalɩa ‑sɩ tää ‑bɛ klöö.
66012015	Trɔɔ nya ‑wɔsrɔ 'nie 'kɔkɔmlɛ 'ɛmä 'ŋlʋʋlɔ fa.
66012016	‑Maa ‑tʋtʋ nya ji 'ŋlʋʋlɔ ‑gba. 'Unya ‑jie 'ua 'mä 'unya ma 'nielɛ 'ciea' ‑gblɔtrɔlʋa mlɩ.
66012017	‑Gblɔtrɔ nya ‑träärä 'ŋlʋʋlɔ 'crɛ ‑gba ‑gböösa, 'unya fa 'ɔa 'jülü tɩɔa' 'lɩ tou. 'A 'üülü ‑trääräa' 'lɩ Nyɔsʋaa ‑dɔ, ü ‑trääräa' 'lɩ wiili Jesu 'kpɩaa' 'üün.
66012018	'Nyaa 'nyüglö 'taniea 'pisiatu 'lɩ.
66013001	'Nyaa 'jä mrɛɛ 'dee ‑bɛ 'ɛ 'cie 'taniea 'mlɩ. 'Ɛa 'wia ‑uunsɔɔ, ‑gua ‑pʋ. ‑Gua a 'fɩɔa 'wli bä 'kɩɩwlugbü; 'nyrɩlɩ ‑jreea' Nyɔsʋa nya bä 'ɛa 'wia ‑gälɩ.
66013002	Mrɛɛlɛ 'n 'jäa' ‑beere ‑gbe. 'Ɛa bei ‑beere kakla mrɛɛlɛ 'ü 'daraa' urësë, 'ɛa 'mä nya ‑beere srukua 'mä. ‑Gblɔtrɔ nya ‑nyɩ 'ua 'klü, 'ua 'kɩɩkpata nyra 'ua 'kamaklü kpakü mrɛɛlɛ.
66013003	'Nyaa 'jä 'ɛa 'wli 'doo 'i wala ‑gou ‑beere 'sɩrɩ 'imäa' jä, ‑maa ‑falä nya bɩa. 'I kala ‑tʋtʋ ‑gälɩa nyüüa 'fɩɔ plɛklɩ, 'ünya prɛ mrɛɛlɛ dɛrɩ.
66013004	Nyüüa 'fɩɔ trara ‑gblɔtrɔlʋ 'wli, 'be 'uu ‑nyɩ mrɛɛlɛ 'klü; ‑jäsɩ 'ü traraa' 'ɛɛn 'wli: «Nyɔɔ 'plɛɛ bä mrɛɛlɛa 'sa le? Nyɔɔ 'plɛɛ 'mrɛɛ 'ɔ nyra 'ɛɛn 'mä ‑fu le?»
66013005	Nyɔsʋa nya ‑nyɩ 'ɔɔn 'mä, ‑bɛ 'ɔ 'paa cacɩwii ‑bɛ 'ɔ ‑jejre Nyɔsʋa. 'Ɔ ‑nyɩ 'ɔɔn ‑söplüa ‑glʋɩsɔɔ ‑söplü 'sɔɔ (42) 'ɔmä 'kama.
66013006	'Ɛnya ‑jie 'mä 'ɛmä Nyɔsʋa ‑jree, 'palɩ 'ɔa 'nyrɩ, 'ɔa ‑tete nyra nyüülü kʋa' cɛa 'mlɩ.
66013007	Nyɔsʋa nya ‑nyɩ 'ɔɔn 'klü 'ɔmä nyɔsʋaanyünanyüü tou fa, 'ɔmä 'üün du. 'Ɔ ‑nyɩ 'ɔɔn ‑glügbüa 'fɩɔa 'klügälɩkäläkʋ, 'palɩ ‑tʋtʋ ‑gälɩa nyüüa 'fɩɔ, nyüüa mlɩa 'papawiia 'fɩɔ, nyra ‑tʋtʋ ‑gälɩa ‑glügbüa 'fɩɔ.
66013008	Tʋtʋ ‑gälɩa nyüülü kä 'fɩɔa 'nyrɩ 'nyɩa' ‑Bablëëjʋlɔ 'ü 'blaa' 'pläa 'käkolofa 'wʋa 'kläa ‑pɔɔkʋa 'mlɩ ‑jɩjra, nya 'ɔɔn 'wlitraraa. ‑Pɔɔkʋlʋ nɩ, ‑Bablëëjʋlɔ 'ü 'blaa' 'ɔɔ kä 'uun.
66013009	Abɩa nyɔɔlɔ käa' 'nyakli ɔ 'nu:
66013010	Nyɔɔlɔ käa' 'ɔmä ‑jie 'lɩ mi nɩ, 'ɔnya ‑jie 'lɩ mia. Nyɔɔlɔ käa' 'ɔmäa' ‑jɛrɛ 'klɩ järä nɩ, ‑jɛrɛ 'ümä nʋ 'ümä 'ɔɔn 'bla. ‑Jää wiili kä ‑gʋ nyɔsʋaanyünanyüü käa' 'ümäa' 'mlɩkpʋkplɔ ‑bɛ 'ümäa' Nyɔsʋa plɛtoro.
66013011	'Pɩrɩgälɩ nɩ, 'nyaa 'jä mrɛɛ ‑mɩdee ‑bɛ 'ɛ 'cie ‑tʋtʋa 'mlɩ. 'Ɛa 'wlia ‑gua 'sɔɔ ‑beere ‑bablëëjʋ ‑maa 'ɛ 'paa wii ‑beere ‑gblɔtrɔlʋ.
66013012	'A 'klülü kä 'fɩɔ ‑kätɩa nɛ mrɛɛlɛ 'klaa käa', 'üü 'ɛ 'klaa. 'A 'klülü ‑kätɩa nɛ mrɛɛlɛ ‑nyɩa' 'ɛɛn nɩ, 'üü 'ɛ nö ‑bɛ 'ɛ ‑fɛɛɛ 'jrʋpa. 'Ɛ kpɛrɛ ‑tʋtʋ nyra nyüülü kʋa' 'ua ‑gälɩ ü trara ‑kätɩa nɛ mrɛɛlɛ wala käa' ‑gou ‑bɛ ɛ 'pʋa' 'wli.
66013013	'Ɛ nö ‑saragbi tie kpakü: 'ɛ 'cere kapulu bäa' cɛa 'mlɩ ‑tʋtʋ ‑gälɩ nyüüa 'fɩɔa 'klɩ.
66013014	‑Saragbia tie 'ɛ ma nö ‑bɛ 'ɛ ‑trɔɔrɔ nyüü, ‑bɛ 'ɛmä 'iin ‑kätɩa nɛ mrɛɛlɛa 'klɩ nrörö, 'a 'ia ‑gʋ 'klülü ‑nyrɛɛlɛ 'ɛmɩ. 'Ɛnya ‑gbala nyüü ü ‑pa dɛɛ ɛ ‑beerea' mrɛɛlɛ 'ü nʋa' ‑jɛrɛ 'ü 'kapaa' ‑bɛ ɛ ‑ka bäa' 'lɩ.
66013015	'Sɔɔa nɛ mrɛɛlɛ nya 'jä 'klü 'ɛmä ‑papadɛɛlɛ jajraa' ‑kätɩa nɛ ‑fʋflʋ ‑nyɩ, 'ɛmä wii 'pa ‑bɛ 'ɛmä nyüülü ‑nëmäa' 'ɛɛn 'wlitrara 'bla.
66013016	'Ɛ nö 'iin nyüüa 'fɩɔ, 'jüplü nyra tagbü, 'bɩɔjinyüü nyra 'pʋablanyüü, ‑goou nyra nyüülü 'nyɩa' ‑goou bä 'üa 'dupa 'darʋ ‑gälɩ 'aiɛ 'üa 'kʋtaprë ‑gälɩ 'mä tie bä.
66013017	'Ia 'taɩn 'lɩ nɩ, tielɛ 'nyɩa' ‑na ‑gba bä nɩ, ‑nëmä 'peru ‑a 'pa 'aiɛ ‑nëmä dɛɛ ‑a ‑su. Mrɛɛlɛa 'nyrɩ 'aiɛ 'ɛa 'naba 'ü ‑tʋʋä ‑na ‑gba, 'a 'ɛa tie.
66013018	'A ‑pɩ nyɔɔa wiijejrekʋ käläa'. Nyɔɔlɔ jrea' wii ɔ ‑täsä mrɛɛlɛa 'naba, 'be nyɔɔa 'nyrɩ bäsaa. 'Ɛa 'naba bä ‑uundoo, ‑uundoo, ‑uundoo (666).
66014001	'N 'pɩa' 'lɩ ‑gälɩ nɩ, 'nyaa ‑pʋpɔ. ‑Jää ‑Bablëëjʋ 'nyüglö 'dʋgbalä 'ü 'daraa' Siɔɔn, 'äa ‑gälɩ, 'ɔɔ ‑bɛ nyüüa ‑diia ‑glʋɩpʋ nyüüa ‑diia ‑glʋɩ ‑uuntää (144,000). 'Üa 'kʋtaprë ‑gälɩ ‑jɩjra 'ɔa 'nyrɩ nyra 'ɔa Tʋa 'nyrɩ.
66014002	'Nyaa 'nu 'papawii 'wli, 'i ja cɛlɩ ‑nya 'daa 'nie kpaküa ‑yrɛ, 'aiɛ 'sɩrɩ ‑mamɛɛ kpaki 'paa wii. Wiili 'n 'nua' 'wli 'i ‑beere 'sɩrɩ nyüü böa' ‑kamuu.
66014003	‑Bɛ 'ü brɛ 'dʋ dëdrä 'kɩɩkpataa 'klɩ, 'lɩbädii mlɔɔlʋa nyra tagbüa 'klɩ. Nyɔɔ 'nyɩ 'lɩ ‑a bɩa ɔ 'kpɩa 'dʋlʋ, 'ima 'nyɩ nyüüa ‑diia ‑glʋɩpʋ nyüüa ‑diia ‑glʋɩ ‑uuntää (144,000) ‑srooroa' ‑tʋtʋ ‑gälɩ ‑a bä.
66014004	'Üülü nɩ, 'ünyɩ ‑fre ‑a pa, 'be 'ü ‑kaaŋlʋ 'ŋlʋʋ jre. 'Üü nyra ‑Bablëëjʋ 'sɔ mö ‑plɩɩlɩ kä 'fɩɔ 'ɔ möa'. 'Üü ‑srooro nyüüa ‑tɔrʋpɩɔ, 'ümä nyüülü ‑kätɩ ‑nyrɛɛlɛa' Nyɔsʋa nyra ‑Bablëëjʋ kälɩ bä.
66014005	'Ü ‑kaapɩɔ ‑gbagblɛ kä; 'be ü bä nyüülü 'nyɩa' bʋbɔdɛɛ ‑gba kä.
66014006	'Nyaa 'jä 'aanjë ‑moloo ‑bɛ 'ɔ ‑preere cɛa ‑tɔrʋpɩɔ. 'Ɔ 'klaa 'Mʋfagogolä 'nyɩ bɩaa' 'plɔʋ, ä 'ɔmäa' nyüülü kä 'fɩɔ kʋa' ‑tʋtʋ ‑gälɩ ‑gbapala: ‑tʋtʋ ‑gälɩa ‑glügbüa 'fɩɔ, nyüüa ‑glügbüa 'fɩɔ, nyüüa mlɩa 'papawiia 'fɩɔ, nyra ‑tʋtʋ ‑gälɩa nyüüa 'fɩɔ.
66014007	'Ɔ 'kpöö ‑gböösa ‑bɛ 'ɔ nö: «'Ba pɩ Nyɔsʋa ‑bɛ 'ba 'bʋala 'ɔɔn! 'Be nyüüa ‑gätʋtaɩn 'a 'lɩjrä. 'Ba trara ɔ nʋa' cɛ nyra ‑tʋtʋ, 'tanie nyra 'nieɩɩa sɔrɔfa 'wli!»
66014008	'Sɔɔa nɔ 'aanjë nya ji 'ɔ ‑nëma: «'Ä 'a blö, 'ä 'a blö, Babilɔɔnëbätä kpakö 'a blö; bätälä 'mlaraa' 'pläa 'fɩɔ 'äa dɛɛgbaasaa kaklanʋ!»
66014009	Tääa nɔ 'aanjë nya ji, 'ɔ 'kpöö ‑gböösa ‑bɛ 'ɔ nö: «Nyɔɔ ma trara mrɛɛlɛ nyra 'ɛa ‑papaa nɛ 'wli, ‑bɛ 'ɛa tie ma bä 'ɔa 'kʋtapra ‑gälɩ 'aiɛ 'ɔa 'darʋ ‑gba nɩ,
66014010	'ɔa 'mʋgbɛ nya Nyɔsʋaa 'crɛa kaklanʋ 'mlaa, 'u ‑nëmä bolo ‑a bolo 'kä 'unya 'ɔa 'crɛa ‑köwö 'lɩ 'pala. 'Ia nyüülü nya kapu nyra 'pʋpʋ fumölua 'mlɩ ‑sʋɩ 'järäa' ‑gböösa 'nyüna 'aanjëɩɩ nyra ‑Bablëëjʋa 'klɩ.
66014011	'Üa ‑sʋɩa kapua nyrʋgbɔlʋ 'jraa 'plɔʋplɔʋ. Nyüülü traraa' mrɛɛlɛ nyra 'ɛa ‑papaa nɛ 'wli, ‑bɛ 'ɛa 'nyrɩ bäa' ‑gälɩ, 'nyɩ ‑fʋflʋpapakʋ ‑a kä ‑srɩ ‑bɛ ‑gbia.»
66014012	‑Jää wiili kä ‑gʋ nyɔsʋaanyünanyüü käa' 'ümäa' 'mlɩkpʋkplɔ. ‑Jää wiili kä ‑gʋ 'ü käa' 'ümäa' 'lɩ Nyɔsʋaa 'kamadɔ ‑träärä ‑bɛ 'ü käa' 'ümäa' Jesu plɛtoro.
66014013	'Nyaa 'nu 'papawiili sɔa' cɛlɩ 'wli, 'inya ‑gbala 'mɩ: «‑Jɩjra: ‹'Bala 'saarɩ ‑gälɩ abɩa dɔrʋ 'bla nyüülü järäa' 'Pläkänyɔɔ 'lɩ! ‑Yɛɛ, 'asɩ Nyɔsʋaa ‑Susu ‑gba, 'be 'jrʋpalä 'ü ‑fɛa', 'ia ‑fʋflʋ 'ü 'paa ‑bɛ wiili 'ü nʋa' 'mä 'üün dɛrɩprɛ.› »
66014014	'I ‑sia' nɩ, 'n ‑pʋpɔ ɩ 'nyaa 'jä 'pɔlɔ ‑gbru, nyɔɔ kʋ 'lɩ ‑gälɩ 'ɔ ‑beere Nyɔɔa 'Jʋ. 'Ɔ ‑tʋ 'kɩɩwlugbö 'wli, ‑sika 'ü nʋ 'ünya nʋ 'ään, 'ɔa kälɩ nya bä 'lɩkpripaka 'jääa' 'kä.
66014015	'Aanjë ‑moloo nya 'cie Nyɔsʋaanyuku kpaku ‑wälɩ, 'ɔnya 'pawii ‑gböösa 'ɔnya ‑gbala ɔ kʋa' ‑gbru ‑gälɩ ‑maa: «Dɔrɔ ‑na ‑gbaala ‑pakalä 'kpria' 'lɩ, ‑a mi ‑a 'böbö! ‑Na 'taɩn 'a 'lɩjrä ‑mä 'böbö, 'be ‑tʋtʋ ‑gälɩa 'böbödii 'a ‑flɔɔɔ.»
66014016	'Ii känyrɩ, nyɔɔlɔ kʋa' ‑gbru ‑gälɩ nya ‑srörö 'ɔa 'lɩkpripaka ‑tʋtʋ ‑gälɩ, 'ɔnya ‑gbaala ‑tʋtʋ ‑gälɩ.
66014017	'Aanjë ‑moloo nya 'cie Nyɔsʋaanyukulu bäa' cɛlɩa 'mlɩ. 'Ɔa 'mʋgbɛ 'klaa ‑gbaala ‑pakalä 'kpria' 'lɩ, 'ä 'jääkä 'mʋfasa.
66014018	'Aanjë ‑moloo nya 'cie Nyɔsʋaa ‑gbɔsatöwlö ‑wälɩ; 'ɔ kälä kapu 'klü ‑gälɩ. 'Ɔnya ‑gbolomlɩ 'ɔnya ‑gbala ‑mɔlɔ 'klaaa' 'lɩkpripakalä 'jäa' 'kä ‑maa: «Dɔrɔ ‑na 'käjäpakalä 'wʋ ‑a ‑bööbö ‑tʋtʋ ‑gälɩa rɛsɛɛn a ‑glëgbili ‑flɔɔɔa'.»
66014019	'Aanjë nya dɔrɔ 'ɔa 'lɩkpripaka 'wʋ 'ɔnya 'böbö ‑tʋtʋ ‑gälɩa rɛsɛɛn a ‑glëgbili, 'ɔnya be be 'iin rɛsɛɛn a 'jrerefa kpakia 'mlɩ 'ɛ bäa' Nyɔsʋaa 'crɛ.
66014020	Resɛɛnlɛ nya susro rɛsɛɛn a 'jrerefalä bäa' bätäa 'kɔtʋ mlɩa 'mlɩ. ‑Toru nya 'cie 'ɛa 'mlɩ. 'Ua ‑pati 'fɛrɛ 'kä kilomɛtrëa ‑glʋɩpʋ ‑glʋɩgböö (300), 'u 'jrajraa 'unya 'tɔ ‑sɩa ‑ŋʋata ‑wälɩ.
66015001	'Nyaa 'järä 'sɔɔwʋ ‑sarawiia tie ‑mɩdee cɛlɩ; 'ɛ 'bʋa 'ɛnya kala plɛ 'klɩ. 'Aanjë ‑uunsɔɔ 'klaa dɛrɩtäpa busudii ‑uunsɔɔ. 'Ia busudiili ma ‑si nɩ, Nyɔsʋaa 'crɛ 'a 'wlijrä.
66015002	'Nyaa 'jä 'tanie, 'ɛ 'järälɩkä ‑beere ‑glasɩ, 'ɛ 'cakla kapu. 'Nyaa 'jä nyüülü kä 'fɩɔ dua' mrɛɛlɛ, ünyɩa' 'ɛa ‑papaa nɛ 'wlitrara, ‑bɛ ü kä ‑gba 'ɛa 'nyrɩa 'naba 'nyɩa' bä. 'Ü 'nyüglö 'tanielɛ ‑beerea' ‑glasɩa 'klɩ, 'üa kälɩa ‑kamiili Nyɔsʋa ‑nyɩa' 'üün.
66015003	'Ü brɛ Nyɔsʋaa 'jrʋpafɛnyɔɔ Moisëa 'dʋ nyra ‑bablëëjʋa 'dʋ: «'Pläkänyɔɔ, 'Nɩmrɛɛ Nyɔsʋa, ‑na 'jrʋpa 'bʋa 'änya 'na 'mʋfasa! ‑Tʋtʋ ‑gälɩa ‑glügbüa 'fɩɔa 'Kɩɩ, wiili ‑nöa' ‑gäklɩ 'inya bä 'cɩcasa!
66015004	Nyɔɔ 'plɛɛ ‑nëmä ‑mɩ nyɔɔwʋba le, 'Pläkänyɔɔ? Nyɔɔ 'plɛɛ 'mä 'daa 'ɔ ‑nëmä ‑na 'nyrɩ ‑a 'bʋala le? 'Be ‑na 'doo ‑na 'nyü 'ü 'na, 'kä ‑tʋtʋ ‑gälɩa ‑glügbüa 'fɩɔ nya ‑mɩ 'wlitrarakalɩ ji, 'be ‑na 'klɩgägäkʋ crɛrɛwʋ.»
66015005	'I ‑sia' nɩ, 'nyaa 'jä Nyɔsʋaanyukulu bäa' Kuöa ‑Tete ‑bɛ 'u ‑jiero 'klɩ cɛa 'mlɩ.
66015006	'Aanjë ‑uunsɔɔlü 'klaa ɩa' busudii ‑uunsɔɔlë nya 'cie nyukulua ‑wälɩ. 'Üa 'perubʋakotili 'ü paa' 'lɩ 'nyɩ ‑fre ‑a pa, 'i plö, 'üa ‑fualɩa ‑sika ‑peeti.
66015007	'Lɩbädii mlɔɔlüa ‑tɔrʋpɩɔa 'doo nya ‑nyɩ 'aanjë ‑uunsɔɔlü ‑köwü ‑uunsɔɔlü 'sia' Nyɔsʋalɔ bäa' 'lɩ 'plɔʋplʋɔa ‑gʋa 'crɛ 'klɩ.
66015008	Nyɔsʋaa 'bʋalakʋa nyra 'ɔa 'klüa ‑gʋ nyrʋgbɔlʋ nya 'si Nyɔsʋaanyuku 'klɩ. Busudii ‑uunsɔɔlë 'aanjë ‑uunsɔɔlü jaa' ‑kaaŋlʋa' 'lɩjrä nɩ, nyɔɔ 'nyɩ 'lɩ ‑a bɩa ɔ pa Nyɔsʋaanyuku ‑wälɩ.
66016001	'I ‑sia' nɩ, 'nyaa 'nu 'papawii kpakü 'wli, 'i ja Nyɔsʋaanyüköli ‑bɛ 'i ‑gbala 'aanjë ‑uunsɔɔlü ‑maa: «'Ba mi, 'ba ‑gbäträ ‑tʋtʋ ‑gälɩ ‑köwü ‑uunsɔɔlü kä 'mlɩ Nyɔsʋaa 'crɛ bä käa'!»
66016002	'Aanjë 'doo ‑kätɩ nya mi 'ɔnya ‑gblɔɔɔ 'ɔa nä ‑köwö ‑tʋtʋ ‑gälɩ 'kä. Bʋbɔ ‑fa mɩmɩaa' nya 'kpakpla nyüülü kä ‑gba mrɛɛlɛa tie bäa', nyra nyüülü traraa' 'ɛa ‑papaa nɛ 'wli.
66016003	'Sɔɔa nɔ 'aanjë nya ‑gblɔɔɔ 'ɔa nä 'tanie 'lɩ 'kä. 'Nɩlɩ nya 'cicri jäjänyɔɔa ‑toru 'lɩ, diili kä 'fɩɔ bäa' 'taniea 'mlɩ nya jäjä.
66016004	Tääa nɔ 'aanjë nya ‑gblɔɔɔ 'ɔa nä 'nieɩɩ nyra 'ɛa sɔrɔfawʋ 'kä. 'Ɛnya 'cicri ‑toru 'lɩ.
66016005	'Nyaa 'nu 'aanjëlɔ käläa' 'nie 'klü ‑gälɩ 'wli, ‑bɛ 'ɔ ‑gbala Nyɔsʋa ‑maa: «‑Mɔ ‑gäa' 'klɩ, ‑mɔ bäa' 'lɩ, ɔ bä käa' ‑plɩɩ, ‑mɔ bä 'Nyünanyɔɔ; 'be ‑tʋ ‑taa diilia ‑gä.
66016006	'Ü ‑gblɔɔɔa' nyɔsʋaanyünanyüü nyra nyɔsʋaamlɩpalanyüüa ‑toru 'kä nɩ, 'a 'ia ‑gʋ 'ünyɩ 'üün ‑toru 'ümä 'mla; 'ü 'wʋ 'iin 'klɩ!»
66016007	'Nyaa 'nu 'papawii ‑mɩdoo 'wli ‑nyɛɛ ‑gbɔsatöwlöa 'pɛlɩ ‑bɛ 'i nö: «‑Yɛɛ, 'Pläkänyɔɔ, 'Nɩmrɛɛ Nyɔsʋa, ‑na ‑gätʋtʋkʋ bä 'cɩcasa, 'ä ‑gäklɩ!»
66016008	Mlɔɔa nɔ 'aanjë nya ‑gblɔɔɔ 'ɔa nä 'jrʋ ‑gälɩ 'kä, 'jrʋ nya 'jä 'klü 'unya nʋ 'ua kapu 'unya 'pütö nyüü.
66016009	'Ua kapua 'wʋsɔɔrɔkʋ nya 'pütö nyüü. 'Ünya ‑jreee Nyɔsʋalɔ käläa' busudiili kʋa' ‑pɩ 'klü ‑gälɩ. 'Ünyɩ ‑balʋa ‑gʋ ‑a fio ‑bɛ 'ümä 'ɔɔn 'bʋala.
66016010	‑Gbööa nɔ 'aanjë nya ‑gblɔɔɔ 'ɔa nä ‑köwö mrɛɛlɛa 'kɩɩkpata ‑gälɩ 'kä, 'ɛa 'kamaplä nya 'cere 'jöjrüükpü 'lɩ, ‑bɛ nyüü mömlö 'üa mɛa mɩmɩakʋa ‑gʋ.
66016011	‑Bɛ 'ü ‑jejre cɛlɩa Nyɔsʋa 'üa mɩmɩakʋ nyra 'üa ‑gbaa ‑fëa ‑gʋ, ‑maa 'ünyɩ 'üa nʋnʋgbi ‑wälɩ ‑a 'cɛrɛ.
66016012	‑Uundooa nɔ 'aanjë nya ‑gblɔɔɔ 'ɔa nä 'nie kpakilɛ 'ü 'daraa' Efratëa 'mlɩ 'kä. 'Nielɛ nya ma, 'kä 'kɩɩɩlü 'mäa' ‑tɛ 'jrʋa sɔrɔfa 'wʋsɔ 'ümäa' ji nɩ, 'üa 'nyʋfɔ 'mä dotro 'lɩbä.
66016013	'Nyaa 'jä ‑frepasisi tää, 'i jajra ‑gbrükü. 'Döö 'cie ‑gblɔtrɔa mlɩ, ‑mölöö 'cie mrɛɛlɛa mlɩ, ‑mölöö nya ja ‑gbagblɛ nyɔsʋaamlɩpalanyɔɔa mlɩ.
66016014	'A domüüa ‑sisi nö ‑saragbi. 'Pläa 'fɩɔa 'kɩɩɩa 'pɛlɩ 'ü mö 'ümä 'üün ‑gbapapla 'ümä tou ‑fu 'Nɩmrɛɛ Nyɔsʋaa ‑srɩ kpakia 'taɩn 'lɩ.
66016015	«‑Jää, 'nyaa jia ‑beere 'jejienyɔɔ. Abɩa dɔrʋ 'bla nyɔɔlɔ 'nyɩ 'mʋmɔa', ‑bɛ ɔ ‑tʋʋäa' 'ɔa 'koti ‑wälɩ 'kä 'ɔ ‑pɩ ‑gbagba 'pa ‑bɛ 'nyüsü ‑pɩa' 'bla nyüüa 'klɩ.»
66016016	'Inya 'papla 'kɩɩɩ ‑pɩɔ 'doo 'wʋ ‑gba, 'ii 'ü 'dara Arëmagedɔɔn Ebrööwii 'lɩ.
66016017	‑Uunsɔɔa nɔ 'aanjë nya ‑gblɔɔɔ 'ɔa nä ‑fʋflʋa 'mlɩ 'kä. 'Papawii kpakü nya sɔ Nyɔsʋaanyukulu bäa' cɛlɩa 'mlɩ; 'kɩɩkpata 'lɩ 'i 'sɔɔ, 'i ‑nëma: «'I 'a nrörö!»
66016018	Cɛa 'bɩbɩ, ‑yrɛ, ‑mamɛɛ 'babla wii mlɩ, ‑tʋtʋ nya tɩtrɛ ‑gböösa; ‑tʋtʋ ‑kaapɩɔ 'saa tɩtrɛ nyüü 'mä käa' 'plɔʋ ji ‑tʋtʋ ‑gälɩ.
66016019	Bätä kpakö ‑gaalalɩ 'wʋ tää 'wʋ, 'pläläa 'mlɩa bätë nya böblö. Nyɔsʋa nya 'pa bätä kpakö Babilɔɔnëa ‑gä plɛ. 'Ɔnya 'mlala 'ään 'ɔa 'crɛ kpakia ‑köwölä.
66016020	Dugbëa 'fɩɔ fɔ, nyɔɔ ‑kanyɩ 'jä 'dʋgba ‑a.
66016021	‑Särëeju 'wʋɛa kilooa ‑glʋɩsɔɔ nya sɔ cɛlɩ 'unya blö nyüü ‑gälɩ. Nyüü nya ‑jejre Nyɔsʋa 'ia busudiilia ‑gʋ 'be 'i prɛ nyüüa ‑gälɩa ‑sisi.
66017001	'I ‑sia' nɩ, 'aanjëlü 'klaa ɩa' ‑köwü ‑uunsɔɔlüa ‑tɔrʋpɩɔa 'doo nya ‑gbala 'mɩ: «Ji 'mä ‑mɩ ‑gälä nëmäa' 'tutuŋlʋʋ kpakö ‑gälɩ blö srara. 'Äälä bäa' bätä kpakölä 'palaa' 'nie 'kɔkɔmlɛa ‑gälɩ.
66017002	'Ɔ nyra ‑tʋtʋ ‑gälɩa 'kɩɩɩ kɔsɔ nʋ ‑sagbili Nyɔsʋa 'nyɩ 'bataa', ‑tʋtʋ ‑gälɩa nyüü nya 'mla 'ɔa ‑salä, 'äa 'nʋ, 'unya 'bla 'üün.»
66017003	‑Susu blö 'mɩ ‑gälɩ 'aanjëlɔ nya fa 'mɩ ‑aaga 'lɩ 'nyaa 'järä 'ŋlʋʋ 'doo ‑fɔflɔɔ mrɛɛ ‑gälɩ; 'ɛa ‑gba ‑jɩjra ‑jejrekʋ 'kɔkɔmlɛ. 'Ɛa 'wia ‑uunsɔɔ, ‑gua ‑pʋ.
66017004	'Ŋlʋʋlɔ 'sroo 'nana ‑fɔflɔɔkoti nyra 'koti ‑mɩdoo kä ‑fɔflɔɔ 'nyü 'paa'. 'Ɔnya 'sroo ‑sikadii 'kɔkɔmlɛ, 'perubʋatäkë nyra 'wleɩɩ. 'Ɔ 'klaa ‑sika ‑köwö, 'ä 'si 'ɔa 'tutudɛɛa ‑fre 'klɩ, 'äa 'mlɩ nya 'si bʋbɔgbi 'kɔkɔmlɛ.
66017005	'Ɔa 'kʋtapra ‑gälɩ ‑jɩjra ‑sisienyrɩlɩ kä ‑gbaa bäa': «Babilɔɔnë kpakö, 'tutuŋlëgë nyra ‑tʋtʋ ‑gälɩa 'tutudɛɛa ‑frea 'Yio.»
66017006	'Nyaa 'jä 'ŋlʋʋlɔa 'nʋ 'blaa nɔ. Nyɔsʋaanyünanyüü nyra nyüülü 'paa' Jesua ‑gä, 'üa ‑toru 'ɔ 'mla. 'N 'jäa' 'ɔɔn, 'na plɛklɩkala ‑gböösa.
66017007	'Aanjë nya ‑gbala 'mɩ: «Dɛplɛɛ kä ‑gʋ ‑na plɛklɩkala le? Wiili ‑sisrea' 'ŋlʋʋlɔ nyra mrɛɛlɛ ‑gbötöa' 'ɔɔn, ɛ käa' 'wia ‑uunsɔɔ nyra ‑gua ‑pʋ nɩ, 'ii 'nëmä ‑mɩ srara.
66017008	«Mrɛɛlɛ ‑jäa' ma bä 'lɩ ‑maa 'ɛ ‑kanyɩ 'lɩ ‑a bä. 'Ɛ jö 'lee 'ɛmä 'lɩtʋŋlɔbütügbaa 'mlɩ 'cie 'ɛmä 'mɔlɔ. ‑Tʋtʋ ‑gälɩa nyüülü känyrɩ 'nyɩa' 'kläa ‑pɔɔkʋ 'lɩ ‑jɩjra 'bala ‑tʋtʋa 'käkolofa 'wʋ nɩ, üma 'jä 'ɛɛn 'wʋ nɩ, 'inya 'üün plɛklɩ kalaa; 'be mrɛɛlɛ ma bäa' 'lɩ ‑bɛ ɛ ‑kanyɩa' 'lɩbä, 'ɛnya 'sɔɔwʋ 'plä 'wʋ jia.
66017009	'A ‑pɩ 'ü nö wiijejrekʋ ‑bɛ 'ü 'nöö wii 'wli: 'wia ‑uunsɔɔlü nɩ, 'a 'dʋgbë ‑uunsɔɔlü kä ‑gälɩ 'ŋlʋʋlɔ kʋa'.
66017010	'Iibä bɩa 'kɩɩɩ ‑uunsɔɔ. ‑Gböö blö 'üa ‑tɔrʋpɩɔ, 'doo ‑ka bälɩ, ‑moloo ‑kaaŋlʋ ji. ‑Maa ɔma ji, 'ɔa 'kamakʋ ‑nëmä 'lɩ ‑a ‑wlɛ.
66017011	Mrɛɛlɛ bä ɩa' 'lɩ ‑bɛ ɛ ‑kanyɩa' 'lɩbä nɩ, 'ɛa 'mʋgbɛ bä ‑uuntääa nɔ 'kɩɩ. 'Ɛ bä 'kɩɩɩ ‑uunsɔɔlüa ‑tɔrʋpɩɔ, 'ɛ kʋ ‑plɩɩ 'ɛmä 'mɔlɔ 'plɔʋplɔʋa ‑gʋ.
66017012	«‑Gua ‑pʋlʋ ‑jääa', 'a 'kɩɩɩ ‑pʋ, 'üa 'kamakʋ ‑kaaŋlʋ cɛtɛ. ‑Maa 'kɩɩɩ nyra mrɛɛlɛ kɔsɔ nɩ, 'ünya 'kamaa ‑gliiibɔʋ 'doo 'lɩ.
66017013	'Ünya 'nönröwli 'ümä 'üa 'klü nyra 'üa 'kamakʋ mrɛɛlɛ ‑nyɩ.
66017014	'Ü nyra ‑bablëëjʋ 'mä tou ‑fu, ‑maa ‑Bablëëjʋ nya 'üün dua, 'be 'ɔɔ bä 'pläkänyüüa 'Pläkänyɔɔ, 'ɔɔ bä 'kɩɩɩa 'Kɩɩ. 'Ɔɔ ‑bɛ nyüülü bäa' 'ɔɔn dɛrɩ, ü 'ɔ 'baa' 'lɩ ‑bɛ 'ɔ wea', 'ɔa plɛtoronyüü, 'ünya 'üün dua.»
66017015	'Aanjë nya ‑gbala 'sɔɔwʋ 'mɩ: «'Nieɩɩlɩ ‑jääa' i kä ‑gälɩ 'tutuŋlʋʋlɔ kʋa' nɩ, 'a ‑tʋtʋ ‑gälɩa nyüü, nyüüjria, ‑tʋtʋ ‑gälɩa ‑glügbü nyra nyüüa mlɩa 'papawii.
66017016	‑Gua ‑pʋlʋ ‑jääa' nyra mrɛɛlɛ nɩ, 'a ü ‑nëmäa' 'tutuŋlʋʋlɔa nyüüa 'mlɩ jrara, 'a 'ü nëmäa' 'ɔa diia 'fɩɔ fa, ‑bɛ 'ümäa' 'ɔɔn ‑gbagba 'pa. 'Ünya 'ɔa 'jajɛ jia 'kä 'ünya 'ɔɔn 'pütö.
66017017	'Be Nyɔsʋa ‑sie 'üa polu kälɩ 'ümä wiili 'ɔ 'bataa' nʋ. 'Ɔ ‑tʋ 'üa bobowii ‑pɩɔ 'doo 'wʋ, 'ümä 'üa 'kamakʋ mrɛɛlɛ ‑nyɩ, 'kä wiili Nyɔsʋa 'daaa' 'mä nrörö.
66017018	'Ŋlʋʋlɔ ‑jääa' 'wʋ nɩ, 'ɔɔ bä bätä kpakölö käläa ‑tʋtʋ ‑gälɩa 'kɩɩɩ 'klü ‑gälɩ.»
66018001	'I ‑sia' nɩ, 'nyaa 'jä 'aanjë ‑moloo, 'ɔ 'cie cɛa 'mlɩ. 'Ɔa 'kamakʋ 'bʋa, 'ɔa 'wliklɩbʋabʋakʋ nya ŋʋala ‑tʋtʋ ‑gälɩ.
66018002	'Ɔnya 'kpö ‑gböösa, 'ɔ ‑nëma: «'Ä 'a blö, 'äa blö, Babilɔɔnë kpakö 'a blö! 'Ä 'a domüüa kʋfa nʋ. 'Ä 'a ‑frepasisia 'kaɩn 'kaɩn a ‑sisrefa nʋ, 'änya bä ‑frepanyisiea nyra plɛklɩ 'böbö nyisiea ‑sisrefa.
66018003	'Be ‑tʋtʋ ‑gälɩa ‑glügbüa 'fɩɔ 'mla 'äa 'tutudɛɛa ‑duvɛɛn. ‑Tʋtʋ ‑gälɩa 'kɩɩɩa 'fɩɔ nyra 'ään 'pi, ‑tʋtʋ ‑gälɩa 'perupanyüü nya bä 'bɩɔjinyüü 'äa 'tutudɛɛa 'bɩɔ kpakulu 'ɔ jia' 'ua 'mlɩ.»
66018004	'Nya 'nu 'papawii ‑mɩdoo sɔa' cɛa 'mlɩ 'wli, 'inya ‑gbala 'mɩ: «'Na nyüü 'amɩ, 'ba sɔ bätäläa 'mlɩ, 'a ‑pɩ 'äa ‑balʋa 'mlɩ bä, 'a nyra 'ään ‑pɩ busudii kpakëlë nëmäa' 'üün ‑gälɩjräa 'mlɩ bä.
66018005	'Be 'üa ‑balʋ botrogälɩ botro 'unya 'tɔ cɛa 'mlɩ, Nyɔsʋa nya 'pa plɛ 'sɩrɩ 'äa nʋnʋgbi 'nyɩa' 'klɩgä.
66018006	'Ba nʋ 'ään bɩa wiili 'ä nʋa'. ‑Balʋlʋ 'ä nʋa' nɩ, 'ba nʋ 'ään 'ua 'sɔɔ ‑gba. ‑Bɛ ‑köwölä kä 'mlɩ 'ä 'paaa' 'äa ‑duvɛɛn nɩ, 'ba nʋ 'äa 'sɔɔ ‑gböösa.
66018007	'Sɩrɩ 'ä ma ‑gbaa' 'lɩ ‑bɛ 'ä ma kʋa' 'bɩɔ 'lɩ nɩ, 'asɩ 'ba srara 'ään mɩmɩakʋ nyra 'dugu. 'Be 'äa plɛklɩ 'ä nɩnɩa: ‹'Kɩɩŋlʋʋa 'sa 'n kʋwälɩ, 'nyɩ 'kusroŋlʋʋ ‑a bä, 'nyaa ‑nëmä ‑srɩɩ 'dugu 'lɩ bä!›
66018008	‑Jää wiili kä ‑gʋ busudii kpakü 'mäa' ji ‑srɩ 'dooa 'mlɩ: jäjäkʋ, 'dugu, nyra ‑gbëkananie, 'kä kapu nya 'ään 'pütö. 'Be 'Pläkänyɔɔ Nyɔsʋa kä 'klü, 'a 'ɔɔ ‑tʋ 'äa ‑gä.»
66018009	‑Tʋtʋ ‑gälɩa 'kɩɩɩlü nyra 'ɔɔn kɔsɔ ma 'piea' ‑bɛ ü ma kʋa' 'bɩɔ 'lɩ nɩ, üma 'jä bätäläa fifidɛɛa nyrʋgbɔlʋ nɩ, 'ünya 'wua ‑bɛ 'ünya 'äa ‑gʋ ‑sɩsra.
66018010	Bätäläa ‑sʋɩa ŋalɛa ‑gʋ nɩ, 'ünya 'lɩdɛrɩtʋŋlɔa ‑bɛ 'ünya 'daa: «‑Awɛɛ! ‑Awɛɛ! O Babilɔɔnë, bätä kpakö, 'wʋsɔɔrɔ bätä; ‑gliiibɔʋ 'dooa 'mlɩ ‑plɩɩ ɔ, ‑na ‑gä 'a 'bölö!»
66018011	‑Tʋtʋ ‑gälɩa 'perupanyüüa 'mʋgbɛ 'wuö 'äa ‑gʋ, 'be nyɔɔ ‑kanyɩ ‑su 'üa 'perupadii ‑a:
66018012	‑sika, 'pɔlɔsika, 'perubʋatäkë nyra 'wleɩɩ, 'tasɩrɩ 'fʋmakoti, 'nana ‑fɔflɔɔ dei, 'fʋma dei, tiili kä 'fɩɔ 'paaa' 'nɔnʋ, diili kä 'fɩɔ 'ü nʋa' dɔgla 'ü nʋa', 'ü nʋa' tiili kä 'peru 'bʋaa' nʋa', detu, babɛfugba, 'mabëlë,
66018013	nyra tuukakɩlɩ 'paaa' 'nɔnʋ, 'nɔnʋpadii ‑mɩdoo, 'miirë, 'kɩna, ‑duvɛɛn, 'kpɩ, ‑bleeea 'pʋ nyra ‑bleeea 'jaju; bruu, ‑bablëë, ‑sɩ, ‑sɩa jakasɩ, ‑goou nyra toua ‑jienyüü.
66018014	«'Mʋfadiili ‑na plɛ ‑waa', 'ia ‑mɩ kälɩ 'wʋ. ‑Na 'bɩɔa 'fɩɔ nyra 'nanadii 'a ‑mɩ kälɩ 'wʋ, ‑ka ‑nëmä 'iin ‑a 'jä 'plɔʋ!»
66018015	'Perupanyüülü 'palaa' bätäläa 'mlɩ 'ia diili 'peru ‑bɛ ü jia' 'bɩɔ nɩ, ŋalɛ nya 'üün 'blaa, 'ünya 'lɩdɛrɩtʋŋlɔa ‑bɛ 'ünya ‑pʋpɔ ‑sʋɩlɩ bäa' bätäläa 'mlɩa ‑gʋ; 'kä 'ünya 'wu 'kä 'unya 'dugu 'lɩ kʋ
66018016	'kä 'unya 'daa: «‑Awɛɛ! ‑Awɛɛ! Bätä kpakö! Ä kä 'sosroodii 'fʋmaa' ‑bɛ i ‑flɔɔɔa', i kä 'peru 'bʋaa', i 'klaaa' bɩa ‑fɔflɔɔnyü, ä 'srooa' ‑sikadii 'kɔkɔmlɛ, dii 'ü nʋa' 'mʋfa 'täkë 'ü ‑paa' i kä 'peru 'bʋaa', nyra 'tasɩrɩa 'wleɩɩ!
66018017	'Äa 'bɩɔa 'fɩɔ bʋblɔ ‑gliiibɔʋ 'dooa 'mlɩ!» Nyüülü kä 'fɩɔ 'tierea' 'mɩɩ, nyüülü kä 'fɩɔ 'jraa' 'mɩɩ 'lɩ, nyüülü ‑fɛɛɛrɛa' 'lɩ 'jrʋpa, nyra nyüülü 'palaa' 'tanie ‑gba 'peru, 'ü tʋŋlɔlɩdɛrɩ.
66018018	'Ü 'jäa' bätäläa 'mlɩa nyrʋgbɔlʋ nɩ, 'ü 'kpöö ‑gböösa ‑bɛ 'ü nö: «Bätä 'plɛɛ jajra ‑taa bätä kpakölä le?»
66018019	'Ü ‑gbäträ 'üa 'wli 'mlʋ 'kä, 'ü 'kpöö, 'ü 'wuö 'dügbödugu: «‑Awɛɛ! ‑Awɛɛ! Bätä kpakö ‑wee! 'Äa 'bɩɔ känyrɩ nyüülü kä 'fɩɔ kälä 'tanie ‑gälɩ 'mɩɩ nya ji 'bɩɔ. 'Ää ‑gblooo ‑gliiibɔʋ 'dooa 'mlɩ!»
66018020	Abɩa cɛ bä dɔrʋ 'lɩ 'äa ‑gʋ! Abɩa nyɔsʋaanyünanyüü, nyra apotrëɩɩ, nyra nyɔsʋaamlɩpalanyüü bä bɩa dɔrʋ 'lɩ, 'be ‑balʋlʋ 'ä nʋa' 'amɩ ‑gba, 'ua ‑gʋ Nyɔsʋa 'bö 'äa ‑gä!
66018021	'Aanjë 'doo käa' 'klü nya dɔrɔ 'täkä bäa' kälɩ ‑beere diisrorotäkä ‑susugbee, 'ɔnya be 'ään 'tanie 'lɩ, 'ɔ ‑nëma: «‑Mɔ Babilɔɔnë bätä kpakö, 'asɩ 'ümä ‑mɩ 'klʋɛɛ be 'klüsa, nyɔɔ ‑ka ‑nëmä ‑mɩ ‑a 'jä 'plɔʋ.
66018022	‑Kä ‑kamiia nyüüa böböwii, 'bɩbrɩnyüüa mlɩa wii, ‑gbaprʋkɔa mlɩa wii, dɛglɛa böböwii, ‑ka ‑nëmä 'ia böböwii ‑na ‑nyɛɛ 'wli ‑a 'nrörö. 'Cɩca diidanyüüa 'kaɩn 'kaɩn a 'fɩɔ, ‑ka ‑nëmä 'üün ‑na ‑nyɛɛ ‑a 'järä; a ‑ka ‑nëmä bɩa 'täkälä suöa' diia ‑yrɛ ‑na ‑nyɛɛ 'wli ‑a 'nrörö.
66018023	'Napɛ 'dee ‑ka ‑nëmä ‑na ‑nyɛɛ ‑a ŋʋala, nyɔɔ ‑ka ‑nëmä ‑na ‑nyɛɛ 'titinyɔɔ nyra 'titiŋlʋʋa 'kpökpöwii 'wli ‑a 'nrörö. 'Ia 'fɩɔlʋ nya 'lɩjräa 'be ‑na 'perupanyüü ma bä ‑tʋtʋ ‑gälɩa 'wʋsɔɔrɔnyüü, ‑nya nʋ ‑gëglägbi ‑nya ‑trɔɔrɔ ‑tʋtʋ ‑gälɩa ‑glügbüa 'fɩɔ.»
66018024	A 'järä ‑na ‑nyɛɛ nyɔsʋaamlɩpalanyüü nyra nyɔsʋaanyünanyüüa ‑toru nyra nyüülü kä 'fɩɔ 'ü 'böa' ‑plɛlɩ ‑pɩ ‑tʋtʋ ‑gälɩ 'ü 'blaa'.
66019001	'I ‑sia' nɩ, 'n 'nu 'wʋsɔɔrɔwii 'wli cɛlɩ, 'i ‑beere nyüü 'kɔkɔmlɛa 'papawii, ‑bɛ 'i nö: «Aleluya! Ana Nyɔsʋa kä 'lɩmlɩwʋwʋkʋ, 'wliklɩbʋabʋakʋ, nyra 'klü!
66019002	'Ɔa ‑gätʋtʋkʋ bä 'cɩcasa 'änya ‑gäklɩ, 'be 'ɔ 'pɔnɩ 'tutuŋlʋʋ kpakölɔ nöa' 'ɔa 'tutudɛɛ ‑bɛ 'ɔ palaa' ‑tʋtʋ ‑gälɩa nyüü ‑wälɩ. Nyɔsʋa nya 'sɔrɔ 'ɔɔn 'ɔa 'crɛ ‑gälɩ, 'be 'ɔa 'darʋ ‑gblɔɔɔ 'ɔa 'jrʋpafɛnyüüa ‑toru 'kä.»
66019003	'Papawiili nya ‑nëma 'sɔɔwʋ: «Aleluya! 'Ɔa nyrʋgbɔlʋ nya 'jraa 'taɩn a 'fɩɔ 'lɩ!»
66019004	Tagbü ‑glʋ ‑bɛ mlɔɔlü nyra 'lɩbädii mlɔɔlü nya 'pa Nyɔsʋalɔ kʋa' 'ɔa 'kɩɩkpata ‑gälɩa 'klʋɩ ‑fli ‑bɛ 'ü nö: «'Asɩ i bä! Aleluya!»
66019005	'Papawii 'doo nya ja 'kɩɩkpataa 'pɛlɩ 'i ‑nëma: «'Ana 'fɩɔ bäa' Nyɔsʋaa 'jrʋpafɛnyüü, 'amɔlɔ ‑trääräa' 'lɩ 'ɔɔn, 'palɩ nyüü kpakü nyra blaaadie, 'ba 'bʋala ana Nyɔsʋa!»
66019006	'I ‑sia' nɩ, 'n 'nu 'wʋsɔɔrɔwii 'wli cɛlɩ, 'i ‑beere nyüü 'kɔkɔmlɛa 'papawii, 'i ‑beere 'nie kpakia mlɩa wii, 'i ‑beere ‑mamɛɛa kpakia mlɩa wii ‑bɛ 'i nö: «Aleluya! 'Pläkänyɔɔ, ana 'Nɩmrɛɛ Nyɔsʋa, 'a 'ɔa 'kamakʋ 'käsri!
66019007	A 'kpö dɔrʋsa, a srara ana dɔrʋ 'kä a 'bʋala 'ɔɔn, 'be ‑Bablëëjʋa 'titisrɩ 'a 'lɩjrä; 'ɔa 'ŋlʋʋ ‑ëlere!
66019008	Nyɔsʋa nya ‑gbala 'ɔɔn ɔ 'sroo 'tasɩrɩ 'fʋmakotili kä 'peru 'bʋaa', i kä 'nyü 'naa' ‑bɛ i plöa'.» 'Tasɩrɩ 'fʋmakotu, 'iibä nyɔsʋaanyünanyüüa 'cɩcagbili 'ü nʋa'.
66019009	'Aanjëlɔ nya ‑gbala 'mɩ: «‑Jɩjra wiili kʋa' ‑pɩ: Abɩa dɔrʋ 'bla nyüülü 'ü werea' ‑Bablëëjʋa 'titiöa ‑glɩsɩglɩsɩ 'lɩ.» 'Ɔnya ‑gbala 'sɔɔwʋ 'mɩ: «'Ia waklüülü bä 'tasɩrɩ Nyɔsʋaa wii.»
66019010	'Nyaa ‑gbri 'na 'klʋɩ ‑tʋtʋ 'wʋ 'kä 'nyaa trara 'ɔɔn 'wli, ‑maa 'ɔnya ‑gbala 'mɩ: «‑Nyɩ nʋ 'imɩ! 'Sɩrɩ ‑bäa' Nyɔsʋaa 'jrʋpafɛnyɔɔ, 'na 'mʋgbɛ 'n bä ‑na 'jrʋpafɛnyɔɔ nyra ‑na ‑wlajülü sraraa' nyüü 'cɩcasalä Jesu crɛrɛa' 'wʋ, 'üa 'jrʋpafɛnyɔɔ. Nyɔsʋa ‑kä ‑mä 'wlitrara! 'Cɩcasalä Jesu sraraa', 'ää bä nyɔsʋaamlɩpalanyüüa 'papawiia 'tasɩrɩa kpöö.»
66019011	'Pɩrɩgälɩ nɩ, 'n 'jä cɛ 'ɛnya ‑jieroklɩ, 'nyaa 'jä 'pɔlɔ ‑sʋ. Nyɔɔlɔ kʋa' 'ua ‑gälɩ, 'ɔa 'nyrɩ bä Plɛtoronyɔɔ nyra 'Cɩcanyɔɔ. 'Klɩgägäkʋ 'lɩ 'ɔ 'bölö nyüü ‑gä ‑gälɩ ‑bɛ 'ɔ fa 'üün tou.
66019012	'Ɔa 'nyü ŋʋa ‑beere kapu; 'ɔa 'wlia 'kɩɩwlugbü. 'Nyrɩlɩ 'ɔa 'doo jrea', i nyɔɔ 'doo 'nyɩa' jre, 'ii ‑jɩjra 'ɔa ‑gba.
66019013	'Kotulu 'ɔ paa' 'lɩ papla ‑toru. 'Ɔa 'nyrɩ bä Nyɔsʋaa Wii.
66019014	Cɛlɩa tafunyüü pa 'tasɩrɩ 'fʋmakotili 'pɔlɔa' 'lɩ, i kä 'nyü 'naa' ‑bɛ i kä 'peru 'bʋaa'; 'ü bä 'pɔlɔ ‑sɩ ‑gälɩ ‑bɛ 'ü prɛ 'ɔɔn dɛrɩ.
66019015	'Ɔa mlɩ 'cie ‑jɛrɛlɛ käa' 'kʋɩa 'sɔɔ; 'ɛɛ 'ɔmä nʋ 'ɔmä ‑tʋtʋ ‑gälɩa ‑glügbü bɔtɔ. Detea sɩsɛ 'ɔmä nʋ 'ɔmä 'üün 'tiere, 'kä 'ɔnya 'üün ‑duvɛɛn a jijridɛɛlɛ bäa' 'Nɩmrɛɛ Nyɔsʋaa 'crɛ kpakia 'mlɩ 'jrere ‑beere rɛsɛɛn.
66019016	'Ɔa 'kotu nyra 'ɔa bʋapuua ‑gälɩ ‑jɩjra ‑taa 'nyrɩlɩ: «'Kɩɩɩa 'Kɩɩ nyra 'pläkänyüüa 'Pläkänyɔɔ.»
66019017	'Pɩrɩgälɩ nɩ, 'nyaa 'jä 'aanjë 'ɔ 'nyüglö 'jrʋ 'wʋ. 'Ɔnya 'kpölö nyiselɩ ‑preerea' cɛa 'mlɩ 'wli ‑gböösa, 'ɔ ‑nëma: «'Ba ji, 'ba 'paplagba nyɔsʋaa ‑glɩsɩglɩsɩ kpakia ‑gʋ.
66019018	'Amä 'kɩɩɩa 'jajɛ ji, 'palɩ 'sʋgɩa nyra 'üa 'kamanyüü, ‑sɩ nyra nyüülü ma 'jraaa' 'ia ‑gälɩ, 'kä ‑goou, ünyɩa' ‑goou bä, 'blaaadie nyra kpaküa nü, 'amä 'üa 'fɩɔa 'jajɛ ji.»
66019019	'Pɩrɩgälɩ nɩ, 'nyaa 'jä mrɛɛlɛ, ‑tʋtʋ ‑gälɩa 'kɩɩɩ nyra 'üa 'sʋgɩa, 'ü trara 'ümä nyɔɔlɔ 'jraa' ‑sʋ ‑gälɩ nyra 'ɔa 'sʋgɩa tou fa.
66019020	'Ünya 'kpla mrɛɛlɛ nyra ‑gbagblɛ nyɔsʋaamlɩpalanyɔɔlɔ nröröa' 'ɛa 'klʋɩ ‑saragbi, ‑bɛ ɔ ‑trɔɔrɔa' nyüülü kä ‑gba mrɛɛlɛa tie bäa' ‑bɛ ü ‑pʋpʋaa' 'ɛa ‑papaa nɛ. 'Ünya bere 'üa 'sɔɔlüa 'lɩbäa nü kapuprʋgbaa 'pʋpʋlʋ 'pütöa' a 'mlɩ.
66019021	‑Järɛlɛ sɔa' nyɔɔlɔ kʋa' ‑sʋ ‑gälɩa mlɩ nya 'bla 'sʋgɩa ‑mülü; nyisiea 'fɩɔ nya dö 'üa 'jajɛ 'wʋ.
66020001	'Pɩrɩgälɩ nɩ, 'nyaa 'jää 'aanjë 'doo, ɔ sɔa' cɛlɩ. 'Ɔ 'klaa 'bütügbalä tʋŋlɔa' 'lɩ ‑gböösaa 'sapɛ nyra 'cɩ kpaki.
66020002	'Ɔnya 'kpla ‑gblɔtrɔlʋ, ‑kätɩ trɔɔlʋ 'ü 'daraa' Diabëlë 'aiɛ Sataan, 'ɔnya kpasa 'uun 'umä 'lɩ ‑sɩa ‑diisɔɔ ‑glʋɩpʋ ‑si (1,000).
66020003	'Ɔnya be 'uun 'lɩtʋŋlɔbütügba 'lɩ, 'ɔnya kpa 'bütügbalä 'klɩ 'ɔnya blörö 'ämɩ 'u ‑pɩ 'cie ‑bɛ 'u ‑pɩ ‑tʋtʋ ‑gälɩa ‑glügbü ‑trɔɔrɔ. 'Ii 'umä kʋ kʋ 'kä ‑sɩa ‑diisɔɔ ‑glʋɩpʋ (1,000) nya ‑si. 'Ima ‑si 'kä 'ɔnya 'uun ‑wälɩ 'cɛrɛ 'umä jrüü jiea ‑si.
66020004	'Pɩrɩgälɩ nɩ, 'nyaa 'jä 'kɩɩkpatë; Nyɔsʋa ‑nyɩ nyüülü kʋa' 'lɩ ‑gälɩ 'klü 'ümä nyüüa ‑gä ‑tʋ. 'Nyaa 'jä nyüülü kä 'wia 'ü 'bö böa' 'lɩ, 'üa ‑sisi. Jesua 'cɩcasa nyra nyɔsʋaawiili 'ü 'paaa', 'ia ‑gʋ 'ü 'bla 'üün. 'Ünyɩ mrɛɛlɛ nyra 'ɛa ‑papaa nɛ ‑a ‑pʋpʋa. 'Üa 'dari ‑gba nyra 'üa 'kʋtapra ‑gälɩ 'nyɩ 'ɛa tie ‑a bä. 'Ünya sɔ jäjäa 'mlɩ 'üü ‑bɛ 'Kriisë 'mä 'kama 'kamaa ‑sɩa ‑diisɔɔ ‑glʋɩpʋ (1,000).
66020005	'Iili kʋa' ‑pɩ nɩ, 'a 'klɩsa 'kuaabrea sɔsɔkʋ. Nyüü ‑mülü jäa' nɩ, ‑sɩa ‑diisɔɔ ‑glʋɩpʋ (1,000) ‑kaaŋlʋa' ‑si nɩ, 'ü ‑nëmä 'kuaabre ‑a sɔ.
66020006	Abɩa dɔrʋ 'bla nyüülü bäa' ü ‑kätɩ sɔa' 'kuaabre, 'üa ‑tɔrʋpɩɔ! 'Üü bä Nyɔsʋaa 'nyünanyüü. 'Sɔɔa në jäjä 'nyɩ 'üün 'klü ‑gälɩ ‑a kälä; 'ünya Nyɔsʋa nyra 'Kriisëa ‑gbɔsapɛrɩnyüü bäa, 'kä 'ü nyra 'ɔɔn nya 'kama ‑sɩa ‑diisɔɔ ‑glʋɩpʋ (1,000).
66020007	‑Sɩa ‑diisɔɔ ‑glʋɩpʋlʋ ma ‑si nɩ, 'kä 'ünya Sataan ‑jie 'lɩba,
66020008	'kä 'ɔnya 'cie 'ɔmä ‑tʋtʋ ‑gälɩa ‑glügbülü 'ü 'daraa' Gɔgë nyra Magɔgë ‑trɔɔrɔ. 'Ia 'blɩlɩ tʋŋlɔlɩ ‑tʋtʋ dɛrɩ. Sataan nya 'üün ‑gbaplaa 'ümä tou ‑fu, 'ünya ‑sümlöa ‑beere 'taniea 'pisiatu.
66020009	'Ünya 'si ‑tʋtʋa 'fɩɔ 'klɩ; 'ünya ji 'ünya trara nyɔsʋaanyünanyüü 'klɩ, 'ɔa ‑wawabätäa 'mlɩ. ‑Maa kapu nya sɔ cɛlɩ 'unya 'pütö 'üün.
66020010	Diabëlëlɔ ‑trɔɔrɔ ɩa' 'üün nɩ, 'ünya bere 'ɔɔn kapua prʋgbalä kä 'pʋpʋ 'pütöa' a 'mlɩ, i mrɛɛlɛ nyra ‑gbagblɛ nyɔsʋaamlɩpalanyüü bäa'. 'Ünya 'lɩ ‑sʋɩ 'järäa' ‑srɩ ‑bɛ ‑gbia 'plɔʋplɔʋa ‑gʋ.
66020011	'Pɩrɩgälɩ nɩ, 'nyaa 'järä 'pɔlɔ 'kɩɩkpata kpakö ‑gälɩ nyɔɔ 'doo. ‑Tʋtʋ nyra cɛ nya fɔlɔ 'ɔɔn 'klɩ; 'ü ‑kanyɩ 'järä ‑a 'järä.
66020012	'Nyaa 'jä jäjänyüü, kpaküa nü nyra blaaadie. 'Ü 'nyüglö 'kɩɩkpata 'klɩ. ‑Pɔɔkɩ nya ‑jieroklɩ. ‑Pɔɔkʋ 'doo nya ‑jieroklɩ, 'uu 'ü 'dara 'Kläa ‑Pɔɔkʋ. Wiili ‑jɩjraa' ‑pɔɔkɩa 'mlɩ, nyra wiili 'ü nʋa' nɩ, 'a 'ii 'ü tɛ ‑gälɩ ‑bɛ 'ü ‑tʋʋä 'üa ‑gä.
66020013	'Tanie ‑wɔsɔ jäjänyüülü kä 'fɩɔ bäa' 'ɛa 'mlɩ. Jäjäkʋ nyra 'kuaabre nya ‑wɔsɔ 'üa nü. 'Üa 'fɩɔa ‑gä ‑träärä, ‑moloo ‑bɛ wiili 'ɔ nʋa'.
66020014	'Ünya be jäjäkʋ nyra 'kubre kapuprʋgba 'lɩ. 'Iibä 'sɔɔa në jäjäkʋ.
66020015	‑Bɛ nyɔɔ känyrɩ 'nyɩa' 'Kläa ‑Pɔɔkʋ 'lɩ ‑jɩjra nɩ, kapuprʋgba 'lɩ 'ü bere 'ɔɔn.
66021001	'Pɩrɩgälɩ nɩ, 'nyaa 'jä cɛ dëdrä nyra ‑tʋtʋ dëdrä. ‑Kätɩa nɛ cɛ nyra kätɩa ‑tʋtʋ nya saka; 'tanie ‑kanyɩ 'lɩ ‑a bä.
66021002	'Nyaa 'jä Jerusalɛɛmë dëdrä, 'nyünabätä, ‑bɛ 'ä sɔ cɛlɩ Nyɔsʋaa ‑nyɛɛ ‑bɛ 'ä jö. 'Ä 'na 'mʋfasa, 'sɩrɩ 'ŋlʋʋ ‑glaaa' 'ümäa' 'ɔɔn 'ɔa dʋɔ fa.
66021003	'Nyaa 'nu 'wʋsɔɔrɔ wiili sɔa' cɛlɩ 'wli ‑bɛ 'i nö: «‑Jää, Nyɔsʋaa ‑Tete 'a nyüüa ‑nyɛɛ ji, 'üa ‑nyɛɛ 'ɔ nëmä kʋ. 'Üü nëmä 'ɔa nyüü bä, Nyɔsʋa 'mʋgbɛ nya 'üa Nyɔsʋa bäa.
66021004	Nyɔsʋa nya 'üa 'nyiölia 'mɩɔa 'fɩɔ wɔpɔa. 'Jäjä ‑ka ‑nëmä 'lɩ ‑a bä, 'dugu ‑ka ‑nëmä 'lɩ ‑a bä, nyüü ‑ka ‑nëmä 'wu ‑a 'wu, mɩmɩakʋ ‑ka ‑nëmä 'lɩ ‑a bä, 'be ‑kätɩa ni dii 'a ‑si.»
66021005	Nyɔɔlɔ kʋa' 'kɩɩkpata ‑gälɩ nya ‑nëma: «‑Jää, 'n nrörö diia 'fɩɔ dëdrä 'lɩ.» 'Ɔnya ‑gbala 'mɩ: «‑Jɩjra 'imɩ, 'be 'na 'papawii bä 'cɩcasa, 'i bä plɛgälɩpiesa.»
66021006	'Ɔnya ‑gbala 'mɩ: «'I 'a nrörö! 'Mɔɔ bä Alëfaa nyra Omegaa, 'käkolofa nyra bɩarafa. Nyɔɔlɔ 'mamlatʋ 'blaaa', 'mɔɔlɔ nɩ, 'nyaa 'nɩlɩ ‑nyɛɛa' 'klä, 'ia sɔrɔfawʋ 'nɩ 'baa, 'kä 'nyaa 'ɔmɩ ‑nyɩ 'flɛɛlɩ.
66021007	Nyɔɔlɔ nëmäa' 'wʋsi nɩ, 'ɔɔ nëmä 'ia ‑jaaa ji. 'Nyaa 'ɔa Nyɔsʋa bäa 'kä 'ɔnya 'na 'jʋ bä.
66021008	‑Maa, ü käa' ŋalɛ nyra nyüülü 'nyɩ toroa' Nyɔsʋa plɛ, ü nöa' bʋbɔgbi, nyüüblanyüü, nyüülü nöa' ‑sagbili Nyɔsʋa 'nyɩ 'bataa', ‑gëglänyüü, nyüülü traraa' ‑papanyɔsʋaɩɩ 'wli, nyra ‑gbagblɛnyüü, 'üa 'fɩɔ nya 'pʋpʋlʋ 'pütüa', 'ua kapuprʋgbaa 'mlɩ bäa. 'A 'sɔɔa në jäjä.»
66021009	'Aanjë ‑uunsɔɔlü 'klaa ɩa' ‑köwü ‑uunsɔɔlü 'sia' dɛrɩtäpaa busukʋ ‑uunsɔɔ 'klɩ nɩ, 'üa ‑tɔrʋpɩɔa 'doo nya ji 'na 'pɛlɩ 'ɔ ‑nëma: «Ji 'mä ‑mɩ 'ŋlʋʋlɔ 'tiea' srara, ‑bablëëjʋa 'ŋlʋʋ.»
66021010	‑Susu nya blö 'mɩ ‑gälɩ, 'aanjë nya fa 'mɩ 'dʋgba kpakö tʋŋlɔa' 'wlia 'wli. 'Ɔnya srara 'mɩ bätä, 'nyüna Jerusalɛɛmë. Cɛlɩ 'ä sɔ, Nyɔsʋaa ‑nyɛɛ, ‑bɛ 'ä 'cie 'ä jö.
66021011	Nyɔsʋaa 'bʋalakʋa pöplökʋ ŋʋala 'ään ‑gälɩ. 'Äa pöplödɛɛ ‑beere pöplö 'täkä 'nyɩa' 'lɩkäwla, 'ä ‑beere jasɛpëtäkä 'ä 'järälɩkä ‑beere ‑glasɩ.
66021012	'Äa 'klɩkludɛɛ 'bʋa 'inya tʋŋlɔwli. Palafë ‑pʋ ‑bɛ 'sɔɔ, 'aanjë ‑pʋ ‑bɛ 'sɔɔ ‑glaara palafëlë ‑gälɩ. 'Nyrɩ ‑pʋ ‑bɛ 'sɔɔ ‑jɩjra tatialüa ‑gälɩ: Israɛɛlëa ‑glügbüa 'nyrɩ.
66021013	Palafë tää bä 'pɛlɛ kä ‑gälɩ 'jrʋ sɔrɔa' 'wʋ; palafë tää 'jrʋa 'pifa 'wʋ; palafë tää 'jrʋa 'wʋsɔrɔfaa kʋmla 'pɛlɩ; palafë tää nya bä 'jrʋa 'wʋsɔrɔfaa 'dupa 'pɛlɩ.
66021014	'Täkë ‑pʋ ‑bɛ 'sɔɔ ‑gälɩ bätä kpaköläa 'klɩklorodiili 'srikä, 'ünya ‑jɩjra 'üa ‑gälɩ ‑Bablëëjʋa Apotrë ‑pʋ ‑bɛ 'sɔɔa 'nyrɩ.
66021015	'Aanjëlɔ 'pala ɩa' 'mɩ wii ‑gba nɩ, 'ɔ 'klaa ɩ ‑sikasɩsɛ 'ɔmä bätä kpakölä nyra 'äa tatia ‑bɛ 'äa 'klɩkludii nyaka.
66021016	Bätäläa kotü mlɔɔlü 'mɩmrɛklɩ, 'äa 'wʋflɛrɛdɛɛ nyra 'äa 'wlitʋŋlɔdɛɛ bä dɛɛ 'dee. 'Aanjëlɔ nya nʋ 'ɔa nyakadɛɛ 'ɔnya nyaka bätälä: 'ä sɔrɔwʋ ‑pʋ ‑bɛ 'sɔɔ 'wʋ 'äa 'wʋflɛrɛdɛɛ, 'äa 'wlitʋŋlɔdɛɛ nyra 'äa tʋŋlɔdɛɛa nyakadɛɛ sɔrɔwʋ ‑diisɔɔ ‑glʋɩpʋ 'wʋ (12,000), 'äa 'wlitʋŋlɔdɛɛ nyra 'äa tʋŋlɔdɛɛ bä dɛɛ 'dee.
66021017	'Sɩrɩ nyɔɔ nyakaa' nɩ, 'asɩ 'aanjëa 'mʋgbɛ nyaka: 'äa 'wlitʋŋlɔ 'änya bä nyakadɛɛa ‑glʋɩ ‑uunsɔɔ ‑bɛ mlɔɔ (144).
66021018	Jasɛpëtäkë 'ü nʋ 'ünya klu bätä kpakölä 'klɩ. ‑Sika bätä 'ä 'järälɩkä ‑beere ‑glasɩ.
66021019	'Täkëlë kä ‑gälɩ bätälä kloroa' 'klɩ nɩ, 'täkëlë kä 'fɩɔa 'peru 'bʋaa', 'üü 'ü nʋ 'ünya 'cɩtɛ 'iin: 'klɩsaa nä 'ü 'dara jasɛpë, 'sɔɔa nä bä safirëtäkä, tääa nä 'ü 'dara agatë, mlɔɔa nä 'ü 'dara emerodë,
66021020	‑gböööa nä 'ü 'dara sadoniisë, ‑uundooa nä 'ü 'dara sadonii, ‑uunsɔɔa nä 'ü 'dara klisolitë, ‑uuntääa nä 'ü 'dara belilë, ‑uunmlɔɔa nä 'ü 'dara topasë, ‑pʋa nä 'ü 'dara klisopasë, ‑pʋ ‑bɛ 'deea nä 'ü 'dara jasɛɛntë, ‑pʋ ‑bɛ 'sɔɔa nä 'ü 'dara ametisë.
66021021	'Ia tatia ‑pʋ ‑bɛ 'sɔɔlë nɩ, 'nanaa 'wle 'üü 'ü nʋ 'inya nʋ 'iin, tatu 'doo 'wle bö. Bätäläa 'mlɩa 'nyʋfɔ bä 'tasɩrɩa ‑sika 'nyʋfɔ, 'u ŋʋa ‑gböösa ‑beere ‑glasɩ.
66021022	'Nyɩ 'ia bätäläa 'mlɩ Nyɔsʋaanyuku ‑a 'järä, 'be 'Pläkänyɔɔ, 'Nɩmrɛɛ Nyɔsʋa, nyra ‑Bablëëjʋ bä 'äa Nyɔsʋaanyuku.
66021023	Nyɔsʋaa 'wliklɩbʋabʋakʋ ŋʋala bätäläa 'mlɩ, 'üa ‑gbʋʋ 'nyɩ 'jrʋ 'aiɛ ‑seplea pöplökʋ ‑gba ‑a bä; 'be ‑Bablëëjʋ bä 'ɔa 'napɛ.
66021024	‑Tʋtʋ ‑gälɩa ‑glügbüa 'fɩɔ nya 'ɔa 'napɛ 'klɩkä 'järäa, 'kä ‑tʋtʋ ‑gälɩa 'kɩɩɩ nya 'üa 'wliklɩbʋabʋakʋ bätäläa 'mlɩ ja.
66021025	Bätäläa tatia ‑nëmä ‑srɩɩ blörö ‑a blörö, 'be ‑gbia ‑ka ‑nëmä 'lɩ ‑a 'kala.
66021026	'Kä 'pläa 'mlɩa nyüü nya bätäläa 'mlɩ ‑tʋtʋ ‑gälɩa ‑glügbüa 'bʋalakʋ nyra 'blɩa 'lɩträäräkʋ ja.
66021027	Diili kä 'fɩɔ plaa' nyüü ‑fre 'lɩ Nyɔsʋaa 'klɩ ‑nëmä bätäläa 'mlɩ ‑a pa, nyüülü nöa' bɩa bʋbɔgbi, ‑bɛ ü käa' ‑gbagblɛ nɩ, 'ü ‑nëmä bätäläa 'mlɩ ‑a pa. Nyüülü kä 'dooa 'nyrɩ ‑jɩjraa' ‑Bablëëjʋa 'kläa ‑pɔɔkʋa 'mlɩ nɩ, 'üa 'doo nëmä 'äa 'mlɩ pa.
66022001	'Pɩrɩgälɩ nɩ, 'aanjëlɔ nya srara 'mɩ 'nielɩ ‑nyɛɛa' 'kläa 'nɩ, 'i 'järälɩkä ‑beere ‑glasɩ; Nyɔsʋaa 'kɩɩkpata nyra ‑Bablëëjʋ 'lɩ 'i sɔrɔ.
66022002	'Nielɛ ‑srörö bätäläa 'nyʋfɔa ‑tɔrʋpɩɔ. Tuulu ‑nyɛɛa' 'klä 'nyüglö 'nielɛa 'kɔtɩ 'sɔɔ mlɩ, 'u tʋä 'wʋ ‑pʋ ‑bɛ 'sɔɔ 'wʋ ‑sʋa 'mlɩ, 'wʋ 'doo 'wʋ ‑seplea 'mlɩ. 'Ua 'napɩ 'pʋɔ ‑tʋtʋ ‑gälɩa ‑glügbüa 'fɩɔ.
66022003	Busukʋ ‑ka ‑nëmä 'lɩ ‑a bä ‑balʋa ‑gʋ. Nyɔsʋa nyra ‑Bablëëjʋa 'kɩɩkpata nya bätäläa 'mlɩ bäa, 'kä nyɔsʋaajrʋpafɛnyüü nya 'ɔɔn ‑pʋpʋa.
66022004	'Ünya 'ɔa 'klʋɩ 'jäa, 'kä 'ɔa 'nyrɩ nya 'üa 'kʋtapra ‑gälɩ ‑jɩjra.
66022005	‑Gbia ‑ka ‑nëmä 'lɩ ‑a bä, 'üa ‑gbʋʋ ‑ka ‑nëmä 'napɛ nyra 'jrʋa 'batakʋ ‑gba ‑a bä, 'be 'Pläkänyɔɔ Nyɔsʋa nëmä 'üün ‑gälɩ ŋʋala, 'kä 'ünya 'kama 'plɔʋplɔʋa ‑gʋ.
66022006	'Aanjëlɔ nya ‑gbala 'mɩ: «'Papawiili bä plɛgälɩpiesa, 'inya bä 'cɩcasa. Wiili nëmäa' 'lɩjrä, 'ii 'Pläkänyɔɔ, Nyɔsʋalɔ 'tierea' mlɩpalanyüüa ‑sisi nya ja 'ɔa 'aanjë 'ümä 'iin 'ɔa 'jrʋpafɛnyüü srara.»
66022007	«‑Jää! 'Mɔɔ jö 'köklesaplɩɩ! Abɩa dɔrʋ 'bla nyɔɔlɔ ‑trääräa' 'lɩ wiili ‑jɩjraa' ‑taa ‑pɔɔkʋlʋa 'mlɩ, 'u ‑gbala nyüü wiili nëmäa' 'lɩjrä!»
66022008	'Mɔɔ Jaan, 'mɔɔ 'nu wiili 'wli 'nyaa 'jä 'iin. 'N 'nua' 'iin 'wli ‑bɛ 'n 'jäa' 'iin nɩ, 'n 'pie 'na nyufa ‑tʋtʋ 'wʋ 'aanjëlɔ sraraa' 'mi 'iin, 'ɔa 'klɩ, 'mä 'ɔɔn 'wlitrara.
66022009	‑Maa 'ɔ ‑gbala 'mɩ: «‑Nyɩ nʋ 'sa! 'Na 'mʋgbɛ 'n ‑beere ‑mɔ, Nyɔsʋaa 'jrʋpafɛnyɔɔ 'n bä bɩa, ‑beere ‑na ‑wlajü nyɔsʋaamlɩpalanyüü, ‑beere nyüülü kä 'fɩɔ ‑trääräa' 'lɩ wiili bäa' ‑taa ‑pɔɔkʋlʋa 'mlɩ. Nyɔsʋa ‑kä ‑mä 'wlitrara!»
66022010	'Ɔnya ‑gbala 'mɩ: «Wiili ‑jɩjraa' ‑taa ‑pɔɔkʋlʋa 'mlɩ, i 'paaa' wiili nëmäa' 'lɩjräa ‑gä nɩ, ‑nyɩ ‑sisie 'imɩ, 'be 'taɩn 'a 'lɩjäjräkʋ bɩa.»
66022011	Nyɔɔlɔ 'nyɩa' 'klɩgä nɩ, ɔnyɩ ‑gäklɩ ɔ 'palɩklü, abɩa nyɔɔlɔ paa' ‑fre, 'palɩklü ɔ pa ‑fre; 'kä nyɔɔlɔ ‑gäa' 'klɩ nɩ, ɔ 'palɩklü ɔ ‑gäklɩ, 'kä nyɔɔlɔ bäa' 'nyünanyɔɔ nɩ, ɔ 'palɩklü ɔ bä 'nyünanyɔɔ.
66022012	«‑Jää! 'Mɔɔ jö 'köklesaplɩɩ! 'N ja 'pɛpɛɛdii ‑bɛ 'n jö, 'sɩrɩ ‑moloo ‑fɛa' 'jrʋpa 'asɩ 'nëmä 'ɔɔn 'pɛɛɛ.»
66022013	«'Mɔɔ bä Alëfaa nyra Omegaa, ‑kätɩa nɔ nyra 'täpaa nɔ, 'käkolofa nyra bɩarafa.»
66022014	Abɩa dɔrʋ 'bla nyüülü ‑trääräa' 'lɩ nyɔsʋaawii 'lɩ, 'üü nëmä tuulu ‑nyɛɛa' 'kläa 'bü ji, 'kä 'ünya bätäläa tatia mlɩ ‑srörö 'kä 'ünya pa.
66022015	‑Maa ‑fälɩ, 'ii ‑fä, ‑gëglänyüü, 'palɩ nyüülü 'paa' ‑sagbili Nyɔsʋa 'nyɩ 'bataa', nyüüblanyüü, nyüülü traraa' ‑papadii 'wli, nyüülü ‑waa' ‑gbagblɛ ‑bɛ 'ü käa' 'ɛɛn, 'ümä tɩɔ!
66022016	«'A 'mɔɔ Jesu, 'mɔɔ blɔ 'na 'aanjë ɔ 'pala ‑taa wiili 'cɛcʋ 'lɩ. 'Mɔɔ bä Daviidëa tugbluulu ‑gaala 'lɩ ‑gba, 'ɔa ‑glügbö 'klɩa nyɔɔ. 'Mɔɔ bä ‑suwlaa pöplö ‑särëeji.»
66022017	‑Susu nyra 'Titiŋlʋʋlɔ ‑nëmä: «Ji!» Nyɔɔlɔ 'nöa' ɔ 'daa: «Ji!» Nyɔɔlɔ 'mamlatʋ 'blaaa' ɔ ji; nyɔɔlɔ 'bataa' 'nɩlɩ ‑nyɛɛa' 'klä, 'ia 'mamlakʋ nɩ, ɔ 'mla 'flɛɛlɩ.
66022018	Nyɔɔ o nyɔɔ 'nua' wiili 'mäa' 'lɩjrä ‑bɛ i ‑jɩjraa' ‑taa ‑pɔɔkʋlʋa kʋa' ‑plɩɩa 'mlɩ nɩ, 'ɔɔ 'n ‑gbala: nyɔɔ ma 'papla 'ua 'mlɩ wii ‑gälɩ, busudiili ‑jɩjraa' ‑taa ‑pɔɔkʋlʋa 'mlɩ nɩ, Nyɔsʋa nya 'ia nyɔɔlɔa ni ‑gälɩpaplaa.
66022019	‑Bɛ nyɔɔ ma 'baba bɩa 'ia 'mlɩ 'papawii ‑mɩdoo nɩ, Nyɔsʋa nya bɩa 'lɩ 'ia nyɔɔlɔa nɛ 'pɛ 'kläa tuu ‑gba 'baa, 'kä 'ɔnya bɩa 'ɔa 'pɛ 'nyünabätälä kä ‑gä 'palaa' ‑taa ‑pɔɔkʋlʋa 'mlɩ 'ba.
66022020	Nyɔɔlɔ 'daaa' ‑maa 'ia 'fɩɔlʋ bä 'cɩcasa ‑nëma: «‑Yɛɛ, 'n jö 'köklesaplɩɩ!» 'Asɩ i bä! ‑Yɛɛ! Ji 'Pläkänyɔɔ Jesu!
66022021	Abɩa ana 'Pläkänyɔɔ Jesu 'Kriisëa ‑gbinanakʋ bä 'ana 'fɩɔ ‑gälɩ! 'Asɩ i bä.
