40001001	Nazatan do kinasakagon di Jesus Kristus, tanak kusai di David, tanak kusai di Abraham:
40001002	I Abraham no i tama' di Isaac, i Isaac no i tama' di Jacob, i Jacob no i tama' di Judah om tobpinai kusai ngaavi' dau.
40001003	I Judah no i tama' di Perez om di Zerah, i Tamar nopo nga' i tina' dioho', i Perez no i tama' di Hezron, i Hezron no i tama' di Ram,
40001004	i Ram no i tama' di Amminadab, i Amminadab no i tama' di Nahshon, i Nahshon no i tama' di Salmon.
40001005	I Salmon no i tama' di Boaz, i Rahab nopo nga' i tina' dau, i Boaz no i tama' di Obed, i Ruth nopo nga' tina' dau, i Obed no i tama' di Jesse;
40001006	om i Jesse no i tama' di Laja' David. I David no i tama' di Solomon, tina' nopo disido nga' savo haid di Uriah,
40001007	i Solomon no i tama' di Rehoboam, i Rehoboam no i tama' di Abijah, i Abijah no i tama' di Asa,
40001008	i Asa no i tama' di Jehoshaphat, i Jehoshaphat no i tama' di Joram, i Joram no i tama' di Uzziah,
40001009	i Uzziah no i tama' di Jotham, i Jotham no i tama' di Ahaz, i Ahaz no i tama' di Hezekiah,
40001010	i Hezekiah no i tama' di Manasseh, i Manasseh no i tama' di Amon, i Amon no i tama' di Josiah;
40001011	om i Josiah no i tama' di Jechoniah om tobpinai kusai ngaavi' dau. Dadi' kaantakai no o kinopoiduan kumaa doid Babylon.
40001012	Kopongo po dii i kinopoiduan kumaa doid Babylon: i Jechoniah no i tama' di Shealtiel, i Shealtiel no i tama' di Zerubbabel,
40001013	i Zerubbabel no i tama' di Abiud, i Abiud no i tama' di Eliakim, i Eliakim no i tama' di Azor,
40001014	i Azor no i tama' di Zadok, i Zadok no i tama' di Achim, i Achim no i tama' di Eliud,
40001015	i Eliud no i tama' di Eleazar, i Eleazar no i tama' di Matthan, i Matthan no i tama' di Jacob;
40001016	om i Jacob no i tama' di Joseph i savo di Mary; om doid dosido no do nohodi' i Jesus do i pinungaanan do i Kristus.
40001017	Dadi' ginumu' nopo do sinakagon nga': opod om apat mantad di Abraham gisom di David; om opod om apat mantad di David gisom di kinopoiduan kumaa doid Babylon; om opod om apat mantad di kinopoiduan kumaa doid Babylon gisom doid di Kristus.
40001018	Ingkaa i Jesus Kristus do nohodi'. I tina' disido nopo i Mary nga' nopuabazan di Joseph; nga' poguhu i' do nokopiamung izioho' poinggontizan no haid zosido maza' di Spiritu Toḇitua.
40001019	I Joseph i savo dosido nopo nga' otuhid o kogiiginovoo' om au' aanangan do papalaat dosido, om magada' dii daa isido dosido do id lahan i aiso koiho.
40001020	Nokopomusoou no daa isido do mimang diti nga' tigog i' do imḇuhai do id disido id nipi i tasab di Tuhan om poboos no, “Oi Joseph, tanak kusai di David, kada' koosizai do maganu di Mary sabaagi do sinavaan nu, tu' poinggontizan zosido mantad di Spiritu Toḇitua.
40001021	Mogkoosusu mai' zosido do tanak kusai om mositi' pungaanan nu isido do i Jesus, tu' isido no i songuhun i mamasi di tuhun ngaavi' dau do mantad ḏouso ngaavi' dioho'.”
40001022	Naantakan ngaavi' iti do monuhuk do nunu i noboos di Tuhan maza' di profeta do ka:
40001023	Bii'o' no! Poinggontizan no i haahangai om mogkoosusu mai' do songuhun tanak kusai i pungaanan mai' dioho' do Immanuel. I ngaan kikomozon do “Miampai dotokou o Kinoingan.”
40001024	Dadi' koposik om kotungag nopo i Joseph, om tonudo' no dau i pinonuu'an di tasab do id disido, om ovito' no dau i savo dau minuhi'.
40001025	Om sunḏung potuu do au' po nakaamung isido dosido, pogkoosusu no zosido do tanak kusai om pungaanai no disido ii do i Jesus.
40002001	Kohodi' nopo i Jesus do doiho' id Bethlehem id Judaea ontok di kopomolintaan di Laja' Herod, tigog i' do koikot doid Jerusalem o piipio tuhun tangabaa mantad kohisaon
40002002	minuot do, “Nomḇoo no i tanak toniini' i laja' do Johudi? Nokito dagai o tomḇituon Dau do maamaso humisau om nokoikot zikoi do mongoi samḇa Disido.”
40002003	Koongou nopo diti i Laja' Herod katangkangau no isido, om ingkaa nogi' o id pototongkop do Jerusalem.
40002004	Timungo' no disido toinsanan i huguan ngaavi' do padri' om i tuhun tangabaa do id adat, om minuot dioho' do id nomḇoo o kinohodion di Kristus.
40002005	Poihoo' no dioho' isido do, “Doiho' id Bethlehem id Judaea, tu' iti no i pinosuat di profeta do ka:
40002006	‘Om iziau, oi Bethlehem, id Judah, kada' pomusoou do onini' ko kozo do poingamung di huguan ngaavi' di Judah, tu' mantad diau no do mikot mai' o songuhun huguan i gumompi mai' di tuhun ku ngaavi' Israel.’ ”
40002007	Dadi' himuvo' no di Herod i tuhun tangabaa do popotuubung dau. Uoto' no disido izioho' do di songian kozo i tomḇituon do nokoimḇuhai
40002008	om suu'o' no disido izioho' do kumaa doid Bethlehem miampai do boos ngaavi' dau do, “Ugad no om iumo' no o saviavi' kokomoi di tanak, om okito po diozu isido, poihoon zou no, do mooi do izou nga' koongoi nogi' daa samḇa dau.”
40002009	Koongou nopo do nunu i pinoboos di laja', pamanau no izioho'. Om tigog i' do tood no doid saau di kinoizonon di tanak i tomḇituon i nokito dioho' do huminisau om minoguhu dioho'.
40002010	Kinokitanan nopo di tomḇituon nga' pinopounsikou dioho',
40002011	om suvon no izioho' doid hamin dii om kokito no dioho' i tanak miampai di Mary i tina' dau, om singkotud no izioho' do suminamḇa Disido. Dadi', vukazao' no dioho' i kotos ngaavi' dioho', pataako' no dioho' Disido i titaak ngaavi' do amas om kamazan om inggu'.
40002012	Nga' poingato' no izioho' do id nipi dioho' do kada' guhi' doid di Herod, om guhi' no izioho' doid pogun dioho' sonḏii' do id vazaan suvai.
40002013	Kotongkizad nopo izioho', tigog i' do imḇuhai no doid di Joseph do id nipi i tasab di Tuhan om poboos no, “Tungag no, ovito' no i tanak om i tina' dau, om pogidu' no kumaa doid Egypt, om tinḏooi no doiho' do gisom i' do poihoon ku iziau, tu' kigiiginavo i Herod do mogium di tanak om do mamatai disido.”
40002014	Dadi' tungag no i Joseph om ovito' no dau i tanak om tina' dii, do tuminongkizad kumaa doid Egypt do sodop dii,
40002015	om doiho' no o tininḏoozon disido do gisom i' do napatai i Herod. Iti nopo nga' monuhuk do nunu i pinoboos di Tuhan maza' di profeta do ka: Hoovon ku i tanak kusai ku do humabus mantad Egypt.
40002016	Ohodong kozo i Herod do ontok koihaai dau do noduung isido di tuhun tangabaa dii, om id Bethlehem om pohihiput do uvang dii do pinatai dau i tanak kusai tongoniini' i kiumul do duvo toun toi ko' okuang, mantad di kinountaban di timpu di pononto' kozo isido di tuhun tangabaa.
40002017	Dadi' kotuhuk no i noboos maza' di profeta Jeremiah do ka:
40002018	Noongou o ohou id Ramah, mogiad om kikatangaban tagazo: i Rachel i' ii mogiad di tanak ngaavi' dosido, au' mimang do insasamadan tu' aino' nodii izioho'.
40002019	Kapatai nopo i Herod, tigog i' do imḇuhai no doid di Joseph do id nipi dau do doiho' id Egypt i tasab di Tuhan
40002020	om poboos no, “Tungag no, ovito' no i tanak om i tina' dau om guhi' no doid tana' do Israel, tu' napatai no ngaavi' i kihizab do mamatai di tanak.”
40002021	Dadi' tungag no i Joseph om ovito' no i tanak om i tina' dii, do guminuhi' doid tana' do Israel.
40002022	Nga' koihaai nopo disido do i Archelaus o nokosovohi di tama' dau i Herod do momomolinta' do Judaea noosizan isido do minugad doiho', om pinoingat do id nipi om pakaazai no disido doid uvang do Galilee.
40002023	Om doiho' no do minizon isido do id kakaḏazan toniini' i pinungaanan do Nazareth. Ingkaa no do otuhuk i boos ngaavi' i noboos maza' di profeta ngaavi' do ka: Pungaanan mai' Isido do tuhun Nazareth.
40003001	Ontok timpu dii, minintahang i John Baptist; pinaaḇal disido o pason diti do id kotogisan do Judaea do,
40003002	“Tongob no, tu' osomok no i kopomolintaan do surga.”
40003003	Tuhun diti no i kinomoi di profeta Isaiah do ontok poboos isido do ka: Kivaa do ohou do songuhun do maad-haad do id kotogisan do, “Potounḏa'o' no o lahan montok di Tuhan, potuhido' no o vazaan disido.”
40003004	Basaan nopo di John nga' tinoodo mantad kuhit do unta' miampai kitiinggot do binulang id tavak dau, om takanon nopo disido nga' homḇidai om paa'.
40003005	Dadi' ikot no doid disido i tuhun ngaavi' do mantad Jerusalem om i tuhun ngaavi' do Judaea om toinsanan do uvang Jordan,
40003006	om di maso izioho' podsuon disido do id bavang do Jordan minokihiong izioho' do ḏouso ngaavi' dioho'.
40003007	Nga' kokito nopo disido do ogumu' i tuhun ngaavi' do Pharisee om Sadducee do minikot mokipodsu' biisaai no disido izioho' do, “Oi sinakagon do vuhanut, iisai i pinoposoou diozu do mogidu' mantad di kopongukuman di mikot?
40003008	Imang kou no do koimaan ngaavi' di kosudong do katangaban,
40003009	om kada' kou pongonḏugo' do popoiho diozu sonḏii' do, ‘I Abraham no i tama' dagai,’ ka, tu' poihoon ku iziozu do, kaanu i' o Kinoingan do mamadadi do tanak ngaavi' di Abraham do mantad vatu ngaavi' diti.
40003010	Do baabaino nopo diti nga' potounḏa' no i kapak doid gamut di kazu ngaavi', do mooi do toomḇo noopo di kazu i au' momiuva' do tuva' tavasi' nga' tagadon om pagavadon no doid tapui.
40003011	Podsuon ku iziozu do vaig montok do katangaban, nga' ii nopo songuhun i mikot do sumusuut dogo' nga' agazo po o kuasa' ko' izou, om au' zou i' kapadan do mogovit di solipal dau; podsuon kou mai' disido miampai di Spiritu Toḇitua om tapui.
40003012	Piigit-igit disido i kikizap dau; hanggaan mai' disido o pongongogikan dau om monimung di paai do posuangon do id tangkob, nga' ii nopo tapo nga' tutudan mai' disido doid tapui di au' opiipisok.”
40003013	Dadi' intahang no i Jesus: minikot isido do mantad Galilee do pinakaazan doid Jordan do mokipodsu' di John.
40003014	Kinamai no di John do mogodu disido, miampai do boos ngaavi' do, “Izou i' i mokipodsu' diau, om iziau i' i minikot doid dogo'.”
40003015	Nga' simḇa no i Jesus, “Maai no iti do naamot nopo; kosudong iti do ingkaa no o maan dito, maai no iti kotuhidan.” Dadi' tumḇozo' no disido i John.
40003016	Om kopodsu' nopo i Jesus tuutulus do tumininḏa isido do mantad di vaig, om tigog i' do koivang no o surga om kokito no disido i spiritu do Kinoingan do suminonḏot miaga do tomḇohog asang om timpoon no doid disido.
40003017	Om tigog i' do kivaa do ohou mantad surga, “Iti no i Tanak ku, i Koginavaan; i kaanangan Ku.”
40004001	Dadi' koovit no di Spiritu i Jesus do kuminaa' doid kotogisan do maan ponginamai di logon.
40004002	Kopogkuasa' po isido kihinaid do apat ngoopod tadau om apat ngoopod sodop, hinouson dii isido,
40004003	om koikot no i monginginam om poboos no doid disido, “Nung Tanak ko nopo do Kinoingan, suu'o' no o vatu ngaavi' diti do ḏumadi do louti.”
40004004	Nga' simḇa no isido, “Ka do Ḇuuk Toḇitua: Okon i' ko' loolouti no o koposizon do tuhun, nga' tikid-tikid boos i mikot mantad kabang do Kinoingan.”
40004005	Dadi' ovito' no di logon isido kuminaa' doid kakaḏazan tagazo i toḇitua om poingkakato' no isido do id tingguzusan di Panamḇazangan Tagazo.
40004006	Poboos no isido do, “Nung Tanak Ko nopo do Kinoingan, nga' imang no tuun, tu' ka do ḇuuk toḇitua: Nokoponuu' no isido di tasab ngaavi' dau kokomoi diau, om somḇuton ko i' mai' dioho' nung sokio do kabadas ko do vatu.”
40004007	Biisaai no di Jesus isido do, “Noboos nogi' do id Ḇuuk Toḇitua do: Kada' ponginamai i Tuhan i Kinoingan nu.”
40004008	Dadi' ovito' no isido do kuminaa' doid nuhu takavas, pokitono' no di logon isido do saviavi' di kopomolintaan ngaavi' do pomogunan om kaazaan dii.
40004009	Om biisaai no disido isido do, “Pataakon ku mai' ngaavi' iti doid diau, nung sumingkotud ko om sumamḇa no dogo'.”
40004010	Dadi' simḇa no i Jesus do, “Pogidu', oi Saitan! Tu' ka do Ḇuuk Toḇitua: I Tuhan Kinoingan nu no i mositi' do samḇaon nu, isiisido no i mositi' do tompuanon nu.”
40004011	Dadi' tongkizadai no di logon isido, om tigog i' do imḇuhai no i tasab ngaavi' om tompuano' no isido.
40004012	Koongou nopo disido do nagakom i John, pakaazai no disido doid Galilee,
40004013	om tongkizad no do Nazareth, ugad no isido om izon no do id Capernaum, id tisan di botung tagazo, id pivohitan ngaavi' do Zebulun om Naphtali.
40004014	Iti nopo nga' monuhuk do nunu i noboos di profeta Isaiah do ka:
40004015	Tana' do Zebulun! Tana' do Naphtali! Ponong do id daat, id soboong do Jordan. Tinau' ngaavi' do Galilee!
40004016	I tuhun ngaavi' i songingizon id kotuvangan nokokito di noikot no ninavau; om doid sontob i songingizon id pogun do tinggohungung i miaga tinuvong do kapatazon, mumḇa no do sumaang o tudan.
40004017	Mantad no dii do tinimpuunan di Jesus i kapaaḇalan disido di pason do, “Tongob no, tu' osomok no i kopomolintaan do surga.”
40004018	Di maapanau isido do id tisan di Botung Tagazo do Galilee nokito disido o duvo tuhun miobpinai, i Simon, i pinungaanan do i Peter, om i tobpinai dau i Andrew; maamaso izioho' manatak do pukot dioho' do id botung tagazo dii, tu' monginginsada' izioho'.
40004019	Om biisaai no disido izioho' do, “Tanud kou dogo' om dodizon ku iziozu do monginginsada' do tuhun.”
40004020	Om tuutulus do zadaai no dioho' o pukot ngaavi' dioho' om tanud no disido.
40004021	Di kapanau isido do mantad doiho' nokito disido o duvo po tuhun miobpinai, i James tanak di Zebedee om i tobpinai dau i John; poinsakai izioho' do id padau dioho' miampai di Zebedee i tama' dioho', do monomḇong do pukot ngaavi' dioho', om hoovo' no disido izioho'.
40004022	Om tuutulus, do duanai no dioho' i padaau om i tama' dioho', om tanud no izioho' disido.
40004023	Minitootongkop isido do id Galilee do mongia' do id panamḇazangan ngaavi' dioho', do papaaḇal di aḇal tavasi' di kopomolintaan om momohingos do mogikaakavo o toluo om sinḏuo ngaavi' di tuhun.
40004024	Nokotongkop do id Syria o koḇontugan disido, om i sontob nakakanḏai do toluo ngaavi' om mogisuusuvai tompoluohon, i nosuang do tomḇiivo talaat, pamamatazon ngaavi', i napatai sampapas o tinan, nga' nongoovit doid disido, om hiningasan disido izioho'.
40004025	Ogumu' o tuhun do tuminanud disido, minikot mantad Galilee, Decapolis, Jerusalem, Judaea om mantad soboong do Jordan.
40005001	Dadi' kokito nopo disido i tuhun togumu', takad no isido di nuhu. Om ko'iikau nopo isido, ikot no i mokiki'ia' ngaavi' disido.
40005002	Dadi' timpuun no isido do moboos. Itia no i pino'ia' disido doid dioho':
40005003	“Songkuo nodii kounsiisikoo' di ongomungkang o ginavo, dioho' no di kopomolintaan do Surga.
40005004	Ongounsikou no i tongotoonong: kotungkus mai' izioho' do vinoun.
40005005	Ongounsikou no i miad: oinsasamadan i' mai' izioho'.
40005006	Ongounsikou no i houson om tutuuvan do kotuhidan: ogonop i' mai' izioho'.
40005007	Ongounsikou no i obinsianan: oonuan i' mai' izioho' do kobinsianan.
40005008	Ongounsikou no i oniting o ginavo: kokito i' mai' izioho' do Kinoingan.
40005009	Ongounsikou no i popipibabas: opungaanan i' mai' izioho' do tanak ngaavi' do Kinoingan.
40005010	Ongounsikou no i unḏosoon sabap no do kotuhidan: dioho' no do kopomolintaan do surga.
40005011	“Ongounsikou kou no i poimamangon om unḏosoon dovokon om hunḏaaton dovokon sabap no dogo'.
40005012	Kounsikou om koonḏos no, tu' agazo mai' o tingadan diozu do doiho' id surga; ingkaa no izioho' do minongunḏoso di profeta ngaavi' i nokopoguhu diozu.
40005013	“Iziozu no i tusi' montok do pomogunan. Nga' nung oidu' o loso do tusi' dii, nunu nodii o pongosin vagu' dii. Aiso nodii do guno dii, om pataamon nopo dii do ugokon do tuhun.
40005014	“Iziozu no o ninavau montok do vinoun. Au' i' aanu do momohosok i kakaḏazan tagazo i pinavaa id dampa do nuhu.
40005015	Aiso i' do popoikit do sumḇu om tongkuban no ii do banḏu'; patampakon dioho' ii do id patatampakan do sumḇu do otitiu di dii i saviavi' id daamin dii.
40005016	Ingkaa nogi' do mositi' kababang doid mato do tuhun ngaavi' i titiu diozu, mooi do kokito nopo izioho' di kalaja' tangavasi' diozu, nga' ozoon nodii dioho' i Tama' diozu do id surga.
40005017	“Kada' kou pomusoou do minikot zou do mongoi pomuhas di unḏang-unḏang toi ko' di Profeta ngaavi'. Minikot zou do okon ko' mongoi pomuhas dii nga' do mongoi pomonu' dii.
40005018	Poihoon ku iziozu totootopot, gisom i' ma do atagak o surga om vinoun, aiso i' tongoiso' o titik, aiso i' tongoiso' o gais do atagak mantad di unḏang-unḏang gisom i' do otuhuk i sabap do kinapanaadaan dii.
40005019	Iho' no poogi', do iisai noopo i kaḏaanḏang do tongoiso' po toi di tonini' no kozo do ponuu' ngaavi' diti om mongia' dovokon do momit dau nga' komozon mai' do i tonini' no kozo do id kopomolintaan do surga; nga' ii nopo tuhun i mimozo' ngaavi' dii om popo'ia' dii nga' komozon mai' do agazo do id kopomolintaan do Surga.
40005020	“Tu' poihoon ku iziozu, do nung au' nopo kaahib di kotuhidan di tangabaa do id adat om di tuhun Pharisee ngaavi' o kotuhidan diozu, nga' au' kou i' kosuang do id kopomolintaan do Surga.
40005021	“Nokoongou kou do ingkuo o kinabaabaasai dii doid di taki-aki ngaavi' dotokou do, kada' pamatai; om iisai nopo i mamatai nga' mositi' do sumimḇa dii do id dumḇangan do pomḇisalaan.
40005022	Nga' poihoon ku iziozu ditia: do iisai nopo i ohodong di songuhun tobpinai, nga' mositi' do sumimḇa dii do id dumḇangan do pomḇisalaan; iisai nopo i momungaan di songuhun tobpinai do ‘Bosuon,’ ka, nga' sumimḇa dii do id dumḇangan di Sanhedrin; om iisai noopo i momungaan disido do ‘Mogigiduan,’ ka, nga' sumimḇa dii do doihuu' id tapui do nalaka'.
40005023	Dadi' iho' no poogi' do nung maamaso ko mogovit do titaak nu kumaa doid altari om oonḏom nu no do kivaa do kahadangan di tobpinai nu doid diau,
40005024	povihion po i titaak nu do id dumḇangan do altari, om ngozon no ponongkibabasai i tobpinai nu, om gumuhi' nogi' do mongoi papataak di titaak nu.
40005025	Pisalasai kou no di ponongkihavan nu di sopipaapanau kou do mugad doiho' id pomḇiḇisalaan, tu' pataakon ko dati' dau doid di momḇiḇisala' om pataakon ko di momḇiḇisala' doid di upisol, om potolungkuon ko nodii.
40005026	Poihoon ku iziozu totootopot do au' kou i' kahabus gisom i' do aavi' zu do mamḇalai ii.
40005027	“Nokoongou kou do ingkuo do noboos ii do, kada' kou pagampahu.
40005028	Nga' poihoon ku iziozu, do: nung kivaa do kusai do mintong do tonḏu' miampai alaat o pomusaavan, nakapagampahu' no isido miampai do tonḏu' dii do id ginavo dau.
40005029	Nung ino nopo mato diozu do vanan o magangat diozu do momidouso, konḏuhon po ii om pagavadon no, tu' moomogot po o sinḏuo do kivaa iso' di boogizan do tinan diozu do atagak ko' poinsangkazu o tinan diozu do kataam doid nalaka'.
40005030	Om nung ino nopo hongon diozu do vanan o magangat diozu do momidouso, putuhon po ii om pagavadon no, tu' moomogot po do kivaa iso' boogizan do tinan diozu do atagak ko' poinsangkazu o tinan diozu do kakaa doid nalaka'.
40005031	“Noboos nogi' do, Iisai nopo o mamazada' do sinavaan dau nga' mositi' manaak dosido do suat piadaan.
40005032	Nga' biisaan ku iziozu, do: iisai nopo o mamazada' do sinavaan dau, au' kaampai o kopiomungan di au' po nokopisasavo, nga' mamadadi dosido do songuhun di monongkiamung do id dahabus do pisasavaan, om iisai nopo i manansavo di tonḏu' di nazadaan, nga' koimang do koimaan tazamut do id dahabus do pisasavaan.
40005033	“Nokoongou kou nogi' do ingkuo do noboos doid di taki-aki ngaavi' dotokou do, Kada' ohimo' i tau' nu, nga' mositi' do tuhukon nu i tau' nu doid di Tuhan.
40005034	Nga' biisaan ku iziozu do kada' imang tau', do id ngaan do surga, tu' ii nopo nga' tiikoon do Kinoingan laja';
40005035	toi ko' id ngaan do tana', tu' patatampakan i' dau do hapap dau ii, toi ko' id ngaan do Jerusalem, tu' ii nopo nga' kakaḏazan tagazo di Laja' taḇantug.
40005036	Kada' imang tau' doid ngaan do tuhu nu sonḏii', tu' au' nu i' koohon o tongoiso' di tobuk nu do mimang puak toi ko' mimang itom.
40005037	Naavi' do booson nu nga', ‘Oo'’ nung oo' no o komozon nu toi ko' ‘Au'’ nung au' no o komozon nu; nunu nopo i hobi mantad diho' nga' mantad i' di Talaat.
40005038	“Nongokoongou kou do nongoboos no haid do: Mato montok do mato om nipon montok do nipon.
40005039	Nga' biisaan ku izhozu do: Kada' imang gaga' di tuhun talaat. Nga' nung kivaa nopo do manapap do pingas nu do vanan, poumḇanganon vagu' ino pingas nu do gibang.
40005040	Nung kivaa do mogovit diau doid pomḇisalaan do magaau do gaung nu, paampazon nogi' i kuihib nu do papataak dau.
40005041	Om nung kivaa do mononsog diau do mamanau do sabatu, tonudo' no isido do tongoduvo batu.
40005042	Onuai no i mokianu diau, om nung kivaa do mokiohos, kada' tohikudai isido.
40005043	“Nongokoongou kou do nongoboos no haid do, ‘Mositi' do ginovoon nu i sungkad-tukad nu om abaazatan ko di gagut nu.’
40005044	Nga' biisaan ku iziozu do, ginovoo' no i gagut nu ngaavi' om samḇayangai no i sontob mongunḏoso diau;
40005045	mooi do adadi kou nodii do tanak ngaavi' di Tama' diozu do id surga, tu' posidangon Dau o tadau doid di tuhun tangalaat om doid di tangavasi', om paasamon dau o asam doid di tongouhi' om nogi' doid di tangalaat.
40005046	Tu' nung guminavo kou noopo di sontob guminavo diozu, nunu dii o tingadan do aanu diozu? Okon i' naku ko' ii po moninimung ngaavi' do sukai nga' ingkaa.
40005047	Om nung montok noopo di tobpinai ngaavi' diozu i tatabi' diozu, kivaa dii naku do poinhobi do nimaan diozu dii?
40005048	Okon naku ko' ii po i kapil ngaavi' nga' ingkaa? Iho' no poogi' do mositi' no do poinggonop kou daa, miaga di Tama' diozu do id surga tu' poinggonop.
40006001	“Ingaton no do kada' pobuhato' doid dumḇangan do tuhun ngaavi' montok do kopokiazaan, o koimaan diozu tangavasi' tu' atagakan kou dati' do saviavi' di tingadan do mantad di Tama' diozu do id surga.
40006002	Dadi' ontok nopo do monohuod kou, kada' diozu paaḇalo' ii miampai popouni kou do tolumpit, iti no i maan di mimpuupula' ngaavi' do id panamḇazangan ngaavi' om id tinḏahanon ngaavi' do maganu do ginavo do tuhun. Poihoon ku iziozu totootopot, do notoimo no dioho' i tingadan dioho'.
40006003	Nga' ontok nopo do monohuod kou, mositi' no do au' koiho i hongon diozu do gibang do nunu o maan di hongon diozu do vanan;
40006004	Mositi' no do poinhosok i koponohuadan diozu, om okito nopo di Tama' diozu ii i kokito di poinhosok nga' tingadanan kou mai' disido.
40006005	“Om songian nopo do sumamḇayang kou, kada' kou omit di mimpuupula' ngaavi': aanangan izioho' do poingkakat do sumamḇayang do id suang do panamḇazangan om id piapangan do tinḏahanon do mooi do okito dii izioho' do tuhun. Poihoon ku iziozu totootopot, do notoimo no dioho' o tingadan dioho'.
40006006	Nga' ontok nopo do sumamḇayang kou, suang no do id hinimput diozu, pagkansing no, om sumamḇayang no doid di Tama' diozu i doiho' id kinoizonon tohosok, om okito nopo di Tama' diozu ii i kokito di poinhosok nga' tingadanan kou mai' disido.
40006007	“Id samḇayang ngaavi' diozu kada' pimboos di au' olotian miaga do maan di kapil ngaavi', tu' nosoou dioho' do oongou izioho' do ontok ogumu' o boos do gunoon dioho'.
40006008	Kada' kou omit dioho'; nokoiho no i Tama' diozu do nunu i pokionuon diozu do poguhu i' do mokianu kou dii.
40006009	Dadi' apatut do sumamḇayang kou do miaga ditia: Tama' za do id surga, oḇitua no daa o ngaan nu,
40006010	koikot no daa o kopomolintaan nu, kaanḏak nu adadi no daa do id tana' miaga doid surga.
40006011	Pataako' no dagai do tadau diti o takanon za do tikid tadau.
40006012	Om hiongo' no o ḏouso ngaavi' dagai, miaga dagai do popohiong di sontob papakaus dagai.
40006013	Om kada' zikoi pohogoso' do id koimḇaazatan, nga' pahapaso' zikoi no mantad Kalaatan.
40006014	“Oo', tu' nung popohiong kou nopo dovokon di kinahasaan ngaavi' dioho', pohiongon mai' di Tama' do surga i kinahasaan diozu;
40006015	nga' nung au' kou nopo popohiong dovokon, au' nogi' mai' popohiong di kinahasaan ngaavi' diozu i Tama'.
40006016	“Ontok nopo do mogkodos kou, kada' pihuuhungguzo' o kovoovooso' diozu miaga di maan di mimpuupula' ngaavi': popokito izioho' do voos dioho' do mooi do koiho dii o tuhun do mogkodos izioho'. Poihoon ku iziozu totootopot, do notingadanan no izioho'.
40006017	Nga' ontok nopo do mogkodos kou, umaai no o tuhu diozu om inḏogupai no o voos diozu,
40006018	mooi do aiso nodii do koiho do mogkodos kou, nga' ii-ii no Tama' diozu i kokito di poinhosok; om tingadanan kou mai' disido.
40006019	“Kada' kou ponimung do kotos ngaavi' do doiti' id tana', i opunso do tangangata' om gizuk kazu om osuang do mananakau ngaavi' om apanakau.
40006020	Nga' ponimung kou no do kotos ngaavi' do doiho' id surga, i au' opunso do tangangata' toi ko' gizuk kazu om au' osuang do mananakau ngaavi' om au' apanakau.
40006021	Tu' id nomḇoo noopo i kotos diozu, doiho' nogi' mai' o ginavo diozu.
40006022	“Titiu nopo do tinan nga' i mato. Nung ohidas o mato diozu, otitiu ngaavi' o tinan diozu.
40006023	Nga' nung kitoluo o mato diozu, pointuvong ngaavi' o tinan diozu. Dadi' nung, pointuvong i titiu id suang diozu, songkuo nodii o kotuutuvongo' dii!
40006024	“Aiso i' do kaanu do ḏumadi do suupu do duvo o sanganu: abaazatan dati' isido di koiso' om guminavo di koduvo, toi ko' ouhi' di koiso' om pakalaat di koduvo. Au' kou i' kaanu do sumuupu do ngoduvo Kinoingan om usin.
40006025	“Iho' no poogi' do biisaan ku iziozu do kada' kou tongob kokomoi do koposizon diozu om nunu dati' o akanon diozu, toi ko' kokomoi do tinan diozu om nunu dati' o basaanon diozu. Pointantu' no do koposizon nopo nga' hobi ko' takanon, om i tinan nopo nga' hobi ko' i basaan!
40006026	Bii'o' mai' iho' tomḇohog ngaavi' do id tavan. Au' izioho' mananom toi ko' mongomot toi ko' monima' do id tangkob; om sumadon nogi' di Tama' diozu do id surga izioho'. Okon naku ko' agazo po o gatang diozu mantad dioho'?
40006027	Kivaa i' naku diozu do songkuo kou po do tumongob nga' kaanu do mongina'u do numpaasan diozu do tongotopong siku?
40006028	Om nookuo tu' tumongob kokomoi do basaan? Onḏomon no i ḇunga' ngaavi' i songinsuni do id danau; au' izioho' insan do pakalaja' toi ko' momii;
40006029	nga' poihoon ku iziozu do i Solomon po do songkuo noopo o binasaanan dau nga' au' kabaga' do basaan dioho'.
40006030	Dadi' nung ingkaa nopo o Kinoingan do mambasaan di sakot ngaavi' do doiho' id danau i songinsuni do baino om pataamon doid podtutudan do suvab, okon naku ko' hobi po pintatamong disido diozu, iziozu i tongoniini' o kotumḇazaan.
40006031	Dadi' kada' tongob; kada' poboos do, ‘Nunu dii dati' o akanon dagai? Nunu dii dati' o inumon dagai? Nunu dii dati' o basaanon dagai,’ ka.
40006032	Ii no kapil ngaavi' o momusoou kokomoi ngaavi' diho'. Koiho i' i Tama' diozu do id surga do momoguno kou ngaavi' diho'.
40006033	Potuḏuvo' po haid o ginavo diozu doid kopomolintaan dau, om doid kotuhidan do Kinoingan, om onuan kou i' mai' ngaavi' diho'.
40006034	Om ingkaa no do kada' kou tongob kokomoi do suvab: suvab nopo nga' mintamong i' dau sonḏii'. Kikobohingkaangan sonḏii' o potitikid tadau.
40007001	“Kada' kou pomḇisala' do au' kou nodii ḇisalaon;
40007002	tu' ii nopo kopomḇisalaan ngaavi' diozu nga' ii nogi' o otoimo diozu, om ii nopo paadangon diozu nga' ii nogi' o kaadang doid diozu.
40007003	Nookuo nodii tu' kokito ko do hivata' doid mato di tobpinai nu, om au' nu okito o vatang tagazo do id mato nu sonḏii'?
40007004	Om nookuo tu' katama' ko do moboos doid di tobpinai nu do, ‘Maai ku gia iduo' ino hivata' do mato nu,’ ka nu, om au' nu i' okito o vatang tagazo do id mato nu sonḏii'?
40007005	Oi tuhun mimpuupula'! Iduon po haid o vatang mantad mato nu sonḏii' om vagu' nogi' do kokito ko nodii kozo do mongidu' di hivata' mantad mato di tobpinai nu.
40007006	“Kada' pataako' doid tasu ngaavi' o nunu i oḇitua; om kada' pataamo' doid vogok ngaavi' o butiza' nu ngaavi', tu' ugokon po dati' dioho' ii om kumovihi no doid diau om pinggansazan ko no.
40007007	“Pokianu no om oonuan ko i' mai' dii; iumo' no om okito nu i' mai' ii; pogkoitik no om oivang i' mai' i toongobon montok diau.
40007008	Tu' iisai-isai nopo i mokianu nga' kotoimo mai', iisai-isai nopo i mogium nga' kokito mai'; om iisai-isai nopo i mogkoitik nga' oivang mai' i toongobon.
40007009	Kivaa naku diozu do popotunui do vatu doid di tanak diozu do ontok mokianu isido do tinḏalam?
40007010	Toi ko' popotunui do vuhanut doid disido do ontok mokianu isido do sada'?
40007011	Dadi' nung soupama do angalaat kou iziozu, nga' koiho kou do manaak do id tanak ngaavi' diozu do nunu i tavasi', hobi po di motuu kozo di Tama' diozu do id surga, do papataak di tangavasi' doid di sontob mokianu Dau.
40007012	“Iho' nodii poogi' do nunu noopo i kaanangan diozu do mangan dovokon doid diozu, ingkaa kou nogi' do mimang doid dioho'. Tu' iti no o lati' di Unḏang-unḏang om di Profeta ngaavi'.
40007013	“Vaza' kou no do vavazaan tokikip, tu' okivang mati' o vavazaan om ahaab o lahan kumaa doid koumḇakan om ogumu' o maza' do doiho' dii;
40007014	nga' okiikip o vavazaan om lahan kumaa doid koposizon, om okuudi' o kotunud do vavazaan diti.
40007015	“Ingaton no diozu o profeta tongovudut i mikot doid diozu do minghaahasu miaga do kamḇing ḇiri'-ḇiri' nga' id daasom nopo nga' palagasu tongosiou.
40007016	Otutunan diozu izioho' mantad do tuva' ngaavi' dioho'. Kaanu i' naku o tuhun do monimung do tuva' ngaavi' do anggur do mantad puun do ugi ngaavi', toi ko' tuva' ngaavi' do tonḏungu' mantad hintagu'.
40007017	Ingkaa nogi', tikid-tikid puun tavasi', nga' ongohidas o tuva'.
40007018	Au' kaanu o puun tavasi' do momiuva' do tuva' talaat, toi ko' i puun talaat do momiuva' do tuva' tavasi'.
40007019	Tikid puun di au' momiuva' do tuva' tavasi', nga' tagadon om tutudan.
40007020	Moboos zou vagu', do otutunan diozu izioho' mantad do tuva' ngaavi' dioho'.
40007021	“Okon i' ko' saviavi' o tuhun i momohoou doid dogo' do, ‘Oi Tuhan, Tuhan,’ ka do kosuang di kopomolintaan do surga, nga' ii no mimang di hizab di Tama' ku do id surga.
40007022	Ontok oikot i tadau ogumu' mai' i momohoou doid dogo' do ‘Oi Tuhan, oi Tuhan, okon naku ko' minogoohungung zikoi doid ngaan nu, pinopinghabus do logon ngaavi' doid Ngaan nu, minimang do koimaan tongosunḏu doid ngaan nu?’
40007023	Dadi' poihoon Ku nodii izioho' doid dumḇangan dioho' sonḏii' do: Pogidu' kou do mantad dogo'; iziozu tu' i tangalaat! Au' zou i' nokotuututun diozu.
40007024	“Iho' nodii poogi' do, iisai noopo i mokinongou diti boos ku ngaavi' om mimang ngaavi' dii nga' miaga no do songuhun di tabaa i minamaa do hamin dau do id pampang.
40007025	Padasam om kohizud no, podtongus om kavazaai no do tongus o hamin dii om au' i' noguugua' ii: tu' poinsungkad gia ii do id pampang.
40007026	Nga' iisai noopo i mokinongou diti boos ku ngaavi' om au' i' minimang dii nga' miaga no do songuhun bosuon i minamaa do hamin dau do id togis.
40007027	Padasam om kohizud no, podtongus om kavazaai no o hamin dii; om kaaba' no ii om noikot no do noumḇak ii!”
40007028	Dadi' kopupusai nopo di Jesus i pobooson dau, noikot no do nongoimazaan di pinongia' disido i tuhun ngaavi'
40007029	tu' minongia' isido dioho' miampai do kuasa', om okon ko' miaga di tuhun ngaavi' dioho' sonḏii' i tangabaa do id adat.
40008001	Kounḏuk nopo isido do mantad di nuhu noikot no ginumu' do tuhun tuminanud disido.
40008002	Tigog i' do koikot no o songuhun i kitoluo do gomu' om singkotud no do id dumḇangan disido, do moos-boos do, “Tuhan, nung humizab ko daa, nga' ohingasan zou i' diau.”
40008003	Poohozo' no di Jesus o hongon dau om kamao' no dau isido miampai minoboos do, “Humizab zou. Ohingasan ko no.” Om tuutulus do nohingasan isido.
40008004	Dadi' poboos no i Jesus doid disido do, “Kada' poihoo' o iisai-isai noopo, nga' ongoi no popokito diau sonḏii' doid di padri' om manaak no do kapataakan tumanud di pinonuu'an di Moses do ponokokatahangan montok dioho'.”
40008005	Kougad nopo isido doid Capernaum koikot no o songuhun huguan atus susumangod om pokiinsian no disido.
40008006	“Tuan,” ka disido, “poinhuvi do doiho' id daamin i suupu ku do au' koopud om noikot toomod do aḏaa'.”
40008007	Poboos no i Jesus do, “Mikot zou i' sonḏii' do momohingos disido.”
40008008	Simḇa no i huguan atus susumangod do, “Tuan, au' zou i' kapadan do monoimo diau do sumuang doid daamin ku; nga' poboos no om ohingasan i' mai' i suupu ku.
40008009	Tu' izou sonḏii' nga' id siibo' do koponguasaan om kivaa do susumangod ngaavi' do id siibo' kuasa' ku; om suu'on ku nopo o songuhun do: ‘Ugad no,’ kangku, nga' mugad no isido; kumaa doid tiso', do ‘ikot doiti',’ nga' mikot no isido; doid di suupu ku, do: ‘toodoo' iti,’ nga' toodoon no disido ii.”
40008010	Koongou nopo di Jesus iti, noikot no isido do natangahan om poboos no doid di tuminanud ngaavi' disido do, “Poihoon ku iziozu totootopot, do au' zou po ii'insan kosoomo' do kotumḇazaan do miaga diti ginazo do id pototongkop do Israel.
40008011	Om poihoon ku iziozu do ogumu' mai' mikot mantad kohisaon om mantad kotonobon, om moḏiḏiikau no do miampai di Abraham om di Isaac om di Jacob do id pamakanan tagazo do id kopomolintaan do surga;
40008012	nga' ii nopo tanak ngaavi' do kopomolintaan diti, nga' pataamon mai' doid kotuvangan, ii id kivaa mai' do kopogiadan om kopomungoitan do nipon.”
40008013	Om biisaai no di Jesus i huguan atus susumangod do: “Uhi' no; otuhuk no daa iti doid diau, tumanud di kotumḇazaan nu.” Om id timpu po nogi' dii do nohingasan o suupu dii.
40008014	Om kosuvon nopo i Jesus do id hamin di Peter kokito no disido i minan di Peter do poinhuvi om sogiton.
40008015	Igitai no disido o hongon dosido, om kotibanasai no zosido, om tungag no zosido om timpuun no do monompuan disido.
40008016	Di minsosodop nodii ovito' no dioho' doid disido o ogumu' tuhun i nongosuang do logon ngaavi'. Pinapahabus isido do tomḇiivo ngaavi' miampai do boos noopo om minomohingos do saviavi' i kitoluo.
40008017	Iti nopo nga' monuhuk do nunu i noboos haid di profeta Isaiah do: Isido sonḏii' no o minanan-sanganu do komungkangan ngaavi' dotokou om minamabo' do toluo ngaavi' dotokou.
40008018	Kokito nopo di Jesus do ogumu' i tuhun do pohihiput disido, ponuu' no isido di mokiki'ia' dau do sumoboong doid sampaping.
40008019	Dadi' koikot no o songuhun di tangabaa do id adat om poboos no doid disido do, “Oi Tuan, tumanud zou daa diau doid nomḇoo noopo pakaazan nu.”
40008020	Simḇa no i Jesus do, “Kiluak o tompu ngaavi' om tomḇohog ngaavi' doid tavan nga' kilumun, nga' ii nopo Tanak do tuhun nga' pohuvizan po di tuhu dau nga' aiso.”
40008021	Songuhun po vagu' o mokiki'ia' disido do minoboos do, “Tuan, ngozo' ku po haid hobongo' i tama' ku.”
40008022	Nga' poboos no i Jesus do, “Tanud no dogo', om pohogoson i nangapatai do momohobong di nangapatai.”
40008023	Dadi' sakai no isido do padaau om susuut no disido i mokiki'ia' ngaavi' dau.
40008024	Tigog i' do podtongus no do topuod doid botung tagazo dii, gisom i' do modtikotoob no do hakun i padaau. Nga' poingodop isido.
40008025	Dadi' ngozo' no dioho' posikai isido do moos-boos do, “Posizo' zikoi oi Tuhan, otoob tokou!”
40008026	Om poboos no isido doid dioho' do, “Nookuo tu' oosizan kou kozo, iziozu i tuhun do tongoniini' o kotumḇazaan?” Om dadi' ingkakat no isido om suu'o' no disido do tumood i tongus om hakun; imozo' no ii om imang no vagu' toonong.
40008027	Natangahan izioho' om poboos no do, “Nunu no ma o tuhun diti, tu' ii po tongus om hakun nga' mimozo' disido?”
40008028	Kadampot nopo isido doid uvang di tuhun Gadara, doiho' id soboong, koikot no do mantad kahabangan o duvo tuhun i nosuang do logon, do minooi tuka' disido — kohigaganan kozo izioho' gisom no ma do aiso katama' do tumahib do lahan dii.
40008029	Tigog i' do gizak no izioho' do, “Kuozon zikoi diau, oi Tanak do Kinoingan? Nokoikot ko naku doiti' do mamadaa' dagai do au' po noikot i timpu?”
40008030	Au' i' osodu' mantad doiho' dii, kivaa panon do vogok do maso mangaangakan,
40008031	om pokiinsian no di Jesus i logon ngaavi', do: “Nung papahabus ko dagai, nga' posuango' no izikoi do id panon di vogok.”
40008032	Om poboos no isido doid dioho' do, “Ugad no,” ka, om padhabus no izioho' om suang no di vogok ngaavi'; om miampai dioho' padtangkus no o panon do vogok dii do tuminudok do id piang di botung tagazo om kohonod no.
40008033	Panangkus no do minogidu' doid di kakaḏazan tagazo i gugumompi di vogok, om posunudo' no o nangaantakan dii, kaampai no o nunu naantakan doid di tuhun ngaavi' i nongosuang do logon.
40008034	Mantad no diti do huminabus o oinsanan do tuhun kakaḏazan tagazo do minongoi tuka' di Jesus; om kotuubung nopo izioho' disido pokiinsian no izioho' disido do tumongkizad mantad uvang dioho'.
40009001	Sakai no vagu' isido di padaau do suminoboong om koikot no doid kakaḏazan kinoizonon dau sonḏii'.
40009002	Om koikot no doid disido o piipio tuhun i pointanggung do songuhun i kitoluo do napatai o sampapas tinan do pitaatanggung do id huhuvizon dau. Kokito nopo di Jesus i kotumḇazaan dioho', poboos no isido doid di tuhun i napatai o sampapas tinan do, “Oi tanak ku, kada' potongobo' o ginavo nu, tu' nongohiong no o ḏouso nu.”
40009003	Om poboos no doid dioho' sonḏii' o piipio di tangabaa do id adat do, “Tuhun nopo diti nga' mogohunḏaat do Kinoingan.”
40009004	Noihaan di Jesus o nitungan ngaavi' dioho', poboos no isido do, “Nookuo tu' mongitung kou do alaat doid ginavo diozu?
40009005	Toomḇo diti do touhan: moboos do, ‘Nongohiong no o ḏouso nu,’ toi ko' moboos do, ‘Ingkakat no om pamanau no?’
40009006	Nga' do mooi do koiho kou nodii do kikuasa' i Tanak do tuhun do popohiong do ḏouso ngaavi' do doiti' id pomogunan,” — dadi' poboos no isido doid di tuhun i napatai o sampapas tinan do, “Ingkakat no, onuo' no ino huhuvizon nu om uhi' no.”
40009007	Om ingkakat no o tuhun dii om uhi' no.
40009008	Nangatangahan o tuhun ginumuan dii do ontok kokito dioho' iti, om ḇontugo' no dioho' i Kinoingan tu' nakapanaak do kuasa' do miaga diti doid tuhun.
40009009	Di maapanau i Jesus do mantad doiho', kokito no disido o songuhun i pungaanan do i Matthew do poinḏikau do id upis do ponunukazan, om poboos no isido doid disido do, “Tanud dogo'.” Om ingkakat no isido om tanud no di Jesus.
40009010	Kaantakai no di maamaso isido makan do id daamin dii, koikot no o piipio di moninimung do sukai om momimidouso ngaavi' do minakan miampai di Jesus om di mokiki'ia' ngaavi' dau.
40009011	Kokito nopo di Pharisee ngaavi' iti, poboos no izioho' doid di mokiki'ia' ngaavi' dau do, “Nookuo nodii tu' monongkitanud i tuan diozu do makan miampai di moninimung ngaavi' do sukai om di momimidouso ngaavi'.”
40009012	Koongou nopo di Jesus iti simḇa no isido do, “Okon i' ko' i ohidas o momoguno do mongungusap, nga' ii i' kitoluo.
40009013	Ugad no om pinsingihaai no o lati' do boos ngaavi' diti: Kohizaban ku nopo nga' kosianan, okon ko' kohubukan.Om otopot no do minikot zou do okon ko' momohoou di totuhid, nga' di momimidouso ngaavi'.”
40009014	Dadi' koikot no doid disido i mokiki'ia' ngaavi' di John om uot no do, “Nookuo nodii tu' mogkuasa' zikoi om i Pharisee ngaavi', nga' ii nopo mokiki'ia' nu ngaavi' nga' au'?”
40009015	Simḇa no i Jesus do, “Pointantu' no do au' i' mogkoudu' i tamḇahut ngaavi' di minanansavo do kakaal po i minanansavo do miampai dioho'? Nga' oikot i' mai' o timpu do oongoi po i minanansavo mantad dioho', om vagu' nogi' do mogkuasa' izioho'.
40009016	Aiso i' do tuhun do popotomḇi' di kain do vagu doid basaan di hazid, tu' kumongkong nopo mantad di basaan i pinonomḇong nga' hobi podii ginazo do kinokinisan dii.
40009017	Aiso i' do tuhun do poposuang di anggur do vagu do id poizazanan hazid i tinoodo mantad binulang; nung ingkaa, otobuk i poizazanan, kahavas i anggur, om au' nodii miho gunoon i poizazanan. Au'; ii nopo anggur vagu nga' posuangon doid poizazanan vagu om duuduvo ii nga' aiso dii do ingkuukuo.”
40009018	Do naanamot disido do monongkiboos dioho', tigog i' do koikot no o songuhun di upisol do panamḇazangan, i huminoub doid dumḇangan disido om poboos no do, “Kapapaatai di tanak tonḏu' ku, nga' ikot no om pakamao' no o hongon nu doid dosido om oposizan mai' zosido.”
40009019	Ingkakat no i Jesus miampai di mokiki'ia' ngaavi' dau om tanud no disido.
40009020	Dadi' tigog i' do koikot no do mantad douvi disido o songuhun tonḏu' i kitoluo do humuzung o zaa' do opod om duvo toun no o hinaid, om kama' no di pompod di gaung disido,
40009021	tu' minomusoou zosido do, “Nung kakama' zou po daa do gaung disido tantu' no do ohingasan zou.”
40009022	Pogkovihi no i Jesus om kokito no disido zosido, om poboos no isido doid dosido do, “Patatapo' no o ginavo nu, oi tanak ku, kotumḇazaan nu no o nokopomohingos diau.” Om tuutulus do nohingasan o tonḏu' dii.
40009023	Koikot nopo i Jesus doid hamin di upisol do panamḇazangan, kokito no disido i monunuahi ngaavi', miampai di tuhun togumu' do maso mogkoudu', om poboos no isido do,
40009024	“Habus kou no do mantad doiti'; au' i' napatai o tanak dino, nga' poingodop noopo.” Om pongiakai no dioho' isido.
40009025	Nga' kahabus nopo i tuhun ngaavi', suvon no isido om igitai no disido o hongon dosido, om ingkakat no zosido.
40009026	Om kotongkop no o aḇal ngaavi' diti doid kokompungan ngaavi'.
40009027	Di maapanau i Jesus kivaa do duvo tuhun nobohou do guminusa' disido do mizak-gizak do, “Kosianai dagai, oi tanak di David.”
40009028	Om koikot nopo i Jesus doid iso' hamin, suvon no o duuduvo tuhun nobohou dii miampai disido om poboos no isido doid dioho' do, “Otumḇazaan kou naku do kaanu zou do mimang diti doid diozu?” Simḇa no izioho' do, “Oi Tuhan, otumḇazaan izikoi.”
40009029	Dadi' kamao' no disido o mato dioho' do moos-boos do, “Adadi no daa iti doid diozu, tumanud do kotumḇazaan diozu.”
40009030	Om kokito no vagu' izioho'. Dadi' poingato' no kozo di Jesus izioho' do, “Ingaton no do aiso daa do koiho do kinaantakan diti.”
40009031	Nga' kotongkizad nopo izioho', nga' popinsunudo' no dioho' kokomoi disido doid pototongkop di kokompungan.
40009032	Kotongkizad i' kozo izioho' do ovito' no o songuhun doid disido, songuhun nobobou i nosuang do tomḇiivo talaat.
40009033	Om kouzazang nopo i tomḇiivo talaat, koboos nodii i nobobou dii om katangahai no i tuhun ngaavi' om poboos no do, “Aiso po do nokiikito do miaga diti do id Israel.”
40009034	Nga' poboos no i Pharisee ngaavi' do, “Maza' i' ii di huguan do logon ngaavi' do moguzazang isido do logon ngaavi'.”
40009035	Tomḇuhui no i Jesus doid kakaḏazan om kokompungan ngaavi', minongia' do id panamḇazangan ngaavi' dioho', pinapaaḇal di Aḇal Tavasi' do kopomolintaan do surga om momohingos do saviavi' kavo do toluo om sinḏuo.
40009036	Om kokito nopo disido i tuhun togumu' kosianai no isido dioho' tu' ongounḏoso om sontootongkop izioho' miaga do kamḇing ḇiri'-ḇiri' di aiso do gugumompi.
40009037	Dadi' poboos no isido doid di mokiki'ia' ngaavi' dau do, “Ogumu' o tomoton nga' okuudi' o mongongomot.
40009038	Dadi' pokiinsian no di Tuhan do pangamatan do popougad di mongongomot ngaavi' doid pangangamatan dau.”
40010001	Hoovo' no disido i opod om duvo mokiki'ia' ngaavi' dau om onuai no disido izioho' do kuasa' do moguzazang do tomḇiivo tangalaat om do momohingos do saviavi' kavo do toluo om sinḏuo.
40010002	Iti no o ngaan ngaavi' di opod om duvo apostol: koiso' nopo nga', i Simon i pinungaanan do i Peter, om i tobpinai dau i Andrew; i James tanak di Zebedee, om i tobpinai dau i John;
40010003	i Philip om i Bartholomew; i Thomas, om i Matthew i moninimung do sukai; i James tanak di Alphaeus, om i Thaddaeus;
40010004	i Simon i tuhun do Zealot om i Judas Iscariot, i popopotobus disido.
40010005	Pinougad di Jesus iho' opod om duvo, numpangazan disido izioho' do: “Kada' kou ongoi doid uvang do kapil ngaavi', om kada' kou suang doid noonomḇoo kakaḏazan do tuhun Samaria;
40010006	nga' mugad noopo doid di kamḇing ḇiri'-ḇiri' i nakaahau do mantad di Kohominan di Israel.
40010007	Id kougadan diozu, paaḇalo' no do osomok no i kopomolintaan do surga.
40010008	Hingasai no i kitoluo, potungago' no i napatai, pohidaso' no i gomuon ngaavi', uzazango' no o logon ngaavi'. Nokotoimo kou do aiso hoogo, dadi' panaak kou no do aiso hoogo.
40010009	Kada' kou pogovit do amas, piok toi ko' usin,
40010010	miampai aiso do binabo' do id pamanaan toi ko' basaan dohinon toi ko' kasut toi ko' sukud, tu' mipadan i pakakalaja' do onuan do gaji dau.
40010011	“Id nomḇoo noopo o kakaḏazan toi ko' kampung di tosuang diozu, pogium no do songuhun i miho do hansanon om tinḏooi no do miampai disido gisom i' do tumongkizad kou.
40010012	Ontok do sumuvon kou doid hamin disido, tobio' no o kohominan dii,
40010013	om nung kapadan nopo o kohominan dii, nga' mikot i' mai' doid dii i pibabasan diozu; nung au' nopo dii, nga' gumuhi' mai' doid diozu i pibabasan diozu.
40010014	Om nung iisai nopo i au' monoimo diozu toi ko' au' mokinongou do nunu i pobooson diozu, tumongkizad kou nopo do mantad di hamin toi ko' di kakaḏazan dii, tantagon no o siovuk do mantad di hapap diozu.
40010015	Poihoon ku iziozu totootopot, do ontok Tadau do Kopomḇisalaan, agaagaan po o ukum montok do Sodom om Gomorrah ko' montok do kakaḏazan dii.
40010016	Soovon no, pougadon ku iziozu do miaga di kamḇing ḇiri'-ḇiri' do mintanga' do paragasu ngaavi'; iho' no poogi' do kitaka kou no daa do miaga do vuhanut ngaavi' om ohinuud do miaga do asang ngaavi'.
40010017	“Pointounḏa' kou no tu' kivaa mai' do tuhun do papataak diozu doid di sanhedrin ngaavi' om mamasut mai' diozu do id panamḇazangan ngaavi' dioho'.
40010018	Om potuubungon kou mai' do gounal om laja' ngaavi' dioho' do sabap no dogo', do ponokosasi' doid dioho' om doid di kapil ngaavi'.
40010019	Nga' ontok nopo do oviton kou dioho', kada' no kotongob do ingkuo do moboos toi ko' nunu o pobooson; nunu i pobooson diozu nga' kataak mai' doid diozu do ontok oikot po i timpu,
40010020	tu' okon i' ko' iziozu i moboos; i Spiritu di Tama' diozu i mai' i moboos id suang diozu.
40010021	“Papataak mai' do sompitobpinai do pokipatazan om ingkaa nogi' o tama' do mimang do tanak dau sonḏii'; monongkihavan mai' do mohoing ngaavi' dioho' o tanak ngaavi' om papataak dioho' do pokipatazan.
40010022	Kabaazatan kou mai' do tuhun ngaavi' saasabap no do ngaan ku, nga' iisai nopo i kotoboi gisom doid kohimpupuson nga' apasi mai'.
40010023	Nung daa'on kou nopo dioho' do id iso' kakaḏazan, pogidu' no doid kakaḏazan do tiso', nung daa'on kou do doiho', pogidu' no vagu' doid tiso'. Poihoon ku iziozu totootopot, do poguhu i' do otomḇuhui diozu o kakaḏazan ngaavi' do Israel nokoikot no i Tanak do tuhun.
40010024	“ii nopo mokiki'ia' nga' au' i' kaahib di mongingia' dau, toi ko' i tudipon doid di tuan dau.
40010025	Uha' no di mokiki'ia' do kobuu' do miaga di mongingia' dau om i tudipon do miaga di tuan dau. Nung nopungaanan dioho' do ‘Beelzebul’ i huguan id hamin, doolu' podii do puu do kohominan disido?
40010026	“Dadi' kada' no koosizai dioho'. Tu' saviavi' i pointokop nga' ovungkaza' mai', om saviavi' i poinhosok nga' kointahang mai'.
40010027	Nunu i pobooson ku doid diozu do id totuvong nga' posunudo' no do id tanavau; nunu i noongou diozu doid pinibuungan, nga' paaḇalo' no do mantad id tingguzusan do hamin.
40010028	“Kada' kou koosizai di sontob kapamatai do tinan i au' i' kapamatai do koduuduvo; nga' koosizai no disido i kaanu momunso do tinan om koduuduvo doid nalaka'.
40010029	Au' kou i' naku kaanu do momohi do duvo tinan o pilit do sousin no? Sunḏung potuu do ingkaa nga' aiso i' do tongosonginan dii do aatu' doid tana' miampai do au' oihaan di Tama' diozu.
40010030	Koiho kou, toiso'-iso' do tobuk doid tuhu diozu nga' nountob no.
40010031	Dadi' kada' no koosizai; hobi po o hoogo diozu ko' di pilit ngaavi'.
40010032	“Dadi' iisai nopo i mangakun dogo' doid dumḇangan do tuhun, nga' mangakun zou i' mai' dogo' sonḏii' do montok disido do potuubung di Tama' ku do doiho' id surga.
40010033	Nga' iisai nopo i mogohim dogo' doid dumḇangan do tuhun, nga' ohimon ku nogi' mai' do potuubung di Tama' ku do doiho' id surga.
40010034	“Kada' kou pomusoou do minikot zou do mogovit do pibabasan doid tana': okon ko' minikot zou do mogovit do pibabasan, nga' i ilang.
40010035	Tu' minikot zou do popiunu' do tanak kusai di tama' dau, om tanak tonḏu' di tina' dau, om i monongivan di tivanon dau;
40010036	gagut nopo dii mai' do tuhun nga' i puu do paganakan dau sonḏii'.
40010037	“Ii nopo guminavo di tama' toi ko' di tina' dau do hobi ko' mantad dogo', nga' au' i' kapadan dogo'; om ii nopo guminavo do tanak dau do kusai om tonḏu' do hobi ko' mantad Dogo', nga' au' i' kapadan Dogo'.
40010038	Iisai nopo i au' manaan do salip dau om tumanud no do haang Ku nga' au' i' kapadan dogo'.
40010039	Ii nopo mongkipaapasi nga' apatai mai', om iisai nopo i apatai sabap no dogo' nga' apasi mai'.
40010040	“Iisai nopo i monoimo diozu nga' monoimo dogo'; om iisai nopo i monoimo dogo' nga' monoimo di Songuhun i pinopougad dogo'.
40010041	“Iisai nopo i monoimo do profeta tu' profeta isido nga' otingadanan mai' do tingadan doun profeta, om iisai nopo monoimo do tuhun tavasi' tu' avasi' isido nga' otingadanan mai' do tingadan doun tuhun tavasi'.
40010042	“Nung kivaa do manaak do sansasavan no o vaig tatamis doid di songuhun diti di tonini' no kozo tu' mokiki'ia' isido, nga' poihoon ku iziozu totootopot, do pointantu' no do au' i' isido atagakan do tingadan dau.”
40011001	Kopongo nopo i Jesus do minonontuduk di opod om duvo mokiki'ia' Dau, pamanau no Isido mantad doiho' do mongoi pongia' om papaaḇal do id kakaḏazan ngaavi' dioho'.
40011002	Di pointolungku' i John nokoongou isido do nunu o nimaan di Kristus om suu'o' no disido i mokiki'ia' ngaavi' dau do mongoi uot disido do,
40011003	“Iziau no naku i songuhun i mikot, toi ko' manḏad zikoi po naku vagu' do suvai?”
40011004	Simḇa no i Jesus do, “Guhi' no om susuzan no i John do nunu o noongou om nokito diozu;
40011005	kokito vagu' i nobohou om kapanau i nokimpo, i gomuon ngaavi' nga' nohingasan, om nongokoongou i bongohon, i nangapatai nga' nokotungag, om nakaaḇal doid di tangasampit i aḇal tavasi';
40011006	om angasanang no i tuhun i au' atagakan do kotumḇazaan doid dogo'.”
40011007	Kapanau nopo izioho' dii, timpuun no i Jesus do minoboos doid di tuhun ngaavi' kokomoi di John, do, “Nunu o nongoi diozu intangai do doiho' id kotogisan? Vaang naku di osuugi' do tongus? Okon?
40011008	Dadi' nunu di o nongoi diozu intangai? Tuhun naku do poimbasaan do basaan tangavasi'? Bii'o', ii nopo sontob songimbasaan do basaan tangavasi' nga' okito doid daamin do laja'.
40011009	Dadi' nunu dii o nongoi diozu intangai? Profeta naku? Oo', poihoon ku iziozu, do hobi po ko' i profeta:
40011010	isido no i songuhun i kinomoi do id ḇuuk toḇitua do: Bii'o', suu'on ku o papapaaḇal ku do moguhu diau, do popotounḏa' do lahan montok diau.
40011011	“Poihoon ku iziozu totootopot, saviavi' di tanak i nohodi' do id tonḏu' ngaavi', aiso po i hobi ginazo ko' i John Baptist, nga' ii nopo tonini' no kozo do id kopomolintaan do surga nga' agaagazo po ko' isido.
40011012	Mantad po do kinoikatan di John Baptist, om gisom do baino diti, do nokoduumak do ponginaman tangagazo o kopomolintaan do surga om ii nopo mongunguntingau ngaavi' nga' ohizab do monguasa' dii.
40011013	Tu' doid di John no o intutukon do saviavi' di pinogoohungungan di profeta ngaavi' om di Unḏang-unḏang;
40011014	om nung otumḇazaan kou nopo dogo', nga' isido no i Elijah i mikot vagu'.
40011015	Iisai nopo i kitohingo nga' pokinongou no!
40011016	“Nunu nodii o paagahan do to'ium ku montok do sinakagon ngaavi' diti? Izioho' nopo nga' miaga kozo do tanak ngaavi' di songgiigizak do maso dioho' do poinḏikau do id hivang pitomuvan do:
40011017	Nunizan dagai iziozu do suling, om au' kou i' suminazau; huminozou zikoi do hozou ngaavi' di kopopo'iad om au' kou i' minogiad!
40011018	“Tu' nokoikot i John, do minogkodos do makan om moginum om tanḏasai no dioho' do, ‘Nosuang isido,’ ka.
40011019	Koikot no i Tanak do tuhun do minangaangakan om minoginum, om poboos no izioho' do, ‘Bii'o', gazo-nakan om magagavuk isido, tamḇahut di moninimung ngaavi' do sukai om momimidouso ngaavi',’ ka. Nga' kabaahan nopo nga' nokotopot maza' di koimaan ngaavi' dosido.”
40011020	Dadi' timpuun no isido do minogunḏoonok di kakaḏazan ngaavi' id nomḇoo do kogumuan di sinunḏu ngaavi' dau do noimaan, tu' au' izioho' tuminongob.
40011021	“Tuukoi podii diau oi Chorazin! Tuukoi podii diau oi Bethsaida! Tu' nung noimaan do id Tyre om Sidon i sinunḏu ngaavi' do noimaan doid diozu, tantu' no do ahaid no daa izioho' kotongob do poimbasaan do basaan gumi' om monongtavu.
40011022	Nga' poihoon ku iziozu do agaagaan po o ukum montok do Tyre om Sidon do ontok Tadau Kapanalasazan ko' i pongontok doid diozu.
40011023	Om iziau, oi Capernaum, mongki'ii'insavat ko naku gisom doid sinavat do surga? Pataamon ko i' mai' doid nalaka'. Tu' nung noimaan doid Sodom i sinunḏu ngaavi' i noimaan doid diau, nga' kakaal po dati' ii do baino.
40011024	Nga' poihoon ku iziau do agaagaan po o ukum montok do Sodom do ontok Tadau Kapanalasazan ko' i pongontok doid diau.”
40011025	Ontok timpu dii haad no i Jesus do, “Monongkotohuod zou diau, oi Ama', Tuhan do tavan om tana', tu' pinopohosok ngaavi' diti do mantad di tangabaa om di tangapanḏai om pinopointahang dii doid di tanak tongoniini'.
40011026	Oo', oi Ama', tu' iti no i kopopounsikou diau do mimang.
40011027	Saviavi' nga' pinahansan di Tama' ku doid dogo'; om aiso i' do songuhun kotutun di Tanak, nga' i Tama' no, miaga nopo do aiso i' kotutun di Tama' nga' i Tanak no om sontob di nongopihi' di Tanak do popointutun disido.
40011028	“Ikot no doid Dogo', saviavi' kou i pakalaja' om angavagatan, om pounḏoongon ku i' iziozu.
40011029	Saano' no o poku' ku om pinsingiho no mantad dogo', tu' ohinuud om ohuduk o ginavo Ku, om oonuan i' mai' do kounḏaangan o koduuduvo diozu.
40011030	Oo', poku' ku nopo nga' ouhan om binabo' ku nopo nga' agaan.”
40012001	Ontok timpu dii, minamanau i Jesus do minaza' di anau do insan tadau Sabbath. Hinouson i mokiki'ia' ngaavi' dau om pongupu' no do ganḏum om akano' no dioho' ii.
40012002	Kokito nopo di Pharisee ngaavi' ii nga' poboos no doid disido, do: “Intangai, mimang iho' mokiki'ia' nu ngaavi' do nunu i pogoduan do ontok tadau Sabbath?”
40012003	Nga' poboos no isido doid dioho' do, “Au' kou i' naku nakabasa' do nunu i nimaan di David om di tutumanud ngaavi' dau di ontok hinouson izioho' —
40012004	do ingkuo isido do suminuang di hamin do Kinoingan om pangakan no izioho' di louti ngaavi' i nokohubuk sunḏung potuu do isido nopo toi ko' i tutumanud ngaavi' dau nga' au' i' pakavasaon do mangakan dii, nga' ii noopo padri' ngaavi'?
40012005	Toi ko' au' kou i' naku nakabasa' di ḇuuk do Unḏang-unḏang do ontok nopo do tadau Sabbath nga' kaḏaanḏang do ponuu'an do ontok tadau Sabbath i padri' ngaavi' do id Panamḇazangan Tagazo, nga' au' i' ma koimang do nuununu o kahasaan?
40012006	Do doiti' do baino, poihoon ku iziozu, do kivaa po di hobi ginazo ko' i Panamḇazangan Tagazo.
40012007	Om nung nakalati' kou do komozon do boos ngaavi' diti: Kohizaban ku nopo nga' kosianan, okon ko' kohubukan, om tantu' no do au' kou i' daa mongukum di tangaiso' do hasa'.
40012008	Tu' ii nopo Tanak do tuhun nga' tuan do Sabbath.”
40012009	Pamanau no isido mantad doiho' om suang no do id panamḇazangan dioho';
40012010	om kivaa songuhun i nopihadsa' o hongon do doiho'. Uot no izioho' disido do, “Kavasa' i' naku do momohingos do iisai noopo do ontok tadau Sabbath?” do mogiigium do puunon dioho' do pakahasa' disido.
40012011	Nga' poboos no isido doid dioho' do, “Nung kivaa do songuhun diozu i kikamḇing ḇiri'-ḇiri' do songinan no, om nung kaatu' no ii doid kubong do ontok tadau Sabbath, au' i' naku disido ngozon potinḏaho' ii?
40012012	Hobi ginazo guno do tuhun ko' songinan o kamḇing ḇiri'-ḇiri'. Sabap poogi' do kavasa' i' do mimang do tavasi' do ontok tadau Sabbath.”
40012013	Dadi' poboos no isido doid di tuhun dii do “Pahanato' no ino hongon nu.” Pahanato' no disido ii om kavasi' no ii do miaga di tiso'.
40012014	Habus no i Pharisee ngaavi' om pogiupaapakat no do magaka disido, minogibooboos do ingkuo do mamatai disido.
40012015	Nokoiho i Jesus diti om pogidu' no do mantad uvang dii.
40012016	Ogumu' o tuminanud disido om hiningasan disido izioho', nga' noduan disido izioho' do popingaḇal do kokomoi disido.
40012017	Iti nopo nga' mooi do otuhuk i nokoboos haid di Profeta Isaiah do:
40012018	Intangai! I suupu ku i pinihi' ku, i koginavaan ku i kaanangan kozo do ginavo ku. Posonḏoton ku mai' o spiritu ku doid disido, om pointahangon mai' disido i kapanalasazan doid tinau' ngaavi';
40012019	au' mai' isido monongkiimang toi ko' minggizak, au' i' oongou o ohou disido doid talun-alun ngaavi',
40012020	au' disido tipuon i vaang di nababak toi ko' momisok di sumḇu di mogtikopisok no,
40012021	gisom i' do nadadi disido do kahantazan o kapanalasazan; id disido no o kahansanan di tinau' ngaavi'.
40012022	Dadi' ovito' no dioho' doid disido o songuhun nobohou om nobobou i nosuang do logon; om hiningasan disido o tuhun dii do mooi do koboos om kokito ii.
40012023	Natangahan i tuhun ngaavi' om poboos no do, “Okon naku ko' Tanak di David iziaho' dii?”
40012024	Nga' koongou nopo di Pharisee ngaavi' ii poboos no izioho' do, “Papahabus do logon o tuhun diti do mantad kuasa' di Beelzebul, i huguan do logon ngaavi'.”
40012025	Miampai do poingiho do nitungan ngaavi' dioho' do poboos no isido doid dioho', do: “Tikid-tikid kopomolintaan i opibaabaagi nga' tumutuk doid koumḇakan, om aiso i' do kakaḏazan, aiso do kohominan di opibaabaagi do kaanu do tumaan.
40012026	Nung papahabus do Saitan i Saitan, abaagi no isido dii; dadi' ingkuo nodii do kataan o pomolintaan dau?
40012027	Om nung maza' nopo di Beelzebul do papahabus zou do logon ngaavi', maza' dii diisai i tangabaa diozu do papahabus do logon ngaavi' dii? Dadi' izioho' no mai' i momḇiḇisala' diozu.
40012028	Nga' nung maza' nopo di Spiritu di Kinoingan do papahabus zou di logon ngaavi' dadi' pointantu' no do nokoikot doid diozu i kopomolintaan di Kinoingan.
40012029	“Om vagu', ingkuo nodii do kaanu o iisai-isai do sumuang do hamin do tuhun tavakas om magaau do kotos dau, sahagi nga' akagasan po haid disido i tuhun tavakas dii? Om vagu' nogi' do aavon disido o kotos dau.
40012030	“Iisai nopo i okon ko' miampai dogo' nga' humavan dogo', om iisai nopo i au' tumimung miampai dogo' nga' tumogizas.
40012031	Om ingkaa no do poihoon ku iziozu do tikid-tikid do ḏouso om hunḏaat do tuhun nga' ongohiong, nga' hunḏaat nopo doid di Spiritu nga' au' i' ohiong.
40012032	Om iisai nopo o moboos do humavan di Tanak do tuhun nga' ohiong, nga' aiso i' do songuhun i moboos do humavan di Spiritu Toḇitua do ohiong do id pomogunan diti toi ko' i umikot.
40012033	“Nung podulionon tavaavasi' i kazu nga' avasi' mai' o tuva' dii; nga' nung au' podulionon tavaavasi' i kazu nga' gizukon mai' o tuva' dii. Tu' otutunan i kazu do mantad tuva' dii.
40012034	Oi sinakagon kou ngaavi' do tomumuo, ingkuo kou nodii do moboos do tavasi', do alaat kou i'? Tu' ii nopo pobooson do tuhun nga' humabus mantad ginavo dau.
40012035	Tuhun tavasi' nopo nga' papahabus di tavasi' mantad di pinuavangan do kovosian dau: om tuhun talaat nopo nga' papahabus di talaat mantad di pinuavangan do kalaatan dau.
40012036	Dadi' poihoon ku iziozu diti do tikid-tikid boos i aiso lati', i pobooson do tuhun ngaavi', nga' untobon i' do ontok Tadau Kapanalasazan,
40012037	tu' mantad no di boos nu ngaavi' do kotopot ko mai', om mantad nogi' di boos nu ngaavi' do oukum ko mai'.”
40012038	Dadi' ikot no o piipio di tangabaa do id adat om i Pharisees ngaavi' om poboos no do, “Oi Tuan,” ka dioho', “Mongkikiikito zikoi daa do tanḏa' mantad Diau.”
40012039	Simḇa no Isido do, “Sinakagon no di alaat om au' ouhi' i mongkikiikito do tanḏa'! Tanḏa' nopo do kataak doid dii nga' ii-ii no i tanḏa' di profeta Jonah.
40012040	Tu' poinsuang i Jonah do id tizan do sada' tagazo do tohu tadau om tohu sodop, ingkaa nogi' i Tanak do Tuhun, do poinsuang do id daasom tana' do tohu tadau om tohu sodop.
40012041	Ontok Tadau Kapanalasazan mingkakat mai' do humavan om pakahasa' do sinakagon diti i tuhun ngaavi' do Nineveh tu' ontok nopo do pongia' i Jonah nongokotongob izioho'; om intangai kivaa di agazo po ko' i Jonah do doiti' diti.
40012042	Ontok Tadau Kapanalasazan, mingkakat mai' do humavan om pakahasa' do sinakagon diti i Raani do Kabaatan, tu' minikot zosido do mantad pompod ngaavi' do tana' do mokinongou do kabaahan di Solomon; om intangai, kivaa di agazo po ko' i Solomon do doiti' diti.
40012043	“Ontok nopo do kahabus mantad songuhun i tomḇiivo talaat, mintongkop nodii ii do id kotogisan do mogium do hivang unḏoongon, nga' au' i' ko'ium isido.
40012044	Dadi' poboos no ii do, ‘Gumuhi' zou vagu' doid hamin ku haid,’ ka. Nga' koikot nopo isido, om kokito dau do au' i' noizanan ii, noimuau om poindoodoopi ii;
40012045	nga' ugad no vagu' isido om pagangat no do tuu' po vagu' o tomḇiivo i hobi po linaat ko' isido sonḏii', suang no izioho' om izon no do doiho'; dadi' hobi podii linaat do koulaalaho' do koposizon do tuhun dii ko' di poguhu i'. Iho' no i aantakan doid sinakagon talaat diti.”
40012046	Di maamaso po isido moboos doid di tuhun togumu', koikot no i tina' om tobpinai ngaavi' dau om ingkakat no izioho' do id dahabus om tipoponongkiboos daa disido.
40012047	Nga' simḇa no i Jesus doid di tuhun i pinopoiho disido diti do,
40012048	“Iisai o tina' ku? Iisai o tobpinai ku ngaavi'?”
40012049	Dadi' potuduo' no disido o hongon dau doid di mokiki'ia' ngaavi' dau om poboos no do, “Izioho' no i tina' om tobpinai ku ngaavi'.
40012050	Iisai nopo i tumanud do hizab di Tama' ku do id surga nga' tobpinai ku do kusai om tonḏu' om i tina' ku.”
40013001	Ontok tadau po noogi' dii do tongkizad no i Jesus di hamin om iikau no do id tisan di botung tagazo,
40013002	nga' timung no do id pohihiput Disido i tuhun togumu', sakai no isido do padaau om iikau no do doiho'. Songingkakat do id papak i tuhun ngaavi',
40013003	om ogumu' o pinosunud disido doid dioho' do id boovihan ngaavi'. Poboos no isido do, “Pokinongou kou, kivaa songuhun papapasasad do minongoi papasasad do hinsou.
40013004	Di maso isido papasasad, kaatu' no do id tisan lahan o vookon di hinsou, om koikot no o tomḇohog ngaavi' do minongoi tinḏuk dii.
40013005	Vookon naatu' do id kovotuvan di odiipis o tana' om osikap ii do suminuni, tu' odiipis i tana';
40013006	nga' kosidang nopo o tadau kohozi' no ii, tu' au' aahom o kinosunizo' do gamut dii, do kouzou nodii ii.
40013007	Vookon naatu' do id kougizan, om kagazo nopo i ugi ngaavi' nga' kohikupai no ii.
40013008	Vookon naatu' do id tana' tohuub om pomiuva' no ii do tuva', do inggatus kogumu', vookon inggonom ngoopod, vookon intohu ngoopod.
40013009	Iisai nopo i kitohingo nga' pokinongou no!”
40013010	Dadi' ikot no doid Disido i mokiki'ia' ngaavi' Dau om uot no do, “Nookuo tu' moboos ko dioho' do id boovihan ngaavi'?”
40013011	Simḇa no isido do, “Tu' nokointahang doid diozu i kopomolotian do misteri di kopomolintaan do surga, nga' doid dioho' nopo nga' au' i' nokointahang ii.
40013012	Iisai nopo i kivaa no haid, nga' o'uangan po mai' vagu' om hobi mantad do nogonop; nga' iisai nopo i aiso do nuununu nga' ii po i nunu i id dau nga' aavon mai'.
40013013	Sabap nopo do moboos zou doid dioho' do id boovihan ngaavi' nga' mintong izioho' nga' au' i' kokito om mokinongou daa nga' au' i' koongou toi ko' kalati'.
40013014	Dadi' doid dioho' nopo, nga' notuhuk no i binoos haid di Profeta Isaiah do: Mokinongou kou i' daa kozo, nga' au' kou i' kalati'! Mintong kou i' daa kozo, nga' au' kou i' kokito
40013015	Nokokodou o ginavo do tuhun ngaavi' diti, nosonsong o tohingo dioho', pinoungkodom dioho' o mato ngaavi' dioho' do mada' do kopomoguno do mato ngaavi' dioho' do mintong, tohingo ngaavi' dioho' do mokinongou, ginavo dioho' do mamalati', popoohon do lahan ngaavi' do koposizon dioho' om ongohingasan ku nodii.
40013016	“Nga' ounsikou no i mato ngaavi' diozu tu' kokito ii, i tohingo ngaavi' diozu tu' koongou ii!
40013017	Poihoon Ku iziozu totootopot, ogumu' o profeta om tuhun tongotuhid do mongkikiikito do nunu i tokito diozu, nga' au' i' nokokito dii; mongki'oo'ongou do nunu i toongou diozu, nga' au' i' nokoongou dii.
40013018	“Dadi' pokinongou no di boovihan di papapasasad.
40013019	Ontok nopo do kivaa koongou di boos di kopomolintaan om aiso no do kopomolotian, nga' mikot no i Galaat om aavon no dii i nakasasad do id ginavo disido: iti no i hinsou i nakasasad do id tisan lahan.
40013020	Ii nopo hinsou i nakasasad do id kovotuvan nga' songuhun i nokoongou di boos om tuutulus do minonoimo dii miampai do kounsikaan.
40013021	Nga' tuhun nopo do miaga diho' nga' au' aahom o kinosunizo' do gamut om au' dii kataan; koikot nopo o ponginaman, toi kosusaan tu' sabap no di boos nga' tuutulus nopo do aatu' isido.
40013022	Ii nopo hinsou i nakasasad do id kougizan nga' i songuhun i nokoongou di boos, nga' ohikupan do katangkangaan do pomogunan om koloizan do pinuavangan i boos om au' dii kopomiuva' ii.
40013023	Om ii nopo hinsou i nakasasad do id tana' tohuub, nga' i songuhun di koongou di boos om kalati' dii; iti no i songuhun i minomiuva' tasapou om kapapahabus do tuva' do inggatus kogumu', inggonom ngoopod, intohu ngoopod.”
40013024	Ponukadan no vagu' isido doid dioho' do, “Kopomolintaan nopo do surga nga' miaga do songuhun i pinapasasad do hinsou tavasi' doid pongumaan.
40013025	Ontok do songingodop o saviavi', koikot no i gagut dau, pinapasasad do hinsou tazou-azou doid taatanga' di pinananaman dau do ganḏum, om pogidu' no.
40013026	Kosuni nopo om kopomiuva' i ganḏum, i taazou-azou nga' suminuni nogi'.
40013027	Ikot no i pakakalaja' ngaavi' di sanganu di pongumaan dii om poboos no doid disido do, ‘Oi Tuan, okon naku ko' i hinsou tavasi' o pinasasad nu do id pongumaan nu? Nung ingkaa, mantad nomḇoo dii o nontodonon do tazou-azou diho'?’
40013028	Poboos no isido doid dioho' do, ‘Kivaa vookon di gagut do minimang diti.’ Om poboos no i pakakalaja' ngaavi' do, ‘Mimang ko naku do ngozon dagai sakato' ii?’
40013029	Nga' poboos no isido do, ‘Kada', tu' nung sakaton nopo diozu i tazou-azou kaampai dati' i ganḏum do asakat.
40013030	Pohogoson do duuduvo ii do sumuni gisom i' do pangangamatan; om ontok nopo do timpu do pangangamatan nga' biisaan ku i mongongomot ngaavi' do: “Timungon po haid diozu i tazou-azou om vongkoson no ii do maan tutudai om poopion nogi' i ganḏum do id tangkob ku.” ’ ”
40013031	Ponukadan no vagu' isido doid dioho' do, “Kopomolintaan nopo do surga nga' miaga di hinsou sasawi i nanu do songuhun om potonomo' no do id pongumaan dau.
40013032	Hinsou nopo dii nga' i tonini' no kozo do saviavi' hinsou, nga' kosuni nopo ii, ii no o tagazo no kozo do saviavi' susumuni tangahazou om adadi do kazu ii, mooi do koikot i tomḇohog ngaavi' om kopomilumun do id laan ngaavi' dii.”
40013033	Ponukadan no vagu' isido doid dioho' do iso' po o boovihan do, “Kopomolintaan nopo do surga nga' miaga do sasad i nanu di songuhun tonḏu' om pohomuo' no dosido ii do id tohu nadangan do tapung gisom i' do nakamḇang ngaavi' ii.”
40013034	Id saviavi' kinaantakan diti minoboos i Jesus doid di tuhun togumu' do id boovihan ngaavi'; otopot no, do au' insan isido poboos doid dioho' do okon ko' id boovihan ngaavi'.
40013035	Iti nopo nga' monuhuk di noboos haid di profeta do: Moboos zou mai' doid diozu do id boovihan ngaavi', popointahang do nunu i poinhosok do mantad po do kinopomongunan do vinoun.
40013036	Dadi', tongkizadai no disido i tuhun togumu', guhi' no doid hamin; om ikot no doid disido i mokiki'ia' ngaavi' dau om poboos no do, “Polotio' zikoi gia di boovihan kokomoi do tazou-azou do id pongumaan.”
40013037	Simḇa no isido do, “ii nopo papapasasad do hinsou tavasi' nga' i Tanak do Tuhun.
40013038	Ii nopo pongumaan nga' pomogunan; ii nopo hinsou di tavasi' nga' tanak ngaavi' do kopomolintaan; ii nopo tazou-azou, nga' tanak ngaavi' di Galaat;
40013039	ii nopo gagut i pinapasasad dii nga' i logon, ii nopo kapangamatan nga' kopupuson do pomogunan; ii nopo mongongomot nga' tasab ngaavi'.
40013040	Dadi', miaga di tazou-azou tu' timungon om tutudan do id tapui, ingkaa nogi' mai' do ontok kopupuson do timpu.
40013041	Suu'on mai' di Tanak do Tuhun o tasab ngaavi' dau do mongoi ponimung di papapalavong ngaavi' om i tangalaat ngaavi' om pohobuson no do mantad kopomolintaan disido,
40013042	om pataamon no izioho' doid podsusuduvan do tapui minḏab-sinḏab, ii id nomḇoo do kivaa mai' do kopogiadan om kopomungaitan do nipon.
40013043	Dadi' ii nopo tongotuhid nga' numavau miaga do tadau do id kopomolintaan di Tama' dioho'. Iisai nopo i kitohingo, nga' pokinongou no!
40013044	“Kopomolintaan nopo do surga, nga' miaga do kotos i poinhosok id pongumaan i nokito do songuhun; hosokon no vagu' dau ii, mamanau no do kikounsikaan, padagangon no disido o saviavi' i doun dau om bohizon no dau i pongumaan.
40013045	“Om vagu', kopomolintaan nopo do surga nga' miaga do songuhun dudumagang i mogium do butiza' tangavasi';
40013046	Ko'ium nopo isido do butiza' i tagazo o hoogo nga' ngozon no disido padagango' o saviavi' i doun dau om bohizon no ii.
40013047	“Om vagu', kopomolintaan nopo do surga, nga' miaga di pukot i polimukon do id daat om kaanu do mogisuusuvai noopo o kavo do sada'.
40013048	Kogumu' po o kohusung dii, tinḏahon no di monginginsada' ngaavi' ii doid papak; dadi', miikau no izioho', sompipion no dioho' i tangavasi' om posuangon no doid balatak ngaavi' om pataamon i au' angavasi'.
40013049	Ingkaa no mai' do ontok kohimpupuson do timpu: Mimḇuhai mai' o tasab ngaavi' om sompipion dioho' i tangalaat mantad di tongotuhid,
40013050	om pataamon no dioho' doid podsusuduvan do tapui minḏab-sinḏab i tangalaat, id nomḇoo do kivaa do kopogiadan om kopomungaitan do nipon.
40013051	“Nangakalati' kou no diti?” Poboos no izioho' do, “Oo', nakalati'.”
40013052	Om poboos no isido doid dioho' do, “Dadi', iho' no poogi'; do saviavi' i tangabaa do id adat i ḏumadi do mokiki'ia' do kopomolintaan do surga nopo nga' miaga do songuhun mananghamin, i papahabus do kotos ngaavi' di vagu om hazid do mantad di hinimput pomomoopian dau.”
40013053	Koboos nopo di Jesus o boovihan ngaavi' diti, tongkizadai no dau o uvang dii;
40013054	om, koikot nopo doid kakaḏazan do kinoizonon dau sonḏii', pongia' no isido di tuhun ngaavi' do id panamḇazangan dioho' om nangatangahan izioho' do nokoongou om poboos no do, “Nomḇoo ma o kinoonuan do tuhun diti do kabaahan om kuasa' do tongosunḏu?
40013055	Iti no i tanak di tukang kazu dii, koni'? I tina' nopo dau nga' i tonḏu' i pungaanan do i Mary, om i tobpinai kusai nopo ngaavi' dau nga' i James om i Joseph, i Simon om i Jude, koni'?
40013056	Okon i' naku ko' doiti' nogi' do miampai dotokou i tobpinai ngaavi' dau do tonḏu'? Dadi' nomḇoo dii o kinoonuan do tuhun diho' do saviavi' diti?”
40013057	Om au' dii tinoimo dioho' isido. Nga' poboos no i Jesus doid dioho' do, “Profeta nopo nga' au' toimoon do id pogun dau sonḏii' om do id hamin dau sonḏii',”
40013058	om okuudi' dii o kosunḏuvan do nimaan disido do doiho' dii tu' okuang o kotumḇazaan dioho'.
40014001	Ontok timpu dii nokoongou i Herod i laja' kokomoi do koimaan tangavasi' di Jesus
40014002	om poboos no doid di upisol ngaavi' dau do, “I John Baptist no sonḏii' iti; nokotungag isido mantad di poimpatai, om iho' no o sabap do kivaa dii do kuasa' dau do mimang do kosunḏuvan.”
40014003	I Herod no i minonuu' do mamagakom di John, minamḇalantai disido om pinopotolungku' disido tu' sabap no di Hirodias, i sinavaan di Philip i tobpinai dau do kusai.
40014004	Tu' biniisaan di John isido do, “Kaḏaanḏang ko' i' di Unḏang-unḏang do maganu ko dosido.”
40014005	Tipapamatai daa isido disido, nga' oosizan isido di tuhun ngaavi', i monoimo di John do ponokoprofeta.
40014006	Dadi', ontok nopo do kinapanaanḏakan do tadau kinohodion di Herod, suminazau do id dumḇangan di songintinḏapou i tanak tonḏu' di Herodias om nokopopounsikou kozo di Herod ii
40014007	gisom i' do tuminau' isido do papataak dosido do nunu noopo i pokionuon dosido.
40014008	Nounsuban zosido di tina' dosido om poboos no zosido do, “Pataako' dogo' do baabaino do poinsuang doid talam i tuhu di John Baptist.”
40014009	Tuminongob i laja', nga' koonḏom nopo dau i tau' i pinohomḇus dau om i tahap ngaavi' dau, ponuu'ai no disido ii do papataak doid dosido,
40014010	om ponuu'ai no do mongoi pomutu di tuhu di John i doiho' id tolungku'.
40014011	Noovit i tuhu dii do pointampak do talam om pinataak doid di tanak tonḏu', i minogovit dii doid di tina' dau.
40014012	Nokoikot i mokiki'ia' ngaavi' di John om ovito' no i tinan om hobongo' no ii; dadi' ugad no izioho' do pinopoiho di Jesus.
40014013	Kotoimo nopo di Jesus o kopoihaan kokomoi do kinaantakan diti sakai no isido do padaau do tumongkizad pakaazan doid iso' kinoizonon i mintotoiso' mooi do kopinsoosonḏii' dii izioho'. Nga' nokoongou i tuhun togumu' do kokomoi diti om tongkizad no mantad di kakaḏazan ngaavi'; minintana' do guminusa' disido.
40014014	Dadi' di maso isido tuminḏa kokito no dau i tuhun togumu'; om kosianai no isido dioho' om hingasai no disido i kitoluo ngaavi'.
40014015	Di minsosodop nodii, ikot no doid disido i mokiki'ia' ngaavi' om poboos no do, “Mintotoiso' o kinoizonon diti om sumodop nodii; suu'o' no iho' tuhun ngaavi' do tumongkizad mooi do kaanu izioho' do mugad doid kokompungan ngaavi' do mongoi pomohi do takanon montok dioho' sonḏii'.”
40014016	Simḇa no i Jesus do, “Au' i' tagal izioho' do mugad: onuai no diozu izioho' do akanon.”
40014017	Nga' simḇa no izioho' do, “Hiihimo no kakib o louti om duvo tinan o sada' dagai.”
40014018	Dadi' poboos no isido do, “Ovito' ngaavi' ino doiti'.”
40014019	Ponuu'ai no disido do popo'iikau do id sakot i tuhun ngaavi', dadi' onuo' no disido i himo kakib o louti om i duvo tinan o sada', tingaa' no isido doid surga om ponongkotohuod no. Om pingkokibai no disido i louti ngaavi' om pataako' no doid di mokiki'ia' ngaavi' dau, i pinopotikid dii doid di tuhun togumu'.
40014020	Minakan izioho' saviavi' gisom i' do novizau, om timungo' no dioho' i mumu'; noponu' po o opod om duvo balatak.
40014021	Ii nopo nangakaakan nga' kuang hobi do himo ngoibu o kokusazan au' kaampai i koonḏuan om i tanak ngaavi'.
40014022	Om tuutulus do suu'o' disido i mokiki'ia' ngaavi' Dau do suminakai di padau om moguuguhu do sumoboong do naamot disido do popouhi' di tuhun togumu'.
40014023	Kosuu' po disido do minuhi' i tuhun togumu', takad no Isido di nuhu do minongoi samḇayang do soosonguhun. Kotuvong nopo nodii nga' doiho' isido do soosonguhun,
40014024	ii nopo padaau nga' nokointanga' nodii om maamaso sumunsung do hakun tagazo, tu' kitongus topuod.
40014025	Id piahatan do jaam kotohu om jaam koonom do minsusuvab, intutuk no isido dioho', do maapanau do id soibau do vaig,
40014026	om okito nopo di mokiki'ia' ngaavi' dau isido do maapanau do id soibau do vaig, nongoosizan izioho'. “Tomḇiivo i' iho',” ka dioho' om gizak no do nongoosizan.
40014027	Nga' tuutulus do haad no i Jesus doid dioho' do, “Toonong kou no! Izou i' iti! Kada' koosizai.”
40014028	I Peter no i suminimḇa do, “Oi Tuhan,” ka disido, “Nung iziau nopo ino suu'o' zou do mikot doid diau do id soibau do vaig.”
40014029	Poboos no i Jesus do, “Ikot no.” Inḏau' no i Peter do mantad di padaau om timpuun no do minamanau minintutuk di Jesus do id soibau di vaig,
40014030	nga' kopiumanai nopo disido i tongus, koosizai no isido om imang no hosod. “Oi Tuhan,” ka disido do huminaad, “Posizo' zou po!”
40014031	Tuutulus do poohozo' no di Jesus o hongon dau om igitai no isido. Poboos no isido do, “Onini' kozo o kotumḇazaan nu, nookuo nodii tu' miniduvo o ginavo nu?”
40014032	Kasakai nopo izioho' di padaau imang no tood i tongus.
40014033	Tingkukub no do id dumḇangan disido i tuhun ngaavi' dii id padaau dii om poboos no do, “Totootopot no do Tanak ko do Kinoingan.”
40014034	Kosoboong nopo izioho', koikot no izioho' doid Gennesaret.
40014035	Kotutunai nopo di tuhun ngaavi' isido popintongkopo' no dioho' doid tootoning o aḇal dii om ovito' no dioho' doid disido o saviavi' i kitoluo,
40014036	do minokiinsian do papakavasa' do migit do ii po toi pompod noopo di kuihib dau om saviavi' i nongokoigit dii nga' nongohingasan.
40015001	Dadi' ikot no doid di Jesus i Pharisee ngaavi' om i tangabaa do id adat do mantad Jerusalem om poboos no do,
40015002	“Nookuo nodii tu' au' tumanud di koubasanan di komohoingan ngaavi' i mokiki'ia' nu ngaavi'? Makan izioho' miampai do au' momoug do pahad.”
40015003	Simḇa no isido do, “Om nookuo nodii tu' humavan kou di ponuu' do Kinoingan saasabap no di koubasanan diozu.
40015004	Tu' nokoboos o Kinoingan do, ‘Pantango' no i tama' om i tina' nu,’ om ‘Iisai nopo i pokovusung di tama' toi ko' di tina' dau, nga' patazon mai'.’
40015005	Nga' minoboos kou iziozu do, ‘Nung kivaa nopo do moboos di tama' toi ko' di tina' dau do: “Oonu noopo i gunoon ku daa do gumompi diozu nga' nongokohubuk ku no doid Kinoingan,”
40015006	om au' nodii tagal isido do mamantang di tama' om di tina' dau.’ Do id lahan diti tinanud diozu i koubasanan diozu hobi mantad di boos do Kinoingan.
40015007	Oi mimpuupula' kou ngaavi', otopot no i kinopogoohungungan di Isaiah kokomoi diozu do ontok poboos isido do:
40015008	‘Mamantang dogo' o tuhun ngaavi' diti doid munung noopo nga' ginavo nopo dioho' nga' osodu' mantad dogo'.
40015009	Aiso i' do guno di kapamantangan dioho' dogo'; ii nopo kopongia'an ngaavi' di po'ia'on dioho' nga' ponuu' di doun tuhun.’ ”
40015010	Hoovo' no disido i tuhun ngaavi' om poboos no do, “Pokinongou no, om lotio' no.
40015011	Nunu i sumuang doid kabang au' i' kopomizamut diisai noopo; ii no i humabus mantad kabang o kopomizamut do songuhun.”
40015012	Dadi' ikot no doid disido i mokiki'ia' ngaavi' om poboos no do, “Nokoiho ko i' naku do nohodong i Pharisee ngaavi' do ontok nokoongou izioho' do nunu i pinoboos nu?”
40015013	Simḇa no isido do, “Oonu noopo o tanom i okon ko' tinanom di Tama' ku do Surga nga' sakaton mai'.
40015014	Pohogooson izioho'. Izioho' nopo nga' huguan do nongobohou do montok di nobohou; om nung songuhun nobohou popotunud di songuhun vagu' nobohou, duuduvo izioho' dii do aatu' mai' doid kubong.”
40015015	Iti no sabap do minoboos i Peter doid disido do, “Polotio' no doid dagai i boovihan.”
40015016	Simḇa no i Jesus do, “Iziozu sonḏii' — nga' au' kou po naku nakalati'?
40015017	Au' kou i' naku kalati' do nunu noopo i sumuang doid kabang nga' tumihomḇus maza' do tizan om pohobuson doid pagagavasan?
40015018	Nga' nunu noopo i humabus do mantad kabang nga' mikot mantad ginavo, om iti no i kopomizamut do tuhun.
40015019	Tu' mantad ginavo mikot i angkab tangalaat, kopomodusaan, kopogompohuan, kabantatan, pananakau, kovudutan, kapalaatan.
40015020	Iti no ngaavi' o kopomizamut do tuhun. Nga' makan nopo do au' kopomoug do pahad nga' au' i' kopomizamut diisai-isai.”
40015021	Tongkizad no i Jesus do kinoizonon dii om pakaazai no doid uvang do Tyre om Sidon.
40015022	Om tigog i' do koikot no o songuhun tonḏu' do Canaan do mantad do uvang dii, om timpuun no do mininggizak do, “Oi Tuhan, i Tanak kusai di David, kosianai no dogo'. Nosuang do logon om aḏaa' dii kozo i tanak tonḏu' ku.”
40015023	Nga' au' i' siisinimḇa disido zosido om koikot no i mokiki'ia' ngaavi' dau om pokiinsian no disido miampai minoboos do, “Tumḇozoo' po i pokionuon dosido, tu' minggigizakon nopo zosido do gumusa' dotokou.”
40015024	Simḇa no isido do, “Pinougad zou noopo doid di kamḇing ḇiri'-ḇiri' di nangatagak do mantad di kohominan do Israel.”
40015025	Nga' insomok no o tonḏu' dii om tingkukub no doid dumḇangan disido om poboos no, “Oi Tuhan, tuhungo' zou.”
40015026	Simḇa no isido do, “Au' i' kotunud do onuon po i takanon di tanak ngaavi' om pataamon no ii doid di tasu ngaavi'.”
40015027	Simḇa no zosido do, “Otopot no, oi Tuhan; nga' ii po tasu ngaavi' nga' mangakan di mumu' i aatu' mantad di mija' di tuan ngaavi' dioho'.”
40015028	Dadi' simḇao' no di Jesus zosido do, “Oi tonḏu', agazo o kotumḇazaan nu. Otuhuk no i pokionuon nu.” Om mantad do timpu po nogi' dii do navasi' vagu' i tanak tonḏu' dosido.
40015029	Pamanau no i Jesus do mantad doiho' om kadampot no doid tisan di Botung Tagazo do Galilee,
40015030	om takad no isido di nuhu. Iikau no isido, om podidikot no doid disido o tuhun togumu' do songingovit di nongokimpo', i nongopihadsa', i nongobohou, i nongobobou om ogumu' po i suvai, pinovihiu dioho' izioho' doid dumḇangan disido om hingasai no disido izioho'.
40015031	Nongoimazaan i tuhun togumu' do nokokito do koboos i nongobobou, nohingasan vagu' i nongopihadsa', kapanau i nongokimpo' om kokito i nongobohou, om ozoo' no dioho' i Kinoingan do Israel.
40015032	Nga' hoovo' no di Jesus i mokiki'ia' ngaavi' dau om poboos no do, “Osianan zou do tuhun ngaavi' diti; tu' tohu nodii tadau izioho' do manud-tanud Dogo' om aiso i' dii do akanon. Au' zou mimang do monuu' dioho' do muhi' do songhoohous, tu' kivaa dati' dioho' do ovunḏuk do id tinḏahanon.”
40015033	Poboos no doid disido i mokiki'ia' ngaavi' do, “Nomḇoo nodii o pogiuman dotokou do louti i kogonop do akanon do montok do tuhun togumu' diti do doiti' id kinoizonon diti i aiso poingizon.”
40015034	Uoto' no di Jesus izioho' do, “Songkuo no ginumu' do louti diozu.” Simḇa no izioho' do, “Tuu', om piipio tinan o sada' tongoniini'.”
40015035	Dadi' suu'o' no disido i tuhun togumu' dii do miniikau do id tana',
40015036	om onuo' no disido i tuu' tinan louti om i sada' ngaavi', om koponongkotohuod po isido kokibo' no dau i louti, om timpuun no do papataak dii doid di mokiki'ia' ngaavi' dau, i pinopotikid dii doid di tuhun togumu'.
40015037	Minakan izioho' saviavi' gisom i' do novizau, om timungo' no dioho' i nongoohu', i nokoponu' do tuu' po balatak.
40015038	Ginumu' nopo di nangakaakan nga' apat ngoibu kokusazan, au' nakaampai o koonḏuan om i tanak ngaavi'.
40015039	Om kosuu' nopo disido i tuhun togumu' dii do minuhi', sakai no isido do padau om pakaazai no doid uvang Magadan.
40016001	Koikot no i Pharisee om Sadducee ngaavi', do monginam disido do monuu' disido do popokito dioho' do iso' tanḏa' mantad surga.
40016002	Simḇa no isido do, “Ontok nopo do minsosodop, nga' moboos kou do, ‘Avasi' o kozuuvo' do tavan tu' aagang o ponong kotonobon,’
40016003	om ontok nopo do doungosuvab, nga' moboos kou do, ‘Modtongus o tadau baino tu' aagang om ohuom iho' tavan.’ Koiho kou do mongintutun do koozuvo' do tavan, nga' au' kou i' koiho do mongiho do tanḏa' ngaavi' do timpu ngaavi'.
40016004	Sinakagon i' di tangalaat om di au' ongouhi' o mokianu do iso' tanḏa', nga' ii'iso' no o tanḏa' do kataak, i tanḏa' di Jonah.” Om pamanau no isido do tuminongkizad dioho'.
40016005	Kosoboong nopo i mokiki'ia' ngaavi', koihaai no dioho' do nokohiiu izioho' do mogovit do takanon.
40016006	Poboos no i Jesus doid dioho' do, “Ingaton no kozo diozu i sasad di Pharisee om Sadducee ngaavi'.”
40016007	Om pogibooboos no izioho' do, “Sabap nopo dii nga' au' tokou nokoovit do louti.”
40016008	Nokoiho i Jesus diti, om poboos no isido do, “Oniini' kozo o kotumḇazaan diozu, nookuo nodii tu' mogibooboos kou kokomoi do aiso louti?
40016009	Kakaal po naku do au' kou kalati'? Nohiivan naku diozu i himo tinan louti do montok di himo ngoibu tuhun om i ginumu' di balatak i pinonu' diozu di nongoohu'?
40016010	Toi ko' i tuu' tinan louti do montok di apat ngoibu tuhun, om ginumu' di balatak i pinonu' diozu do pinosuangan di nongoohu'?
40016011	Ingkuo nodii do au' kou kalati' do okon ko' moboos zou kokomoi di louti? Ii nopo binoos ku nga': Ingaton no i sasad di Pharisee om di Sadducee ngaavi'.”
40016012	Dadi' kolotiai nogi' dii dioho' do pinopoiho isido dioho' do mingat-ingat, do okon ko' i sasad i ponoodo do louti, nga' i kopongia'an di Pharisee om di Sadducee ngaavi'.
40016013	Koikot nopo i Jesus doid uvang do Caesarea Philippi uoto' no disido i mokiki'ia' ngaavi' dau do, “Iisai i Tanak do Tuhun ka do tuhun ngaavi'?”
40016014	Om poboos no izioho' do, “Vookon moboos do i John Baptist, vookon moboos do i Elijah, om vookon moboos do i Jeremiah toi ko' songuhun di profeta ngaavi'.”
40016015	Poboos no isido do, “Nga' iziozu, iisai zou, ka diozu iziozu?”
40016016	Dadi' simḇa no i Simon Peter do, “Iziau no i Kristus, i Tanak di Kinoingan poimpasi.”
40016017	Simḇa no i Jesus do, “Oi Simon tanak di Jonah, tuhun ko do naḇalakatan! Tu' okon ko' maza' do tuhun do nokointahang iti doid diau nga' maza' i' di Tama' ku do id surga.
40016018	Dadi' do baino moboos zou doid diau do: Iziau no i Peter, om do id pampang diti tuidongon ku mai' o Eklizia ku. Om ii po kokuasaan do kapatazon nga' au' i' kaanu do magaagaha' po dii.
40016019	Pataakon ku doid diau i kunsi' ngaavi' di kopomolintaan do Surga: nunu noopo o timḇogoson nu do doiti' id tana', nga' kotimḇagos nogi' mai' do id Surga, om nunu noopo i vuzadon nu do doiti' id tana', nga' ovuzad nogi' mai' do id Surga.”
40016020	Dadi' oduai no kozo disido i mokiki'ia' ngaavi' do au' daa popimboos doid diisai-isai nopo do isido no i Kristus.
40016021	Mantad nodii dii do timpuun nodii i Jesus do pinopointahang doid di mokiki'ia' ngaavi' dau, do nakasanḏad no haid do mositi' mugad Isido doid Jerusalem om ḏumaa' kozo doid hongon di moomohoingon ngaavi' om di huguan di padri' ngaavi' om di tangabaa do id adat om do patazon om tungagon isido do ontok tadau kumotohu.
40016022	Dadi' buungai no di Peter isido om oduai no miampai do minoboos do, “Umohigan ko i' do Kinoingan, oi Tuhan, au' no daa aantakan iti doid diau.”
40016023	Nga' kovihi no isido om poboos no doid di Peter do, “Pogidu' no do mantad dogo', oi Saitan! Iziau no i katahob do lahan ku, tu' pomusaavan nu nopo nga' okon ko' doun Kinoingan nga' i doun tuhun.”
40016024	Dadi' poboos no i Jesus doid di mokiki'ia' ngaavi' dau do, “Nung kivaa nopo i ohizab do ḏumadi do tutumanud dogo', nga' hiivai no o dau sonḏii', om saanon no o salip dau om tumanud no dogo'.
40016025	Iisai nopo i mimang do manampasi do koposizon dau nga' atagakan mai' dii; nga' iisai nopo i atagakan do koposizon dau sabap no dogo' nga' atampasi mai' ii.
40016026	Dadi' nunu nodii o kountungan do songuhun do kaanu do sompomogunan om atagakan i' do koposizon dau? Toi ko' nunu dii o pataakon do songuhun do pogohon do koposizon dau?
40016027	“Tu' mikot mai' i Tanak do Tuhun do id koḇontugan di Tama' dau do miampai di tasab ngaavi' disido, om dadi' tingadanan nodii mai' disido o tosoosonguhun tumanud di koulaalaho' dau.
40016028	Poihoon ku iziozu totootopot, do kivaa do piipio di songingkakat doiti', i au' koloso do kapatazon gisom i' do kokito izioho' di Tanak do Tuhun do mikot miampai do kopomolintaan dau.”
40017001	Onom tadau mantad dii, angatai no di Jesus i Peter om i James om i tobpinai dau i John, do tuminakad do iso' nuhu takavas do osoosonḏii'an nodii daa izioho'.
40017002	Do doiho' id dumḇangan dioho' suminimḇan o kokiikitanai disido: minimang babang miaga do tadau i upa' disido om kosuong i basaan dau miaga do kiniong do babang.
40017003	Om tigog i' do imḇuhai i Moses om i Elijah doid dioho': maamaso izioho' monongkiboos disido.
40017004	Dadi' poboos no i Peter doid di Jesus do, “Oi Tuhan,” ka disido, “Avasi' kozo do doiti' tokou, nung mimang ko daa, nga' potuidongon ku doiti' o tohu husap, iso' montok diau, iso' montok di Moses om iso' montok di Elijah.”
40017005	Maamaso po isido moboos, tigog i' do kohikupai no izioho' do gavun miampai do tinggohungung dii, om tigog i' do koongou no dioho' o ohou mantad di gavun do minoboos do, “Iti no i Tanak ku, i koginavaan; kaanangan ku kozo isido. Kinongoo' no isido.”
40017006	Koongou nopo dioho' ii, tingkukub no i mokiki'ia' ngaavi' do noikot no noosizan.
40017007	Nga' insomok no i Jesus om kamao' no disido izioho', miampai minoboos do, “Ingkakat no, kada' koosizai.”
40017008	Om tingaa' nopo izioho', aiso i' do suvai do nokito dioho' nga' i Jesus no.
40017009	Om di maamaso izioho' do munḏuk mantad di nuhu pasanai no di Jesus izioho' do, “Kada' popinsunudo' doid diisai-isai kokomoi do kinokitanan diti gisom i' do kotungag po mantad poimpatai i Tanak do Tuhun.”
40017010	Om uoto' nodii di mokiki'ia' ngaavi' isido do: “Nookuo nodii tu' moboos i tangabaa do id adat do mositi' do moguhu po i Elijah do mikot.”
40017011	Simḇa no isido do, “Otopot no do umikot i Elijah, om potonḏuhionon vagu' disido o saviavi';
40017012	nga' poihoon Ku iziozu do nokoikot no i Elijah om au' i' nokotutun izioho' disido nga' tinompuan dioho' isido tumanud do hizab dioho' sonḏii'; om ingkaa no do aḏaa' nogi' i Tanak do tuhun do id hongon ngaavi' dioho'.”
40017013	Dadi' kolotiai no di mokiki'ia' ngaavi' do minoboos isido kokomoi di John Baptist.
40017014	Naamot dioho' do minongoi vagu' amung di tuhun togumu' koikot no doid disido o songuhun kusai om singkotud no do id dumḇangan dau.
40017015	“Oi Tuhan,” ka disido, “Kosianai no di tanak kusai ku: muhau-uhau isido om aḏaa' kozo'; asaasau' isido do kosubo' do tapui om aatu' do id vaig.
40017016	Om novit ku isido doid di mokiki'ia' nu ngaavi' nga' au' izioho' nakaanu do minomohingos disido.”
40017017	Simḇa no i Jesus do, “Oi sinakagon di aiso do kotumḇazaan om nangakaahau! Songkuo podii hinaid do mositi' miampai zou diozu? Songkuo podii hinaid do mositi' tumoboi zou diozu? Ovito' doiti' isido.”
40017018	Om ontok nopo do uzazango' di Jesus ii, habus no i tomḇiivo talaat dii do mantad di tanak, i nohingasan do mantad timpu po nogi' dii.
40017019	Dadi' pogohimu no do minikot doid di Jesus i mokiki'ia' ngaavi'. Minuot izioho' do, “Nookuo nodii tu' au' izikoi nakaanu do pinapahabus dii?”
40017020	Simḇa no isido do, “Saasabap no do aiso kozo o kotumḇazaan diozu. Poihoon ku iziozu totootopot do, nung kikotumḇazaan kou do miaga no do hinsou sasawi moboos kou mai' doid nuhu diti do, ‘Unḏahiu mantad doiti' kumaa duuhia,’ om munḏahiu i' mai' ii; aiso i' di au' mai' aanu diozu do mimang. [
40017021	]”
40017022	Ontok do pointimung izioho' do id Galilee, poboos no i Jesus doid dioho' do, “Pataakon mai' doid kuasa' do tuhun ngaavi' i Tanak do tuhun;
40017023	patazon mai' dioho' isido, om ontok do tadau kumotohu, potungagon mai' vagu' isido.” Om noikot no do tuminongob izioho'.
40017024	Koikot nopo izioho' doid Capernaum, intutuk no di Peter i moninimung ngaavi' do sukai tounan do panamḇazangan om poboos no do, “Au' naku mamḇalai do sukai tounan i tuan nu?”
40017025	“Mamḇalai,” ka disido, om suvon no isido di hamin. Nga' poguhu i' do nokoboos isido, poboos no i Jesus do, “Nunu ka do pomusaavan nu iziau, oi Simon? Mantad diisai o pokisukazan di laja' ngaavi' do pomogunan? Mantad di tanak ngaavi' dioho' toi ko' mantad di tuhun ngaavi' songkosuvazan?”
40017026	Om kosimḇa nopo isido do, “Mantad di tuhun songkosuvazan,” poboos no i Jesus do, “Nung ingkaa, nga' poinggabas i tanak ngaavi'.
40017027	Nga' mooi do au' kapapakaus dovokon, ugad no do doiho' id botung tagazo om magapon no; onuon no i sada' koiso' i naapon nu, ukabon o kabang dii om okito nu mai' o usin piok (shekel); onuon no ii om pataakon no doid doiho' montok dogo' om montok diau.”
40018001	Ontok timpu dii, ikot no i mokiki'ia' ngaavi' doid di Jesus om poboos no do: “Iisai i taazou no kozo do doiho' id kopomolintaan do Surga?”
40018002	Dadi' hoovo' no disido o songuhun tanak toniini' i pinoingkakat disido do id taatanga' dioho'.
40018003	Dadi' poboos no isido do, “Poihoon ku iziozu do totootopot do sahagi ngau' sumimḇan kou om ḏumadi miaga do tanak tongoniini' au' kou i' kosuang di kopomolintaan do Surga.
40018004	Om dadi', ii nopo songuhun i mamadadi dau sonḏii' do miaga diti tanak toniini' nga' i taazou no kozo do id kopomolintaan do Surga.
40018005	“Iisai noopo i monoimo do songuhun tanak toniini' do miaga diti do id ngaan Ku nga' monoimo Dogo'.
40018006	Nga' iisai noopo i papalavong do songuhun diti tanak tongoniini' i kikotumḇazaan doid dogo' nga' moomogot no do honodon do id tuvou do daat miampai do givisan do vatu guguzangan tagazo o hiou dau.
40018007	Odoi podii diti vinoun tu' kivaa do kopohidan! Pointantu' no do kivaa do kopohidan nga' odoi ma montok diisai noopo i nontodonon ngaavi' dii!
40018008	“Nung kapagangat nopo diau o hongon nu toi ko' gakod nu do lumavong, pudungon po ii om pataamon no: moomogot no do kosuang ko do id koposizon do nopihadsa' toi ko' nokimpo', ko' kihongon ko do duvo toi ko' kitakod ko do duvo om pataamon i' doid tapui di au' opiipisok.
40018009	Om nung kapagangat nopo diau o mato nu do momidouso, konḏuhon po ii om pataamon no, moomogot no do kosuang ko doid koposizon miampai do iso' no o mato, ko' kimato ko do duvo om pataamon i' doid tapui do nalaka'.
40018010	“Ingaton no diozu do au' kou daa popoimamang do tongoiso' diti tanak tongoniini', tu' poihoon ku iziozu do ii nopo tasab ngaavi' dioho' do id surga nga' potihomḇus doid dumḇangan di Tama' ku do id surga.
40018011	[Tu' minikot i Tanak do tuhun do manampasi di natagak.]
40018012	“Poihoo' zou gia. Nung soupama do i songuhun i kikamḇing ḇiri'-ḇiri' do atus tinan om kaahau no o songinan; au' naku disido insudan i sizam ngoopod om sizam do doiho' id nuunuhu om ngozon no dau iumo' i nakaahau?
40018013	Poihoon ku iziozu do totootopot do, nung o'ium nopo disido ii, agaagazo po o kounsikaan dau doid dii ko' i sizam ngoopod om sizam i au' nakaahau.
40018014	Ingkaa nogi', tu' okon i' ko' kohizaban di Tama' diozu do id surga do kivaa do songuhun diti tanak tongoniini' do atagak.
40018015	“Nung kivaa nopo do kahasa' do mangan di tobpinai nu, ngozo' no ponongkibaasai isido do sopiduuduvo kou, i aiso suvai do doiho'. Nung mokinongou nopo diau isido, nga' naanu nu no vagu' i tobpinai nu dii.
40018016	Nung au' nopo mokinongou isido, pagangat no do songuhun toi ko' duvo tuhun do tumanud diau: nunu noopo o kahasaan, nga' ii no kointahangan di duvo toi ko' tohu tuhun sasi' o gunoon do popoimagon di katapatan.
40018017	Nga' nung au' isido mokinongou diho', posoguon nodii doid tinimungan di ongotutumḇazaan, om nung au' nopo isido mokinongou di tinimungan di ongotutumḇazaan, nga' tantamai no isido do songuhun kapil toi ko' moninimung do sukai.
40018018	“Poihoon ku iziozu do totootopot, nunu noopo i poimogonon diozu doiti' id tana', koimagon nogi' mai' do doiho' id surga; nunu noopo i gabason diozu do doiti' id tana' nga' agabas nogi' mai' do doiho' id surga.
40018019	“Poihoon ku iziozu do totootopot do insan po do, nung kopiunung nopo o nunu noopo o pokionuon do tongoduvo tuhun diozu do doiti' id tana' nga' tumḇozoon kou mai' di Tama' ku do id surga.
40018020	Tu' nomḇoo noopo o duvo toi ko' tohu tuhun do tumimung do id ngaan Ku, nga' doiho' zou nogi' do poingamung dioho'.”
40018021	Dadi' ikot no i Peter doid disido om poboos no do, “Oi Tuhan, impio zou do popohiong di tobpinai ku nung momuhasa' no isido doid dogo'? Intuu' no naku?”
40018022	Simḇa no i Jesus do, “Poihoon ku iziau, okon ko' intuutuu' no nga' intuu' ngoopod o tuu'.
40018023	“Om ingkaa no do kopomolintaan nopo do surga nga' kavasa' do poomitonon di songuhun laja' i pinapatantu' do mositi' do mokiḇalai di tutang ngaavi' i noutang di suupu ngaavi' dau mantad dau.
40018024	Kotimpuun nopo i kapanalasazan, potuubungo' no dioho' disido o songuhun i kitutang do id disido do opod ngoibu talenta (solizong linggit);
40018025	nga' aiso do pamḇalai dau do id disido, dadi' ponuu'ai nodii disido do papadagang o suupu dii, miampai di savo om tanak ngaavi' dau om saviavi' o kotos dau, do pamḇalai di tutang dau.
40018026	Koongou nopo do suupu dii ii, singkotud no doid daadakod di laja', miampai minoboos do, ‘Onuai zou po do timpu om hupuson ku i' do mamḇalai diau.’
40018027	Om kosianai no do suupu dii i laja' om pohiongo' no dau isido om hiongo' no dau i tutang ngaavi' disido.
40018028	Di maamaso humabus o suupu dii, kasaamaanai no dau o songuhun sompisuupu i kitutang doid disido do opod dinarii (atus linggit), om agkahai no disido o hiou do suupu dii om kotoho' no dau, miampai minoboos do, ‘Ḇalazai zou di tutang nu dogo'.’
40018029	Singkotud no i suupu dii do id daadakod disido om pokiinsian no disido, ‘Onuai zou po do timpu om ḇalazan ku i' iziau.’
40018030	Nga' au' nokotumḇozo' o suupu dii: pokitolungkuai nogi' dii dau isido gisom i' do kaḇalai isido di tutang dau.
40018031	Tuminongob kozo i kinouvangan ngaavi' disido do sompisuupu do nokokito do kinaantakan dii om ugad no izioho' doid di laja' om posoguo' no dioho' o kinaantakan dii doid disido.
40018032	Dadi' pokihaavai nodii di laja' o suupu dii om poboos no doid disido do, ‘Oi suupu talaat, pinohiong ku o toinsanan di tutang nu, tu' minokiinsian ko dogo'.
40018033	Okon naku ko' apatut ko do osianan di kouvang nu sompisuupu, miaga dogo' tu' nosianan diau?’
40018034	Om mantad no do kohohodong disido do pokiatadai no dau o suupu dii doid di mongungunḏoso ngaavi' gisom i' do kaḇalai isido do toinsanan di tutang dau.
40018035	Om ingkaa no mai' i Tama' ku do id surga, do mimang doid diozu, sahagi ngau' pohiongon diozu o tobpinai ngaavi' diozu do aavi' o ginavo diozu.”
40019001	Koboos nopo di Jesus i pobooson dau, tongkizad no isido do Galilee om koikot no doid uvang Judaea, id soboong do Jordan.
40019002	Ogumu' o tuhun tuminanud disido, om hiningasan disido izioho' do doiho'.
40019003	Mininsomok disido o piipio di Pharisee ngaavi' do monginam disido. Poboos no izioho' do, “Kaḏaanḏang naku do unḏang-unḏang o kusai do magada' do sinavaan dau do id nunu nopo o sabap?”
40019004	Simḇa no isido do, “Au' kou i' naku nakabasa' do ii nopo Minamangun do maamantad po di timpuun i' nga' minamangun dioho' do kusai om tonḏu'
40019005	om minoboos isido do: Iti no o sabab do tongkizadan di kusai i tama' om i tina' dau, om miiso' no izioho' di sinavaan dau, om adadi izioho' do iso' i' o tonsi?
40019006	Iho' no poogi' do okon nodii ko' duvo izioho', nga' iso' no o tonsi. Dadi' nunu nopo i piniiso' do Kinoingan, nga' sakaakahi no do au' kavasa' o tuhun do popitongkizad dioho'.”
40019007	Poboos no izioho' doid disido do, “Nookuo nodii tu' minonuu' i Moses do manaak do suat piadaan do ontok kivaa do miada'?”
40019008	Poboos no isido doid dioho' do, “Sabap no do angahangas kou do minanaak diozu do kavasaan i Moses do magada' do sinavaan diozu, nga' okon i' ko' ingkaa haid iti di timpuun i'.
40019009	Baino pobooson ku iti doid diozu do: iisai nopo i magada' di sinavaan dau — okon ko moboos zou kokomoi di piomungan id habus do kootulan — om manansavo no vagu' do suvai, nga' kapagampahu'.”
40019010	Poboos no doid disido i mokiki'ia' ngaavi' do, “Nung ingkaa nopo ino do id di sansavo om di sinavaan, nga' moomogot no do au' manansavo.”
40019011	Nga' simḇa no isido do, “Okon i' ko' saviavi' do kaanu monoimo dii pinoboos ku, nga' montok noopo ii di sontob noonuan dii.
40019012	Kivaa do tuhun au' kaanu do manansavo tu' nohodi' izioho' do ingkaa no do mantad po doid pagaganakan di tina' dioho', kivaa nogi' tuhun do nadadi do miaga diho' tu' nunggohian om kivaa nogi' o tuhun do tumomod do au' manansavo sabap no do kopomolintaan do surga. Toimoon no daa do iisai noopo iti nung kaanu no.”
40019013	Dadi' ovito' no di tuhun ngaavi' doid disido o tanak tongoniini' do pinokikamaan do pahad dau om pokisamḇayangan. Hodongo' no di mokiki'ia' ngaavi' izioho',
40019014	nga' poboos no i Jesus do, “Pohogoson ino' tanak tongoniini' om kada' oduai izioho' do mikot doid dogo'; tu' miaga dioho' no o sanganu do kopomolintaan do Surga.”
40019015	Dadi' pakamao' no disido o pahad dau doid dioho' om tongkizadai no disido o kinoizonon dii.
40019016	Om koikot no doid disido o songuhun kusai om uot no do, “Oi Tuan, nunu di o koimaan tavasi' do mositi' do maan ku do mooi do kaanu zou do koposizon salajul?”
40019017	Simḇa no i Jesus doid disido do, “Nookuo nodii tu' muot ko dogo' kokomoi do nunu i tavasi'? Ii'iso' no i tavasi'. Nung ohizab ko nopo do sumuang doid koposizon selajul, nga' igitai no i ponuu' ngaavi'.”
40019018	Poboos no isido do, “Toomḇo tiso'?” Simḇa no i Jesus do, “Itia: Kada' pamatai. Kada' pagampahu'. Kada' panakau. Kada' imang sasi' do ovudut.
40019019	Pantango' no i tama' om i tina' nu. Ginovoo' no o vokon nu miaga diau sonḏii'.”
40019020	Poboos no i tanak vagu dii doid disido do, “Noigitan ku no ngaavi' iti, nunu podii vagu' o maan ku?”
40019021	Simḇa no i Jesus do, “Nung mimang ko nopo do ogonop, nga' ngozo' no padagango' i kotos nu ngaavi' om pataakon no i gatang doid tuhun ngaavi' mosikin, om kikotos ko i' mai' do id surga; dadi' mikot no om tumanud no dogo'.”
40019022	Nga' koongou nopo di tanak vagu o boos ngaavi' diti, tongkizad no isido do ohunggui no tu' isido nopo nga' songuhun kusai i puavang kozo.
40019023	Dadi' poboos no i Jesus doid di mokiki'ia' ngaavi' dau do, “Poihoon ku iziozu totootopot, do osusa' i' do montok songuhun puavang do sumuang do id kopomolintaan do Surga.
40019024	Oo', poihoon ku vagu' iziozu, do ouhan-uhan po montok do unta' do humapus maza' di luak totomḇi, ko' montok di songuhun puavang do sumuang do id kopomolintaan do Surga.”
40019025	Koongou nopo di mokiki'ia' ngaavi' iti, nangatangahan izioho'. “Dadi', iisai nodii o atampasi?” ka dioho'.
40019026	Unsalangai no di Jesus izioho' om poboos no do, “Montok nopo do tuhun nga' au' i' aanu iti, nga' montok nopo do Kinoingan nga' aanu ngaavi'.”
40019027	Dadi' simḇa no i Peter do, “Bio', zinadaan dagai o saviavi' om tuminanud zikoi diau. Dadi', nunu dii o taanu dagai?”
40019028	Poboos no i Jesus doid dioho' do, “Poihoon ku iziozu totootopot, do ontok nopo do oinvaguvan o toinsanan om ko'iikau i Tanak do Tuhun do id tiikoon-laja' do koḇontugan dau, nga' ko'iikau kou nogi' mai' do id opod om duvo tiikoon-laja' do momḇisala' di opod om duvo tinau' do Israel.
40019029	Om iisai-isai nopo i minamazada' do hamin ngaavi', tobpinai kusai ngaavi', tobpinai tonḏu' ngaavi', tama', tina', tanak ngaavi' toi ko' tana' tu' sabap no do ngaan ku nga' kotoimo mai' do inggatus kopihapau o ginumu' do tingadan, om otungkusan po nogi' do koposizon selajul.
40019030	“Ogumu' i nongokopoguhu do kotouvi mai', om ii nopo nongokotouvi nga' kopoguhu.”
40020001	“Kopomolintaan nopo do Surga nga' miaga di songuhun i kitana' i minugad do osuvab i' kozo do mooi pogium do tuhun gojihon do pakalaja' id kaḇun anggur dau.
40020002	Kopiangazai nopo disido miampai di pakakalaja' ngaavi' do opod linggit sangadau nga' pougado' no disido izioho' doid kaḇun anggur dau.
40020003	Habus no vagu' isido di kuang hobi do jaam kosizam doungosuvab om kokito no dau o piipio tuhun aiso maamangan do songingkakat doiho' id pitomuvan
40020004	om biisaai no disido izioho' do, ‘Iziozu nga' mugad nogi' doiho' id kaḇun anggur ku, om gojihan ku iziozu di tapatut.’
40020005	Dadi' ugad no izioho'. Di kuang hobi jaam koopod om duvo tanga-adau om vagu' di jaam kotohu minsosodop, huminabus vagu' isido om ingkaa nogi' o nimaan dau.
40020006	Dadi' di jaam kohimo minsosodop habus no vagu' isido om kokito no dau do ogumu' po vagu' o tuhun songingkakat om uoto' no disido izioho' do, ‘Nookuo tu' songingkakat kou nopo do doiti' do sangaangadau do aiso kalajaon?’
40020007	‘Tu' aiso podii do minanaak dagai do kalaja',’ ka dioho'. Dadi' biisaai no disido izioho' do, ‘Iziozu nga' mugad nogi' doid kaḇun anggur ku.’
40020008	Di tumuvong nodii, biisaai no di sanganu do kaḇun anggur i manḏur dau do, ‘Hoovo' nodii i pakakalaja' ngaavi' om gojihan no izioho' tumimpuun mantad di touvi no ngaavi' do nokoikot om potouvizonon i nongokopoguhu.’
40020009	Dadi' ikot no i sontob pinakalaja' do mantad di jaam kohimo minsosodop om kotoimo no do opod linggit songuhun.
40020010	Koikot nopo i nongokopoguhu, minomusoou izioho' do kotoimo do poinhoohobi mantad di suvai, nga' izioho' nga' nokotoimo nogi' do opod linggit songuhun.
40020011	Tinoimo dioho' ii, nga' minogohimut izioho' di sanganu do kaḇun anggur do,
40020012	‘I tuhun ngaavi' i nongokotouvi do nokoikot, om saasanjaam no do pinakalaja', nga' paagaho' nu nopo dagai izioho' tu' sangaangadau zikoi do pinakalaja' tavagat do minogunsidang.’
40020013	Simḇao' no disido i songuhun mantad dioho' do, ‘Oi tamḇahut ku, au' zou i' nakahasa' doid diau; au' kito i' naku nokopitumḇozo' do opod linggit sangadau?
40020014	Onuo' no ino gaji nu om pamanau no. Pihi' ku do mamagaji di nokotouvi do miaga nopo di pamagaji ku diau.
40020015	Nookuo nodii tu' apapahadan ko dogo' do otohuod zou?’
40020016	Iho' no poogi' do ii nopo nongokotouvi nga' kopoguhu, om ii nopo nongokopoguhu nga' kotouvi mai'.”
40020017	Ontok pakaazai di Jesus doid Jerusalem, timungo' no disido i Opod om Duvo do kopidan dii izioho' om poboos no isido doid dioho' do,
40020018	“Bio' no, mugad tokou nodii doid Jerusalem om pataakon nodii mai' i Tanak do Tuhun doid hongon di huguan ngaavi' do padri' om di tangabaa do id adat. Ukumon mai' dioho' isido do patazon
40020019	om pataakon mai' isido doid hongon di kapil ngaavi' do maan soosongio' om posuto' om papapakon do id salip; om ontok tadau kumotohu tungagon mai' vagu' isido.”
40020020	Dadi' ikot no doid disido i tina' di tanak kusai ngaavi' di Zebedee miampai di tanak kusai ngaavi' dosido do mokiinsian disido, om tingkukub no;
40020021	om uoto' no disido zosido do, “Nunu o pokionuon nu?” Poboos no zosido doid disido do, “Pamaḏanḏi' no do po'iikoon nu daa iti tanak ku ngoduvo, songuhun id tavananan nu om i tiso' nopo nga' id togibangan nu do id kopomolintaan nu.”
40020022	Simḇa no i Jesus do, “Au' ko i' nokoiho do nunu ino pokionuon nu. Kaanu kou i' naku do monginum di sasavan i inumon ku?” “Kaanu,” ka dioho'.
40020023	Poboos no isido doid dioho' do, “Otopot no do kaanu kou do monginum di sasavan i inumon ku nga' ii nopo tiikoon ponong vanan om ponong gibang ku nga' okon ko' dogo' do kuasa' do papataak. Sanganu nopo ngaavi' diho' nga' i tuhun ngaavi' i pinotounḏaan diho' di Tama' ku.”
40020024	Koongou nopo dii i opod mokiki'ia' suvai, kahadangai no izioho' di duvo miobpinai.
40020025	Nga' hoovo' no di Jesus izioho' om poboos no isido do, “Nokoiho kou do ii nopo laja' ngaavi' do kapil nga' momolinta' dioho', om ii nopo upisol tangakavas nga' momuu'an dioho' miampai do opiumanan o kuasa' dioho'.
40020026	Au' no daa aantakan iti doid diozu. Au'; iisai nopo i mongkigaagazo nga' mositi' no do ḏumadi do mononompuan diozu,
40020027	om iisai nopo diozu i ohizab do minhuuhuguan nga' mositi' no do ḏumadi do tudipon diozu,
40020028	miaga nopo di Tanak do Tuhun tu' okon ko' minikot do mokitompuan, nga' do monompuan, om do papataak do koposizon dau sabaagi do ponokoponobusan montok do ginumuan.”
40020029	Di tongkizad izioho' do mantad pomogunan do Jericho, ogumu' o tuhun tuminanud disido.
40020030	Om kivaa duvo tuhun nobohou sopiinḏikau id tisan lahan. Koongou nopo dioho' do i Jesus i maamaso tumahib, haad no izioho' do, “Oi Tuhan! Tanak di David, kosianai no dagai.”
40020031	Om hodongo' no di tuhun togumu' izioho' om suu'o' no izioho' do kumodoit, nga' kousa' nogi' dii izioho' do guminizak do, “Oi Tuhan! Kosianai no dagai, oi Tanak di David.”
40020032	Tood no i Jesus om hoovo' no disido izioho' om poboos no isido do, “Nunu o pokionuon diozu do maan ku doid diozu?”
40020033	Poboos no izioho' doid disido do, “Oi Tuhan, mooi do kokito vagu' izikoi.”
40020034	Nosianan dioho' i Jesus om kamao' no dau i mato dioho', om tuutulus do kokito vagu' izioho' om tanud no disido izioho'.
40021001	Koinsomok nopo izioho' do Jerusalem, om koimpa' do Bethphage, doid nuhu do Olives, pougado' no di Jesus o duvo mokiki'ia',
40021002	miampai minoboos doid dioho' do, “Ugad kou duuhia id kampung i otoguvangan diozu, kokito' kou mai' do songinan kuḏa' kalḏi' do poindukug om miampai do tananak dau. Uzadon no ii do mantad poingkagos om oviton no doid dogo'.
40021003	Nung kivaa muot diozu, simḇaon nopo diozu do, ‘Momoguno diho' i Tuan om poguhion i' mai' vagu' disido tosiisikap,’ kanto.”
40021004	Naantakan iti do otuhuk nodii i noboos haid di profeta do:
40021005	Poboos no doid tanak tonḏu' do Zion do: Intangai no, maso no minsomok i laja' nu Ohuduk om poinsakai do kuḏa' kalḏi' om i tananak tontohuan, suang-tahun i noubas do pokuan.
40021006	Dadi' ugad no i mokiki'ia' ngaavi' om tonudo' no dioho' i sontob pinonuu'an di Jesus.
40021007	Ovito' no dioho' i kuḏa' kalḏi' om i tananak dii, dadi' hopikai no dioho' do kuihib ngaavi' dioho' o hikud dii om sakai no isido dii.
40021008	Ogumu' kozo o tuhun do pinapahapik do kuihib ngaavi' dioho' do id talun-alun, vookon minonutu' do laan ngaavi' do kazu om paazado' no dioho' doid lahan di vazaan disido.
40021009	ii nopo tuhun togumu' i minoguhu disido om i suminusuut ngaavi' disido nga' songgiigizak do: “Hosanna doid Tanak di David! Oḇitua no isido i mikot do id ngaan di Tuhan! Hosanna doid surga takavas kozo!”
40021010	Om ontok nopo do suang isido do Jerusalem, notigagang i kakaḏazan tagazo om son-uu-uot o tuhun ngaavi' do, “Iisai iti?” ka
40021011	om simḇa no i tuhun togumu' do, “Iti no i Profeta Jesus do mantad Nazareth do id Galilee.”
40021012	Dadi' suang no i Jesus doid Panamḇazangan Tagazo om uzazango' no dau i dudumagang om i momomohi ngaavi' do doiho', tinggongoo' no dau i mija' ngaavi' di mogogohon ngaavi' do usin om tiikoon ngaavi' di popopobohi' ngaavi' do asang.
40021013	Poboos no isido doid dioho' do, “Tumanud nopo di id ḇuuk toḇitua nga' hamin ku nopo nga' pungaanan do hamin do sasamḇayangan; nga' dinadi diozu ii do tiizonon do mananakau ngaavi'.”
40021014	Kivaa nogi' do tuhun nobohou om nokimpo' do minikot doid disido do doiho' id Panamḇazangan Tagazo, om hiningasan disido izioho'.
40021015	Kokito nopo do sinunḏu do nimaan disido om koongou do haad di tanak ngaavi' do songgiigizak do, “Hosanna doid di tanak di David” do id suang di Panamḇazangan Tagazo, nongohodong i huguan ngaavi' do padri' om i tangabaa doid adat om poboos no doid disido do,
40021016	“Koongou ko i' naku do nunu i booson dioho'?” Simḇa no i Jesus Jesus do, “Oo', au' kou i' naku nakabaabasa' diti: Mantad kabang ngaavi' do tanak ngaavi' om tanak tongopodo' i kakaal po do kibiton nokopopotounḏa' kou no do kapaazaan?”
40021017	Dadi' hinsadai no disido izioho' om habus no di kakaḏazan tagazo do pinakaazan doid Bethany do minodop do doiho'.
40021018	Di maamaso isido gumuhi' doid kakaḏazan tagazo di osuusuvab po, kopiuman no isido do houson.
40021019	Kokito nopo dau o puun kazu do fig toi ko' tonḏungu' do id tisan do talun-alun, insamakai no disido ii, om kokito no dau do aiso do tuva' dii nga' looloun no. Om biisaai no dau ii do, “Au' ko nodii daa momiimiuva' po,” om tuutulus do nouzou ii.
40021020	Nangatangahan i mokiki'ia' ngaavi' do nokokito dii om poboos no do, “Ingkuo nodii tu' tuutulus do nouzou o kazu do tonḏungu' dii?”
40021021	Simḇa no i Jesus do, “Poihoon ku iziozu totootopot, nung kikotumḇazaan kou om aiso do piduvaan do ginavo, okon noopo ko' kaanu kou do mimang do miaga di nimangan ku doid kazu do tonḏungu' dii, nga' nung biisaan noopo diozu o nuhu diti do, ‘Kakat no om gumavad no do doihuu' id daat,’ ka, nga' otuhuk mai' ii.
40021022	Om nung kikotumḇazaan kou, saviavi' di pokionuon diozu do id samḇayang nga' otoimo diozu.”
40021023	Minugad isido do suminuang di Panamḇazangan Tagazo om di maamaso isido mongia' koikot no doid disido i huguan ngaavi' do padri' om moomohoingon ngaavi' di tuhun om uot no do, “Nunu o kuasa' do pakazon nu do mimang do miaga diti? Om iisai o minanaak diau do kuasa' diti?”
40021024	Simḇa no i Jesus doid dioho' do: “Om izou nga' kivaa nogi' do ponguot doid diozu, ii'iso' no, nung kosimḇa kou nopo diti, nomḇoo o nontodonon do kopodsuan di John? Mantad surga toi ko' mantad do tuhun?”
40021025	Om pogibooboos no izioho' do, “Nung moboos tokou do mantad surga, moboos mai' isido do, ‘Nookuo nodii tu' au' kou nongotumḇazaan disido?’;
40021026	nga' nung moboos tokou do mantad tuhun, nga' kikoosi tokou diho' tuhun tu' notoimo dioho' i John do ponokosonguhun profeta.”
40021027	Dadi' sisimḇa nopo nodii dioho' doid di Jesus nga', “Au' zikoi koiho.” Om simḇao' no disido izioho' do, “Izou nga' au' nogi' popoiho diozu do kuasa' ku do mimang do miaga diti.”
40021028	“Nunu ka do pomusaavan diozu,” ka di Tuhan Jesus, “do kivaa do songuhun i kitanak kusai do duvo. Biisaai no dau i songuhun do, ‘Oi tanak ku, avasi' do ugad no pakalaja' do id kaḇun anggur Ku do tadau baino diti.’
40021029	Simḇa no o tanak dii do, ‘Au' zou i' mugad,’ nga' kopomusoou po isido do tavaavasi', om ugad no isido.
40021030	Minongoi nogi' popohomḇus o tuhun dii do ii om ii o boos doid di tanak dau do kumoduvo i suminimḇa do, ‘Oo' no,’ ka, nga' au' i' ma minugad.
40021031	Toomḇo nodii di duvo do minimozo' do hizab di tama' dioho'?” “I kumoiso',” ka dioho' do suminimḇa. Poboos no i Jesus doid dioho' do, “Poihoon ku iziozu totootopot do, kopoguhu diozu do sumuang doid kopomolintaan do Kinoingan i moninimung ngaavi' do sukai om i papapadagang ngaavi' do tonsi.
40021032	Tu' nokoikot i John doid diozu do pinopokito do lahan do kotuhidan, om au' kou i' nongotumḇazaan disido, nga' ii nopo moninimung ngaavi' do sukai, om i papapadagang ngaavi' do tonsi nga' nongotumḇazaan. Om sunḏung potuu do nongokokito kou diho' nga' au' kou i' minomusoou do tavaavasi' om do otumḇazaan doid disido.
40021033	“Kinongoo' o iso' po vagu' o tukadan. Kivaa songuhun i kitana' i minomutanom do anggur; ansao' no disido o pohihiput dii, om taadaai no disido do iso' hamin pamagaan do anggur om vaaho' no dau o hamin pogigimpaan; dadi' posivaai nodii dau do suvai tuhun ii om ugad no isido do monompogunan.
40021034	Di minḏuduuk nodii o timpu do kapangamatan do anggur pougado' no dau o suupu ngaavi' dau do minongoi doid di moniniva' ngaavi' do monimung di baagi do montok disido.
40021035	Nga' gokomo' no di moniniva' ngaavi' i suupu ngaavi' disido, pimbabagai o iso', patazo' o tiso', om dunsongo' do vatu i kumotohu.
40021036	Om pougado' no vagu' disido o suupu ngaavi' dau, do hobi ginumu' ko' di poguhu, nga' ingkaa om ingkaa o pinonoodo dioho' dii.
40021037	Touvi nopo dii, nga' pougado' no disido doid dioho' i tanak dau miampai do minomusoou do, ‘Pantangon i' dioho' o tanak ku.’
40021038	Nga' kokito nopo di moniniva' ngaavi' i tanak dii, pogibooboos no izioho' do, ‘Iti no i tanak, i tungkusan; kanou patazo' dotokou isido, om sovohionon tokou no o tungkus dau.’
40021039	Dadi' gokomo' no dioho' isido, om pataamo' no do pinapahabus mantad di kaḇun anggur, om patazo' no dioho' isido.
40021040	Koikot po i sanganu do kaḇun anggur dii, kuozon dii dau i moniniva' ngaavi' do kaḇun anggur dau dii?”
40021041	Simḇa no izioho' do, “Patazon mai' disido i tuhun tangalaat dii om posivaan no dau i kaḇun anggur doid di moniniva' ngaavi' do suvai i manaak disido do baagi do tuva' do oikot po o timpu.”
40021042	Poboos no i Jesus doid dioho' do, “Au' kou naku nakabaabasa' do id ḇuuk toḇitua do: ‘ii nopo vatu di zaazadaan di mamamaa ngaavi' nga' nadadi do vatu poigitan; Iti no i nimaan di Tuhan om oimazaan tokou dii,’m ka?
40021043	“Dadi', poihoon ku iziozu, do ii nopo kopomolintaan do Kinoingan nga' onuon mai' mantad diozu om pataakon no doid di tinau' i kapanaak do tuva' dii.
40021044	[Iisai nopo i aatu' doid vatu dii nga' omuok; iisai nopo i ootungan do vatu dii nga' opipis.]”
40021045	Koongou nopo dioho' o tukadan disido, nga' kolotiai no di huguan di padri' ngaavi' om di tangabaa do id adat do izioho' o kinomoi disido dii,
40021046	nga' sunḏung do tipapamagakom daa kozo disido izioho' nga' oosizan izioho' di tuhun togumu' i minonoimo disido do ponokosonguhun profeta.
40022001	Timpuun no vagu' i Jesus do minoboos dioho' do id tukadan do,
40022002	“Kopomolintaan nopo do Surga nga' miaga do songuhun laja' i minanaak do kalamazan do pisasavaan di tanak kusai dau.
40022003	Ponuu' no isido di suupu ngaavi' dau do minongoi pomohoou di sontob nangaahap, nga' au' izioho' minikot.
40022004	Ponuu' no vagu' isido do oguugumu' po o suupu miampai do boos do, ‘Poihoon no i sontob nangaahap do: “Nongokotounḏa' ku no o pangaangakan tagazo ku, nongokoot ku no i tontohuan sapi' om i sapi' ngaavi' i pinohomḇon ku haid, om saviavi' songintounḏa' no.
40022005	Ikot kou no doid kalamazan do pisasavaan,” kanto.’ Nga' au' izioho' pinopoduli': songuhun minugad doid kaḇun dau, i tiso' nopo nga' minugad doid ponginḏopuan dau,
40022006	om ii nopo vookon nga' minanabpo di suupu ngaavi' disido, minongunḏoso dioho' om patazo' no dioho'.
40022007	Noikot no hinodong di laja'. Pougado' no disido i susumangod ngaavi' dau do minongoi pamatai di momomoduso' ngaavi' om minonutud di kakaḏazan dioho'.
40022008	Dadi' poboos nodii isido doid di suupu ngaavi' dau do, ‘Pointounḏa' no kozo i kalamazan do pisasavaan, nga' sabap no do au' mipadan i nangaahap ngaavi',
40022009	ugad kou no do doihuu' id pibuutukan do talun-alun tagazo om ahapon no diozu do mikot doid kalamazan do pisasavaan diti o saviavi' i tasaamaanan diozu.’
40022010	Dadi' ugad no i suupu ngaavi' dii doid talun-alun tagazo om timungo' no dioho' o saviavi' i nasaamaanan dioho', i tangalaat om tangavasi', om koponu' no do tomḇuhui ngaavi' i hintuun do pisasavaan.
40022011	Kosuvon nopo i laja' do minongoi intong di tomḇuhui ngaavi' dau om kokito no dau o songuhun do au' poimbasaan do basaan pisasavaan
40022012	biisaai no dau isido do, ‘Oi tamḇahut ku, ingkuo ko do nokosuvon doiti', do aiso do basaan pisasavaan?’ ka. Nga' aiso no bongut do tuhun dii.
40022013	Dadi' suu'o' nodii di laja' i mononompuan ngaavi' dau do, ‘Kagasai o hongon om takod diaho' om pataamon no doid totuvong doiho' id dahabus, id nomḇoo i kivaa mai' do ko-iadan om kopomungaitan do nipon.’
40022014	Tu' ogumu' o nongohoou, nga' okuudi' i nopihi'.”
40022015	Dadi' tongkizad nodii i Pharisee ngaavi' do minogiupaapakat do ingkuo do magaka disido di nunu i pobooson dau.
40022016	Om ponuu' no izioho' di mokiki'ia' ngaavi' dioho' songovian di tuhun ngaavi' di Herod do minongoi doid disido, do minooi poboos disido do, “Oi Tuan, nokoiho zikoi do tuhun ko totuhid o kogiiginovoo' om popo'ia' ko do lahan di Kinoingan miampai kotuhidan, om au' ko oosizan do iisai-isai noopo tu' au' ko oonok do tuhun di kigaagaa'.
40022017	Dadi' sunudai zikoi gia do nunu ka nu iziau do dau. Apatut i' naku do mamḇalai do sukai doid di Caesar toi ko' au'?”
40022018	Nga' poingiho i Jesus do nitungan dioho' om simḇa no do, “Oi mimpuupula' ngaavi'! Nookuo tu' monginam kou dogo'?
40022019	Pokitono' zou gia do usin do pamḇalai diozu do sukai.” Potunuzo' no dioho' disido o usin dinarius,
40022020	om poboos no isido do, “Diisai do gamḇal diti? Diisai do ngaan?”
40022021	“Di Caesar,” ka dioho' do suminimḇa. Dadi' poboos nodii isido doid dioho' do, “Poguhio' no doid di Caesar o sontob di doun di Caesar om doid Kinoingan o sontob di doun Kinoingan.”
40022022	Nangatangahan izioho' do sisimḇa dii; tongkizadai no dioho' isido om pogidu' no.
40022023	Ontok tadau dii — koikot no o piipio tuhun Sadducee, i mogohim do kivaa do kotungagan, do minuot Disido do,
40022024	“Oi tuan, nokoboos i Moses do nung apatai nopo o kusai do aiso tanak, mositi' no do sovoon di tobpinai dau do kusai i magahong dau dii, do papasakag montok di tobpinai dau.
40022025	Dadi' kivaa do kinaantakan do tuu' mogiobpiipinai, om panansavo no i totuo om kapatai no do aiso tanak. Om sovoo' no di tobpinai kumoduvo i savo dau dii;
40022026	ingkaa nogi' o kinaantakan di kumoduvo om di kumotohu om gisom di toinsanan tuu' mogiobpiipinai dii,
40022027	om touvi nopo nodii nga' kapatai no i tonḏu'.
40022028	Dadi' ontok nopo do oikot o kotungagan, iisai dii o sansavo no kozo do tonḏu' dii? Tu' toinsanan tuu' dioho' do nakasavo dosido.”
40022029	Simḇa no i Jesus doid dioho' do, “Nangakahasa' kou tu' au' kou nakalati' di ḇuuk toḇitua toi ko' kuasa' do Kinoingan.
40022030	Tu' ontok nopo do oikot o kotungagan, nga' au' nodii manansavo toi mokisavo o kusai om tonḏu', tu' miaga nodii izioho' di tasab ngaavi' do id surga.
40022031	Om kokomoi do kotungagan di nangapatai, au' kou naku nakabaabasa' do nunu ka do Kinoingan sonḏii' do minoboos doid diozu kokomoi do timpu do kotungagan di nangapatai do,
40022032	Izou no i Kinoingan di Abraham, i Kinoingan di Isaac, om i Kinoingan di Jacob. Okon ko' Kinoingan isido di nangapatai, nga' di songimpasi.”
40022033	Om nongoimazaan i sontob nongokoongou di kopongia'an disido dii.
40022034	Koongou nopo di Pharisee ngaavi' do nongokobongut disido i Sadducee ngaavi', imang no timung izioho',
40022035	om do mooi do monginam disido, uot no o songuhun dioho' do,
40022036	“Oi Tuan, toomḇo o ponuu'an di tagazo no kozo di Unḏang-unḏang?”
40022037	Poboos no i Jesus doid disido do, “Mositi' no do ginovoon nu i Tuhan Kinoingan nu miampai aavi' o ginavo nu. Miampai aavi' o koduduvo nu, om miampai aavi' o nitungan nu.
40022038	Iti no o tagazo no kozo om i ponuu' kumoiso'.
40022039	Om kumoduvo nopo nga', miipiaga nogi' diti. Mositi' no do ginovoon nu o vokon nu miaga nopo do guminavo ko' diau sonḏii'.
40022040	Saviavi' di Unḏang-unḏang om di kopongia'an di profeta ngaavi' nga' poinsuang no do id duvo ponuu' diti.”
40022041	Di pointimung po i Pharisee ngaavi' do id poinhiput disido, po'uoto' no di Jesus o tudizo' doid dioho' do,
40022042	“Nunu o pomusaavan diozu kokomoi di Kristus? Iisai sanganak disido?” Simḇa no izioho' do, “Tanak di David.”
40022043	Poboos no isido doid dioho' do, “Dadi' nookuo nodii i David, do mantad unsub di Spiritu, do monongko-Tuhan disido, do minoboos disido do:
40022044	Nokoboos i Tuhan doid di Tuhan ku, ‘Iikau no doid tavananan ku, gisom i' do adadi ku i sangod nu ngaavi' do poimpaan do hapap nu?’m ka.
40022045	“Nung monongko-Tuhan disido i David, ingkuo nodii do tanak di David isido?”
40022046	Aiso tongosonguhun dioho' do nokosimḇa disido dii, om mantad do tadau dii, do aiso nodii do tongosonguhun do katama' do moguugudizo po disido.
40023001	Dadi' di maso moboos i Jesus doid di tuhun ngaavi' om di mokiki'ia' ngaavi' dau, poboos no isido do:
40023002	“Miikau do id tiikoon di Moses i tangabaa do id adat om i Pharisee ngaavi'.
40023003	Om ingkaa no do mositi' imozoon diozu i ponuu'an ngaavi' dioho' om mokinongou kou di pobooson dioho' diozu; nga' kada' omitanai diozu i koimaan ngaavi' dioho' tu' au' i' tumanud izioho' do nunu i po'ia'on dioho'.
40023004	Vongkoson dioho' i boboon di tangavagat om pasaanan no dioho' i doid bahazan do tuhun ngaavi', nga' mangakat i' naku izioho' do tongoiso' no o tuntuu' dioho' do mongidu' dii? Au'.
40023005	Nunu noopo i maan dioho' nga' maan dioho' i do montok popoopokito om pokiazaan noopo, angahaab i pinosuatan do boos do Kinoingan do poingihit id tuhu dioho', om anganaau o guamḇoi dioho',
40023006	om miaga do mongoi izioho' ampa di tiikoon, montok di kigaa' do id pangaangakan ngaavi' om i tiikoon ngaavi' id poguhu do doiho' id panamḇazangan ngaavi',
40023007	om do mokipantang do doiho' id pitomuvan om mokipungaan do Rabbi.
40023008	“Kada' kou no kama iziozu kasaga' do pungaanan do Rabbi, tu' soosonguhun no i Tuan diozu, om mogiobpiipinai kou i' ngaavi'.
40023009	Kada' kou pomohoou diisai-isai do id pomogunan diti do tama' diozu, tu' ii'iso' no i Tama' diozu, om id surga isido.
40023010	Om kada' kou nogi' kasaga' do pungaanan do mongingia' ngaavi', tu' ii'iso' no i Mongingia' diozu, i Kristus.
40023011	ii nopo tinḏama' no kozo diozu nga' mositi' do suupu diozu.
40023012	Iisai nopo i mongkigaagazo nga' konini' mai', om iisai nopo i poponini' dau sonḏii' nga' pogozoon mai'.
40023013	“Odoi po diozu, oi tangabaa do id adat om doid diozu oi Pharisee, oi mimpuupula' kou! Nangaban diozu o kopomolintaan do surga montok do tuhun ngaavi' doid dumḇangan dioho', au' kou po nogi' iziozu sumuang om au' kou ponogi' poposuang di mokisuang ngaavi' do id surga.
40023014	[Odoi po diozu, oi tangabaa do id adat om doid diozu oi Pharisee kou ngaavi', oi mimpuupula' kou ngaavi'! Iziozu i minomololop di kotos ngaavi' di tonḏu' nangapatazan do savo, sunḏung i' do popoopokito kou do anganaau o samḇayang diozu. Hobi po vinagat do ukum do otoimo diozu.]
40023015	“Odoi po diozu, oi tangabaa do id adat om doid diozu oi Pharisee kou ngaavi', oi mimpuupula' kou ngaavi'! Monompogunan kou do id daat om id tinḏa do mooi pamadadi do songuhun do tumanud diozu, om adadi nopo do tutumanud diozu i songuhun dii, dodizon diozu ii do inḏuvo kapadan do sumuang do nalaka' miaga diozu.
40023016	“Odoi po diozu, oi mononontuduk nongobohou! Moboos kou do, ‘Iisai nopo i tumau' do id Panamḇazangan Tagazo nga' aiso i' do lati' dii; nga' ii nopo tumau' do id amas di Panamḇazangan Tagazo nga' mositi' monuhuk di tau' dau.’
40023017	Oi bosuon om nongobohou kou ngaavi'! Tu' toomḇo dii o tagaagaazo o hoogo, i amas ko' i Panamḇazangan Tagazo i popoḇitua di amas?
40023018	Om vagu', ‘Iisai nopo i tumau' do id altari nga' aiso i' do lati' dii; nga' ii nopo tumau' do id di pohubukon dau doid altari, nga' mositi' do monuhuk di tau' dau.’
40023019	Oi tuhun kou nongobohou! Toomḇo dii o tagaagazo o hoogo, i pohubukon ko' i altari i popoḇitua di pohubukon?
40023020	Iho' nodii poogi', do iisai nopo i tumau' do id altari nga' tumau' do id dii om nunu noopo pohubukon do id dii.
40023021	Om iisai nopo i tumau' do id di Panamḇazangan Tagazo nga' tumau' do id dii om do id di Isido i poingizon do id dii.
40023022	Om iisai nopo i tumau' do id surga nga' tumau' do id tiikoon-laja' do Kinoingan om doid di Isido i poinḏikau doiho'.
40023023	“Odoi diozu oi tangabaa do id adat om doid diozu oi Pharisee kou ngaavi', oi mimpuupula' kou ngaavi'! Sopi-opod di lampa ngaavi' diozu do panaak diozu om au' i' pinoduli' diozu i hobi vinagat i doun Ponuu' — kotuhidan ginavo, kobinsianan, kotumḇazaan tavasi'! Iho' no daa ngaavi' i tapatut do nimaan diozu miampai au' nogi' hiivan iho' suvai.
40023024	Oi mononontuduk nongobohou! Nidu' diozu i togonok mantad tinumon diozu nga' ii nopo unta' id suang di tinumon diozu nga' tinohon diozu.
40023025	“Odoi diozu oi tangabaa do id adat om oi Pharisee kou ngaavi', oi mimpuupula' kou ngaavi'! Hiungan diozu o id habus do sasavan om pinggan diozu nga' id suang nopo dii nga' noponu' do kododoot om katatamaha'.
40023026	Oi Pharisee nobohou! Hiungan po haid o id suang di sasavan om pinggan om kabaakas nogi' mai' i id soibau dii.
40023027	“Odoi diozu oi tangabaa do id adat om oi Pharisee kou ngaavi', oi mimpuupula' kou ngaavi'! Miaga kou nopo di hobong i nokisasan om opuak dii om ogingo' do okito o id soibau, nga' id suang nopo nga' noponu' do tuhang di nangapatai om mogikavo-kavo o kobuntungan.
40023028	Om ingkaa kou nogi' tu' avasi' kokiikitanai do id soibau, nga' id suang nopo diozu nga' noponu' do kopimpuupulaan om kaḏaanḏangan doid ponuu'.
40023029	“Odoi diozu oi tangabaa do id adat om oi Pharisee kou ngaavi', oi mimpuupula' kou ngaavi'! Tuidongon diozu i kahabangan di profeta ngaavi' om gingohon diozu i hobong di tuhun tangavasi' o koimaan
40023030	miampai moboos do, ‘Nung poimpasi zikoi di ontok timpu di taki-aki dotokou, nga' au' zikoi i' mamung dioho' do momoduso di profeta ngaavi'.’
40023031	Dadi'! Iho' no o sasi' diozu sonḏii'! Iziozu no o sinakagon di minomoduso di profeta ngaavi'!
40023032	Na, avasi' no kozo ino, pongozo' no diozu i kalaja' do tinimpuunan di taki-aki diozu.
40023033	“Oi vuhanut kou ngaavi', sinakagon ngaavi' do tomumuo, ingkuo kou dii do kaanu mogidu' mantad koukuman id nalaka'?
40023034	Iti no poogi' — bii'on no — poikoton ku doid diozu o profeta ngaavi' om tuhun tangabaa om tangabaa do id adat; vookon dioho' do dusoon mai' diozu om papapakon diozu, vookon do unḏosoon kozo diozu do id panamḇazangan ngaavi' diozu om osuvon diozu do mantad kakaḏazan tiso' kumaa doid kakaḏazan tiso';
40023035	om sabap no dino do iziozu i' mai' o oontok do ukum sabap no do kinopomodusaan di tuhun ngaavi' tangaiso' hasa', mantad nopo do zaa' di Abel gisom doid di Zechariah tanak kusai di Barachiah i dinuso diozu do id piahatan di hintuun toḇitua om di altari.
40023036	Poihoon ku iziozu totootopot, oontok mai' do ukum dii o sinakagon diti.
40023037	“Jerusalem, oi Jerusalem, iziau i minomoduso di profeta ngaavi' om minomodunsong vatu di sinuu' ngaavi' do minikot doid diau! Impiipio zou nodii hangad do monimung di tanak nu ngaavi', miaga di manuk maganak do monimung di pizak ngaavi' dau do id susut di pahapa' ngaavi' dau, nga' au' ko nasaga'!
40023038	Bii'on no! Opogun mai' o hamin nu,
40023039	tu' biisaan ku iziau, do au' ko nodii kokiikito po dogo' gisom i' do moboos ko do: ‘Oḇitua no isido i mikot do id di ngaan di Tuhan!’ ka.”
40024001	Tongkizad no i Jesus di Panamḇazangan Tagazo, om di maapanau isido do tuminongkizad dii ikot no doid disido i mokiki'ia' ngaavi' dau do pinopoiho disido kokomoi di hinominon ngaavi' di Panamḇazangan Tagazo.
40024002	Poboos no isido do suminimḇa dioho': “Okito i' diozu ngaavi' iho'? Poihoon ku iziozu totootopot, do aiso i' tongoiso' do vatu diho' do oohu' do pointampak id vatu tiso': saviavi' do ovunḏuk do id tana'.”
40024003	Om di poinḏikau isido do id Nuhu Olives, ikot no doid disido i mokiki'ia' ngaavi' dau om uot no disido do ontok iziizioho' sonḏii' o doiho' do: “Poihoo' zikoi, songian dii do angaantakan ino, om nunu o koihaan do koikatan nu om kopupuson do vinoun?”
40024004	Om simḇao' no di Jesus izioho': “Ingaton no do mooi do au' kou oduung diisai noopo,
40024005	tu' ogumu' mai' o mikot om momoguno do ngaan ku om moboos do, ‘Izou no i Kristus,’ ka, om ogumu' o toduung dioho'.
40024006	Koongou kou mai' kokomoi do pisangadan ngaavi' om kaka kokomoi do pisangadan ngaavi': kada' kou kotigagang, tu' mositi' no do angaantakan ii, nga' kopupuson nopo nga' au' po noikot.
40024007	Tu' miimang mai' o pogun sompipogun, om kopomolintaan sompikopomolintaan. Koikot mai' o pononhousan ngaavi' om koguzuan tana' do id mogisuvai-suvai kinoizonon.
40024008	Saviavi' iti nga' timpuunon nogi' do toluo' miaga di ponikaan.
40024009	“Dadi' pokiunḏasaan kou nodii mai' om patazon; om kabaazatan kou mai' do pogun ngaavi' tu' sabap no do ngaan ku.
40024010	Ogumu' mai' o monohikud dogo'; mogi'uu'umpadan om mogibaabaazat mai' o tuhun.
40024011	Ogumu' mai' o profeta tongovudut do mikot; ogumu' mai' o duungon dioho',
40024012	om kogumu' nopo dii i au' tumanud do kootulan, kumuang nodii mai' o piginavaan do id kogumuan tuhun;
40024013	nga' iisai nopo i kotoboi gisom kohimpupuson nga' atampasi.
40024014	“Kaaḇal mai' doid sompomogunan iti aḇal tavasi' do kopomolintaan, do ponokokatahangan kumaa doid tinau' ngaavi'. Om dadi' mikot nodii mai' i kopupuson.
40024015	“Dadi' ontok nopo do okito diozu i kopomiumḇakan koo'osi, i noboos di profeta Daniel, do poingkakat id kinoizonon toḇitua (lotion no do mamamḇasa' iti),
40024016	nga' ii nopo ngaavi' id Judaea nga' mositi' mogidu' doid konuhuan ngaavi';
40024017	nung iisai noopo i doiho' id tampak do taap do hamin, nga' mositi' no do kada' nodii inḏau' do mooi pogongoi di kotos ngaavi' dau do mantad hamin dii;
40024018	nung iisai noopo i doiho' id danau, nga' mositi' no do kada' nodii uhi' do mogongoi di kuihib dau.
40024019	Odoi podii dioho' i kitanak, toi i kitanak topodo' do maso posusuvon, do ontok koikot o tadau ngaavi' dino!
40024020	Sumamḇayang kou no do au' daa aantakan iho' doid timpu tosogit toi Sabbath do mogidu' kou.
40024021	Tu' ontok nopo dino nga' koikot mai' o kopongunḏasaan do okon ko' mialang-alang linaat i au' po insan kaantakai do mantad tinimpuunon do vinoun gisom do baino, om i au' nodii aantaatakan po.
40024022	Om nung au' noinibaan o timpu dino, nga' aiso i' di songimpasi do oohu'; nga' oinibaan no mai' o timpu dino, do montok saviavi' i nopihi'.
40024023	“Nung kivaa songuhun moboos doid diozu, ‘Intangai, doiti' no i Kristus,’ toi ‘Duuhia,’ ka, nga' kada' kou kotumḇazaai dii;
40024024	tu' mikot mai' o Kristus ngaavi' tovudut om profeta ngaavi' tovudut om popokito do tanḏa' om sinunḏu tangagazo, i migonop do pomoduung di nongopihi', nung kaanu no ino do ingkaa.
40024025	Bii'on no! Noonuan ku no iziozu do kopoingatan.
40024026	“Om nung moboos izioho' doid diozu do, ‘Intangai, duuhia id kotogisan isido,’ ka, kada' kou ongoi doiho'; ‘Intangai! Duuhia isido do poinhosok,’ ka, kada' kotumḇazaai dii;
40024027	tu' koikatan nopo di Tanak do tuhun nga' miaga do gonit kumihap id kohisaon om tumokon kumaa doid kotonobon.
40024028	Nomḇoo noopo i bangkai, doiho' no mai' do tumimung i bangkaak ngaavi'.
40024029	“Om tuutulus do sumusuut do kountingaan ngaavi' do id timpu ngaavi' dino, do tumuvong mai' o tadau, au' mai' mimang babang i vuhan, umatu' mai' mantad tavan o tomḇituon ngaavi' om oguzu' mai' o kuasa' ngaavi' do tavan.
40024030	Om mimḇuhai nodii mai' do id tavan o tanḏa' di Tanak do tuhun; om tuhun ngaavi' id tana' nopo nga' sontuntung-tuntung mai' do kangkab dioho'; om okito' mai' dioho' i Tanak do tuhun do mikot id gavun ngaavi' id tavan miampai do kuasa' om koḇontugan tagazo.
40024031	Om pougadon nodii disido i tasab ngaavi' dau miampai tuni topuod do tolumpit i monimung di nongopihi' dau mantad di apat pisuk do vinoun, mantad pompod tiso' do tavan gisom doid pompod tiso'.
40024032	“Onuo' no i kazu do ‘tonḏungu'’ do ponokotukadan: Songian nopo do momitunḏuk o laan ngaavi' dii om humoput o loun ngaavi' dii, nga' koiho kou no do minḏuduuk no o timpu tahasu'.
40024033	Ingkaa nogi' do id diozu, do songian okito diozu ngaavi' iti: koiho kou no do osomok no isido, duuhia id doos do vavazaan ngaavi'.
40024034	Poihoon ku iziozu totootopot, do poguhu i' do atagak o sinakagon ngaavi' diti, nangaantakan no ngaavi' iti.
40024035	Katahib ma o tavan om tana', ko' katahib po o boos ku ngaavi'.
40024036	Nga' kokomoi nopo do id tadau om jaam dino, nga' aiso i' do nokoiho, ii po toi tasab ngaavi' do id surga, toi ko' i Tanak nga' au' i' nokoiho, nga' i Tama' no.
40024037	“Miaga di id timpu di Noah, ingkaa nogi' do ontok koikatan di Tanak do tuhun.
40024038	Tu' ontok nopo do tadau ngaavi' di poguhu do nokoikot i Hizud, nga' minangaangakan o tuhun ngaavi', minoginum, minabpanansavo, minobpokisavo, gisom do noikot o timpu do suminuang i Noah do id arka,
40024039	om aiso no saasangka' po dioho' do gisom i' do nokoikot i hizud om sopuvo' no izioho' saviavi'. Miaga no diti o aantakan do ontok mikot i Tanak do tuhun.
40024040	Dadi' mantad do duvo kusai doiho' id danau, songuhun o oongoi, songuhun o oohu';
40024041	mantad do duvo tonḏu' maso gumuzang, songuhun o oongoi, songuhun o oohu'.
40024042	“Dadi' podtudau kou no, tu' au' i' diozu noihaan o tadau do koikatan di Tuhan.
40024043	Nga' koiho kou dati' ditia, do nung nokoiho daa i mananghamin do songian do mikot i mananakau, nga' modtudau i' dati' daa isido om au' i' asaga' do kivaa iisai-isai do monguzas di tobon do hamin dau.
40024044	Iho' no poogi', do iziozu nga' mositi' pointounḏa' tu' mikot i Tanak do Tuhun do ontok jaam di au' diozu pobpiumanan.
40024045	“Iisai dii o suupu i tabaa om miho hansanon i dinadi' di tuan dau do mongunguasa' dii suupu ngaavi' id hamin dau, do manaak dioho' do akanon do id timpu di nakatantu'?
40024046	Ounsikou no kozo o suupu dii nung okito isido di tuan dau do mimang di pinonuu'an dau do ontok koikatan dau.
40024047	Poihoon ku iziozu totootopot, dodizon disido o suupu dii do monguasa' do nunu noopo o kotos disido.
40024048	Nga' nung au' avasi' o kogiiginovoo' di suupu dii om moboos do doid dau sonḏii' do, ‘Ahaid po do koikot i tuan ku dii,’ ka
40024049	om pimbabagan no dau i suupu sompisuupu ngaavi' om mangaangakan no om moginum isido miampai di magagavuk ngaavi',
40024050	mikot mai' i tuan dau do ontok tadau di au' disido pobpiumanan do koikot om ontok jaam do au' disido noihaan.
40024051	Pahapason mai' di tuan dau isido om poomungon no di tangalaat o kogiiginovoo', om doiho' no mai' o kopogiadan om kopomungoitan do nipon.”
40025001	“Dadi' kopomolintaan nopo do Surga nga' miaga mai' ditia: Opod haahangai pangapit minogovit do sumḇu dioho' om ongoi no tuka' di manansavo.
40025002	Himo dioho' o bosuon om himo o tabaa':
40025003	sunḏung i' do novit di bosuon ngaavi' o sumḇu dioho', nga' au' izioho' minogovit do tumau,
40025004	ii nopo tangabaa nga' minogovit do tumau om sumḇu dioho'.
40025005	Naamḇanan i manansavo, om pintutok no izioho' om koodop no.
40025006	Nga' di pitanga' sodop kivaa do gizak do: ‘Intangai! Ihia manansavo! Ngozo' tukao' isido.’
40025007	Dadi' posik no i haahangai pangapit ngaavi' om potounḏa'o' no dioho' i sumḇu dioho',
40025008	om ii nopo bosuon ngaavi' nga' minoboos doid di tangabaa do, ‘Iibai zikoi po dino tumau diozu: mimang pisok iti sumḇu dagai.’
40025009	Nga' simḇa no izioho' do, ‘Au' dati' kouha' iti do montok dagai om montok diozu; mogot no do mugad kou doihuu' id popopobohi' do tumau om momohi no montok diozu sonḏii'.’
40025010	Di nokougad nodii izioho' do minongoi pomohi do tumau, koikot no i manansavo. Ii nopo nongokotounḏa' nga' tuminanud disido do minugad doiho' id hintuun do pisasavaan om kaangob no i tataangob.
40025011	Koikot no i haahangai ngaavi' i bosuon di touvi no. ‘Tuan, tuan,’ ka dioho', ‘Ivangai zikoi.’
40025012	Nga' simḇa no isido do, ‘Poihoon ku iziozu totootopot, au' zou i' kotutun diozu.’
40025013	Dadi', podtudau no, tu' au' kou i' nokoiho di tadau toi jaam.
40025014	“Miaga iti do songuhun kusai i mazu-azu mugad doid soboong daat i minomohoou di suupu ngaavi' dau om pahansano' no disido doid dioho' i kotos ngaavi' dau.
40025015	Nonuan disido do himo talenta i songuhun, ii nopo songuhun nga' duvo, om i kotohu nopo nga' iso' talenta, mozo' do taangazan dioho'. Dadi' ugad no isido do monompogunan.
40025016	Ii nopo tuhun i nokotoimo do himo talenta nga' suminikap do minugad om pimbodungo' no dau ii om kaanu no do himo po vagu'.
40025017	Ii nopo tuhun i nokotoimo do duvo talenta nga' ingkaa nogi' om nokoinḏapu' ii do duvo po vagu'.
40025018	Nga' ii nopo tuhun i nokotoimo do iso' talenta nga' minongoi pogukad id tana' om hobongo' no dau i usin di tuan dau.
40025019	Dadi' di ahaid nodii, koguhi' nodii i tuan di suupu ngaavi' dino, untobo' nodii disido i piuntaban disido miampai dioho'.
40025020	Ii nopo tuhun i nokotoimo do himo talenta nga' minikot doid disido do poingovit do himo o hobi. ‘Tuan’ ka disido, ‘Pinahansan nu dogo' o himo talenta; nga' itia o himo po vagu' i noinḏapu' ku mantad diti.’
40025021	Poboos no doid disido i tuan dau do: ‘Avasi' naangazan nu, oi suupu tavasi' om miho hansanon; nokopopokito ko do miho ko do hansanon do id ahal tongoniini'; pahansanon ku mai' doid diau i agaagazo po; kano om amung no do id kounsikaan di tuan nu,’ ka.
40025022	Susuut no do minikot doid disido i tuhun koduvo i nonuan do duvo talenta. ‘Tuan,’ ka disido, ‘Pinahansan nu dogo' o duvo talenta; nga' itia o duvo po vagu' i noinḏapu' ku mantad diti.’
40025023	Poboos no doid disido i tuan dau do: ‘Avasi' naangazan nu, oi suupu tavasi' om miho hansanon; nokopopokito ko do miho ko do hansanon do id ahal tongoniini'; pahansanon ku mai' doid diau i agaagazo po; kano om amung no do id kounsikaan di tuan nu,’ ka.
40025024	Touvi nopo dii nga' i tuhun i kivaa do iso' talenta. ‘Tuan,’ ka disido, ‘Nokoongou zou do osiou ko kotuutuhun, mongomot ko di okon ko' tinanom nu om monimung ko di okon ko' pinasasad nu;
40025025	dadi' noosizan zou, om ngozo' ku no hosoko' i talenta nu do id tana'. Itia iti; diau i' diti, onuo' no vagu' iti.’
40025026	Nga' simḇao' no di tuan dau isido, do: ‘Oi suupu talaat om gobulan! Dadi' nokoiho ko do mongomot zou di okon ko' tinanom ku om monimung di okon ko' pinasasad ku?
40025027	Nung ingkaa, apatut do pinosuang nu daa id biing i usin ku, om koguhi' zou po, poguhion doid dogo' miampai do ḇunga' dii.
40025028	Dadi' baino, onuo' i talenta mantad disido om pataakon no doid di tuhun i kivaa do opod talenta.
40025029	Tu' iisai-isai nopo i kivaa nga' onuan do hobi po vagu', om kivaa dii mai' o disido do hobi po ko' i migonop; nga' iisai-isai nopo i taiso, nunu po id dau nga' aavon mai'.
40025030	Montok diti suupu taiso lompu', pagavado' iziaho' doid totuvong doiho' id dahabus, i kivaa do kopogiadan om kopomugoitan do nipon,’ ka.
40025031	“Ontok nopo do mikot i Tanak do tuhun do id kaazaan dau, tonudon do saviavi' tasab, om miikau mai' isido do id tiikoon-laja' do koḇontugan.
40025032	Pouzudon mai' do id dumḇangan disido o saviavi' tuhun om sompipion mai' disido o tuhun ngaavi' miaga di mintatamong kamḇing do monompipi' di kamḇing ḇiri'-ḇiri' mantad di kamḇing toomod.
40025033	Timungon disido do id avananan dau i kamḇing ḇiri'-ḇiri' om id ogibangan dau i kamḇing toomod.
40025034	Dadi' biisaan nodii di Laja' i id avananan ngaavi' dau do, ‘Ikot kou no, oi nongoḇitua di Tama' ku, toimoo' no diozu do ponokotungkus i pomolintaan i pinotounḏa' montok diozu do mantad po di tuidongo' o vinoun.
40025035	Tu' hinouson zou om nonuan zou diozu do akanon, tinuuvan zou om noonuan zou diozu do inumon, songkosuvazan zou om tinoimo zou diozu,
40025036	aiso do basaan ku om binasaanan zou diozu, kitoluo zou om tinomḇuhui zou diozu, id tolungku' zou om minikot kou do kuminakap dogo'.’
40025037	Dadi' sumimḇa nodii mai' doid disido i tangavasi' do: ‘Oi Tuhan, di songian zikoi do nokokito diau do houson om pinapaakan diau, toi ko' tinuuvan om pinopoinum diau?
40025038	Di songian zikoi kokito diau do songkosuvazan ko om minonoimo diau, aiso do basaan nu om minanambasaan diau?
40025039	Di songian zikoi kokito diau do kitoluo ko toi id tolungku' om minooi kakap diau?’
40025040	Om sumimḇa mai' i Laja', do: ‘Poihoon ku iziozu totootopot, soosongian kou noopo do nokoimang diti doid songuhun diti tobpinai ku tongosiisian, nga' nokoimang kou no diti doid dogo',’ ka.
40025041	Om biisaan mai' disido i id ogibangan dau do, ‘Pogidu' kou mantad dogo', miampai do kovusungan doid diozu, kumaa doid tapui aiso kopupuson i pinotounḏa' montok do logon om tasab ngaavi' dau.
40025042	Tu' hinouson zou om au' kou insan panaak dogo' do akanon, tinuuvan zou om au' kou insan popoinum dogo',
40025043	songkosuvazan zou om au' kou insan do minonoimo dogo', aiso basaan ku om au' kou insan panaak dogo' do basaan, kitoluo om id tolungku' zou om au' kou insan ongoi tomḇuhui dogo',’ ka.
40025044	Dadi' izioho' nodii o sumovohi do muot do, ‘Oi Tuhan, di songian zikoi do nokokito diau do houson om tutuuvan, songkosuvazan om aiso basaan, kitoluo toi id tolungku', om au' zikoi minikot do manakadai diau?’ ka.
40025045	Dadi' sumimḇa mai' isido do: ‘Poihoon ku iziozu totootopot, soosongian noopo do au' kou nokoimang diti doid songuhun di tosiisian kozo diti, nga' au' kou nogi' minimang diti doid dogo',’ ka.
40025046	Om mogidu' nodii mai' izioho' kumaa doid koukuman aiso kopupuson, om ii nopo tangavasi' nga' kumaa doid koposizon aiso kopupuson.”
40026001	Kahapas nopo i Jesus do popohomḇus di pobooson dau, biisaai no dau i mokiki'ia' ngaavi' dau, do:
40026002	“Nokoiho kou do duvo po tadau om Paska nodii, om pataakon nodii mai' i Tanak do tuhun do mangan papapako'.”
40026003	Dadi' timung no i huguan ngaavi' do padri' om i moomohoingon di tuhun ngaavi' do id moligai di padri' takavas, pungaanan do i Caiaphas,
40026004	om ponoodo no izioho' do atag ngaavi' do mamagakom di Jesus miampai do taka om mamatai disido.
40026005	Nga' minoboos izioho', do “mositi' no do okon ko' id suang timpu do kalamazan ngaavi'; mositi' no do aiso kountingaan doid di tuhun ngaavi'.”
40026006	Doiho' i Jesus id Bethany id hamin di Simon, i ginomuon haid, do ontok
40026007	ikot doid disido o songuhun tonḏu' poingovit do sontunsina' toniini' do tumau tapagon om potunguo' no dau ii doid tuhu disido di doiho' isido id doos do mija'.
40026008	Kokito nopo dii i mokiki'ia' ngaavi', nga' poboos no izioho' do, “Nookuo tu' pinsiisimaan iti?
40026009	Apatut do pinobohi' iti do tapaapagon om pataakon no doid di tangasampit i usin.”
40026010	Nga' koihaai no di Jesus ii om poboos no isido do, “Nookuo tu' potongobon diozu o ginavo do tonḏu' diti? Nunu nopo i nimaan dosido montok dogo' nga' kalaja' i' do tavasi'!
40026011	Tomoimo do miampai diozu i tangasampit, nga' okon ko' tomoimo kou do miampai dogo'.
40026012	Ontok do potunguo' dosido doid tinan ku o tumau diti, nimaan dosido iti do popotounḏa' dogo' do montok kapamahabangan.
40026013	Poihoon ku iziau totootopot, do id nomḇoo noopo do id vinoun diti do po'ia'on o aḇal tavasi' diti, i nimaan dosido nga' posunudon nogi', do id kaanḏaman dosido.”
40026014	Dadi' songuhun di Opod Om Duvo, i pungaanan do i Judas Iscariot, minongoi doiho' di huguan ngaavi' do padri' om poboos no do,
40026015	“Nunu o panaak diozu dogo' nung pataakon ku doid diau isido?” Ḇalazai no dioho' isido do tohu ngoopod kakib do piok,
40026016	om mantad nodii dii do timpuun no isido do mogium kosivatan do popotobus disido.
40026017	Dadi', di ontok tadau kumoiso' do Louti Au' Nasasadan, minikot doid di Jesus i mokiki'ia' ngaavi' om poboos no do, “Nomḇoo o ponuu'an nu dagai do popotounḏa' do kapangakanan nu do Paska?”
40026018	Poboos no isido do, “Ongoi no doid di songuhun i doiho' id kakaḏazan tagazo om moboos no doid disido do, ‘Minoboos i Tuan ku do: Osomok no o timpu ku. Id hamin nu no o kapanaanḏakan ku do Paska miampai di mokiki'ia' ku ngaavi'; ka dau, kanto.’ ”
40026019	Tonudo' no di mokiki'ia' ngaavi' i pinoboos di Jesus doid dioho' om potounḏa'o' no dioho' o Paska.
40026020	Di minsosodop nodii iikau no isido do makan miampai di Opod Om Duvo.
40026021	Om di maso makan izioho' poboos no isido do, “Poihoon ku iziozu totootopot, songuhun diozu o mazu-azu no do popotobus dogo'.”
40026022	Noikot no izioho' do notigavo om pogisoosovohi nodii do muot disido, do: “Okon i' ko' izou, koni', oi Tuhan?”
40026023	Simḇa no isido do: “I songuhun nakanamot dogo' do pinopoobug do hongon do id pinggan o popotobus dogo'.
40026024	Ingkuukuo po nga' ingkaa no o koikoton di Tanak do tuhun, miaga di nokosuat do id ḇuuk toḇitua, nga' odoi ma di tuhun i popotobus di Tanak do tuhun! Moomogot no do au' nohodi' o tuhun dii!”
40026025	I Judas, i popotobus disido, nga' suminovohi do muot, “Okon i' ko' izou, koni', oi Rabbi?” Simḇa no i Jesus do, “Iziau no i somboos dino.”
40026026	Dadi', di maso izioho' makan, paganu no i Jesus di louti, om kaḇalakatai po disido ii, kokibo' no dau ii om pataako' no doid di mokiki'ia' ngaavi' dau. Om poboos no do, “Onuo' no iti om akanon no. Iti no i tinan ku.”
40026027	Dadi', paganu no isido do iso' sasavan, om koponongkotohuod po isido pataako' no disido i doid dioho' miampai minoboos do, “Ponginum kou no do mantad diti, saviavi' kou,
40026028	tu' iti no i zaa' ku, i zaa' do piḏonḏian, pinotuntug montok do ginumuan do montok kopohiangan do ḏouso ngaavi'!
40026029	Mantad baino om sohiihinaid, poihoon ku iziozu, au' zou nodii mai' mongiinginum po do anggur gisom do oikot i tadau do monginum zou do anggur kavavagu miampai diozu do id kopomolintaan di Tama' ku.”
40026030	Kopongo nopo do huminozou di hius ngaavi' kapaazaan, pakaazai no dioho' doid Nuhu Olives.
40026031	Dadi' poboos no i Jesus doid dioho' do: “Mogiduan kou mai' dogo' do sodop baino, tu' noboos id ḇuuk toḇitua, do: Badason ku mai' i mintatamong do kamḇing ḇiri'-ḇiri' om kotogizas mai' i panon do kamḇing ngaavi' dii,
40026032	nga' kotungag zou po, moguhu zou mai' diozu doid Galilee.”
40026033	Poboos no i Peter doid disido, do: “Sunḏung potuu do oinsanan do mogiduan diau, nga' au' zou i' izou mogiduan diau.”
40026034	Simḇao' no di Jesus isido, do: “Poihoon ku iziau totootopot, sodop om sodop diti, poguhu i' do mingkukuuk o tanḏaa', intohu ko no mai' pogohim dogo'.”
40026035	Poboos no i Peter doid disido, do: “Sunḏung potuu do matai zou miampai diau, nga' au' zou i' mai' mogoogohim po diau.” Om saviavi' i mokiki'ia' nga' minoboos nogi' do ingkaa.
40026036	Dadi' koikot no i Jesus miampai di mokiki'ia' ngaavi' dau do id iso' kinoizonon toniini' pungaanan do Gethsemane; om poboos no isido doid di mokiki'ia' ngaavi' dau do, “Doiti' kou po do naamot ku mongoi duuhia do sumamḇayang.”
40026037	Nangatan disido i Peter om i duvo tanak kusai di Zebedee. Om tuminimpuun nodii isido do kopiuman do katangaban om kosusaan ginavo.
40026038	Dadi' poboos no isido doid dioho' do: “Tumongob o koduuduvo ku do miaga ko' modtikapatai no. Anḏad kou po doiti' om modtudau kou po miampai dogo'.”
40026039	Om hoohomḇus no isido tokuudi', tungub no do id tana' om imang no samḇayang. “Oi Ama',” ka disido, “nung aanu daa, nga' potohibo' dogo' o sasavan diti. Nga' okon ko' mozo' do kohizaban ku nga' tumanud do kohizaban nu.”
40026040	Koguhi' nopo isido doid di mokiki'ia' ngaavi' dau, kokito no disido izioho' do poingodop, om poboos no isido doid di Peter, do: “Aiso no do vinakas nu do modtudau miampai dogo' do tangasanjaam no?
40026041	Podtudau no, om samḇayang no mooi do au' nodii oikatan do ponginaman. Mimang daa o sunḏuvan, nga' omungkang o tonsi.”
40026042	Om insodu' no vagu' isido do kumoinḏuvo, om imang no samḇayang: “Oi Ama',” ka disido, “Nung au' nopo miho do potohibon o sasavan diti, ngau' oinum ku po, nga' otuhuk no o hizab nu!”
40026043	Om koguhi' po isido om kokito no dau izioho' do poingodop, noikot no vinagat do mato dioho'.
40026044	Pohogooso' disido izioho' do doiho', om insodu' no vagu' isido om samḇayang no do kumointohu, do ii om ii o boos ngaavi' dau.
40026045	Dadi' koguhi' no isido doid di mokiki'ia' ngaavi' dau om poboos no doid dioho' do, “Odop kou nodii om unḏoong kou no. Intangai, nokoikot no o jaam do potobuson doid hongon do momimidouso' ngaavi' i Tanak do tuhun.
40026046	Tungag! Kanou mamanau! Intangai, au' i' osodu' iho' popopotobus dogo'.”
40026047	Om tigog i' di maamaso po isido do moboos, koikot no i Judas, i songuhun di Opod om Duvo, om maatanud disido o tuhun togumu' i songingovit do ilang om bobobog ngaavi', i sinuu' di huguan ngaavi' do padri' om moomohoingon di tuhun ngaavi'.
40026048	Nokopiumpongo' no do iso' tanḏa' i popopotobus om izioho', do: “Ii nopo songuhun i tunguban ku, nga' ii no o tuhun dii. Gokomon no isido.”
40026049	Om tuutulus minintutuk isido di Jesus om poboos no, do: “Kotobian, oi Rabbi,” ka, om tungubai no dau isido.
40026050	Poboos no i Jesus doid disido, do: “Oi tamḇahut, poonjulo' no o nunu ino maan nu do doiti'.” Insomok no izioho', agkahai dioho' i Jesus om gokomo' no isido.
40026051	Om tigog i', do songuhun di tutumanud ngaavi' di Jesus do minigit om minongodong di ilang dau; pasanḏatai no dau i suupu di padri' takavas om katatak no o tohingo dii.
40026052	Om poboos no i Jesus, do: “Posusuko' mahik do id tangkap ino ilang nu, tu' saviavi' i momoguno do ilang do pamatai nga' apatai mai' do ilang.
40026053	Toi momusoou ko naku do au' zou kaanu do sumuku' doid di Ama' ku, i osikap do monuu' do opod om duvo nuzudan do tasab ngaavi'; do mongumohig dogo'?
40026054	Nga', ingkuo dii do otuhuk i ḇuuk toḇitua i minoboos do mositi' no do ingkaa no iti?”
40026055	Ontok no di timpu dii do minoboos i Jesus doid di tinimungan do tuhun do, “Magagaau zou naku, tu' minikot kou do mamagakom dogo' do ki'ii'ilang om kiboobobobog kou? Miniikau zou do mongia' do doiho' id Panamḇazangan Tagazo do tikid tadau om au' kou i' insan kama' dogo'.”
40026056	Nangaantakan iti do monuhuk di pogoohungungan ngaavi' do id ḇuuk toḇitua. Dadi' duanai no di mokiki'ia' ngaavi' isido om panangkus no izioho' do minogidu'.
40026057	Ovito' no di tuhun ngaavi', i minamagakom disido, i Jesus do doiho' id hamin di Caiaphas i padri' takavas, i tinimungan di tangabaa do id adat om i moomohoingon ngaavi'.
40026058	Tanud no disido i Peter do doiho' id soosodu' do gisom i' do id moligai di padri' takavas, om suang no isido om iikau no miampai di modsusuung ngaavi' do mintong do nunu kozo o taantakan.
40026059	Minogium do katahangan, songkuo noopo o vudut, i padri' ngaavi' takavas om saviavi' Sanhedrin do mooi do kaanu izioho' do mamatai disido.
40026060	Nga' aiso do to'ium dioho', sunḏung potuu do ogumu' i sasi' tovudut do minintahang. Di touvi nodii insomok no o duvo tuhun
40026061	om panaak no do kososian, do: “Minoboos o tuhun diti do: ‘Kikuasa' zou do momuzas diti Panamḇazangan Tagazo do Kinoingan om otuidong ku iti do id suang tohu tadau.’ ”
40026062	Ingkakat no i padri' takavas om poboos no doid disido, do: “Aiso i' do ponimḇa' nu diho'? Nunu o katahangan do tuhun ngaavi' diti i pamahavan dioho' diau?”
40026063	Nga' poimiizo i Jesus. Om poboos no doid disido i padri' takavas, do: “Potou'on ku iziau do id di Kinoingan poimpasi do popoiho dagai do nung iziau no i Kristus, i Tanak do Kinoingan.”
40026064	Simḇao' no di Jesus isido, do: “Iziau no o somboos diti. Nga' poihoon ku iziau do mantad baino om sohiihinaid kokito ko mai' di Tanak do tuhun do poinḏikau id avananan di Kuasa' om mikot doid gavun ngaavi' do tavan.”
40026065	Dadi' kiniso' no di padri' takavas i basaan ngaavi' dau om poboos no do: “Nokopogohunḏaat no isido. Nunu podii o guno do sasi' ngaavi' do baino? Ihia! Ko'o'ongou diozu o pogogohunḏaat.
40026066	Nunu o pomusaavan diozu?” Simḇa no izioho' do, “Misudong no iziaho' do matai.”
40026067	Dadi' ḏuhaai no dioho' o voos disido om tumḇuko' no dioho' isido; vookon nopo nga' minoboos di maamaso do monumḇuk disido do,
40026068	“Intutunai no, oi Kristus! Iisai dati' i minomobog diau dii?”
40026069	Do naamot dii, poinḏikau i Peter do id dahabus di pomḇiḇisalaan, om ikot no doid disido o songuhun suupu tonḏu' i minoboos do, “Iziau nga' miampai nogi' di Jesus i tuhun do Galilee, koni'.”
40026070	Nga' ohimo' no di Peter ii do id dumḇangan dioho' songovian. “Au' zou i' koiho do nunu ino booson nu,” ka disido.
40026071	Ontok di habus isido kuminaa' doid vavazaan tagazo nokokito disido o songuhun vagu' o suupu tonḏu' om poboos no zosido doid tuhun ngaavi' doiho', do: “Tuhun nopo diti nga' miampai di Jesus i tuhun Nazaret.”
40026072	Om imang no vagu' tau' isido do minogohim dii, do: “Au' zou i' kotutun do tuhun diho'.”
40026073	Au' i' ahaid mantad dii om intutuk no di Peter i tuhun ngaavi' i songingkakat doiho' om poboos no doid di Peter do: “Totootopot no do iziau nopo nga' songuhun dioho'! Tu' boos nu po nga' miaga do diaho'.”
40026074	Dadi' timpuun no isido do pokovusung om tumau', “Au' zou i' nokoiho do tuhun diho',” ka. Om tulus do pingkukuuk i tanḏaa',
40026075	om koonḏom no di Peter o nunu i noboos di Jesus, do: “Poguhu i' do mingkukuuk i tanḏaa' intohu ko no kopogohim dogo'.” Om habus no isido om iad nodii kozo.
40027001	Kosuvabai nopo, pitimḇungak no i huguan ngaavi' do padri' om i momohoingon di tuhun ngaavi' do manantu' do kapatazon di Jesus.
40027002	Pokikagasai no dioho' isido om pootodo' no doid di Pilate, i gounal.
40027003	Dadi' kokito nopo di Judas, i pinopotobus disido, do noukum i Jesus, pononso no isido om onuo' no dau i tohu ngoopod kakib usin piok om poguhio' no dau ii doid di huguan ngaavi' do padri' om momohoingon ngaavi'.
40027004	“Nokopomidouso zou. Nokopopotobus zou do zaa' di taiso hasa',” ka disido. Simḇa no izioho' do: “Nunu nodii ino doid dagai? Diau no do ahal dino.”
40027005	Om potovuko' no disido do doiho' id inantai do id suang panamḇazangan i kakib ngaavi' do piok om pogidu' no, om ongoi no isido givis sonḏii'.
40027006	Puuto' no di huguan ngaavi' do padri' i kakib ngaavi' do piok om poboos no do: “Kaḏaanḏang i' do Unḏang-unḏang do papaamung do usin diti do id poninimungan usin; usin do zaa' iti.”
40027007	Dadi' pibaasai no dioho' o ahal dii om pobohizo' no dioho' do gana' di mononoodo do kuon o usin dii, do dodizon do pamahabangan do songkosuvazan ngaavi',
40027008	om iti no sabap do kakaal i' do gana' dii do pungaanan do Gana' do Zaa'.
40027009	Dadi' notuhuk dii i noboos di profeta Jeremiah do: Om onuo' no dioho' i tohu ngoopod kakib do piok, i pinatantu' do tanak ngaavi' do Israel do pomohoogo di Iso' i tapagon kozo o hoogo,
40027010	om pobohizo' no dioho' ii do gana' di mononoodo do kuon, miaga di pinonuu'an dogo' di Tuhan ka.
40027011	Dadi', ovito' no i Jesus doid dumḇangan di gounal, om udizoo' no di gounal isido, do: “Laja' ko naku do Johudi ngaavi'?” Simḇa no i Jesus do, “Iziau no o somboos dino.”
40027012	Nga' dawaho' nopo isido di huguan ngaavi' do padri' om di moomohoingon ngaavi', nga' au' toomod isido sumimḇa.
40027013	Om poboos no i Pilate doid disido, do: “Au' ko i' koongou do songkuo ginumu' do pamadawa' dioho' diau?”
40027014	Nga' natangahan i gounal do aiso songkotob o boos do pinonimḇa disido do toomḇo noopo do dadawa' dii.
40027015	Koubasanan nopo di gounal do ontok tadau kalamazan, nga' papahapas do songuhun di songintolungku', iisai noopo o pihion dioho'.
40027016	Ontok nopo dii nga' kivaa songuhun pointolungku', i agazo kozo o hasa', pungaanan do i Barabbas.
40027017	Dadi' kotimung nopo i tuhun ngaavi', poboos no i Pilate doid dioho' do: “Toomḇo o pokihapasan diozu dogo': I Barabbas, ko' i Jesus i pungaanan do i Kristus?”
40027018	Tu' nokoiho i Pilate do sabap no do kapapahadan do novit dioho' isido doid disido.
40027019	Dadi' di poinḏikau isido do id tiikoon do pomḇisalaan, pobuzuai no di savo dau isido do pason, do: “Kada' ampai do ahal dino tuhun tavasi'; notigavo zou kozo di baino do nipi ku kokomoi disido.”
40027020	Nga' noogutan no di huguan ngaavi' do padri' om di mohoingon ngaavi' i tuhun togumu' do mokihapas di Barabbas om mongukum di Jesus do patazon.
40027021	Dadi' ontok poboos i gounal om minudizo dioho' do: “Toomḇo diti duvo o pokihapasan diozu dogo',” minoboos izioho' do, “I Barabbas.”
40027022	Poboos no i Pilate doid dioho', do: “Dadi' nung ingkaa, kuozon ku dii i Jesus i pungaanan do i Kristus?” Simḇa no izioho' do, “Papapakon iziaho'!”
40027023	Minuot isido do, “Nga' nunu dii o kalaatan do nimaan disido?” Nga' tadon nogi' dii do hobi pinuod dioho' do guminizak, do: “Papapakon iziaho'.”
40027024	Dadi' koihaai no di Pilate do aiso i' vaza' di boos dau, nga' tadon nogi' do koponoodo ii do kougaan. Paganu no isido do vaig tokuudi', om vougai no dau i pahad ngaavi' dau do id dumḇangan di tuhun ngaavi' om poboos no, “Aiso i' do hasa' ku do id zaa' do tuhun diti. Diozu no do ahal diti.”
40027025	Om ii nopo tuhun ngaavi', potitikid dioho', nga' suminimḇa do id gizak, do: “Izikoi no om tanak ngaavi' dagai o toontok do zaa' diti!” ka.
40027026	Dadi' pahapaso' no disido i Barabbas montok dioho'. Pokiposutai po haid disido i Jesus, om pataako' nogi' disido isido do maan papapako'.
40027027	Dadi' ovito' no di susumangod ngaavi' di gounal i Jesus doid hintuun pomḇisalaan om timungo' no do poinhiput di Jesus i saviavi' susumangod.
40027028	Iduai no dioho' do basaan isido om kuihibai no do kuihib taagang-agang,
40027029	om kopomohingkou po do ugi ngaavi' do tinoodo do siga, posigaai no dioho' disido ii om poigito' no dioho' do sukud vaang o hongon disido do vanan. Asaasabo' no dioho' isido miampai sumingkotud izioho' om moboos do, “Tabi', oi laja' do Johudi ngaavi'!”
40027030	Om ḏuhaai no dioho' isido om onuon dioho' i sukud vaang om poumpokon dioho' ii doid tuhu disido.
40027031	Om kopongo po izioho' do magaagasab disido, vuzado' no dioho' i kuihib om pabasaano' no dioho' disido i basaan ngaavi' dau sonḏii' om ovito' no dioho' isido do ngozon papapako'.
40027032	Id tinḏahanon dioho', kasaamaanai no dioho' o songuhun mantad Cyrene, pungaanan do i Simon, om suu'o' no dioho' isido do manaan di salip dau.
40027033	Kodimpot nopo dioho' o iso' kinoizonon pungaanan do Golgotha, kikomozon do, kinoizonon do bangkavan do tuhu,
40027034	poinumo' no dioho' isido do anggur hinangatan do tompodu, i kininaman disido nga' au' disido ninum.
40027035	Kopongo po izioho' do papapapak disido pinsimpuut no izioho' do mogibabaagi di basaan disido,
40027036	om iikau no izioho' om timpoon no do tuminamong disido.
40027037	Id duhuuhu disido poinsuat i totonḏos dioho' disido; do ka, “Iti no i Jesus, i Laja' do Johudi ngaavi'.”
40027038	Dadi' duvo mananakau pinapapak miampai disido, songuhun id avananan om songuhun id ogibangan.
40027039	Minanaasangi' disido i tuhun ngaavi' santaatahib; pinghingogon dioho' o tuhu dioho'
40027040	om moboos do, “Dadi' vuzason nu i Panamḇazangan Tagazo om id suang timpu tohu tadau, otuidong nu mahik ii! Dadi' imang no pasi diau sonḏii' nung tanak ko no do Kinoingan om minḏau' no mantad dino salip!”
40027041	Ingkaa nogi' do minanaasangi' disido i huguan ngaavi' do padri' miampai di tangabaa do id adat om i moomohoingon ngaavi',
40027042	miampai boos ngaavi' do, “Minamasi iziaho' dovokon; au' iziaho' kapasi dau sonḏii'. Laja' iziaho' do Israel; suu'o' nodii iziaho' do minḏau' mantad diho' salip do baabaino, om otumḇazaan tokou nodii mai' doid disido.
40027043	Nakahansan iziaho' doid Kinoingan; tomposizo' no daa do Kinoingan iziaho' nung mimang no diaho' isido. Tu' nokoboos iziaho' do, ‘Tanak zou do Kinoingan,’ ” ka.
40027044	Ii po mananakau ngaavi' i pinapapak miampai disido nga' ingkaa nogi' do minanaasangi' disido.
40027045	Mantad di jaam koopod om duvo do otuvong o pototongkop do tana' gisom di jaam kumotohu.
40027046	Om kuang hobi di id jaam kumotohu, guminizak do topuod i Jesus, do: “Eli, eli, lama sabachthani?” ka, komozon do, “Oi Kinoingan ku, oi Kinoingan ku, nookuo tu' zinadaan zou diau?”
40027047	Koongou nopo dii o vookon di songingkakat doiho', poboos no izioho', do: “Momohoou di Elijah o tuhun diho',”
40027048	om songuhun dioho' o suminikap minogongoi do totogop om potogopo' no do id souka' om, posonggio' no ii do id vaang, om potunuzo' no dau ii doid disido do poinuman disido.
40027049	Nga' ii nopo ngaavi' suvai nga' minoboos do: “Anḏado' po! Intangan po nung mikot i Elijah do mamasi diaho'.”
40027050	Nga' gizak no vagu' do topuod i Jesus, om kovodtuai no do ginavo.
40027051	Om tigog i', do nopiduvo do nokinis mantad savat gisom id siibo' i tabil ponokop id suang di panamḇazangan, noguzu' o tana', nahapak o vatu ngaavi',
40027052	noukab o hobong ngaavi' om i tinan ngaavi' do ginumuan tuhun tongoḇitua nga' tuminungag mantad hobong,
40027053	om iti nopo ngaavi', di ontok nokotungag nodii isido, nga' huminabus mantad di hobong ngaavi', suminuang di kakaḏazan toḇitua om minimḇuhai do id piipio tuhun.
40027054	I songuhun huguan atus susumangod miampai do suvai ngaavi' i minintamong di Jesus, nga' nokokito do noguzu' i tana' om nunu noopo i naantakan, om noikot izioho' do nokotigog om minoboos, do: “Totootopot no do tanak do Kinoingan o tuhun diti.”
40027055	Om ogumu' o tonḏu' do doiho', poingintong mantad soosodu', ii om ii tonḏu' ngaavi' i tuminanud di Jesus mantad Galilee om minintamong disido.
40027056	Poingamung nopo dioho' nga' i Mary do Magdala, i Mary i tina' di James om Joseph, om i tina' di tanak kusai ngaavi' di Zebedee.
40027057	Di minsosodop nodii, koikot no o songuhun puavang mantad Arimathaea, pungaanan do i Joseph, i nadadi do mokiki'ia' di Jesus.
40027058	Minugad o tuhun dii doid di Pilate om minokianu di tinan di Jesus. Om ponuu'ai no di Pilate ii do papataak.
40027059	Dadi' onuo' no di Joseph o tinan dii, hopoto' do kain tahaab tohidang
40027060	om posuango' no ii do id suang di kahabangan kavavagu dau sonḏii' i pinoluak disido doid pampang. Om huvido' no dau i vatu tagazo do pinopotutub di vavazaan sumuang do hobong dii om pamanau no isido do tuminongkizad dii.
40027061	Om doiho' i Mary do Magdala om i Mary tiso', miniikau id tupak di hobong.
40027062	Di tadau sumusuut, koontok do nopongo o Tadau Kopotounḏaan, minugad doid di Pilate i huguan ngaavi' do padri' om i Pharisee ngaavi'
40027063	om poboos no doid disido, do: “Oi Tuan Takavas, osoou dagai do minoboos o minghaahasu diti, di ontok poimpasi po isido, do: ‘Ahapas po tohu tadau, tumungag zou mai' vagu'.’
40027064	Iho' no poogi' do ponuu' no do mintamong di kahabangan do gisom kumotohu tadau, tu' kikoosi do mikot dati' i mokiki'ia' ngaavi' dau om panakaon no dioho' isido om oviton no do mogidu' om moboos nodii doid tuhun ngaavi', do, ‘Nokotungag isido mantad poimpatai,’ ka. Vudut nopo diti touvi no nga' hobi linaat ko' ii di poguhu diti.”
40027065	Poboos no i Pilate doid dioho', do: “Ngozo' no diozu tamangai kozo, songkuo noopo o toihaan diozu.”
40027066	Dadi' ugad no izioho' om tamangai no kozo dioho' i hobong, nimaan pioto' dioho' i vatu om ponuu'ai no do mintamong.
40028001	Kopongo nopo o tadau Sabbath, om sumaang tudan nodii di ontok tadau kumoiso' do minggu', minugad tumomḇuhui di hobong i Mary do Magdala om i songuhun po vagu' i pungaanan do i Mary nogi'.
40028002	Om tigog i' do guminuzu' kozo o tana', tu' mininḏau' mantad surga o iso' tasab di Tuhan, do minomohuvid di vatu om iikaai no dau ii,
40028003	Miaga do gonit o voos dau, noikot pinuak do basaan dau.
40028004	Noikot minadtalok i mintatamong ngaavi' tu' oosizan disido om miaga po izioho' do tuhun nangapatai.
40028005	Nga' poboos no i tasab; om minoboos isido doid di tonḏu' ngaavi', do: “Kada' kou koosizai. Koiho zou do mogium kou di Jesus, i pinapapak.
40028006	Aino' isido doiti', tu' nokotungag isido, tu' noboos no haid dau. Ngozo' no diozu intangai iho' kinovihion dau,
40028007	sikapon no diozu do mugad om poihoon no i mokiki'ia' ngaavi' dau, do: ‘Nokotungag isido mantad poimpatai om baino moguhu diozu isido do id Galilee; doiho' no o kokitanan diozu disido,’ kanto. Intangai! Nobiisaan ku no iziozu.”
40028008	Miampai noponu' do ko'o'osi om kounsikaan, suminikap i tonḏu' ngaavi' do tuminongkizad di hobong om panangkus no do minongoi popoiho di mokiki'ia' ngaavi'.
40028009	Om tigog i' do ongoi no soomo' dioho' i Jesus. “Kopivosian,” ka disido. Om intutuk no disido i tonḏu' ngaavi' om agko' no di takod dau om samḇa no disido.
40028010	Om poboos no i Jesus doid dioho', do: “Kada' kou koosizai; ugad kou no om poihoon no i tobpinai ku ngaavi' do mositi' mugad izioho' doid Galilee; doiho' no o kokitanan dioho' dogo'.”
40028011	Di maamaso izioho' minḏahan, vookon di mintatamong ngaavi' minugad doiho' id kakaḏazan do popoiho di huguan ngaavi' do padri' do saviavi' naantakan.
40028012	Pitimḇungak no izioho' miampai di moomohoingon ngaavi' om kopiboos po izioho', tunuzai no dioho' do usin togumu' i susumangod ngaavi'
40028013	miampai boos ngaavi' dioho' do, “Mositi' moboos kou do ingkaa, ‘Minikot do doungosodop i mokiki'ia' ngaavi' disido om panakao' no dioho' isido di ontok poingodop izikoi,’ kanto.
40028014	Om nung koongou diti i gounal, salasazon za i' iti miampai disido do mooi do au' kou kaanu do kosusaan.”
40028015	Dadi' onuo' no dioho' i usin om tonudo' no dioho' i ponuu'an ngaavi', om gisom do baino diti do ino no o susuzon do Johudi ngaavi'.
40028016	Do naamot dii, ii nopo opod om iso' mokiki'ia' nga' maso pakaazan doid Galilee, doid iso' nuhu takavas i pinoumpongo' di Jesus do pisaamanan miampai dioho'.
40028017	Kokito nopo dioho' isido, singkotud no izioho' do id dumḇangan disido, nga' vookon dioho' do miipiduvo ginavo.
40028018	Intutuk no dioho' i Jesus om poboos no doid dioho'. Minoboos isido do, “Saviavi' kuasa' do id surga om id tana' nga' nakataak doid dogo'.
40028019	Ugad kou no poogi', om dodizon no diozu do mokiki'ia' ngaavi' o saviavi' tuhun; podsuon no izioho' do id ngaan di Tama' om di Tanak om di Spiritu Toḇitua,
40028020	om ia'on no izioho' do mimozo' do saviavi' ponuu' i nakataak ku doid diozu. Om onḏomo' no, miampai zou i' diozu tomoimo; oo', gisom do id kopupuson do timpu.”
41001001	I tinimpuunon di Aḇal Tavasi' kokomoi di Jesus Kristus, i Tanak do Kinoingan.
41001002	Nokosuat ii do id ḇuuk di profeta Isaiah do: Bii'o', pougadon ku i papapaaḇal ku do moguhu diau; potounḏaon i mai' disido o vazaan nu.
41001003	I ohou do songuhun do maad-haad id kotogisan do: “Potounḏa'o' no o lahan montok di Tuhan, potuhido' no o vazaan ngaavi' disido.”
41001004	Doiho' id kotogisan i John Baptist, papaaḇal do kopodsuan do katangaban montok kopomohiangan do ḏouso ngaavi'.
41001005	Saviavi' tuhun mantad Judaea om mantad Jerusalem minikot doid disido, om di maso izioho' podsuon disido do id bavang Jordan minokihiong izioho' do ḏouso ngaavi' dioho'.
41001006	Poimbasaan i John do basaan tinoodo mantad kuhit do unta', om takanon nopo dau nga' homḇidai no om paa' id tahun.
41001007	Di maamaso isido mongia' minoboos isido do, “Kivaa do songuhun i sumusuut dogo' i agazo po o kuasa' ko' izou, om au' zou i' mipadan do sumingkotud do mongidu' di kagos do solipal dau.
41001008	Nopodsu' ku iziozu do vaig, nga' podsuon kou mai' disido do Spiritu Toḇitua.”
41001009	Ontok no do timpu diti do minikot i Jesus mantad do Nazareth id Galilee om nopodsu' di John do id bavang Jordan.
41001010	Om tuutulus, di maamaso isido tuminḏa mantad di vaig, do kokito no dau o surga do uminivang om i Spiritu, i miaga do tomḇohog asang, do suminonḏot doid disido.
41001011	Om koikot no o ohou mantad surga do, “Iziau no i Tanak ku, i Koginavaan ku; i kaanangan ku.”
41001012	Om tuutulus do ovito' no di Spiritu isido do kuminaa' doid kotogisan
41001013	om timpoon no isido doiho' do apat ngoopod tadau, om nimaan ponginamai di Saitan. Miampai isido di suang-tahun ngaavi' tongosiou, om tinamangan isido di tasab ngaavi'.
41001014	Kagakom nopo i John, ugad no i Jesus do doiho' id Galilee. Doiho' no isido do pinapaaḇal di Aḇal Tavasi' mantad Kinoingan do minoboos do,
41001015	“Notuhuk no i timpu, om osomok no i kopomolintaan do Kinoingan. Tongob no, om kotumḇazaai no di aḇal tavasi'.”
41001016	Di maapanau isido do zumuzu di Botung Tagazo do Galilee do kokito no dau i Simon om i tobpinai dau i Andrew do maamaso manatak do pukot do id botung tagazo dii — tu' monginginsada' izioho'.
41001017	Om biisaai no di Jesus izioho' do, “Tanud kou dogo' om dodizon ku iziozu do monginginsada' do tuhun.”
41001018	Om tuutulus do zadaai dioho' i pukot ngaavi' dioho' om tanud no disido.
41001019	Pamanau no vagu' do osoosodu' po, om kokito no disido i James i tanak di Zebedee om i tobpinai dau i John; izioho' nga' songinsakai nogi' di padaau dioho', do monomḇong di pukot ngaavi' dioho'.
41001020	Tuutulus do hoovo' disido izioho', duanai no dioho' i tama' dioho' i Zebedee do id padaau dii miampai di tuhun gogojihon ngaavi' disido, om tanud no disido izioho'.
41001021	Pamanau no izioho' gisom doid Capernaum, om tuutulus do minooi isido doid panamḇazangan do ontok Sabbath om tuminimpuun do mongia'.
41001022	Om nokosohuut do id ginavo dioho' i kopongia'an disido tu' minongia' isido dioho' miampai do kuasa', om okon ko' miaga di tuhun tangabaa do id adat.
41001023	Om tigog i' di doiho' id panamḇazangan dioho' do kivaa songuhun kusai nosuang do tomḇiivo talaat, om guminizak isido do,
41001024	“Kuozon zikoi diau, oi Jesus do Nazareth? Nokoikot ko naku do momunso dagai? Nokoiho zou do iisai ko: i Toḇitua Kozo do Kinoingan.”
41001025	Nga' poboos no i Jesus do opuod do, “Pokodoit! Habus no mantad diaho'!”
41001026	Om pimpulagiu no i tomḇiivo talaat id tuhun dii om miampai do gizak topuod habus no ii do mantad disido.
41001027	Noikot no do natangahan i tuhun ngaavi' dii om pogi'uu'uot no do nunu o komozon ngaavi' dii, do sombooboos do, “Iti no i kopongia'an kavavagu, om kikuasa' do pointanud dii: tomḇiivo tangalaat po nga' kuasaon disido om mimozo' izioho' disido.”
41001028	Om kaaḇal no o ngaan disido doid noonomḇoo nopo, doid pototongkop do kokompungan ngaavi' di tuhun Galilee.
41001029	Tongkizad nodii isido di panamḇazangan songovian di James om di John do pakaazan do doiho' id hamin di Simon om di Andrew.
41001030	Ontok dii nopo nga' poinghuvi i minan di Simon do id toodopon dau tu' sogiton, om sunudai no dioho' isido do kokomoi dosido.
41001031	Ikot no isido doid dosido, igitai no dau i hongon dosido om sakadazo' no do pinopotungag. Om tuminongkizad dosido o toluo dii om timpuun no zosido do minonompuan dioho'.
41001032	Minsosodop dii, di kotonob o tadau, ovito' no dioho' doid disido i kitoluo om i nongosuang do tomḇiivo tangalaat.
41001033	Nongotimung doid vavazaan dii i tuhun ngaavi' do kakaḏazan,
41001034	om ogumu' i hiningasan disido mantad mogisuusuvai toluo; minoguzazang nogi' isido do tomḇiivo tangalaat, nga' noduan disido izioho' do mimboos, tu' kotutun izioho' do iisai isido.
41001035	Di minsusuvab, di au' po sumaang tudan, tungag no isido om tongkizad no di hamin om ugad no doid iso' kinoizonon i aiso do tuhun om samḇayang no do doiho'.
41001036	Ugad no do mooi pogium disido i Simon om i kookoluang ngaavi' dau,
41001037	om ko'ium nopo dioho' isido poboos no izioho' do, “Mogium diau o tuhun ngaavi'.”
41001038	Simḇa no isido do, “Kanou mugad doid kinoizonon suvai, doid kakaḏazan ngaavi' id tootoning, do mooi do kapapaaḇal zou nogi' di boos do doiho', tu' ino' no o sabap do minikot zou.”
41001039	Om pitootongkop no isido do id Galilee, mobpongia' do id panamḇazangan ngaavi' dioho' om mobpoguzazang do tomḇiivo tangalaat.
41001040	Koikot no doid disido o songuhun gomuon om singkotud no do mokiinsian do moos-boos do, “Nung mimang ko, ohingasan zou i diau.”
41001041	Nosianan i Jesus disido om pobunuzo' no i hongon dau om kamao' no dau isido om poboos no doid disido do, “Ino no o kohizaban ku. Kohingasai no.”
41001042	Om tuutulus do noidu' o gomu' disido dii om kohingasai no isido.
41001043	Tuutulus do pinotongkizad di Jesus isido om biisaai no kozo dau isido do,
41001044	“Ingaton no, kada' popimḇooso' doid iisai-isai noopo, nga' ugad no do popokito diau sonḏii' doid di padri', om popohubuk no do montok kinohingasan nu tumanud do unḏang-unḏang di Moses do ponokokatahangan nu doid dioho'.”
41001045	Pamanau no o tuhun dii, nga' popingaḇalo' no dau o kinaantakan dii om popinsunudo' no doid noonomḇoo noopo, dadi' mogohimu i' dii i Jesus do sumuang doid nomḇoo noopo o kakaḏazan, om tuminimpoon dii do id dahabus do kakaḏazan id kinoizonon ngaavi' do aiso mogiigizon. Sunḏung potuu do ingkaa, nga' minodidikot i' doid disido o tuhun ngaavi' do mantad nomḇoo noopo.
41002001	Di piipio tadau mantad kinoguhian disido doid Capernaum, kaaḇal no do nokouhi' isido;
41002002	om noikot no ginumu' do tuhun do notimung gisom i' do aiso dii do iikoon, ii po id dumḇangan do vavazaan nga' noponu'. Maamaso isido popo'ia' di boos doid dioho'
41002003	do ontok ovito' di piipio tuhun doid disido o songuhun i napatazan sampapas tinan i tinonggungan do apat tuhun,
41002004	nga' sabap no do au' izioho' kaanu do mogovit do tuhun dii do tumahib di tuhun togumu', hingkibo' no dioho' i taap id saau di Jesus; om kohingkib nopo dioho' ii, pouhuo' no dioho' i tuhun napatazan sampapas tinan dii do poinghuvi id huhuvizon.
41002005	Kokito nopo disido o kotumḇazaan dioho' dii, biisaai no di Jesus i tuhun napatazan sampapas tinan dii do, “Oi tanak Ku, nohiong no o ḏouso nu ngaavi'.”
41002006	Dadi' kivaa do piipio tuhun tangabaa do id adat do poinḏikau doiho', om pomusoou no doid dioho' sonḏii' do,
41002007	“Ingkuo nodii do kaanu do moboos do ingkaa o tuhun diti? Mogohunḏaat i' isido do Kinoingan. Iisai dii o kaanu popohiong do ḏouso ngaavi' nga' kii-Kinoingan no?”
41002008	Om tuutulus i Jesus, do nokoiho do pomuanḏaman dioho', biisaai no disido izioho' do, “Nookuo nodii tu' kipomuanḏaman kou do miaga ngaavi' diti do id ginavo diozu?
41002009	Toomḇo dii ngaavi' diti i touhan do pobooson doid tuhun di napatazan sampapas tinan, ‘Nongohiong no o ḏouso nu,’ ka toi ko' ‘Tungag no, onuo' no ino huhuvizon nu om mamanau no?’
41002010	Nga' mooi do katahang doid diozu do kikuasa' i Tanak do tuhun do popohiong do ḏouso ngaavi' do id tana'” — minoboos isido doid di tuhun
41002011	napatazan sampapas tinan dii — “Suu'on ku iziau: ingkakat no, onuo' no ino huhuvizon nu, om muhi' no.”
41002012	Om ingkakat no o tuhun dii, onuo' no dau i huhuvizon dau om pamanau no huminabus do id dumḇangan di ginumuan do tuhun, dadi' noikot no do natangahan izioho' om pangazou no do Kinoingan do sombooboos do, “Au' po izikoi insan kokito do oonu-onu do miaga diti.”
41002013	Ongoi no vagu' isido do doiho' id tisan di botung tagazo; om minikot doid disido o saviavi' tuhun, om ia'o' no disido izioho'.
41002014	Di maapanau isido kokito no dau i Levi i tanak di Alphaeus do poinḏikau doiho' id upis do pamḇaḇalazan do sukai, om biisaai no dau isido do, “Tanud dogo'.” Om ingkakat no isido om tanud no disido.
41002015	Di maamaso i Jesus makan sosodopon do id hamin di Levi, kivaa piipio moninimung sukai om i momimidouso ngaavi' do songinḏikau id doos do mija' miampai di Jesus om di mokiki'ia' ngaavi' dau; tu' ogumu' dioho' dii do poingamung di tuminanud dau.
41002016	Kokito nopo di tangabaa do id adat do id tinimungan do Pharisee isido do makan miampai di momimidouso om di moninimung ngaavi' do sukai, poboos no izioho' doid di mokiki'ia' ngaavi' disido do, “Nookuo tu' makan isido miampai di moninimung do sukai om di momimidouso ngaavi'?”
41002017	Koongou nopo di Jesus iti, biisaai no disido izioho' do, “Okon i' ko' i ongohidas o momoguno do mongungusap, nga' i kitoluo. Okon i' ko' minikot zou do momohoou di tongotuhid, nga' momohoou i di momimidouso ngaavi'.”
41002018	Maamaso mogkuasa' i mokiki'ia' ngaavi' di John om i Pharisee ngaavi', do ontok ikot doid disido o piipio tuhun om poboos no doid disido do, “Nookuo nodii tu' mogkodos i mokiki'ia' ngaavi' di John om i mokiki'ia' ngaavi' di Pharisee ngaavi', nga' au' i' mogkodos i mokiki'ia' nu ngaavi'?”
41002019	Simḇa no i Jesus do, “Tantu' no do au' i' mogkodos i mononompuan ngaavi' di manansavo do ontok kakaal po di manansavo do miampai dioho'? Nung kakaal po do miampai dioho' i manansavo, au' i' kaanu mogkodos izioho'.
41002020	Nga' oikot i' mai' o timpu do ngozon mantad dioho' i manansavo, om vagu' nogi', do ontok tadau dino, do mogkodos mai' izioho'.
41002021	Aiso i' do tuhun do popotomḇong do kain di vagu po doid basaan di hazid no; tu' nung ingkaa, koponginis dati' i tomḇong dii, i vagu mantad di hazid, om lumalad o kinokinisan dii.
41002022	Om aiso i' poposuang do anggur vagu do id posusuangan anggur do nahazid i tinoodo mantad do binulang; tu' nung ingkaa, otobuk mai' di anggur i posusuangan i tinoodo mantad binulang, om oubat i anggur om nogi' i posusuangan dii. Au'! ii nopo anggur vagu nga' posuangon do id posusuangan vagu.”
41002023	Naantakan do insan tadau Sabbath di maapanau isido do dumaapas do anau ngaavi', pongupu' no do ganḏum di avazaan dioho' i mokiki'ia' ngaavi' disido.
41002024	Om biisaai no di Pharisee ngaavi' isido do, “Bii'o', nookuo nodii tu' mimang izioho' di pogoduan do ontok tadau Sabbath?”
41002025	Om simḇa no isido do, “Au' kou i' naku insan nakabasa' do nunu i nimaan di David di ontok timpu do kiguno isido, di ontok hinouson isido om i tutumanud ngaavi' disido —
41002026	ingkuo isido do suminuang do id hamin do Kinoingan di ontok i Abiathar o padri' takavas, om minangakan di louti ngaavi' pohubukon i ii-ii no i padri' ngaavi' o kavasa' do mangakan dii, om ingkuo isido do minanaak nogi' do vookon dii doid di tuhun ngaavi' i miampai disido?”
41002027	Om biisaai no disido izioho' do, “Tadau Sabbath nopo nga' notoodo montok do tuhun, okon ko' tuhun montok do tadau Sabbath;
41002028	dadi' ii nopo Tanak do tuhun nga' i tuan ponogi' do Sabbath.”
41003001	Ugad no vagu' isido doid panamḇazangan, om kivaa do songuhun i nopihadsa' o hongon do doiho'.
41003002	Om tamangai no dioho' isido do mintong nung momohingos isido do tuhun dii do ontok tadau Sabbath, humansan do ko'ium do hasa' do pamadawa dioho' disido.
41003003	Biisaai no disido i tuhun nopihadsa' o hongon do, “Ongoi no ingkakat doiho' id tanga'!”
41003004	Dadi' poboos no isido doid dioho' do, “Kavasa' i' naku do mimang do kalaja' tavasi' do ontok tadau Sabbath, toi ko' mimang do alaat; mamasi, toi ko' mamatai?” Nga' songimizo izioho'.
41003005	Miampai nahadangan isido do minintong dioho', tuminongob do nokokito dioho' do okodou o ginavo, poboos no doid tuhun dii do, “Pahanato' no ino hongon nu.” Pahanato' no disido ii om kavasi' no i hongon dau.
41003006	Habus no i Pharisee ngaavi' om tuutulus do minogiupapakat di tuhun ngaavi' di Herod do humavan disido, minogibooboos do ingkuo mamatai disido.
41003007	Tongkizad no i Jesus miampai di mokiki'ia' ngaavi' disido do kuminaa' doiho' id tisan do botung tagazo, om ogumu' kozo o tuhun mantad Galilee do tuminanud disido. Mantad Judaea,
41003008	mantad Jerusalem, om mantad Idumaea, om Transjordan om uvang do Tyre om Sidon, ogumu' kozo o tuhun i nokoongou di nimaan ngaavi' disido do minikot doid disido.
41003009	Om suu'o' no disido, i mokiki'ia' ngaavi' dau do popotounḏa' do padaau montok disido sabap no di tuhun togumu', do mooi do au' nodii isido oimpit.
41003010	Sabap no do ogumu' kozo i nongohingasan disido do saviavi' i kitoluo do nunu noopo nga' minogihoohosod do mooi kama' disido.
41003011	Om soosongian noopo do kokito disido i nongosuang do tomḇiivo tangalaat, nga' modhoub nopo izioho' do id dumḇangan disido om gumizak no do, “Iziau no i Tanak do Kinoingan!”
41003012	Nga' oduai no kozo disido izioho' do kada' do ointutunan isido.
41003013	Takad no isido doid nuhu om hoovo' no dau i kaanangan ngaavi' dau. Dadi' ikot no izioho' doid disido
41003014	om pomihi' no isido do opod om duvo; izioho' nodii i kinouvangan disido om pougadon do mooi papaaḇal di boos,
41003015	miampai kuasa' do moguzazang do logon ngaavi'.
41003016	Om pihio' no disido i opod om duvo, i Simon i pinungaanan disido do i Peter,
41003017	i James i tanak di Zebedee om i John i tobpinai di James, i pinungaanan disido do i Boanerges toi ko' i “Tanak ngaavi' do Tinggoud;”
41003018	i Andrew, i Philip, i Bartholomew, i Matthew, i Thomas, i James tanak di Alphaeus, i Thaddaeus, i Simon tuhun di Zealot
41003019	om i Judas Iscariot i popotobus disido.
41003020	Minuhi' vagu' isido, om timung no vagu' i tuhun togumu' gisom do au' di kosivat izioho' do makan.
41003021	Koongou nopo di tootobpinai ngaavi' disido iti, ugad no izioho' do minogongoi disido; “Nouhau isido,” ka dioho'.
41003022	Minoboos i tangabaa do id suat i minikot mantad Jerusalem do, “Nosuang isido di Beelzebul,” om, “maza' no di tanak laja' ngaavi' do logon do moguzazang isido do logon ngaavi'.”
41003023	Dadi', hoovo' no di Jesus izioho' om ponukadan no do,
41003024	“Ingkuo nodii o Saitan do moguzazang do Saitan? Nung opibaabaagi nopo o kopomolintaan, au' i' mongompusan ii.
41003025	Om nung opibaabaagi nopo o kohominan, nga' au' nogi' kaanu do mongompusan ii.
41003026	Dadi' nung mogihaahavan nopo o Saitan sonḏii' om opibabaagi no, nga' au' nogi' isido mongompusan — kopupuson nodii disido ii.
41003027	Nga' aiso i' kaanu sumuang do id hamin di tuhun tavakas om magaau no do kotos disido sahagi ngau' akagasan po disido o tuhun tavakas dii. Om vagu' nogi' do kaanu isido magaau do nuununu nopo do id hamin dii.
41003028	“Poihoon ku iziozu totootopot do, Saviavi' ḏouso do tuhun nga' ongohiong mai', om saviavi' i hunḏaat ngaavi' dioho';
41003029	nga' iisai nopo i mogohunḏaat di Spiritu Toḇitua nga' au' i' mai' ohiong, tu' kihasa' do ḏouso selajul.”
41003030	Sabap nopo diti nga' minoboos izioho' do, “Kivaa do tomḇiivo talaat doid disido.”
41003031	Koikot no i tina' om i tobpinai kusai ngaavi' disido om, songingkakat izioho' do doiho' id dahabus, pobuzuo' no dioho' o pason do mokituubung disido.
41003032	Songinḏikau do poinhiput disido i tuhun togumu' do ontok pobuzuo' doid disido i boos do, “Bio', i tina' om i tobpinai nu ngaavi' do kusai om tonḏu' momohoou diau do doiho' id dahabus.”
41003033	Simḇa no isido do, “Iisai i tina' om tobpinai kusai ku ngaavi'?”
41003034	Om unsalangai no disido i songinḏikau do poinhiput disido om poboos no do, “Iti no i tina' ku om tobpinai ku ngaavi' do kusai.
41003035	Iisai noopo i tumanud do kohizaban do Kinoingan, nga' izioho' no i tobpinai ku do kusai om tonḏu' om i tina' ku.”
41004001	Timpuun no vagu' isido do mongia' dioho' do id tisan di botung tagazo, nga' noikot ginumu' do tuhun do tuminimung do pohihiput disido do iho' nodii poogi' do sakai no isido do padaau i poindada' om iikau no do doiho'. ii nopo tuhun togumu' nga' songinḏikau do id tisan di botung tagazo.
41004002	Ogumu' i pino'ia' disido doid dioho' do id boovihan ngaavi', om id kopongia'an disido dii minoboos isido doid dioho' do,
41004003	“Pokinongou no! Soovo' no do kivaa songuhun papapasasad do minugad papasasad do hinsou.
41004004	Om kaantakai no do, di maamaso isido papasasad, vookon do hinsou dii do naatu' doid tisan lahan, om koikot no i tomḇohog ngaavi' om akano' no ii.
41004005	Vookon di hinsou do naatu' doid kovotuvan i kitana' todiipis om tuutulus dii do suminuni, tu' odiipis o tana' dii;
41004006	om kosidang nopo i tadau nga' kohozi' om kouzou no ii, tu' aiso do gamut dii.
41004007	Vookon do hinsou dii do naatu' doid kougizan, om kobobot nopo i ugi ngaavi' nga' kohikupai no ii, om au' dii nokopomiuva'.
41004008	Om vookon do hinsou dii do naatu' doid tana' tohuub, luminanggou ii om apantod, om pomiuva' no do tavasi'; intohu ngoopod kogumu', inggonom ngoopod, om nogi' inggatus kogumu'.”
41004009	Om poboos no isido do, “Iisai nopo i kitohingo nga' pokinongou no!”
41004010	Ontok di soosonguhun isido, minuot do nunu komozon do boovihan ngaavi' dii i Opod om Duvo om i sontonudan ngaavi' disido.
41004011	Biisaai no disido izioho' do, “Nokointahang no doid diozu o kopomolintaan tohosok do Kinoingan, nga' montok di au' poinpuu diozu nopo nga' pointahangon doid dioho' do id boovihan ngaavi',
41004012	do mooi do mongkikiikito daa izioho' nga' au' noopo kokito; mongki'oo'ongou, nga' au' noopo kalati'; do mooi do au' di kosimḇan o kovoovozoo' dioho' om au' ohingasan.”
41004013	Biisaai no disido izioho' do, “Au' kou i' naku kalati' do boovihan diti? Dadi' ingkuo kou nodii do kalati' di boovihan ngaavi' do suvai?
41004014	Ii nopo pasasadon di papapasasad nga' i boos.
41004015	Ii nopo ngaavi' id tisan do lahan i kinasasadon di boos nga' tuhun ngaavi' i au' i' ahaid mantad kinaangaan dioho' dii, tuutulus do mikot no i Saitan om aavon no i boos di nakasasad doid dioho'.
41004016	Ingkaa nogi', ii nopo nakasasad ngaavi' do id kovotuvan nga' tuhun ngaavi' i minonoimo tuutulus di boos miampai do kounsikaan, di ontok koinsan nogi' dioho' do nokoongou dii.
41004017	Nga' au' i' nakasaahom o gamut dioho' om au' dii kataan; nung koikot o ponginaman, toi kikoponusaan sabap no di boos, nga' tuutulus do aatu' izioho'.
41004018	Dadi' kivaa do vookon i nakasasad do id kougizan. Nokoongou izioho' di boos,
41004019	nga' mikot o koompuvangan ngaavi' do id pomogunan, koohungan do pinuavangan ngaavi' om i hizab ngaavi' do suvai do momohikup di boos, om au' di kopomiuva' ii.
41004020	Om kivaa vookon i nakasasad do id tana' tohuub; koongou izioho' di boos om monoimo dii om momiuva', do intohu ngoopod om inggonom ngoopod om inggatus kogumu'.”
41004021	Minoboos nogi' isido doid dioho' do, “Oviton po naku o sumḇu om tongkuban no ii toi posusuton do id toodopon? Okon naku ko' posumpakon ii do id patatampakan do sumḇu?
41004022	Tu' aiso i' di poinhosok, nga' mositi' do poimḇuhazon, aiso i' di himuvon nga' pointahangon i' ngaavi'.
41004023	Iisai nopo i kitohingo nga' pokinongou no!”
41004024	Minoboos nogi' isido doid dioho' do, “Ingato' no do nunu i kinongoon diozu. Songkuo noopo i paadangon diozu ingkaa nogi' i aadang do otoimo diozu — om ohobizanan kou po mai' vagu';
41004025	iisai noopo i kivaa, nga' oonuan mai' do hobi po; iisai noopo i aiso, nga' a'aavan po mai' vagu' do nunu i kivaa disido.”
41004026	Minoboos nogi' isido do, “Miaga ditia o kopomolintaan do Kinoingan. Songuhun o papasasad do hinsou do id tana'.
41004027	Sodop om tadau, ontok do poingodop isido, ontok do oposik isido, humoput i hinsou om gumazo; ingkuo, au' koiho isido.
41004028	Soosonḏii' i tana' do popohobus po haid do hobus, dadi' momivusak no, dadi' momiuva' no ii.
41004029	Om aansak po o tuva' dii, tuutulus do tumimpuun isido do mongomot tu' noikot no o timpu mongomot.”
41004030	Minoboos nogi' isido do, “Nunu dii o paagahan dotokou di kopomolintaan? Nunu dii o boovihan do o'ium dotokou do montok dii?
41004031	Ii nopo nga' miaga di songhinsou o sasawi, ontok nopo di pasasado' ii, nga' ii no i tonini' no kozo do saviavi' di hinsou do id tana'.
41004032	Nga' kasasad nopo ii nga' gumazo ii do ḏumadi di tagazo no kozo di kazu tongoniini' om momulaan no ii do laan tangagazo do mooi do kosusut nodii doid dii i tomḇohog ngaavi' do id tavan.”
41004033	Miampai minomoguno do boovihan togumu' do miaga diti, pinoboos disido doid dioho' i boos, do gisom noopo di olotian dioho'.
41004034	Au' i' isido moboos doid dioho' nga' id boovihan no, nga' polotion i' ma disido i mokiki'ia' ngaavi' dau do ontok osonḏii'an izioho'.
41004035	Di minsosodop do tadau om tadau dii, poboos no isido doid dioho' do, “Kanou sumoboong do doihuu' id soboong.”
41004036	Om angatai no dioho' isido do tumongkizad di tuhun togumu', do doiho' isido id padaau; om kivaa do padaau ngaavi' suvai do miampai disido.
41004037	Dadi' timpuun no do modtongus topuod om sumuang dii di padaau i hakun do modtikoponu' no ii.
41004038	Nga' poingodop isido doid douvi do padaau dii, poinhuvi do kituhunan.
41004039	Posikai no dioho' isido om poboos no do, “Oi Mongingia', au' ko naku momoduli'? Otoob tokou!” Om posik no isido pogodu no di tongus om biisaai no dau i daat do, “Imang tood! Toonong no!” Om kotood no i tongus, om imang no toonong o saviavi'.
41004040	Dadi' biisaai no disido izioho' do, “Nookuo tu' ongoosizan kou kozo? Kakaal po naku do aiso kotumḇazaan diozu?”
41004041	Noikot no do nongoosizan izioho' om pogibooboos nodii do, “Iisai bo o tuhun diti? Iho' po tongus om daat nga' mimozo' disido.”
41005001	Kodimpot nopo izioho' doid uvang do Gerasene id sampaping di botung tagazo,
41005002	om ontok di kotinḏa isido, ongoi no tuka' disido o songuhun mantad kahabangan i nosuang do tomḇiivo talaat.
41005003	Minogiigizon o tuhun dii do id kahabangan dii om aiso songuhun kaanu do papakagos disido, miampai po toi do ḇalantai,
41005004	tu' saasau' no haid langkapon isido om kagasan do ḇalantai nga' oputu i ḇalantai ngaavi' om ahangkang i langkap ngaavi', om aiso songuhun do kivinakas i kaanu monguasa' disido.
41005005	Minggaom om gumanit sonḏii' isido miampai do vatu do id kahabangan om konuhuan ngaavi' dii do sonsoosodop om sangaangadau.
41005006	Kokito nopo dau i Jesus doihuu' id sodu', panangkus no isido om singkotud no do id daadakod disido
41005007	om gizak no do topuod kozo do, “Kuozon zou diau, oi Jesus, tanak do Kinoingan i Takavas Kozo? Id ngaan do Kinoingan kada' zou unḏosoo'!”
41005008	Tu' nobiisaan no haid di Jesus isido do, “Habus no mantad do tuhun dino, oi tomḇiivo talaat.”
41005009	Dadi' uot nodii isido do, “Iisai o ngaan nu?” Simḇa no isido do, “Ngaan ku nopo nga' i Legion, tu' ogumu' zikoi.”
41005010	Noikot no minokiinsian di Jesus isido do au' daa dau poiduon izioho' do mantad uvang dii.
41005011	Id poluukan do konuhuan dii, kivaa do panon tagazo do vogok do maamaso mangakan do susumad,
41005012	om pokiinsian no disido i tomḇiivo tangalaat dii do, “Pougado' zikoi doid vogok ngaavi' diho', potumḇazaai zikoi do sumuang doid dioho'.”
41005013	Dadi' potumḇazaai no disido izioho' dii. Mantad diho', do padhabus no i tomḇiivo tangalaat om suang no do id vogok ngaavi' dii, om panangkus no minunḏuk di ungib do tuminuun doid botung tagazo dii i panon do vogok dii i kiginumu' do duvo ngoibu, om kohonod no ngaavi' ii.
41005014	Panangkus no i mintatamong ngaavi' di vogok om popinsunudo' no dioho' doid kakaḏazan tagazo om kokompungan ngaavi' i naantakan; om minodidikot o tuhun togumu' do minooi intong do nunu kozo i naantakan.
41005015	Koikot no izioho' doid di Jesus om kokito no dioho' i tuhun i nosuang do tomḇiivo talaat dii do poinḏikau do doiho' — i tuhun i nosuang do legion — do poimbasaan tavaavasi' om poinsinonod o pomusaavan dau, om nongoosizan izioho'.
41005016	Om saviavi' i nangakasasi' do kinaantakan dii do pinoposunud do nunu o naantakan doid tuhun i nosuang haid do tomḇiivo tangalaat om nunu o naantakan doid vogok ngaavi' dii.
41005017	Dadi' timpuun no izioho' do mokiinsian di Jesus do tumongkizad do uvang dioho'.
41005018	Di maamaso isido sumakai di padaau, pokiinsian no i tuhun i nosuang haid do tomḇiivo talaat dii do katanud daa disido.
41005019	Au' pinotumḇazaan di Jesus isido nga' biisaai no dau isido do, “Guhi' no doid tuhun nu ngaavi' om poihoon no izioho' do sontob nimaan di Tuhan doid diau do mantad no do kobinsianan dau.”
41005020	Dadi' pamanau no o tuhun dii om pintongkop no do popinsunud doid Decapolis do saviavi' i nimaan di Jesus montok disido. Om saviavi' dioho' nga' nangatangahan.
41005021	Kosoboong nopo vagu' i Jesus do doiho' id sampaping do suminakai di padaau, hiputai no isido do tuhun togumu' om timpoon no isido do id tisan do botung tagazo dii.
41005022	Dadi' koikot no i huguan do panamḇazangan do Johudi, i pungaanan do i Jairus, om kokito nopo disido, singkotud no do id daadakod disido
41005023	om pokiinsian no kozo disido do moos-boos do, “Avagatan do toluo i tanak tonḏu' ku tonini'. Kano po om ngozo' no pakamao' ino hongon nu doid dosido do mooi do ohingasan om apasi dii zosido.”
41005024	Ugad no i Jesus miampai disido om ogumu' tuhun do tuminanud disido; mogidoodonso po izioho' do poinhiput disido.
41005025	Om kivaa songuhun tonḏu' i kitoluo do humuzung o zaa' do opod om duvo toun no hinaid;
41005026	i ahaid no om nosinḏuahan no do usapon do mogisuusuvai o mongungusap, naavi' no dosido o usin dosido do pinamḇalai nga' aiso i' do kinomogoto' dosido; tadon nogi' dii, do uminusa' i toluo dosido.
41005027	Nokoongou zosido kokomoi di Jesus, om ongoi no zosido amung di tuhun togumu' om kama' no di basaan disido do mantad douvi, do moou-soou, do
41005028	“Nung kakama' zou po daa diho' basaan dau, ohingasan zou i' mai'.”
41005029	Om tuutulus do kotood i zaa' dau do humuzung, om kopiumanai no dosido sonḏii' do nohingos no o toluo dosido.
41005030	Om kopiumanai nopo di Jesus do kivaa do kuasa' do nakahabus mantad disido, pogkovihi no isido di tuhun togumu' om uot no do, “Iisai i kuminama' do basaan ku?”
41005031	Poboos no i mokiki'ia' ngaavi' disido doid disido do, “Kokito ko i' motuu do mogidoodonso nopo do poinhiput diau iho' tuhun togumu'; om muot ko po vagu' do, ‘Iisai o kuminama' dogo'?’ ” ka nu.
41005032	Nga' piovoovo no isido do minintong do iisai o minimang dii.
41005033	Dadi' intahang no o tonḏu' dii, nokotigog om maatalok tu' nokoiho zosido do nunu o naantakan doid dosido, om singkotud no zosido doid daadakod dau om poihoo' no dau isido di totopot.
41005034	Poboos no isido do, “Oi tanak tonḏu' ku, kotumḇazaan nu no o nokopomohingos diau; pamanau no do id pibabasan om kahapas no mantad toluo nu.”
41005035	Di maamaso po isido moboos koikot no o piipio tuhun mantad hamin di huguan do panamḇazangan do Johudi do minooi popoboos do, “Napatai no i tanak tonḏu' nu: nunu po dii vagu' o kakasaan nu di Tuan.”
41005036	Nga' noongou di Jesus i binoos dioho' dii om biisaai no disido i huguan do panamḇazangan do Johudi do, “Kada' koosizai; nga' kotumḇazaai no.”
41005037	Om au' disido pinakavasa' o iisai-isai nopo do tumanud dau nga' i' Peter no om i James, om i John tobpinai di James.
41005038	Dadi' koikot no izioho' doid hamin di huguan do panamḇazangan do Johudi, om kokito no di Jesus i kountingaan ngaavi' miampai do au' tumood do miad om mogkoudu' i tuhun ngaavi'.
41005039	Suang no isido om poboos no doid dioho' do, “Nookuo tu' ountingau om mogiad kou? Au' i' napatai o tanak dii, nga' minodop noopo.”
41005040	Nga' ii'iakai no dioho' isido. Dadi' pohobuso' no disido izioho' om, angatai no dau i tama' om i tina' di tanak om i kinouvangan ngaavi' dau sonḏii', suang no do id hinimput do pinavantazan di tinan di tanak.
41005041	Om igitai no dau i hongon di tanak om poboos no doid dosido do, “Talitha kum!” i kilati' do, “Oi Ati', biisaan ku iziau do tumungag.”
41005042	Tuutulus do tuminungag i tanak tonḏu' om pimpanau no, tu' opod om duvo toun no o umul dosido. Noikot no do natangahan izioho',
41005043	om poingato' no kozo disido izioho' do kada' poposunud doid diisai-isai kokomoi dii, om suu'o' no dau izioho' do papaakan dosido.
41006001	Tongkizad no isido do uvang dii, pakaazai no doid kakaḏazan kinoizonon dau, om kinouvang isido di mokiki'ia' ngaavi' dau.
41006002	Koikot nopo o tadau Sabbath timpuun no isido do mongia' do id panamḇazangan Johudi, om kogumuan dioho' do natangahan ontok nokoongou disido. Minoboos izioho' do, “Nomḇoo o kinoonuan do tuhun diho' do toihaan ngaavi' diti? Nunu o kabaahan diti i nakataak doid disido, om i kosunḏuvan ngaavi' i oimaan maza' disido?
41006003	Iti no i tukang kazu dii, i tanak kusai di Mary, i tobpinai di James om di Joset om di Jude om di Simon, koni'? Okon naku ko' miampai nogi' dotokou, i tobpinai ngaavi' disido do tonḏu'?” Om au' dii izioho' monoimo disido.
41006004	Om poboos no i Jesus doid dioho' do, “Id kinoizonon dau sonḏii' no do au' pantangon o songuhun profeta, id poingamung do koobpinoizan om paganakan dau sonḏii';”
41006005	om au' dii nakaanu isido do mimang do kosunḏuvan do doiho', nga' nokopomohingos isido do piipio tuhun i kitoluo miampai do pinakabazan dau do hongon dau izioho'.
41006006	Natangahan isido do aiso do kotumḇazaan dioho'. Pitootongkop no isido do id kokompungan ngaavi', do mongia'.
41006007	Dadi' hoovo' no disido i Opod om Duvo om pougado' no dau izioho' do toduuduvo, nonuan dau do kuasa' do moguzazang do tomḇiivo tangalaat.
41006008	Om biisaai no disido izioho' do kada' pogovit do nuununu nopo do id pamanaan nga' suusukud no — aiso akanon, aiso pinuput, aiso usin do id poizazanan usin.
41006009	Kavasa' izioho' do mononsolipal nga', poboos no vagu' isido do, “Kada' pogovit do basaan dohinon.”
41006010	Om biisaai no disido izioho' do, “Nung kasaakoi kou do id hamin id noonomḇoo noopo, izon no do doiho' do gisom i' do tumongkizad kou do uvang dii.
41006011	Om nung kivaa nopo do kinoizonon i au' monoimo diozu om au' mokinongou diozu o tuhun, nga' tantagon no o siovuk mantad hapap diozu do ontok tumongkizad kou do ponokotanḏa' kumaa doid dioho'.”
41006012	Dadi' ugad no izioho' do minooi papaaḇal do katangaban do ḏouso;
41006013	om ogumu' o logon do nouzazang dioho', om ogumu' o tuhun kitoluo do noumaan do tumau om nongohingasan izioho'.
41006014	Nokoongou i Laja' Herod kokomoi disido, tu' noihaan nodii kozo o ngaan disido. Vookon minoboos do, “Nokotungag mantad poimpatai i John Baptist om iho' nodii do kivaa kosunḏuvan ngaavi' do id kalaja' dau.”
41006015	Vookon minoboos do, “i Elijah i' isido.” Vookon minoboos do, “Isido nopo nga' songuhun profeta, miaga di profeta ngaavi' haid.”
41006016	Nga' koongou nopo di Herod iti poboos no isido do, “I John i' ii i pinutuhan ku do tuhu; nokotungag isido mantad poimpatai.”
41006017	Isido no ii, i Herod i minonuu' do mooi pamagakom di John, om pokibalantazai no dau do id tolungku' sabap no di Hirodias, i sinavaan di tobpinai dau i Philip, i sinavo dau.
41006018	Tu' biniisaan di John i Herod do, “Kaḏaanḏang i' doid Unḏang-unḏang do sovoon nu i sinavaan di tobpinai nu.”
41006019	I Herodias nopo, nga' abaazatan kozo disido om pongkipaapatazan dii daa dau isido nga' au' zosido nakaanu,
41006020	tu' oosizan di John i Herod, tu' nokoiho isido do avasi' om oḇitua kotuutuhun isido, om numohigan dii dau isido. Ontok nopo do koongou di Herod i John do minoboos, nobuuvong kozo isido, nga' isoo' i' ko' naanangan isido do mokinongou disido.
41006021	Koikot nodii o kosivatan di ontok kinouhitan do tadau kinohodion di Herod di ontok minanaak isido do pangaangakan doid upisol ngaavi' kigaa' disido, i upisol ngaavi' do susumangod disido om i tuhun ngaavi' kigaagaa' do id pogun Galilee.
41006022	Ontok nopo do suang i tanak tonḏu' di Herodias do suminazau, nokopopounsikou zosido di Herod om di tomḇuhui ngaavi' dau; dadi' poboos no doid tanak tonḏu' dii i laja' do, “Pokianu no dogo' do nunu noopo i kaanangan nu om pataakon ku i' mai' diau ii.”
41006023	Om tau' no isido doid batos do, “Onuan ku iziau do nunu noopo i pokionuon nu, sunḏung potuu do sampapas kopomolintaan ku.”
41006024	Habus no zosido om uot no di tina' dau do, “Nunu dii o pokionuon ku?” Simḇa no zosido do, “I tuhu di John Baptist.”
41006025	Om agab-agab no do guminuhi' doid di laja' i tanak tonḏu' om pobooso' no dau i pokionuon dau do, “Mokianu zou diau di tuhu di John Baptist, do baabaino, id suang pinggan.”
41006026	Noikot no do tuminongob i laja' nga', tu' koonḏom isido di batos i nakatau' disido om di tomḇuhui ngaavi' dau, au' dii isido nakaanu do au' monumḇozo' di pokionuon dosido dii.
41006027	Tuutulus dii do ponuu' no i laja' do songuhun maamata' do mooi pomutu do tuhu di John.
41006028	Ugad no o tuhun dii do mooi pomutu do tuhu disido do id tolungku'; dadi' ovito' nodii dau o tuhu dii do poinsuang do id pinggan om pataako' no doid di tanak tonḏu' dii, om pataako' no di tanak tonḏu' ii doid di tina' dau.
41006029	Koongou nopo do kinaantakan diti i mokiki'ia' ngaavi' di John, ikot no izioho' om onuo' no i tinan disido om hobongo' no ii.
41006030	Koguhi' no i apostol ngaavi' di Jesus om susuzai no dioho' isido do nangaangazan dioho' om di pino'ia' ngaavi' dioho'.
41006031	Om poboos no isido doid dioho' do, “Ongoi kou no doid kinoizonon i aiso do tuhun nga' iziiziozu no om munḏoong po do toluu'ai no;” tu' ogumu' kozo o tuhun do songikot-ikot om songuhi-uhi' do timpu do makan po nga' aiso.
41006032	Dadi' sakai no izioho' do padaau do mongoi doid kinoizonon taiso tuhun do mooi do osonḏii'an dii izioho'.
41006033	Nga' nokito izioho' do tuhun do minugad, om ogumu' o nokotutun dioho'; om mantad potitikid kakaḏazan minodidikot izioho' do id kinoizonon dii do minamanau om nongokopoguhu do nokoikot doiho' dii do mantad ko' izioho'.
41006034	Dadi' kotinḏa nopo isido do id tisan, kokito no dau i tuhun togumu'; om kosianai no isido dioho' tu' miaga po izioho' do kamḇing ḇiri'-ḇiri' i aiso mintatamong; om timpuun no isido do mongia' dioho' do ahaahaid i'.
41006035	Tu' maamaso nodii do tumuvong, om ikot no doid disido i mokiki'ia' ngaavi' disido om poboos no do, “Kinoizonon nopo diti nga' aiso tuhun poingizon om tumuvong nodii,
41006036	dadi' pougado' no izioho', om koongoi dii izioho' doid pongumaan om kokompungan ngaavi' id soosomok, do mooi pomohi do takanon montok dioho' sonḏii'.”
41006037	Simḇa no isido do, “Onuai no diozu izioho' do takanon.” Simḇa no izioho' do, “Mooi zikoi dii naku pomohi do louti do kigatang do duvo ngaatus dinar do paakanan dioho'?”
41006038	Uot no isido do, “Pio i' o louti diozu? Ngozo' bii'o'.” Om kobii' po dioho' ii, poboos no izioho' do, “Himo o louti om duvo tinan o sada'.”
41006039	Dadi' suu'o' no disido izioho' do pinopo'iikau di tuhun ngaavi' do id tinimungan ngaavi' do id sakot,
41006040	om iikau no izioho' do id tana' do id ginuumungan tosoputang do taatus-atus om tohiihimo ngoopod.
41006041	Dadi' onuo' no disido i himo louti om i duvo tinan sada', tingaa' no isido doid surga om pamḇalakat no; dadi' kokibo' no disido i louti ngaavi' om pataako' no dau doid di mokiki'ia' ngaavi' dau do maan potikido' doid di tuhun ngaavi'. Pinogibabaagi nogi' disido i duvo tinan sada' doid dioho' saviavi'.
41006042	Akan no izioho' gisom i' do nongovizau.
41006043	Nokotimung po izioho' do opod om duvo balatak do kinoohuan di louti om sada' ngaavi' dii.
41006044	ii nopo nangakaakan do louti dii nga' kiginumu' do himo ngoibu kokusazan.
41006045	Om tuutulus do suu'o' no disido i mokiki'ia' ngaavi' dau do sumakai di padaau om moguhu kumaa doiho' id soboong id doos do Bethsaida, do naamot dau do popouhi' di tuhun ngaavi'.
41006046	Kopopotoodo po isido dioho' ugad no isido doid konuhuan do mooi samḇayang.
41006047	Di minsosodop nodii, nokointanga' nodii doid daat i padaau, om soosonguhun podii isido do id tinḏa.
41006048	Nokito disido izioho' do nouzan do momosi, tu' humusak dioho' i tongus; om kuang hobi do jaam kotohu kosuvabon ikot no isido doid dioho', do maapanau do id soibau do vaig. Tohiban disido izioho' dii,
41006049	nga' kokito nopo dioho' isido do maapanau do id soibau do vaig soou dioho' do tomḇiivo ii om nongokogizak dii izioho';
41006050	tu' nokokito izioho' disido om nongoosizan. Nga' tuutulus disido do minoboos doid dioho' do, “Toonong no! Izou i' iti! Kada' koosizai.”
41006051	Dadi' sakai no isido di padaau om tood no i tongus. Noikot no do noompuvong om au' nokoboos izioho',
41006052	tu' au' po izioho' nokokito do nunu o lati' do kosunḏuvan di louti ngaavi' dii; pomusaavan nopo dioho' nga' au' po noukab.
41006053	Kosoboong nopo nodii, kotinḏa no izioho' do id Gennasaret om pokogoso' no dioho' i padaau.
41006054	Kotinḏa nopo izioho' tuutulus do notutunan di tuhun ngaavi' isido,
41006055	om agab-agab no izioho' do tumongkop do id kokompungan om ovito' no dioho' do id huhuvizon i kitoluo ngaavi' do id noonomḇoo noopo do oongou dioho' do doiho' isido.
41006056	Om id nomḇoo noopo o ngozon dau, doid kokompungan toi kakaḏazan toi pongumaan, povihion dioho' i kitoluo ngaavi' do id hivang ngaavi', om mokiinsian disido izioho' do papakavasa' dioho' do kumama' do i po toi pompod di kuihib dau. Om saviavi' i nakakama' disido nga' nohingasan.
41007001	I Pharisee ngaavi' om vookon di tuhun tangabaa do id adat i nongokoikot mantad Jerusalem tuminimung do poinhiput disido,
41007002	om kokito no dioho' do vookon di mokiki'ia' ngaavi' disido do minakan do azamut o pahad, au' novougan.
41007003	Tu' ii nopo Pharisee ngaavi', om i Johudi ngaavi', nga' tumanud do koubasanan di komohoingan ngaavi' om au' i' makan do au' no nokopomoug do pahad gisom i' doid siku;
41007004	om koguhi' nopo mantad do id pitomuvan au' izioho' makan sahagi ngau' kopingizas po haid izioho'. Ogumu' nogi' vagu' o pantang i nakataak doid dioho' do tonudon, kokomoi do momohiung do sasavan om lanjang om pinggan ngaavi' do luzang.
41007005	Dadi' uot no disido i Pharisee ngaavi' om i tuhun tangabaa do id adat do, “Nookuo tu' au' mamantang di koubasanan di komohoingan ngaavi' i mokiki'ia' nu ngaavi' nga' makan nopo do azamut o hongon?”
41007006	Simḇa no isido do, “Pointunud no o kinopogoohungungan di Isaiah do id ḇuuk toḇitua kokomoi diozu oi tuhun do mimpuupula' ngaavi': ‘Tuhun nopo ngaavi' diti nga' mamantang noopo dogo' miampai do munung, nga' ginavo nopo dioho' nga' osodu' i' kozo mantad dogo'.
41007007	Kapamantangan nopo dioho' dogo' nga' aiso i' do guno; tu' ii nopo kopongia'an ngaavi' do po'ia'on dioho' nga' aiso do suvai nga' doun tuhun no,’ ka.
41007008	“Zinadaan diozu i ponuu' do Kinoingan do mooi do oigitan diozu i koubasanan ngaavi' do tuhun.”
41007009	Om poboos no isido doid dioho' do, “Songkuo nodii kabaabaaho' diozu do mamazada' di ponuu' do Kinoingan do mooi do atampasi nodii diozu i koubasanan diozu sonḏii'!
41007010	Tu' nokoboos i Moses do: Pantango' no i tama' om i tina' nu,om, Iisai noopo i pokovusung di tama' toi di tina' nga' mositi' no do patazon, ka.
41007011	Nga' moboos kou do, ‘Nung moboos o songuhun doid di tama' toi ko' di tina' dau do: “Nunu noopo i doun dogo' i noguno ku do monuhung diau nga' nadadi no ii do Korban (ino nopo nga', pinoobi' doid Kinoingan),” ’
41007012	dadi' mantad diho' do oduan dii isido do mimang do nunu noopo montok di tama' toi di tina' dau.
41007013	Id lahan no diti do au' diozu pinoduli' i boos do Kinoingan saasabap no di koubasanan diozu i nokotungkus diozu. Om ogumu' po suvai i miaga diti do maan diozu.”
41007014	Hoovo' no vagu' disido i tuhun ngaavi' om poboos no do, “Pokinongou kou dogo', saviavi' kou, om lotio' no.
41007015	Aiso i' di mantad dahabus i sumuang do id songuhun do kaanu momizamut do tuhun dii; naavi'-nga' i no ngaavi' humabus mantad do tuhun dii o kaanu do momizamut dau.
41007016	Iisai nopo i kitohingo nga' pokinongou no!”
41007017	Kosuang nopo isido do id hamin, osodu' mantad di tuhun togumu', uoto' no di mokiki'ia' ngaavi' dau isido kokomoi di boovihan.
41007018	Poboos no isido doid dioho' do, “Iziozu po — nga' au' kou kalati'? Au' kou i' naku kalati' do aiso i' di mantad dahabus i sumuang do id tuhun do kopomizamut do tuhun dii,
41007019	tu' au' i' tumihomḇus ii doid ginavo dau nga' sumuang i' doid gituko om humomḇus no doid pagagavasan?” (Ingkaa no do pinoboos disido do ohidang o saviavi' takanon.)
41007020	Om oputai no vagu' disido do, “Ii no humabus mantad do tuhun dii o kopomizamut dau.
41007021	Tu' mantad no do id suang, mantad do ginavo, do humabus i atag tangalaat: kababantat, manakau, momoduso,
41007022	magampahu', kododoot, gaab tangalaat, kopomoduungan, au' opiodo', kopipihadan, momitana', kopokiazaan, kobosuanan.
41007023	Saviavi' o koimaan tangalaat diti nga' mantad ngaavi' do id suang om kopomizamut do tuhun dii.”
41007024	Tongkizad no isido do kinoizonon dii om pakaazai no doid pivohitan do Tyre. Suang no isido do id iso' hamin do doiho' om au' nasaga' do oihaan diisai-isai do doiho' isido; nga' iso' i' ko' notutunan isido.
41007025	Kivaa mohoing tonḏu' i kitanak tonḏu' i nosuang do tomḇiivo talaat do nokoongou kokomoi disido om ikot no om singkotud no do id dumḇangan disido.
41007026	Tonḏu' nopo dii nga' kapil, nohodi' id songuhun Syrophoenicia, om pokiinsian no disido zosido do moguzazang di logon do mantad di tanak tonḏu' dau.
41007027	Om poboos no isido doid dosido do, “I tanak ngaavi' po haid o poguhuonon do papaakan, tu' au' i' apatut do aavon po i takanon di tanak ngaavi' om pataamon no doid tasu ngaavi'.”
41007028	Nga' poboos no zosido do, “Oo', oi tuan, nga' ii po i tasu id saau di mija' nga' kaakan nogi' di mumu' mantad di tanak ngaavi'.”
41007029	Om biisaai no disido zosido do, “Tu' minoboos ko do ingkaa nga' uhi' no do kikounsikaan; nokotongkizad no i logon mantad di tanak tonḏu' nu.”
41007030	Om uhi' no zosido om kokito no dau i tanak do poinhuvi id toodopon om nokotongkizad no i logon.
41007031	Di poguhian disido mantad uvang do Tyre, minaza' do id Sidon do pakaazan doid Botung Tagazo do Galilee, do tuutulus minaza' do uvang Decapolis.
41007032	Om ovito' no dioho' doid disido i songuhun kusai bongohon i moododo' do moboos; om pokiinsian no izioho' disido do pakamaon daa disido o hongon dau doid tuhun dii.
41007033	Angatai no dau isido do minsoosonḏii', mininsodu' mantad di tuhun togumu', poḏunḏulo' no dau o tuntuu' dau do id tohingo do tuhun dii om kamao' no dau i diha' disido miampai do ḏuha'.
41007034	Dadi' tingaa' no isido doid surga do minongonsu; om poboos no doid disido do, “Ephphatha,” komozon do, “Ukab no.”
41007035	Om koukab no o tohingo disido dii, om tuutulus do noidu' i kopododo' di diha' disido om olotian dii o boos disido.
41007036	Om biisaai no di Jesus izioho' do kada' popoiho diisai-isai do kokomoi dii, nga' tadon do mogodu isido, tadon nogi' do pinopinsunud izioho' do kokomoi dii.
41007037	Natangahan om noimazaan izioho', om ka dioho', “Avasi' ngaavi' o nimaan disido, pinoongou disido i bongohon om pinoboos disido i nobobou.”
41008001	Om insan po vagu' do notimung o tuhun togumu', om aiso do akanon dioho'. Dadi' hoovo' no disido i mokiki'ia' ngaavi' dau om poboos no doid dioho' do,
41008002	“Osianan zou do tuhun ngaavi' diti; tu' tohu nodii tadau izioho' do miampai dogo' om aiso nodii do akanon.
41008003	Nung pouhion ku izioho' do mous-hous nga' ovunḏuk dati' izioho' do id tinḏahanon; vookon do minikot mantad sodu'.”
41008004	Simḇa no i mokiki'ia' ngaavi' disido do, “Id nomḇoo dii o pogiuman do louti i kavanga' do tuhun ngaavi' diti do doiti' id kinoizonon mintotoiso'?”
41008005	Uot no dioho' isido do, “Pio po o louti ngaavi' diozu?” “Tuu' po,” ka dioho'.
41008006	Dadi' suu'o' no disido i tuhun togumu' do miniikau do id tana', om onuo' no dau i tuu' louti, om kopongo po do monongkotohuod kokibo' no ngaavi' dau ii om pataako' no doid di mokiki'ia' ngaavi' dau do maan potikido'; om potikido' no dioho' ii doid di tuhun togumu'.
41008007	Kivaa nogi' do piipio tinan o sada' tongoniini' dioho', om ḇalakatai no disido ii om suu'o' no do popotikid nogi' ngaavi' dii.
41008008	Akan no izioho' gisom i' do nongovizau, om timungo' no dioho' i noohu' ngaavi' om tuu' po o balatak do noponu'.
41008009	Kuang-hobi do apat ngoibu tuhun o doiho' dii. Suu'o' no disido izioho' do tumongkizad
41008010	om tuutulus, do sakai no isido do id padaau songovian di mokiki'ia' ngaavi' dau, do pakaazan doid uvang Dalmanutha.
41008011	Koikot no i Pharisee ngaavi' om timpuun no do monongkiuva di Jesus; minokianu izioho' disido do tanḏa' mantad surga, do monginam disido.
41008012	Om miampai do onsu topuod poboos no isido do, “Nookuo nodii tu' mokianu do tanḏa' o sinakagon ngaavi' diti? Poihoon ku iziozu totootopot, aiso i' do tanḏa' do kataak doid sinakagon ngaavi' diti.”
41008013	Om tongkizadai no vagu' disido izioho' om sakai no vagu' do padaau do pakaazan doid soboong.
41008014	Nokohiiu do minogovit do louti i mokiki'ia' ngaavi' om kivaa do ii'iso' no kozo o louti do noovit dioho' do id padaau dii.
41008015	Dadi' poingato' no disido izioho' do, “Piingat-ingat no diozu; intangan no kozo i sasad di Pharisee ngaavi' om i sasad di Herod.”
41008016	Om pogibooboos no izioho' do, “Sabap nopo dii nga' aiso do louti dotokou.”
41008017	Om nokoiho i Jesus dii, om biisaai no disido izioho' do, “Nookuo nodii tu' mogibooboos kou do kokomoi do au' kou nokopogovit do louti? Kakaal kou po naku do au' kalati', kakaal kou po do au' koonḏom? Pointutub naku o pomusaavan ngaavi' diozu?
41008018	Kivaa naku do mato diozu om au' i' kokito, kitohingo om au' i' koongou? Toi au' kou naku koonḏom?
41008019	Ontok di kokibo' ku i himo o louti montok di himo ngoibu tuhun, pio po balatak o noponu' di nongoohu' i nopuu diozu?” Simḇa no izioho' do, “Opod om duvo.”
41008020	“Om di ontok kokibo' ku i tuu' o louti montok di apat ngoibu tuhun, pio po vagu' balatak o noponu' di nongoohu' i nopuu diozu?” Simḇa no izioho' do, “Tuu'.”
41008021	Dadi' uot no dioho' isido do, “Kakaal kou po naku do au' kalati'?”
41008022	Koikot no izioho' doid Bethsaida, om kivaa piipio tuhun minogovit doid disido do songuhun kusai nobohou i pinokiinsianan kozo dioho' do kamaon dau.
41008023	Igitai no disido o hongon di tuhun nobohou om angatai no dau do humabus di kampung. Dadi' gigihai no disido do ḏuha' o mato di tuhun nobohou dii om pakabazo' no dau o hongon dau doid disido, om uot no do, “Kivaa no naku do tokito nu?”
41008024	Simḇa no o tuhun dii, i mumḇa nodii do kokito do, “Kokito zou do tuhun ngaavi'; miaga do kazu izioho' do sampaapanau.”
41008025	Dadi' pakamao' no disido o pahad dau doid mato do tuhun dii om kokito nodii kozo isido; nohingasan no isido, om kokito isido do nunu noopo do atalang.
41008026	Om suu'o' no di Jesus isido do muhi', minoboos do, “Kada' nodii ongoi doid kampung diho'.”
41008027	Tongkizad no i Jesus om i mokiki'ia' ngaavi' dau do pakaazan doid kokompungan ngaavi' posoihi' do Caesarea Philippi. Id tinḏahanon dii uot no isido di mokiki'ia' ngaavi' dau do, “Iisai ka do tuhun do Izou?”
41008028	Om simḇa no izioho' do, “I John do Baptist, om vookon minoboos do i Elijah, om kivaa nogi' minoboos do songuhun di profeta ngaavi' ko.”
41008029	Uot no isido dioho' do, “Nga' iziozu, iisai zou do tosoou diozu.” Simḇa no i Peter om poboos no doid disido do, “Iziau no i Kristus.”
41008030	Om poingato' no kozo disido izioho' do kada' popimboos doid diisai-isai noopo kokomoi disido.
41008031	Om timpuun no isido do mongia' dioho' do ii nopo Tanak do tuhun nga' nakasai' do ounḏoso kozo, om zadaan mai' di moomohoingon ngaavi' om di huguan ngaavi' do padri' om di tangabaa do id adat, om patazon mai' om ontok tadau kumotohu tumungag mai' vagu';
41008032	om obuhat kozo isido do minoboos dii. Dadi', buungai no di Peter isido, om hodongo' no di Peter isido.
41008033	Nga', pogkovihi no om intangai no disido i mokiki'ia' ngaavi' dau, hodongo' no disido i Peter om biisaai no dau do, “Kaa duuhia id douvi ku, oi Saitan! Kalaalahano' nu nopo iziau do momusoou nga' okon ko' doun Kinoingan nga' doun tuhun!”
41008034	Hoovo' no disido i tuhun ngaavi' om i mokiki'ia' ngaavi' dau om biisaai no do, “Iisai nopo i aanangan ḏumadi do tutumanud ku, nga' hiivai no o dau sonḏii' om saanon no i salip dau om tumanud no dogo'.
41008035	Iisai noopo i mongkipaapasi dau sonḏii' nga' apatai mai'; nga' iisai noopo i apatai sabap dogo', om sabap di Aḇal Tavasi', nga' apasi mai'.
41008036	Nunu nodii o kountungan nung aanu do songuhun o sompomogunan om atagakan i' do koposizon dau?
41008037	Om nunu nodii o pogohon do tuhun montok do numpaasan dau?
41008038	Tu' nung iisai noopo do sinakagon do momimidouso om bantaton diti, i oikum-ikum dogo' om di boos ku ngaavi' nga' oikum-ikum nogi' disido i Tanak do tuhun do ontok mikot isido do id kaazaan di Tama' dau songovian di tasab tongoḇitua.”
41009001	Om biisaai no disido izioho' do, “Poihoon ku iziozu totootopot, kivaa do vookon poingkakat doiti' i au' i' mai' kokinam do kapatazon poguhu i' do kokito izioho' di kopomolintaan do Kinoingan do mikot miampai do kuasa'.”
41009002	Onom tadau mantad dii, angatai no di Jesus i Peter om i James om i John do tumakad do iso' nuhu takavas do mooi do osoosonḏii'an dii izioho'. Di songingintong izioho' do doiho' imang no simḇan o kokiikitanai disido:
41009003	i basaan dau minimang puak do kosuong, opuupuak mantad di nunu noopo i kaanu popopuak dii doid tana'.
41009004	Imḇuhai no doid dioho' i Elijah miampai di Moses om maamaso izioho' monongkiboos di Jesus.
41009005	Dadi' poboos no i Peter doid di Jesus do: “Rabbi,” ka disido, “Avasi' no kozo do doiti' tokou; dadi' kanou no monoodo do tohu husap, iso' montok diau, iso' montok di Moses om iso' montok di Elijah.”
41009006	Au' nokoiho isido do nunu o pobooson; noikot no do noosizan izioho'.
41009007	Om koikot no o gavun, i minomohinḏung dioho'; om koikot no o ohou mantad di gavun do, “Iti no i Tanak ku, i Koginavaan. Kinongoo' no isido.”
41009008	Dadi' tigog i', do ontok piovoovo' izioho', aiso nodii do suvai nokito dioho' do miampai dioho' nga' i Jesus no.
41009009	Di maamaso izioho' munḏuk mantad di nuhu poingato' no disido izioho' do kada' poposunud doid iisai-isai do nunu i nokito dioho', gisom i' do kotungag po mantad di poimpatai i Tanak do tuhun.
41009010	Tinanud i' kozo dioho' i kopoingatan dii, sunḏung i' ma do minogibooboos izioho' sonḏii' do nunu dati' o komozon do, “Tumungag mantad di poimpatai.”
41009011	Om uot nodii disido izioho' do, “Nookuo nodii i tuhun tangabaa do id adat tu' minoboos do mositi' kopoguhu po haid i Elijah?”
41009012	“Otopot no,” ka disido do minoboos doid dioho', “Moguhu i Elijah do mikot do popouhan vagu' do nunu noopo; nga' ingkuo nodii tu' nokoboos o ḇuuk ngaavi' toḇitua do kokomoi di Tanak do tuhun do mositi' no do munḏoso kozo isido om maan poimamango'?
41009013	Nga' poihoon ku iziozu do nokoikot no i Elijah om noimaan no dioho' doid disido o nunu noopo i kaanangan dioho', miaga nopo di noboos do id ḇuuk toḇitua kokomoi disido.”
41009014	Koguhi' nopo izioho' do mamung vagu' di mokiki'ia' ngaavi' kokito no dioho' do ogumu' o tuhun notimung do songinhiput dioho' om vookon di tangabaa do id adat do maamaso monongkiuva dioho'.
41009015	Kokito nopo di Jesus i tuhun togumu', noikot no do nongoimazaan izioho' om tuutulus panangkus do minooi tabi' disido.
41009016	Om uot no dioho' isido do, “Nunu o ponongkiuvahan diozu dioho'?”
41009017	Simḇa no disido o songuhun di tuhun togumu' do, “Oi Tuan, novit ku doid diau i tanak kusai ku; nosuang isido do tomḇiivo do bobou om au' dii koboos,
41009018	om ontok nopo do mikot doid disido ii, podunsongon no dau isido do id tana', om momiputa' no o kabang disido om momungait o nipon dau om kumodou no. Om suu'o' ku no i mokiki'ia' nu ngaavi' do moguzazang dii nga' au' izioho' nokouzazang.”
41009019	“Oi sinakagon kou i taiso do kotumḇazaan,” ka disido do suminimḇa dioho'. “Songkuo podii vagu' hinaid ku do mositi' poingamung diozu? Songkuo podii vagu' hinaid ku do mositi' tuminḏooi miampai diozu? Ovito' no isido doid dogo'.”
41009020	Ovito' no dioho' doid disido o tanak kusai dii, om tuutulus do pagavado' no di tomḇiivo do bobou o tanak dii do molog-polog, kodunsong no isido doid tana' om pinghuhuvidon no, do muuputa' o kabang.
41009021	Uoto' no di Jesus i tama' do tanak dii do, “Songkuo no hinaid diti do naantakan doid disido?” “Mantad di oninii' po,” ka disido,
41009022	“om saasau' no do pinapataam disido ii do id tapui om id vaig, do mamatai daa disido.
41009023	Nga' nung kivaa taanu nu do mimang, nga' kosianai no dagai om tuhungo' zikoi no.”
41009024	“Nung kaanu ko no,” ka di Jesus. “Nunu noopo nga' aanu do mimang doid diisai noopo i kikotumḇazaan.” Tuutulus do huminaad i tama' di tanak kusai dii do, “Kikotumḇazaan zou. Sokodungo' no iti kotumḇazaan ku tomungkang!”
41009025	Om ontok nopo do kokito di Jesus do tumimung i tuhun togumu', hodongo' no disido i tomḇiivo talaat do, “Oi tomḇiivo bongohon om nobobou,” ka disido, “Biisaan ku iziau do: habus no mantad disido om kada' nodii suusuang po vagu' do id disido.”
41009026	Dadi' molog-polog po i tanak do nimangan dii popindunsongo' om habus no ii do mizak-gizak, om miaga po do napatai o tanak dii do poinhuvi om kogumuan dioho' minoboos do, “Napatai no isido.”
41009027	Nga' igitai no di Jesus o hongon disido om sakadazo' no disido do popoingkakat om koingkakat no isido.
41009028	Ontok doid suang hamin nodii i Jesus uot no disido i mokiki'ia' ngaavi' dau do ontok osonḏii'an izioho' do, “Nookuo nodii tu' au' izikoi nakaanu do moguzazang dii?”
41009029	Simḇa no isido do, “Saasamḇayang no o kaanu do moguzazang do taantakan miaga dii.”
41009030	Kotongkizad nopo do kinoizonon dii, pamanau no izioho' do duminaapas do Galilee; om au' isido nasaga' do koiho o iisai-isai,
41009031	tu' maamaso isido do mongia' di mokiki'ia' ngaavi' dau; pinopoiho isido dioho' do, “Pataakon mai' doid kuasa' do hongon do tuhun ngaavi' i Tanak do tuhun; patazon mai' dioho' isido; om ontok tadau kumotohu do mantad kinapatazon dau tumungag mai' vagu' isido mantad poimpatai.”
41009032	Nga' au' izioho' nakalati' do nunu i binoos disido om ongoosizan izioho' do muot disido.
41009033	Koikot no izioho' doid Capernaum, om kosuang nopo isido di hamin uoto' no disido izioho' do, “Nunu i pinogiuvaavahan diozu do id tinḏahanon dii?”
41009034	Nga' songingkodoit izioho' tu' minogiuva-uva izioho' do iisai dioho' i tagazo no kozo.
41009035	Dadi' iikau no isido, hoovo' no dau i Opod om Duvo om poboos no do, “Nung kivaa nopo do mongkipoopoguhu, nga' mositi' potouvizonon o dau sonḏii' om ḏumadi do suupu do saviavi'.”
41009036	Dadi' igitai no disido o songuhun tanak i pino'iikau disido do id dumḇangan dioho' om kibito' no disido ii, om poboos no isido doid dioho' do,
41009037	“Iisai nopo i monoimo do tanak tongoniini' i miaga diti do id ngaan ku, nga' monoimo dogo'; om iisai nopo i monoimo dogo', nga' monoimo do okon ko' izou nga' i iso' i pinopougad dogo'.”
41009038	Poboos no doid disido i John do, “Oi Tuan, kivaa do tuhun nokito dagai i okon ko' songuhun dotokou do minoguzazang do logon ngaavi' doid ngaan nu, om sabap no do okon ko' songuhun mantad dotokou isido do kininaman dii dagai do mogodu disido.”
41009039	Nga' poboos no i Jesus do, “Mositi' no kada' diozu oduai isido; tu' aiso i' do songuhun i mimang do kosunḏuvan do id ngaan ku om tuutulus do papalaat dogo'.
41009040	Iisai nopo i okon ko' gumaga' dotokou nga' pointanud dotokou ii.
41009041	“Biisaan ku iziozu totootopot do, nung kivaa o manaak diozu do sansasavan no o vaig do inumon sabap no do i Kristus o sanganu diozu, nga' totootopot no kozo do au' mai' isido atagakan do tingadan dau.
41009042	“Nga' iisai nopo i kapapalavong do songuhun diti tongoniini' i kikotumḇazaan, nga' moomogot no do pokogoson po do id hiou dau o vatu tagazo do pomogilingan om pagavadon no doid daat.
41009043	Om nung kapapalavong diau ino hongon nu, putuhon ii; moomogot no do poimpihadsa' ko do sumuang doid koposizon, ko' kihongon do duvo om sumubo i' do id nalaka', id tapui i au' noopo opiipisok. [
41009044	]
41009045	Om nung kapapalavong diau ino takod nu, putuhon ii; moomogot no do poingkimpo ko do sumuang doid koposizon, ko' kitakod do duvo om posuboon i' do id nalaka'. [
41009046	]
41009047	Om nung kapapalavong diau ino mato nu, konḏuhon ii; moomogot no do sumuang ko do id kopomolintaan do Kinoingan miampai do iiso' no o mato, ko' kimato do duvo om posuboon i' do id nalaka'
41009048	id nomḇoo do au' mai' miho do apatai o gizuk om au' nogi' miho sansaban o tapui do doiho'.
41009049	Tu' saviavi' tuhun ousian mai' do tapui.
41009050	Tusi' nopo nga' avasi', nga' nung kaanau nopo i tusi', ingkuo ko nodii do popoosin vagu' dii? Kitusi' kou no daa tomoimo om mogibaababas kou no.”
41010001	Kotongkizad nopo isido mantad doiho', koikot no isido doid uvang Judaea om id soboong do Jordan. Om timungai no vagu' isido do tuhun togumu', om ia'o' no vagu' disido izioho', miaga di koubasan dau.
41010002	Kivaa piipio Pharisee minikot doid disido om uot no do, “Kavasa' i' naku do id Unḏang-unḏang do magada' do savo dau o songuhun kusai?” Monginam disido izioho'.
41010003	Simḇao' no disido izioho' do, “Nunu o pinonuu'an di Moses diozu?”
41010004	Simḇa no izioho' do, “Pinapakavasa' dagai i Moses do monuat do suat piadaan do ontok kivaa miada'.”
41010005	Dadi' poboos no i Jesus doid dioho' do, “Sabap no do angahangas kou do minonuat dii isido do ponuu' diti do montok diozu.
41010006	Nga' mantad po di timpuun i' do kinopomongunan do minamangun isido dioho' do kusai om tonḏu'.
41010007	Iho' no sabap do tongkizadan po do kusai i tama' om i tina' dau,
41010008	om duuduvo dioho' do adadi do iso' tonsi. Okon nodii poogi' ko' duvo tuhun izioho', nga' iso' no.
41010009	Dadi', nunu nopo i piniiso' do Kinoingan, nga' mositi' do au' kavasa' o tuhun do popitongkizad.”
41010010	Koguhi' nopo doid daamin izioho', uot no vagu' disido i mokiki'ia' ngaavi' kokomoi diti,
41010011	om poboos no isido doid dioho' do, “Iisai noopo i magada' do sinavaan dau om manansavo no do suvai nga' kihasa' do kopogompohuan kumaa doid dosido.
41010012	Om nung magada' do sansavo dau i tonḏu' om mokisavo no do suvai nga' kahasa' nogi' zosido doid kopogompohuan.”
41010013	Minibpogovit o tuhun ngaavi' do tanak tongoniini' doid disido, do pokikamaan disido. Hodongo' no di mokiki'ia' ngaavi' izioho',
41010014	nga' kokito nopo di Jesus iti nohodong isido om poboos no doid dioho' do, “Pohogooson o tanak tongoniini' dino do mikot doid dogo'; kada' oduai izioho'; tu' miaga no ngaavi' dioho' o sanganu do kopomolintaan do Kinoingan.
41010015	Poihoon ku iziozu totootopot, iisai nopo i au' monoimo do kopomolintaan do Kinoingan miaga di tanak toniini' nga' au' i' kosuusuang dii.”
41010016	Dadi' gopuso' no disido izioho', pakamao no disido o pahad dau doid dioho' om ḇalakatai no dau izioho'.
41010017	Di tumimpuun nodii isido do mamanau panangkus no minintutuk disido o songuhun kusai, singkotud no doid dumḇangan disido om uot no disido do, “Oi mongingia' tavasi', nunu dii o apatut do maan ku do mooi do otungkusan zou do koposizon salajul?”
41010018	Biisaai no di Jesus isido do, “Nookuo tu' pungaanan zou diau do avasi'? Aiso i' do avasi' nga' kii-Kinoingan no.
41010019	Nokoiho ko di ponuu' ngaavi': Kada' pamatai; kada' pagampahu'; kada' panakau; kada' pomudut do sumasi'; kada' pomusing; pantango' no i tama' om i tina' nu.”
41010020	Om biisaai no disido isido do, “Oi mongingia', nangatanud ku ngaavi' ino do mantad po di oninii' zou po.”
41010021	Unsalangai no di Jesus isido om miampai noponu' do koginavaan doid disido om poboos no do, “Kivaa do iso' po o nokuang diau. Ngozo' no padagango' o saviavi' i doun diau om pataakon no doid di tongomosikin i usin om kaanu ko i' mai' do pinuavangan do id surga; dadi' mikot no, tumanud no dogo'.”
41010022	Nga' nokopopohunggui disido o boos ngaavi' diti om tongkizad no do pointongob, tu' isido nopo nga' songuhun i puavang kozo.
41010023	Pitootongkuovo no i Jesus om poboos no doid di mokiki'ia' ngaavi' dau do, “Songkuo nodii kinobohingkango' di kivaa do pinuavangan ngaavi' do sumuang do id kopomolintaan do Kinoingan!”
41010024	Nangatangahan do boos ngaavi' diti i mokiki'ia' ngaavi', nga' posotoho' no di Jesus do minoboos do, “Oi tanak ku ngaavi',” ka disido doid dioho', “Songkuo nodii kinobohingkaango' do sumuang do id kopomolintaan do Kinoingan!
41010025	Ouhan-uhan no o unta' do humapus do luak do totomḇi ko' songuhun puavang do sumuang do id kopomolintaan do Kinoingan.”
41010026	Hobi podii o kinatangahan dioho' om sombooboos dii izioho' do, “Nung ingkaa, nga' iisai nodii o atampasi?”
41010027	Salangai no di Jesus izioho' om poboos no do, “Montok nopo do tuhun nga' au' aanu iti, nga' montok nopo do Kinoingan nga' okon ko' ingkaa: tu' montok nopo do Kinoingan nga' aanu ngaavi'.”
41010028	Poboos no i Peter kokomoi diti do, “Bii'o'” ka disido doid disido, “Nazadaan dagai o nuununu om tuminanud diau.”
41010029	Poboos no i Jesus do, “Poihoon ku iziau totootopot, do aiso i' di nokopogiduan do hamin, tobpinai kusai ngaavi', tobpinai tonḏu' ngaavi', tina', tama', tanak ngaavi' toi tana' do sabap no dogo' om di Aḇal Tavasi'
41010030	do au' kotoimo do inggatus kogumu', do hamin ngaavi', tobpinai kusai ngaavi', tobpinai tonḏu' ngaavi', tina' ngaavi', tanak ngaavi' om tana' ngaavi' — om pongunḏasaan nogi' ngaavi' — do baino id timpu diti, om, id pomogunan do umikot, koposizon do po'o'ompus.
41010031	Ogumu' mai' i nokopoguhu do kotouvi, om i nokotouvi, kopoguhu.”
41010032	Id tinḏahanon izioho' do pakaazan doid Jerusalem; maapanau i Jesus do id poguhu dioho'; nangatangahan izioho', om ii nopo songintanud nga' nongoosizan. Insan po vagu' do hoovo' no disido do tumimung i Opod om Duvo om timpuun no do popoiho dioho' do nunu i aantakan doid disido do,
41010033	“Baino mugad tokou doid Jerusalem, om ii nopo Tanak do tuhun nga' pataakon nodii mai' doid di huguan do padri' ngaavi' om tuhun tangabaa do id adat. Ukumon mai' dioho' isido do patazon om pataakon mai' isido doid tuhun kapil ngaavi',
41010034	i magaagasab mai' om momoduha' doid disido om mamasut disido om mamatai disido; om katahib po o tohu tadau tumungag mai' vagu' isido.”
41010035	Tuminuubung disido i James om i John, i tanak kusai ngaavi' di Zebedee. “Oi Mongingia',” ka dioho' doid disido, “Kivaa daa diti pokionuon dagai diau.”
41010036	Poboos no isido doid dioho' do, “Nunu ino pokionuon diozu do maan ku montok diozu?”
41010037	Poboos no izioho' doid disido do, “Pakavasao' no izikoi do miikau do songuhun id tavananan nu om songuhun id togibangan nu doid koḇontugan nu.”
41010038	Nga' poboos no i Jesus doid dioho' do, “Au' kou i' koiho do nunu ino pokionuon diozu. Kaanu kou i' naku do monginum mantad di sasavan i inumon ku mai', toi ko' opodsu' miampai di kopodsuan i kopodsu' mai' dogo'?”
41010039	Simḇa no izioho' do, “Kaanu.” Poboos no i Jesus doid dioho' do, “ii nopo sasavan i mositi' do inumon ku nga' oinum nogi' mai' diozu, om miampai di kopodsuan i kopodsu' mai' dogo' nga' kopodsu' nogi' mai' diozu,
41010040	nga' ii nopo tiikoon do id tavananan ku toi togibangan ku, nga' okon ko' izou o papataak; sanganu nopo ngaavi' dii nga' i sontob nongoobian dii.”
41010041	Koongou nopo diti i opod po, timpuun no izioho' do ahadangan di James om di John,
41010042	dadi' hoovo' no di Jesus doid disido izioho' om poboos no doid dioho' do, “Nokoiho kou do id di kapil ngaavi' nopo, nga' ii nopo pungaanan dioho' do momomolinta' dioho' nga' monguasa' dioho', om ii nopo tuhun ngaavi' dioho' i kigaa' nga' popopiumon dioho' do kuasa' dioho'.
41010043	Au' daa aantakan iti doid diozu. Au'; iisai nopo diozu i mongkigaagazo nga' mositi' do ḏumadi do suupu diozu,
41010044	om iisai nopo diozu i mimang do kopoguhu nga' mositi' do ḏumadi do tudipon do saviavi'.
41010045	Tu' i Tanak do tuhun po sonḏii' nga' okon ko' minikot do mokisuupu nga' do sumuupu, om papataak do koposizon dau montok koponobusan do ginumuan.”
41010046	Kadampot no izioho' doid Jericho; om di maso isido tumongkizad do Jericho miampai di mokiki'ia' ngaavi' dau om di tuhun togumu', i Bartimaeus — tanak di Timaeus — i mokikiukut nobohou, poinḏikau id tisan do talun-alun.
41010047	Koongou nopo disido do i Jesus do Nazareth ii, timpuun no isido do guminizak om huminaad do, “Oi Jesus, tanak di David, kosianai no dogo'.”
41010048	Om ogumu' dioho' do minomohodong disido om minonuu' disido do kumodoit, nga' gizak nogi' dii kozo isido do, “Tanak di David, kosianai no dogo'.”
41010049	Tood no i Jesus om poboos no do, “Hoovo' doiti' isido.” Dadi' hoovo' no dioho' i tuhun nobohou. “Pounsikoo' no o ginavo nu,” ka dioho', “Ingkakat no; momohoou diau isido.”
41010050	Dadi' pataamo' no dau i kuihib dau, sihok no isido om intutuk no di Jesus.
41010051	Dadi' poboos no i Jesus do, “Nunu i pokionuon nu do maan ku doid diau?” Poboos no doid disido i tuhun nobohou do, “Oi Mongingia', do kokito zou po vagu'.”
41010052	Poboos no i Jesus doid disido do, “Pamanau no, kotumḇazaan nu no o nakapanampasi diau.” Om tuutulus do kokito dii vagu' isido om tanud no isido doid pamanaan dii.
41011001	Ontok di mintutuk izioho' do Jerusalem, id Bethphage om Bethany, id somok do Nuhu do Olives, suu'o' no disido o duvo di mokiki'ia' ngaavi' dau
41011002	om poboos no doid dioho' do, “Ugad kou no doid kampung i otoguvangan diozu, om kosuang kou nopo dii nga' tuutulus do okito mai' diozu do poindukug o iso' tananak do kuḏa' kalḏi' i aiso po nakaakasakai. Uzadon ii mantad poindukug om oviton no doiti'.
41011003	Nung kivaa nopo do muot diozu do, ‘Nunu o maan diozu?’ ka, nga' simḇaon no do, ‘Gunoon di Mongingia' iti om poguhion i' vagu' do tosiisikap,’ kanto.”
41011004	Ugad no izioho' om kokito no dioho' i tananak do kuḏa' kalḏi' do poindukug id doos do vavazaan do id talun-alun. Di maamaso izioho' monguzad dii do mantad poindukug,
41011005	kivaa piipio tuhun poingkakat doiho' do minoboos do, “Nunu o maan diozu dino, tu' uzadon diozu o kagos dino tananak do kuḏa' kalḏi'?”
41011006	Simḇa no izioho' miaga di pinosunud di Jesus doid dioho', om potumḇazaai no di tuhun ngaavi' izioho' do mamanau.
41011007	Dadi' ovito' no dioho' i tananak do kuḏa' kalḏi' dii doid di Jesus om hopikai no dioho' do kuihib ngaavi' dioho' o hikud dii, om sakazai no disido.
41011008	Ogumu' o tuhun do pinapahapik do kuihib ngaavi' dioho' doid talun-alun, vookon nopo nga' pinapahapik di laan ngaavi' do kazu i tinatas dioho' do id pongumaan ngaavi'.
41011009	Om ii nopo sampaapanau id poguhu om ii manud-tanud ngaavi' id douvi nga' songgiigizak do, “Hosanna! Oḇitua no isido i mikot do id ngaan di Tuhan!
41011010	Oḇitua no i kopomolintaan di tama' dotokou i David i mikot! Hosanna id savat kozo!”
41011011	Suang no isido do id Jerusalem om ongoi no doid Panamḇazangan Tagazo; om kosoinig nopo disido ii, pakaazai no disido doid Bethany songovian di Opod om Duvo, tu' osodop nodii.
41011012	Di tongkizad izioho' do Bethany di ontok tadau sumusuut, houso' no isido.
41011013	Kokito no dau do doiho' id sodu' o sompuun kazu tonḏungu' i osompug o loun, intutuk no isido do minooi intong nung kituva' ii, nga' kointutuk nopo isido kokito no dau do aiso i' tuva' nga' looloun no; tu' okon ko' pomimiuvaan do kazu tonḏungu' do ontok dii.
41011014	Om poboos no isido doid kazu tonḏungu' dii do, “Aiso nodii do kaakan-akan po do tuva' nu.” Om nokoongou i mokiki'ia' ngaavi' dau do boos disido dii.
41011015	Dadi' koikot no izioho' doid Jerusalem om ugad no isido doid Panamḇazangan Tagazo om timpuun no do moguzazang di papapadagang om di momomohi ngaavi' do doiho'; tinggongoo' no dau i mija' ngaavi' di popopoohon ngaavi' do usin om i tiikoon ngaavi' di papapadagang do tomḇohog asang.
41011016	Om au' nogi' pinapakavasa' isido do mogovit do nunu noopo do dumaapas di Panamḇazangan Tagazo.
41011017	Om ia'o' no disido izioho' om poboos no do, “Okon naku ko' oboos do id Ḇuuk Toḇitua do: Pungaanan mai' o hamin ku do hamin sasamḇayangan do tuhun ngaavi'? Nga' dinadi diozu iti do hohosokon do magagaau ngaavi'.”
41011018	Noongou di huguan do padri' ngaavi' om di tuhun tangabaa do id adat iti, om kumininam izioho' do mogium lahan do momunso disido; noosizan izioho' tu' naahung do kopongia'an disido i tuhun ngaavi'.
41011019	Di minsosodop nodii tongkizad no isido do kakaḏazan tagazo dii.
41011020	Di sumongkosuvab, di maso tumahib izioho', kokito no dioho' i kazu tonḏungu' do nouzou gisom doid gamut.
41011021	Koonḏom no di Peter om poboos no doid di Jesus do, “Oi Rabbi, bii'o' mai', nouzou no iho' kazu tonḏungu' i tinou'an nu.”
41011022	Simḇa no i Jesus do, “Kotumḇazaai no do id Kinoingan.
41011023	Poihoon ku iziozu totootopot, nung moboos doid nuhu diti o iisai noopo do, ‘Sakat no om tumaam no doid daat,’ miampai do aiso kopiduvaan ginavo disido, nga' otumḇazaan do nunu nopo i noboos dau nga' adadi ii, nga' adadi ii montok disido.
41011024	Iho' nodii poogi', do poihoon ku iziozu do, nuununu nopo i pokionuon om samḇayangan diozu, nga' kotumḇazaai no do notoimo zu no ii, om diozu no mai' dii.
41011025	Om ontok nopo do poingkakat kou do sumamḇayang, pohiongo' no o nunu noopo o kahadangan zu doid iisai-isai, do mooi do pohiongon nogi' di Tama' zu do id surga o hasa' zu ngaavi'.” [
41011026	]
41011027	Koikot no vagu' izioho' doid Jerusalem, om di maapanau i Jesus do id Panamḇazangan Tagazo, ikot no doid disido i huguan do padri' ngaavi' om i tangabaa do id adat om i moomohoingon ngaavi',
41011028	om poboos no izioho' doid disido do, “Nunu o kuasa' nu do mimang do miaga diti? Toi iisai o minanaak diau do kuasa' do mimang diti?”
41011029	Poboos no i Jesus doid dioho' do, “Om muot zou mai' diozu do iso' tudizo, iiso' no, simḇaon zou no om poihoon ku iziozu do nunu o kuasa' ku do mimang do miaga diti.
41011030	I kopodsuan di John, nunu o nontodonon dii, doun surga ko' doun tuhun? Simḇao' no dogo' ino'.”
41011031	Om pogiuvaavahai no dioho' sonḏii' ii do miaga ditia, “Nung moboos tokou do mantad surga, nga' moboos mai' isido do, ‘Dadi' nookuo nodii tu' minada' kou do otumḇazaan disido?’
41011032	Nga' katama' tokou naku do moboos do mantad tuhun?” — oosizan izioho' di tuhun togumu', tu' iisai noopo nga' otumḇazaan do i John no i totootopot do profeta.
41011033	Dadi' simḇa nopo dioho' di Jesus nga', “Au' zikoi nokoiho.” Om poboos no i Jesus doid dioho' do, “Izou nga' au' nogi' popoiho diozu do kuasa' ku do mimang do miaga diti.”
41012001	Oputai no disido do moboos doid dioho' do id boovihan ngaavi' do, “Minomutanom do anggur o songuhun; ansao' no dau o pohihiput dii, pongubong no do pamagaan do anggur om pamaa no do hamin pogigimpaan; dadi' pavahasai no dau i doid momomohos ngaavi' om ugad no do monompogunan.
41012002	Koikot nopo o timpu, suu'o' no disido o songuhun suupu dau do minooi doid di momomohos ngaavi' do mokianu dioho' do baagi dau do tuva' di anggur.
41012003	Nga' gokomo' no dioho' o tuhun dii, pimbabagai no isido om uzazango' no miampai do aiso naanu.
41012004	Ponuu' no isido do songuhun po vagu' o suupu dau do suvai do minongoi doid dioho'; bobogo' no dioho' o tuhu dau om soosongio' no kozo isido.
41012005	Om ponuu' no vagu' isido di suvai om isido nga' pinatai; om ogumu' po vagu' i suvai, om binobog dioho' o vookon om pinatai o vookon.
41012006	Kivaa songuhun podii o noohu': i tanak kusai i koginavaan dau. Pougado' no dau isido doid dioho' di touvi no kozo, soou dau do, ‘Pantangon i' mai' dioho' o tanak ku,’ ka.
41012007	Nga' pogibooboos no i momomohos ngaavi' do, ‘Doiti' no iho' tanak kusai i tungkusan. Kanou, patazo' tokou isido, om dotokou i' mai' diho' tungkus.’
41012008	Dadi' gokomo' no dioho' isido om patazo' no om pataamo' no doid dahabus di kaḇun anggur.
41012009	Nunu di o maan di sanganu do kaḇun anggur dii? Mikot mai' isido om punsoon dau i momomohos ngaavi' om pataakon no dau o kaḇun anggur dii doid tuhun ngaavi' suvai.
41012010	Au' kou naku nakabasa' diti nokosuat id ḇuuk toḇitua do: ‘Ii nopo vatu zinadaan di mamamaa ngaavi' nga' nadadi do vatu poimpaan;
41012011	iti no i nimaan di Tuhan, om oimazaan tokou dii?’ ”
41012012	Om tipapamagakom daa izioho' disido, tu' nopiumanan dioho' do kokomoi dioho' i boovihan, nga' nongoosizan izioho' di tuhun togumu'. Dadi' tongkizadai no dioho' isido om pogigidu' no.
41012013	Suu'o' no vagu' dioho' do minikot doid disido o piipio Pharisee om i tuhun ngaavi' di Herod, do mooi pogium do kahasaan dau, do moboos.
41012014	Minikot ngaavi' ii doid disido om poboos no do, “Oi Tuan, nokoiho zikoi do tuhun totuhid ko, do au' ko oosizan do iisai-isai, tu' ningkokoton nopo do tuhun nga' aiso i' doid diau, om do mongia' ko do id lahan do Kinoingan do id saviavi' kotuhidan. Kavasa' naku do mamḇalai do sukai ngaavi' doid di Caesar ko' au'? Apatut tokou naku do mamḇalai dii ko' au'?”
41012015	Nga' noihaan disido o taka dioho' om poboos no doid dioho' do, “Nookuo tu' monginam kou dogo'? Tunuzai om pokitono' zou do usin dinar.”
41012016	Tunuzai no dioho' isido do iso' om poboos no isido doid dioho' do, “Diisai do gamḇal diti? Diisai do ngaan?” Poboos no izioho' doid disido do, “di Caesar.”
41012017	Biisaai no di Jesus izioho' do, “Pataako' no doid di Caesar o nunu i di Caesar — om doid Kinoingan o nunu i doun Kinoingan.” Om natangahan izioho' doid disido.
41012018	Dadi' kivaa piipio tuhun Sadducee — i au' monoimo do kivaa do kotungagan — do minikot doid disido om uot no izioho' disido do,
41012019	“Oi Tuan, nokosunud di Moses doid dagai do nung apatai nopo o songuhun di kusai mogiobpinai om oduanan di dau i sinavaan dau do aiso tanak, mositi' no do sovoon di tobpinai dau do sumusuut o tonḏu' dii do mooi do kasakag i tobpinai dau.
41012020	Kivaa do tuu' kusai mogiobpinai; panansavo no i koiso' om kapatai no do aiso tanak.
41012021	Sovoo' no di koduvo o tonḏu' dii, om napatai nogi' isido do aiso tanak, ingkaa nogi' i kotohu,
41012022	om aiso tongosonguhun di tuu' dioho' dii do nakasakag. Touvi nopo dii kozo nga' kapatai no o tonḏu' dii.
41012023	Ontok do tadau kotungagan, ontok tumungag vagu' izioho', iisai nodii o sansavo dosido, tu' nasavo zosido do tuu'-tuu' mogiobpinai dii?”
41012024	Simḇa no i Jesus dioho' do, “Saasabap no do au' kou nakalati' di ḇuuk toḇitua om kuasa' do Kinoingan do nakahasa' kou di kozo.
41012025	Tu' ontok nopo do kotungag izioho' mantad poimpatai, au' nodii mogisaasavo o kusai om tonḏu'; au', miaga dii izioho' di tasab ngaavi' do id surga.
41012026	Om kokomoi do kotungagan vagu' di nangapatai, au' kou i' naku nakabaabasa' do id Ḇuuk di Moses, ii id nazatan kokomoi di kazu tosugoonggong, do ingkuo o Kinoingan do minoboos doid disido do: Izou no i Kinoingan di Abraham, i Kinoingan di Isaac om i Kinoingan di Jacob?
41012027	Kinoingan isido, do okon ko' di nangapatai, nga' di songimpasi. Nakahasa' kou kozo.”
41012028	Nokoongou dioho' do minogiuva-uva o songuhun mantad di tangabaa do id adat om naanangan isido di sisimḇa tavasi' di Jesus om tihomḇus no do minuot disido do, “Toomḇo di ponuu' ngaavi' i tagazo no kozo?”
41012029	Simḇa no i Jesus do, “Itia i tagazo no kozo: Pokinongou no, oi Israel, ii'iso' no i Tuhan Kinoingan dotokou, i Tuhan no,
41012030	om mositi' ginovoon nu i Tuhan Kinoingan nu miampai aavi' o ginavo nu, miampai aavi' o koduuduvo nu, miampai aavi' o nitungan nu om miampai aavi' o vinakas nu.
41012031	Koduvo nopo nga' itia: Mositi' ginovoon nu o vokon nu miaga do guminavo ko diau sonḏii'. Aiso nodii do ponuu' i hobi ginazo do mantad ngaavi' diti.”
41012032	Poboos nodii doid disido i tuhun tabaa do id adat do, “Kotunud kozo ino, oi Tuan; otopot ino noboos nu, do ii'iso' no isido om aiso nodii do suvai.
41012033	Do guminavo disido miampai aavi' o ginavo nu, miampai aavi' o kopomolotian om kavakasan nu, om do guminavo do vokon nu miaga do guminavo ko diau sonḏii', kiguno po iti ko' nunu noopo o kohubukan toongohis toi ko' kohubukan suvai.”
41012034	Koihaai nopo di Jesus do songkuo binaa do sisimḇa dau dii, poboos no do, “Au' ko i' osodu' mantad di kopomolintaan do Kinoingan.” Om aiso nodii do nakataatama' po do muot disido.
41012035	Di maamaso i Jesus mongia' do id panamḇazangan tagazo, poboos no do, “Ingkuo nodii i tuhun tangabaa do id adat do moboos do i Kristus nopo nga' tanak di David?
41012036	I David sonḏii', di kounsubai di Spiritu Toḇitua, minoboos do: Minoboos i Tuhan doid di Tuhan ku, do iikau no do id tavananan ku gisom i' do adadi ku i sangod nu ngaavi' do poimpaan do hapap nu.
41012037	I David po sonḏii' nga' momohoou disido do Tuhan, dadi' ingkuo nodii do tanak disido isido?” Om minokinongou disido i tuhun togumu' miampai do naanangan.
41012038	Id kopongia'an disido minoboos isido do, “Ingaton no i tuhun tangabaa id adat i aanangan ngaavi' do mimpanau do poinggaung do gaung tanaau, do mokipantang do doiho' id pitomuvan,
41012039	i miikau do id tiikoon ngaavi' id poguhu do id panamḇazangan ngaavi' toniini' om id tampat ngaavi' di tapantang do id pangaangakan ngaavi' tagazo;
41012040	tuhun no ngaavi' diti i magaau di kotos ngaavi' di tonḏu' nangapatazan do sansavo om popoopokito noopo do anganaau o samḇayang dioho'. Hobi mai' ginazo do ukum do otoimo dioho'.”
41012041	Iikau no isido do id dumḇangan di poizazanan do usin om tamong no di tuhun ngaavi' i poposuang do usin do id poizazanan do usin, om kogumuan di tongopuavang do amaamaa' i' o pinotohuod.
41012042	Koikot no i songuhun tonḏu' napatazan do sansavo om posuango' no dosido o duvo usin pisa', i miaga hoogo do iso' penny.
41012043	Dadi' hoovo' no disido i mokiki'ia' ngaavi' dau om poboos no doid dioho' do, “Poihoon ku iziozu totootopot, iti no tonḏu' mosikin i napatazan do sansavo i nokoponohuod do hobi ginumu' ko' di suvai ngaavi' i minonohuod do id poizazanan usin;
41012044	tu' pinopotohuod izioho' do hoohobi do usin dioho', nga' nokopotohuod zosido do saviavi' i doun dau, saviavi' i gunoon dau do mamaamasi.”
41013001	Di maamaso isido tumongkizad di Panamḇazangan Tagazo poboos no doid disido o songuhun di mokiki'ia' ngaavi' dau do, “Oi Tuan, bii'o' mai' o ginazo do vatu ngaavi' diho'! Bii'o' mai' o ginazo do hamin ngaavi' diho'!”
41013002	Om poboos no i Jesus doid disido do, “Okito nu o hamin tangagazo diti? Aiso i' mai' tongoiso' do vatu do poinvantai doid vatu tiso'; ovuzas mai' o saviavi'.”
41013003	Om ontok di poinḏikau isido id Nuhu do Olives, potoguvang di Panamḇazangan Tagazo, uot no disido i Peter, i James i John om i Andrew di ontok osonḏii'an izioho' do,
41013004	“Poihoo' zikoi, songian iti do aantakan, om nunu dii mai' o tanḏa' do oduuk no do aantakan ngaavi' iti?”
41013005	Dadi' timpuun no i Jesus do popoiho dioho' do, “Ingaton no do au' kou no daa oduung diisai-isai.
41013006	Ogumu' mai' o mikot do momoguno do ngaan ku om moboos do, ‘Izou no isido,’ ka, om ogumu' mai' o toduung dioho'.
41013007	Ontok nopo do koongou kou do pisangadan ngaavi' om aḇal do pisangadan ngaavi', kada' no kotigagang; mositi' no do aantakan iti, nga' au' po ma noikot o kohimpupuson.
41013008	Tu' mogisaasangod mai' o pomogunan, om mogihaahavan mai' o kopomolintaan. Gumuzu' mai' o tana' do id mogisuvai-suvai kinoizonon; kivaa mai' do kopononhousan ngaavi'. Iti no i timpuunon do kohodion do timpu kavavagu.
41013009	“Ingaton no diozu: pootodon kou mai' doid Sanhedrin ngaavi'; bobogon kou mai' do id panamḇazangan ngaavi'; om oviton kou mai' doid dumḇangan do gounal om laja' ngaavi' do sabap no dogo', sabaagi do katahangan doid dioho',
41013010	tu' mositi' no do poguhuonon po do papaaḇal doid saviavi' pomogunan i Aḇal Tavasi'.
41013011	“Om ontok do oviton kou do id pomḇisalaan; kada' kou po haid tongob do nunu o pobooson; au', pobooson nopo o nunu i kataak doid diozu do ontok oikot o timpu, tu' okon i' mai' ko' iziozu o moboos; nga' i Spiritu Toḇitua i'.
41013012	Papataak mai' do tobpinai dau do pokipatazan o songuhun tobpinai, om ingkaa nogi' o tama' do mimang do id tanak dau; humavan mai' do mohoing ngaavi' dioho' o tanak ngaavi' om pokipatazan dioho' izioho'.
41013013	Abaazatan mai' diozu o tuhun ngaavi' tu' sabap no do ngaan ku; nga' iisai noopo i kotoboi gisom doid kohimpupuson nga' apasi mai'.
41013014	“Songian nopo do kokito kou do kaantakan talaat kozo do id tampat di au' daa apatut do doiho' ii (kalati' no daa i mamamḇasa'), nga' mositi' no do mogidu' doiho' id konuhuan ii ngaavi' id Judaea;
41013015	nung doihuu' id dampak do hamin o songuhun, mositi' do kada' no inḏau' isido toi ko' sumuang do mogongoi do nunu noopo do mantad di hamin dau;
41013016	nung doiho' id pongumaan o songuhun, mositi' do kada' no guhi' isido do mogongoi di kuihib dau.
41013017	Odoi podii di sontob poinggontizan toi maamaso poposusu do tanak tongopodo' do ontok oikot o tadau ngaavi' dino!
41013018	Sumamḇayang no do au' no daa aantakan iti do ontok timpu tosogit.
41013019	Tu' ontok nopo do tadau ngaavi' dino nga' kivaa mai' do kosusaan tagazo kozo, i aiso po do kotiitimḇang do mantad po do vonguno' do Kinoingan o vinoun, om i au' nodii aantaatakan po.
41013020	Om nung au' daa pinonibo' di Tuhan o timpu dino, aiso i' daa do tongosonguhun apasi; nga' pinonibo' disido o timpu dino, sabap no di nongopihi' i nopihi' dau.
41013021	“Om nung kivaa nopo moboos doid diozu do, ‘Intangai, doiti' no i Kristus,’ toi ko', ‘Intangai, duuhia isido,’ ka, kada' no kotumḇazaai dii;
41013022	tu' mintahang om popoimḇuhai mai' do tanḏa' ngaavi' om koimazaan ngaavi' o Kristus tongovudut om profeta tongovudut do papalavong di nongopihi', nung aanu no ngaavi' ino' do mimang do ingkaa.
41013023	Iho' no poogi', do mositi' no do songintounḏa' kou. Nogonop ku no iziozu do kopoingatan.
41013024	“Nga' ontok nopo do tadau ngaavi' dino, katahib po ino timpu do kosusaan tagazo kozo, potuvongon mai' o tadau, au' mai' mimang babang iho' vuhan,
41013025	umatu' mai' mantad tavan o tomḇituon ngaavi' om oguzu' mai' o kuasa' ngaavi' do id tavan.
41013026	Om okito nodii mai' dioho' i Tanak do Tuhun do mikot poinsaag do gavun ngaavi' miampai do kuasa' tagazo om koḇontugan.
41013027	Dadi' suu'on nodii mai' disido i tasab ngaavi' do monimung di nongopihi' disido do mantad apat pisuk do vinoun, mantad pompod ngaavi' do pomogunan gisom doid pompod ngaavi' do tavan.
41013028	“Onuo' no i kazu tonḏungu' do ponokoboovihan: nokohomi' nopo i laan ngaavi' dii om momuloun no ii, koiho kou no do oluai no o timpu magadau.
41013029	Ingkaa kou nogi' do ontok okito diozu do angaantakan iti: koiho kou do osomok no isido, duuhia i' id vavazaan.
41013030	Poihoon ku iziozu totootopot, poguhu i' do angatagak o sinakagon diti nangaantakan no mai' iti.
41013031	Katahib mai' o tavan om tana', nga' au' katahib o boos ku ngaavi'.
41013032	“Nga' montok nopo do tadau toi jaam dino, nga' aiso i' songuhun koiho, i po toi tasab ngaavi' do id surga toi ko' i Tanak; aiso tongoiso' nga' i Tama' no.
41013033	“Ingat kou no, podtudau kou no, tu' au' kou i' koiho do songian oikot o timpu dii.
41013034	Miaga ii do songuhun i maamaso monompogunan: nokotongkizad isido di hamin dau, om pinahansanan disido do kalaja' i suupu ngaavi' dau, tosoosonguhun dioho' do kikalaja' do toguvangon; om sinuu' disido do modtudau i mintatamong di vavazaan.
41013035	Dadi' podtudau kou no, tu' au' kou i' koiho do songian mikot i tuan do hamin dii, minsosodop, pitanga' sodop, ontok pingkukuukan do tanḏaa' toi ko' sumaang tudan;
41013036	nung au' nopo oingatan isido do mikot, nga' mositi' do au' kou daa okosupan disido do poingodop.
41013037	Om nunu noopo o pobooson ku doid diozu nga' pobooson ku doid saviavi': Podtudau kou no!”
41014001	Duvo tadau poguhu i' do Pamakanan do Kinagabasan om i Kalamazan do Louti Au' Nasasadan, om pogium no do lahan do momuaka do mamagakom di Jesus om mamatai disido i huguan ngaavi' do padri' om i tuhun tangabaa do id adat.
41014002	Tu' ka dioho' do minoboos, “Mositi' no do okon ko' id timpu do kalamazan ngaavi' iti, tu' kivaa mai' do kougaan do tuhun.”
41014003	Di doiho' isido id Bethany id hamin di Simon, i ginomuon haid; doiho' isido id mija' di ontok koikot o songuhun tonḏu' do poingovit do tunsina' toniini' i kisuang do tumau toongid i apagon kozo o hoogo, tumau notinagas. Babako' no dosido o tunsina' dii om potunguo' no i tumau dii doid tuhu di Jesus.
41014004	Vookon di doiho' dii do minogibooboos miampai do ohoohodong do, “Nookuo nodii tu' ubaabaton i' iho' tumau toongid?
41014005	Tumau nopo do miaga diti nga' kadagang i' daa do hobi tohu ngaatus dinar om potohuodon doid di tongomosikin i usin;” om kohodong no dosido izioho'.
41014006	Nga' poboos no i Jesus do, “Pohogoson zosido diho'. Nookuo tu' tangkangaon diozu zosido? ii nopo nimaan dosido doid dogo' dii nga' kalaja' tavasi'.
41014007	Tomoimo do miampai diozu i tongomosikin, om kaanu kou do monohuod dioho' do soosongian noopo, nga' okon i' ko' tomoimo zou do miampai diozu.
41014008	Noimaan dosido o nunu i aanu dau do mimang: noumaan dosido o tinan ku poguhu i' do hobongon ii.
41014009	Poihoon ku iziozu totootopot, id noonomḇoo noopo do id pototongkop do pomogunan do kaaḇal i Aḇal Tavasi', kosunud nogi' mai' o nunu i noimaan dosido, do id kaanḏaman dosido.”
41014010	Timḇungak no i Judas Iscariot, i songuhun di Opod om Duvo, di huguan do padri' ngaavi' miampai tahang do papataak di Jesus doid dioho'.
41014011	Nounsikou izioho' do nokoongou dii, om ḏuminanḏi' do manaak disido do usin; om pogium no isido do lahan do popotobus disido do ontok kikosivatan.
41014012	Ontok tadau koiso' di Kalamazan do Louti Au' Nasasadan, ontok do nokohubuk i ḏoumḇa' do Kinagabasan, poboos no doid disido i mokiki'ia' ngaavi' dau do, “Id nomḇoo o kaanangan nu do ngozon dagai potounḏaai diau do pangakanan nu di Pamakanan do Kinagabasan?”
41014013	Dadi' suu'o' no disido o duvo di mokiki'ia' ngaavi' dau, minoboos isido doid dioho' do, “Ugad no do doiho' id kakaḏazan tagazo om kosoomo' kou mai' do songuhun kusai i poingovit do sontunsina' o vaig. Tonudon no isido,
41014014	om biisaan no i sanganu do hamin i suangon dau do, ‘Kiboos i Tuan do: Id nomḇoo i hinimput do iikoon ku om di mokiki'ia' ku ngaavi' do makan di Pamakanan Kinahapasan?’
41014015	Pokitonon kou mai' disido do iso' hinimput tagazo i id louting i nogoogonop do tiikoon-giging, saviavi' do nokotounḏa' no. Potounḏaon no diozu do montok dotokou do doiho'.”
41014016	Tongkizad no i mokiki'ia' ngaavi' dii om ugad no doid kakaḏazan tagazo om kokito no dioho' o sontob di nongokosunud disido doid dioho', om potounḏa'o' no dioho' i Pamakanan do Kinagabasan.
41014017	Di minsosodop nodii koikot no isido miampai di Opod om Duvo.
41014018	Di maamaso izioho' makan do id mija', poboos no i Jesus do, “Poihoon ku iziozu totootopot, songuhun mai' diozu o popotobus nodii dogo', songuhun diozu i makan miampai dogo'.”
41014019	Tuminongob izioho' om poboos no disido, minogisoosovohi do minoboos do, “Okon ko' izou, koni?”
41014020	Poboos no isido doid dioho' do, “Isido nopo nga' songuhun di Opod om Duvo, songuhun i popososok miampai dogo' do id isoo' i' o pinggan.
41014021	Oo', mugad nodii doid konasipan dau i Tanak do tuhun, tumanud di boos do id Ḇuuk Toḇitua do mimang do ingkaa no o koikoton disido, nga' odoi podii dino tuhun i popotobus di Tanak do tuhun! Moomogot no daa do au' nohodi' o tuhun dino!”
41014022	Om di maamaso izioho' makan paganu no isido do louti, om koponongkotohuod po isido kokibo' no dau ii om pataako' no doid dioho'. “Onuo' no iti,” ka disido, “iti no i tinan ku.”
41014023	Dadi' paganu no isido do iso' sasavan, om koponongkotohuod po isido poomḇitai no disido ii doid dioho', om saviavi' izioho' do mininum mantad dii,
41014024	om poboos no isido doid dioho' do, “Iti no i zaa' ku, i zaa' di piḏonḏian, i nokohuzung montok do ginumuan.
41014025	Poihoon ku iziozu totootopot, au' zou nodii mongiinginum po do anggur gisom i' do tadau do monginum zou do anggur kavavagu do id kopomolintaan do Kinoingan.”
41014026	Kopongo po do huminozou do hozou ngaavi' kapaazaan ugad no izioho' do doiho' id Nuhu do Olives.
41014027	Om poboos no i Jesus doid dioho' do, “Mogigidu' kou mai' ngaavi', tu' ka di ḇuuk toḇitua: Bobogon ku mai' i mintatamong do kamḇing ḇiri'-ḇiri' om kotogizas mai' i kamḇing ḇiri'-ḇiri' ngaavi';
41014028	nga', kotungag zou po moguhu zou diozu do mugad doid Galilee.”
41014029	Poboos no i Peter do, “Sunḏung potuu do mogiduan o saviavi', nga' au' zou i' izou.”
41014030	Om poboos no i Jesus doid disido do, “Poihoon ku iziau totootopot, tadau baino, sodop om sodop diti, poguhu i' do mingkukuuk kumoinḏuvo o tanḏaa', intohu ko no kopogohim dogo'.”
41014031	Nga' piuhitanai nogi' dii disido do moboos do, “Nung apatai zou po toi do miampai diau, nga' au' ku i' ohiihimon iziau.” Om saviavi' dioho' nga' minoboos do ingkaa.
41014032	Koikot no izioho' doid iso' kinoizonon pungaanan do Gethsemane, om poboos no isido doid di mokiki'ia' ngaavi' dau do, “Tood kou po duutia do naamot ku do sumamḇayang.”
41014033	Dadi' angatai no disido i Peter, i James om i John.
41014034	Om timpuun no isido do kopiuman do koo'osi om katangaban. Om poboos no isido doid dioho' do, “Noikot no tumongob o sunḏuvan ku do gisom i' do modtikapatai no. Anḏad kou po doiti', om modtudau kou no.”
41014035	Insoosodu' no isido om dunsong no sonḏii' do id tana' om samḇayang no do, nung aanu daa, nga' katahib daa disido o timpu diti.
41014036	“Abba, Oi Ama'!” ka disido, “Nunu noopo nga' aanu nu do mimang. Iduo' no mantad dogo' o sasavan diti. Nga' potumḇazaai no iti nung kaanḏak nu no, okon ko' dogo'.”
41014037	Koguhi' no isido om kokito no dau do songingodop izioho', om poboos no isido doid di Peter do, “Oi Simon, poingodop ko naku dino? Au' ko naku kaanu modtudau do tangasanjaam no?
41014038	Podtudau no om sumamḇayang no do au' nodii kakaa doid ponginaman. Kumaanḏak i' daa kozo o Sunḏuvan, nga' omungkang o kovoovozoo' do tuhun.”
41014039	Ugad no vagu' isido om samḇayang no, do ii om ii o boos ngaavi' do binoos dau.
41014040	Om koguhi' nopo vagu' isido om kokito no disido izioho' do songingodop, titiodop kozo izioho'; om au' dii kosimḇa disido izioho'.
41014041	Koguhi' po isido di kumointohu om poboos no doid dioho' do, “Kavasa' kou nodii do modop do baino om unḏoong kou no. Nahapas no. Nokoikot no o timpu. Potobuson nodii doid hongon ngaavi' di momimidouso ngaavi' i Tanak do tuhun.
41014042	Ingkakat no! Kanou mamanau! Osomok no i popopotobus dogo'.”
41014043	Om di maamaso po isido moboos, koikot no i Judas, songuhun di Opod om Duvo, miampai do piipio tuhun do songingigit do ilang om bobobog, sinuu' di huguan do padri' ngaavi' om di tangabaa do id adat om di moomohoingon ngaavi'.
41014044	Noonuan no haid di popopotobus izioho' do tanḏa' do, “Ii nopo tunguban ku nga' ii no o tuhun dii. Gokomon no isido, om bion no do atamangan kozo isido do ontok do oviton diozu isido.”
41014045	Koikot no i popopotobus, tuutulus do intutuk isido di Jesus om poboos no do, “Rabbi!” ka, om tungubai no dau isido.
41014046	Tabpaai no di vookon isido om gokomo' no isido.
41014047	Dadi' kodongo' no di songuhun di songingkakat doiho' o ilang dau om tibaso' no dau i suupu di padri' tagazo, om koputu no o tohingo dii.
41014048	Dadi' poboos no i Jesus do, “Magagaau zou naku,” ka disido, “Tu' nokoikot kou do mamagakom dogo' do ki'ii'ilang om kibobobog?
41014049	Poingamung zou diozu do mongia' do id Panamḇazangan Tagazo do tikid tadau om au' kou insan pamagakom dogo'. Nga' iti nopo nga' monuhuk di ḇuuk toḇitua.”
41014050	Om duanai no dioho' isido om panangkus no.
41014051	Tuminanud o songuhun tanak vagu do aiso basaan nga' kain sutala' no. Notozidan dioho' isido,
41014052	nga' zadaai nopo disido doid hongon dioho' o kain dii om panangkus no do pobulagoi.
41014053	Ovito' no dioho' i Jesus doid di padri' takavas; om saviavi' i huguan do padri' ngaavi' om moomohoingon ngaavi' om i tangabaa do id adat do notimung doiho'.
41014054	Tuminanud disido doid soosodu' i Peter, gisom i' doid hamin di padri' takavas, om miniikau miampai di maamata' ngaavi' do moginsiamut id doos di tapui.
41014055	Minogium do katahangan do hasa' do pamadawa dioho' di Jesus i huguan do padri' ngaavi' om i Sanhedrin do mooi do oukum isido do patazon. Nga' aiso i' to'ium dioho'.
41014056	Kivaa piipio do minogovit do kasasian tovudut do pagaha' dioho' disido, nga' au' kopogiunung-unung i katahangan do pamadawa dioho'.
41014057	Ingkakat no o vookon om posoguo' no i' kapamadawahan tovudut do humavan disido do,
41014058	“Noongou dagai isido do minoboos do, ‘Uzason ku o Panamḇazangan Tagazo diti i tinoodo do hongon do tuhun, om id daasom tohu tadau tuidongon vagu' o iso' i okon ko' tinoodo do hongon do tuhun.’ ”
41014059	Nga' iti po nga' au' kopogiunung-unung o katahangan do kapamadawahan dioho'.
41014060	Dadi' ingkakat no i padri' takavas do id dumḇangan di tuhun togumu' om uot no di Jesus do, “Aiso naku do ponimḇa' nu diho'? Nunu o katahangan diti i novit diho' tuhun ngaavi' do pamahavan diau?”
41014061	Nga' poimizo nopo isido om au' no suusuminimḇa po. Uot no disido do ti'uot kumoduvo i padri' takavas do, “Iziau no naku i Kristus, i Tanak di Toḇitua Kozo.”
41014062	“Izou no,” ka di Jesus, “om kokito kou i' mai' di Tanak do tuhun do poinḏikau id tavananan di Kuasa' om mikot miampai do gavun ngaavi'.”
41014063	Kiniso' no di padri' takavas i basaan dau om poboos no do, “Nunu podii o guno dotokou do sasi' ngaavi' do baino?
41014064	Nokoongou kou no di pogogohunḏaat. Nunu ka do tosoou diozu?” Oizo' nopo o kapanalasazan dioho' do ukum: do mipadan isido do apatai.
41014065	Timpuun no o vookon dioho' do momoduha' do voos disido, momobog disido om moboos do, “Pinaanabi no.” Om i maamata' ngaavi' nga' minomobog nogi' disido.
41014066	Di doiho' po id siibo' id natadon i Peter, koikot no o songuhun di suupu tonḏu' ngaavi' di padri' takavas.
41014067	Kokito no dosido i Peter do maamaso moginsiamut do doiho', salangai no dau isido om poboos no do, “Iziau nga' songovian nogi' di Jesus, i tuhun mantad Nazareth.”
41014068	Nga' ohimo' no disido ii. “Au' zou i' koiho, au' zou kalati' do nunu ino booson nu,” ka disido. Om ongoi no isido doiho' id otoguvangon di hintuun, om pingkukuuk no o iso' tanḏaa'.
41014069	Kokito no di suupu tonḏu' isido om poboos no vagu' doid di tuhun songingkakat doiho' do, “Songuhun nogi' dioho' o tuhun diti.”
41014070	Nga' ohimo' no vagu' disido ii. Au' i' ahaid mantad dii om poboos no doid di Peter i songingkakat do doiho' dii do, “Pointantu' no do iziau nga' songuhun nogi' dioho'! Nookuo, tuhun ko do Galilee.”
41014071	Nga' timpuun no isido do pokovusung om tuminau' do, “Au' zou i' koiho do iisai ino tuhun do komozon diozu dino.”
41014072	Om tuutulus do pingkukuuk no do kumoinḏuvo i tanḏaa', om kosoou no di Peter i boos haid di Jesus doid disido do, “Poguhu i' do mingkukuuk do kumoinḏuvo i tanḏaa', intohu ko no kopogohim dogo',” ka. Om hogun no isido do miad.
41015001	Di doungosuvab, pinoguhu di huguan do padri' ngaavi' miampai di moomohoingon ngaavi' om di tangabaa do id adat om di vookon di Sanhedrin, do pinopotounḏa' do nunu o maan dioho'. Kinagasan dioho' i Jesus om ovito' om pootodo' no dioho' doid di Pilate.
41015002	Uoto' no di Pilate isido do, “Iziau no nangku i laja' do Johudi ngaavi'?” Simḇa no isido do, “Iziau sonḏii' o somboos dino.”
41015003	Om ogumu' o totonḏos di huguan do padri' ngaavi' do humavan disido.
41015004	Uoto' no vagu' di Pilate isido do, “Aiso nangku sisimḇa nu? Intangai do songkuo ginumu' do totonḏos do pamahavan dioho' diau!”
41015005	Nga', id koimazaan di Pilate, au' nodii suusuminimḇa po i Jesus.
41015006	Ontok timpu do kalamazan noubasanan di Pilate do papahabus montok dioho' o songuhun di pointolungku, iisai noopo i pokionuon dioho'.
41015007	Ontok nopo dii nga' kivaa songuhun pungaanan do i Barabbas do pointolungku' songovian di huhumavan ngaavi' i nokopomoduso do ontok kivaa kinougaan.
41015008	Koikot nopo i tuhun togumu' om timpuun no do mokianu di Pilate di koubasan do papataak,
41015009	simḇa no dioho' i Pilate do, “Mimang kou naku do pahapason ku montok diozu i laja' do Johudi ngaavi'?”
41015010	Tu' noihaan disido do sabap no do kopipihadan di huguan do padri' ngaavi' do noovit i Jesus doid disido.
41015011	Nga' nounsuban no di huguan do padri' ngaavi' i tuhun togumu' do apatut do i Barabbas o pahapason disido montok dioho'.
41015012	Dadi' poboos no vagu' i Pilate do, “Nga' do ingkaa dii ino', kuozon ku nodii i tuhun i pungaanan diozu do laja' do Johudi ngaavi'?”
41015013	Gizak no izioho' do, “Papapakon isido!”
41015014	Uot no dioho' i Pilate do, “Nunu o hasa' do nimaan disido?” Nga' gizak nogi' dii kozo izioho' do, “Papapakon isido!”
41015015	Dadi' sabap no do agazo o ginavo di Pilate do monginsasamod di tuhun togumu', do pahapaso' no dau i Barabbas montok dioho' om, kapasut po i Jesus, pataako' no dau isido do maan papapako'.
41015016	Ovito' no di susumangod ngaavi' isido do suminuvon doid suang di hamin — laja', i pungaanan do Praetorium, om hoovo' no do tumimung i ginuumungan susumangod.
41015017	Basaanai no dioho' isido do kain taagang-agang binulou, ponoodo no do siga do ugi om posigaai no disido.
41015018	Om timpuun no izioho' do tumabi' disido do, “Kotobian doid diau, oi laja' do Johudi ngaavi'!”
41015019	Bobogo' no dioho' do vaang o tuhu disido om ḏuhaai no isido; om singkotud no izioho' do mamantang disido.
41015020	Om kopongo po izioho' do moguzok-uzok disido, iduai no dioho' isido di kuihib taagang-agang binulou om basaanai no dioho' isido di basaan dau sonḏii'. Ovito' no dioho' isido do humabus do maan papapako'.
41015021	Sinuu' dioho' o songuhun tuminahib, i Simon tuhun do Cyrene, tama' di Alexander om di Rufus, i minikot nogi' daa mantad kokompungan, do manaan di salip disido.
41015022	Ovito' no dioho' doid iso' kinoizonon pungaanan do Golgotha, i kikomozon do poizanan do bangkavan.
41015023	Onuai no dioho' isido do anggur nahangatan do inggu' nga' au' i' tinoimo disido ii.
41015024	Dadi' papapako' no dioho' isido, om pogibaabaagi no di basaan disido, mininsimpuut do manantu' do nunu o taanu do tosoosonguhun.
41015025	Di jaam kosizam doungosuvab do papapako' dioho' isido.
41015026	ii nopo i poinsuat do popoiho do nunu o kapamadawahan kumaa disido nga' kiboos do, “I laja' do Johudi ngaavi'.”
41015027	Om pinapapak dioho' miampai disido o duvo mananakau, songuhun id tavananan om songuhun id togibangan disido. [
41015028	]
41015029	Minanaasangi' disido i tuhun ngaavi' santaatahib; songhiihingog o tuhu dioho' om moboos do, “Naa! Uzason nu daa i Panamḇazangan Tagazo om toodoon no vagu' do id daasom tohu tadau!
41015030	Dadi' imang no pasi sonḏii'; inḏau' no mantad dino salip!”
41015031	Ingkaa nogi' tu' minanaasangi' disido i huguan do padri' ngaavi' om i tangabaa do id adat do minoboos do, “Nakapasi isido dovokon, au' i' kapasi dau sonḏii'.
41015032	Minḏau' i' ma daa do baabaino do mantad salip, i Kristus, Laja' do Israel do kokito om otumḇazaan tokou dii.” Ii po i pinapapak ngaavi' miampai disido nga' minanaasangi' nogi' disido.
41015033	Ontok di jaam koopod om duvo tangaadau, tuminuvong o pototongkop do tana' gisom i' di jaam kotohu minsosodop.
41015034	Om di jaam kotohu minsosodop haad no i Jesus do topuod kozo do, “Eloi, Eloi, lama sabachthani?” ka, i kikomozon do, “Oi Kinoingan ku, oi Kinoingan ku, nookuo tu' zinadaan zou diau?”
41015035	Koongou nopo diti i songingkakat doiho' dii, poboos no izioho' do, “Kinongoo' mai', momohoou isido di Elijah.”
41015036	Panangkus no o songuhun om poobugo' no doid souka' o totogop om posisipo' no ii do id vaang om pataako' no doid disido do inumon do moos-boos do, “Daapo'! Intangai tokou po nung koikot i Elijah do popoinḏau' disido.”
41015037	Nga' haad no i Jesus do topuod om pomuobo no do touvi no kozo.
41015038	Om kopiduvo no do nokinis mantad savat gisom id siibo' i tabil do Kinoizonon Toḇitua.
41015039	Nokokito i huguan do susumangod, i poingkakat doid dumḇangan disido, do ingkuo isido do napatai om poboos no do, “Totootopot no do tuhun nopo diti nga' i Tanak do Kinoingan.”
41015040	Kivaa do piipio tonḏu' do songingintong doihuu' id soosodu'. Poingamung dioho' i Mary Magdala, i Mary tina' di James tomuhok om di Joset om i Salome.
41015041	Noubas izioho' do tumanud disido om nokoponompuan disido di doiho' po isido id Galilee. Om ogumu' po i tonḏu' suvai do doiho' i nangakatanud disido doid Jerusalem.
41015042	Di minsosodop nodii, om sabap no do Tadau Kopotounḏaan ii — tadau poguhu i' do tadau Sabbath —
41015043	koikot no i Joseph do Arimathaea, songuhun puu kingaangaan di momumuntu do adat Johudi, i minogiigizon do id kahansanan do kokito daa do kopomolintaan do Kinoingan, om i nakatama' do mooi doid di Pilate om pokionuo' no dau i tinan di Jesus.
41015044	Natangahan i Pilate do nokoongou do osikap do napatai isido, hoovo' no dau i huguan do susumangod om uot no nung ahaahaid no do poimpatai isido.
41015045	Koimagon nopo di huguan do susumangod iti, pataako' no dau i tinan dii doid di Joseph
41015046	i nokobohi no do pomomohopot, poinḏou'o' no dau i Jesus do mantad di salip, hopoto' no dau isido di pomomohopot om pohuvizo' no isido do id luak hobong i sinangkap do id pampang. Dadi' huvido' no dau i vatu do ponutub di hobong.
41015047	Nintutunan di Mary Magdala om di Mary tina' di Joset do id nomḇoo isido do hinobong.
41016001	Katahib nopo i tadau Sabbath, pomohi no do tumau toongid, i Mary Magdala, i Mary tina' di James, om i Salome, i oviton dioho' do mooi pongumau disido.
41016002	Om osuvab po kozo di ontok tadau koiso' do minggu' minugad izioho' do doiho' id hobong di nokohisau no o tadau.
41016003	Minogibooboos izioho' do, “Iisai nodii o momohuvid dotokou di vatu do mantad vavazaan di hobong?”
41016004	Nga' intong nopo izioho', kokito no dioho' i vatu — i noikot no ginazo — do nohuvid no.
41016005	Kosuang nopo izioho' di hobong kokito no dioho' o songuhun tanak vagu i poimbasaan do gaung topuak do poinḏikau ponong id vanan, om noikot no do natangahan izioho'.
41016006	Nga' poboos no isido doid dioho' do, “Kada' kou katangkangau kozo. Mogium kou di Jesus do Nazareth, i pinapapak: nokotungag no isido, aino' no doiti' isido. Bii'o', doiti' no i pinohuvizan dioho' disido.
41016007	Nga' mositi' no do ngozon diozu poihoo' i mokiki'ia' ngaavi' disido om i Peter do, ‘Mugad isido do poguhu diozu doid Galilee; doiho' no o kokitanan diozu disido, miaga di noboos haid disido doid diozu.’ ”
41016008	Om habus no i tonḏu' ngaavi' dii om panangkus no do mantad hobong dii tu' nongokotigog om au' di koiho do nunu o maan dioho'; om au' izioho' minoboos doid iisai-isai, tu' noosizan izioho'.
41016009	Kotungag nopo di doungosuvab di tadau koiso' do minggu', minintahang isido do guhu doid di Mary Magdala i nuzazangan do tuu' logon.
41016010	Dadi' ugad no zosido doid di koluang haid ngaavi' disido, om i maamaso ngaavi' mogiad om tumongob om poihoo' no dau izioho'.
41016011	Nga' au' izioho' notumḇazaan dosido di ontok koongou izioho' dosido do moboos do poimpasi isido om do nokokito zosido disido.
41016012	Kopongo po iti, intahang no isido do poinsuvai o kokiikitanai doid duvo tuhun dioho' di maamaso izioho' minḏahan pakaazan doid kokompungan.
41016013	Guminuhi' izioho' om poihoo' no dioho' i koluang ngaavi' dioho' do suvai, i au' nogi' notumḇazaan dioho'.
41016014	Di touvi nodii, intahang no isido doid di nosonḏii'an i opod om iso' di maamaso izioho' makan. Sugato' no disido izioho' tu' aiso do kotumḇazaan om okodou o ginavo, tu' au' izioho' notumḇazaan di nongokokito disido di ontok nokotungag isido.
41016015	Om poboos no isido doid dioho' do, “Ugad kou no doid pototongkop do pomogunan; paaḇalo' no i aḇal tavasi' doid saviavi' vinangun.
41016016	Iisai noopo i otumḇazaan om opodsu' nga' apasi mai'; iisai noopo i au' otumḇazaan nga' oukum mai'.
41016017	Iti no o tanḏa' ngaavi' do pointanud di ongotumḇazaan ngaavi': moguzazang mai' izioho' do logon ngaavi' do id ngaan ku; ongopining mai' izioho' do mobooboos;
41016018	mongigit mai' izioho' do vuhanut ngaavi', om aiso i' do ingkuukuo dioho' nung koinum no do kavavanit; om pakabazon mai' dioho' o hongon dioho' doid di kitoluo, i ohingasan mai'.”
41016019	Om kopongo nopo i Tuhan Jesus do minoboos doid dioho', koovit no doid surga, do miniikau do id tavananan do Kinoingan,
41016020	om izioho' nopo nga' minongoi pongia' doid noonomḇoo nopo, do miampai dioho' i Tuhan do pakalaja' om popoimagon di boos maza' di tanḏa' do pointanud ngaavi' dii.
42001001	Oi Tapantang Theophilus, okito ku do ogumu' o suvai do minonusui di kaantakan ngaavi' i nongotuhuk do id dotokou,
42001002	om do pinotungkus ngaavi' iti doid dotokou di nongokopoguhu, i nangakasasi' om i papapaaḇal ngaavi' di boos mantad di timpuun i',
42001003	do kosoizuk ku nopo tavaavasi' o saviavi' di susuzan do mantad di timpuun i' nga' nakapapatantu' zou di izou do monuat do susuzan touhud do montok diau,
42001004	mooi do oinobos nu dii daa, do songkuo o kopoopontodo' di kopongia'an i notoimo nu.
42001005	Ontok timpu di Laja' Herod do Judaea kivaa songuhun padri' pinungaanan do i Zechariah i poinsompuu do tinimungan do padri' ngaavi' di Abijah, om ki-sinavaan, pinungaanan do i Elizabeth, i sinakagon di Aaron.
42001006	Duuduvo izioho' do otuhid kogiiginovoo' do id dumḇangan do Kinoingan om minimang di ponuu' ngaavi' om kaadat-adato' di Tuhan om aiso kahasaan.
42001007	Nga' aiso do tanak dioho': humavun i Elizabeth om nohoing no izioho' ngoduvo.
42001008	Kaantakai no do tinimungan disido o noontok do monompuan, om poingkalaja' isido do kalaja' padri' do id dumḇangan do Kinoingan
42001009	di ontok kopihi' isido do id ponimpuutan, tumanud do koubasanan doun padri', do sumuang doid kinoizonon toḇitua di Tuhan do popouvun do kamazan do doiho'.
42001010	Om ontok timpu do pouvunon i kamazan, id dahabus i tuhun ngaavi', do sumamḇayang.
42001011	Dadi' imḇuhai no doid disido i tasab di Tuhan, poingkakat do id tavananan di altari do kamazan.
42001012	Nokountingau di Zechariah o kokitanai dii om noikot no isido do noosizan.
42001013	Nga' poboos no doid disido i tasab do, “Oi Zechariah, kada' koosizai, tu' noongou no o samḇayang nu. Maganak mai' do tanak kusai montok diau i sinavaan nu i Elizabeth om pungaanan nu isido do i John.
42001014	Kounsikaan om kaanḏasan nu mai' isido om ogumu' mai' o munsikou do ontok kohodion disido,
42001015	tu' agazo mai' isido do id dumḇangan di Tuhan; mositi' do au' isido monginum do anggur, aiso do tinumon kaavuk; tu' mantad po do id pagaganakan di tina' dau do oponu' no mai' isido do Spiritu Toḇitua,
42001016	om ogumu' mai' o tuhun Israel do oviton disido do gumuhi' doid di Tuhan Kinoingan dioho'.
42001017	Miampai do sunḏuvan om kuasa' di Elijah, moguhu mai' isido disido do popibabas do tama' ngaavi' doid di tanak ngaavi' dioho' om di tangagaga' kumaa doid pomuginavaan tavasi' di totuhid, do popotounḏa' montok di Tuhan do tuhun ngaavi' i mipadan montok disido.”
42001018	Poboos no i Zechariah doid di tasab do, “Ingkuo zou dii do koiho diti? Mohoing zou no om i sinavaan ku nga' kiumul-umul nodii.”
42001019	Simḇa no i tasab do, “Izou no i Gabriel, i poingkakat do id dumḇangan do Kinoingan, om nosuu' zou do moboos doid diau om mogovit doid diau diti aḇal tavasi'.
42001020	Intangai no! Tu' au' ko notumḇazaan di boos ku ngaavi', i otuhuk mai' do id timpu di pinatantu', obobou ko mai' om au' koboos gisom i' do otuhuk iti.”
42001021	Do naamot diho' songinganḏad no di Zechariah i tuhun ngaavi' om nongosuvazan do ahaid isido do id kinoizonon toḇitua dii.
42001022	Kahabus nopo isido nga' au' nodii koboos isido doid dioho', om koihaai no dioho' do kivaa nokito disido do id kinoizonon toḇitua dii. Nga' mamaau noopo dii isido doid dioho' ngaavi' tu' poinbobou isido.
42001023	Kopongo nopo o timpu koponompuanan disido nga' uhi' no isido.
42001024	Au' no ahaid mantad dii pogontizan no i sinavaan disido i Elizabeth om au' zosido huuhuminabus do himo vuhan, minoboos do,
42001025	“Noimaan di Tuhan iti do montok dogo', tu' do baino naanangan isido do mongidu' di kaasab-asab i minongunḏoso dogo' do id dumḇangan do ginumuan.”
42001026	Di kumoonom vuhan pougado' no do Kinoingan i tasab Gabriel doid iso' kakaḏazan id Galilee i pinungaanan do Nazareth,
42001027	doid songuhun haahangai i naabazan do songuhun kusai pinungaanan do i Joseph, do Kohominan di David; om ngaan nopo do haahangai dii nga' i Mary.
42001028	Suvon no isido om poboos no doid dosido do, “Unsikou no, iziau i munsikou do id kaanangan do Kinoingan! Miampai diau i Tuhan.”
42001029	Noikot no zosido do noompuvangan do boos ngaavi' diti om uot no dosido sonḏii' do nunu o komozon do podsusuau diti,
42001030	nga' poboos no i tasab doid dosido do, “Oi Mary, kada' koosizai; kaanangan ko do Kinoingan.
42001031	Intangan! Mogontizan ko mai' do songuhun tanak kusai, om mositi' pungaanan nu isido do i Jesus.
42001032	Aḇantug mai' Isido om pungaanan mai' do Tanak Kusai di Takavas Kozo. Pataakon mai' di Tuhan Kinoingan doid disido i tiikoon-laja' di taki-aki dau i David;
42001033	momolinta' mai' isido salajul do Kohominan di Jacob om aiso mai' do kopupuson do kopomolintaan dau.”
42001034	Poboos no i Mary doid di tasab do, “Nga' ingkuo dii do adadi iti, tu' au' zou po nasavo?”
42001035	Simḇa no i tasab do, “Sumonḏot mai' doid diau i Spiritu Toḇitua, om ohungungan ko mai' do tinggohungung do kuasa' di Takavas Kozo. Om ingkaa no do oḇitua mai' o tanak dii om pungaanan mai' do Tanak do Konoingan.
42001036	Om poihoon ku nogi' iziau ditia: i pinsan nu i Elizabeth, do id kohoingon dosido, nga' poinggontizan no do tanak kusai, sunḏung nopungaanan zosido do tuhun ngaavi' do humavun nga' kumoonom vuhan no dosido do poinggontizan,
42001037	tu' aiso i' do au' aanu do Kinoingan do mimang.”
42001038	Poboos no i Mary do, “Id dumḇangan nu i suupu di Tuhan, adadi no doid dogo' miaga di noboos nu.” Om tongkizadai no di tasab zosido.
42001039	Pamanau no i Mary do ontok dii om agab-agab no do minugad doid kampung id konuhuan do pinakaazan doid iso' kakaḏazan do Judah.
42001040	Suvon no zosido do id hamin di Zechariah om suau no di Elizabeth.
42001041	Kaantakai no do koongou nopo di Elizabeth i susuau di Mary, sihok no i tanak id pagaganakan dosido om koponu' no do Spiritu Toḇitua i Elizabeth.
42001042	Poboos no zosido do opuod do, “Iziau no i toḇitua no kozo do saviavi' tonḏu', om oḇitua no o tuva' do pagaganakan nu.
42001043	Nookuo nodii tu' apatut do napantang zou do kotomḇuhuzan di tina' do Tuhan ku?
42001044	Koiho ko, koongou ku nopo i susuau nu, imang no sihok do nounsikou i tanak id pagaganakan ku.
42001045	Oo', oḇitua no zosido i notumḇazaan do otuhuk i ḏanḏi' i nakaḏanḏi' di Tuhan doid dosido.”
42001046	Om poboos no i Mary do: Papaaḇal o ginavo ku di koḇontugan di Tuhan
42001047	om munsikou doid di Kinoingan Mamamasi dogo' i sunḏuvan ku;
42001048	tu' nintangan dau i kohudukan di suupu dau. Oo', mantad baino om po'o'ompus momohoou mai' dogo' do oḇitua o sinakagon ngaavi',
42001049	tu' agazo o noimaan di Vovozoon do montok dogo'. Oḇitua no o ngaan disido,
42001050	om i koginavaan touhi' disido muzu doid di ongoonok disido.
42001051	Noguno disido o kuasa' do hongon dau, pinotogizas dau i angakakat o kogiiginovoo'.
42001052	Pinoinsiibo' dau o tanak-laja' ngaavi' do mantad tiikoon-laja' dioho' om kinakat do pinopoinsavat i tongohuduk.
42001053	Ginonop dau di tangavasi' i tongohouson, pinoidu' do aiso nuununu i tongopuavang.
42001054	Nokoikot isido do monuhung do Israel i suupu dau, oingat kozo do koginavaan touhi' dau
42001055	— miaga di nakabatos dau doid di taki-aki ngaavi' dotokou — om i kosianan dau doid di Abraham om doid di sinakagon ngaavi' dau do po'o'ompus.
42001056	Tuminimpoon i Mary miampai dosido do kihinaid do tohu vuhan om uhi' no.
42001057	Koikot no o timpu di Elizabeth do mogkoosusu, om kopogkoosusu no zosido do songuhun tanak kusai;
42001058	om koongou nopo i sungkad-tukad ngaavi' om i koobpinoizan ngaavi' dosido do nokopopokito i Tuhan do koginavaan touhi' dau doid dosido, ampai no izioho' do munsikou.
42001059	Di tadau kumovahu' nodii koikot no izioho' do minonunat di tanak; pungaanan daa dioho' isido do i Zechariah pasangazon di tama' dau,
42001060	nga' poboos no i tina' dau do, “Au',” ka dosido, “Pungaanan isido do i John.”
42001061	Poboos no izioho' doid dosido do, “Nga' aiso i' doid paganakan nu do kingaan dino,”
42001062	om pamaau no izioho' doid di tama' disido do mongiho do iisai o kaanangan dau do pomungaan disido.
42001063	Pokianu no i tama' do ponuatan om posuato' no do, “Ngaan nopo disido nga' i John.” Om nongoimazaan izioho'.
42001064	Tuutulus do koboos dii vagu' isido om poboos no isido om pangazou no do Kinoingan.
42001065	Nangatangahan o saviavi' di sungkad-tukad dioho' om pibooboos nopo dii o kinaantakan ngaavi' dii do id pototongkop do kampung konuhuan do pogun Judaea.
42001066	Ii nopo nongokoongou dii nga' minomusoou dii do id ginavo ngaavi' dioho'. “Nunu no ma o kododizon do tanak diti?” ka dioho' do nongoimazaan. Om otopot no do miampai disido i hongon di Tuhan.
42001067	Noponu' di Spiritu Toḇitua i tama' disido i Zechariah om booso' no o kopogoohungungan ditia:
42001068	Aazou no daa i Tuhan, i Kinoingan do Israel, tu' notomḇuhui disido o tuhun ngaavi' dau, nakagabas disido izioho',
42001069	om nokopoimagon isido do Kuasa' do koponomposizan montok dotokou do id Kohominan di suupu dau, i David,
42001070	miaga nopo di nakaaḇal dau, maza' do kabang di profeta tongoḇitua dau do mantad po di tinuu' i',
42001071	do tomposizon tokou disido do mantad gagut ngaavi' dotokou om mantad do hongon ngaavi' di abaazatan ngaavi' dotokou,
42001072	om popokito do koginavaan touhi' doid taki-aki ngaavi' dotokou, om do opisoou soou i pibatasan toḇitua dau.
42001073	Iti no i tau' i pinatau' dau doid di tama' dotokou i Abraham,
42001074	do onuan tokou disido, do kagabasan mantad ko'o'osi, pagabason mantad hongon ngaavi' do gagut ngaavi' dotokou,
42001075	monompuan disido do id koḇituahan om kotuhidan do id dumḇangan disido, do sohiihinaid dotokou do poimpasi.
42001076	Om iziau, oi tanak tonini', pungaanan ko mai' do Profeta di Takavas Kozo, tu' moguhu ko mai' di Tuhan do popotounḏa' do lahan montok disido,
42001077	do manaak di tuhun ngaavi' disido do toihaan do koponomposizan maza' do kopomohiangan do ḏouso ngaavi' dioho',
42001078	sabap no do koginavaan touhi' di Kinoingan dotokou i nontodonon di Tadau humisau i nokoikot mantad savat do tumomḇuhui dotokou,
42001079	do manaak do binabang di sontob mogiigizon do id kotuvangan om id tinggohungung totuvong do kapatazon, om popotunud do haang dotokou doid lahan do pibabasan.
42001080	Naamot diho' do guminazo i tanak om minimang vakas i sunḏuvan disido. Om minogiigizon isido do id kotogisan gisom i' di tadau do minintahang isido doid Israel.
42002001	Kaantakai no do ontok timpu diti do pinapahabus i Caesar Augustus do Kootulan do apatut do untobon o tuhun ngaavi' do id pototongkop do pomogunan i noizanan do tuhun.
42002002	Kopoguntaban nopo dii — i kumoinsan nogi' — nga' naantakan do ontok i Quirinius o gounal do pogun Syria,
42002003	om saviavi' tuhun nga' minooi pokisuat ngaan, tosoosonguhun doid kakaḏazan dau sonḏii'.
42002004	Dadi' ugad no i Joseph do mantad kakaḏazan do Nazareth do id Galilee do pinakaazan doid Judeae, do id kakaḏazan di David i pinungaanan do Bethlehem, tu' mantad isido do Kohominan om sinakagon di David,
42002005	do mooi do kosuat ngaan miampai di Mary, i taboi dau, i poingontizan nodii.
42002006	Kaantakai no, di ontok doiho' izioho' dii, do noikot timpu do mogkoosusu zosido,
42002007	om kopogkoosusu no zosido do songuhun tanak kusai, i sai' dau. Opinai no dosido isido om pohuvizo' no dau isido do id ponunumadan do sapi' tu' aiso do izonon montok dioho' do id hamin sisivaan.
42002008	Id kokompungan i au' i osodu' mantad doiho' kivaa do mintatamong ngaavi' do tazam do maamaso mintamong do kamḇing ḇiri'-ḇiri' dioho' do id gaagana' do ontok doungosodop.
42002009	Imḇuhai no doid dioho' o iso' tasab di Tuhan om kababang no do id pohihiput dioho' o koḇontugan di Tuhan. Noikot no do nongoosizan izioho',
42002010	nga' poboos no i tasab do, “Kada' koosizai. Bii'o' no, mogovit zou doid diozu do aḇal do kounsikaan tagazo, i kounsikaan di piboboogizon do saviavi' tuhun.
42002011	Di baino do doiho' id kakaḏazan di David nohodi' no doid diozu i Mamamasi; Isido no i Kristus Tuhan.
42002012	Om iti no o pogintutunan diozu: kokito kou mai' do tanak do noopinan om poinhuvi do id ponunumadan do sapi'.”
42002013	Dadi' tigog i' do imḇuhai no do miampai do tasab dii o tasab ngaavi' do surga do maso mangazou do Kinoingan miampai do boos ngaavi' do:
42002014	Koḇontugan doid Kinoingan do id surga takavas kozo, om pibabasan montok di sontob kaanangan ngaavi' dau do id tana'.
42002015	Kotongkizad nopo mantad dioho' i tasab ngaavi' do pinoguhian doid surga, pogibooboos no i mintatamong ngaavi' do tazam do, “Kanou mugad doiho' id Bethlehem do mooi intong do kaantakan diti i pinosunud di Tuhan doid dotokou.”
42002016	Dadi' agab-agab no izioho' do mamanau om ko'ium no dioho' i Mary om i Joseph, om i tanak poinhuvi do id ponunumadan do sapi'.
42002017	Kokito nopo dioho' i tanak suguto' no dioho' do pinopoboos i sontob nokoboos doid dioho' kokomoi disido,
42002018	om saviavi' i nokoongou dii nga' nangatangahan do nunu i pinoboos doid dioho' di mintatamong ngaavi' do tazam.
42002019	Montok di Mary, impono' no ngaavi' dosido iti doid ginavo dau om pomusaavai no dau.
42002020	Om guhi' no i mintatamong ngaavi' do tazam do maaḇantug om mangazou do Kinoingan do montok di nongoongou om nongokito dioho', miaga nopo di nokosunud doid dioho'.
42002021	Koikot nopo o tadau kumovahu' om koponunatan ponogi' di tanak, pungaanai no dioho' isido do i Jesus, i ngaan i pinanaak di tasab doid disido di poguhu i' do nopogontizan isido.
42002022	Om koikot nopo o tadau do kopomohidangan montok dioho' tumanud do Unḏang-unḏang di Moses, ovito' no dioho' isido doid Jerusalem do papataak disido doid di Tuhan —
42002023	tumanud do nunu i nokosuat do id Unḏang-unḏang di Tuhan do: Potitikid do sai' do kusai nga' mositi' do pokibalakatan di Tuhan —
42002024	om nogi' do papataak do id kohubukan, tumanud do nunu i ponuu'an do id Unḏang-unḏang di Tuhan, do sapasang o tomḇohog himḇukon toi ko' duvo o tomḇohog asang i omuhok po.
42002025	Ontok nopo dii nga' kivaa songuhun kusai pinungaanan do i Simeon do doiho' id Jerusalem. Tuhun totuhid kogiiginovoo' isido om ogiot do id kotumḇazaan; poinganḏad isido do kopotonḏuhianan do Israel om poinsuang disido i Spiritu Toḇitua.
42002026	Nokointahang di Spiritu Toḇitua doid disido do au' i' isido apatai do au' po kokito isido di Kristus di Tuhan.
42002027	Mantad no do kounsuban di Spiritu Toḇitua do minikot isido doid Panamḇazangan Tagazo dii; om koovit nopo di mohoing ngoduvo i tanak Jesus do suminuang do monuhuk montok disido do sontob pokionuon doid Unḏang-unḏang dii,
42002028	kibito' no disido isido om pangazou no do Kinoingan; om poboos no do:
42002029	Do baino, oi Tuan, potumḇazaan nu nodii i suupu nu do mugad doid pibabasan miaga di nakabatos nu haid;
42002030	tu' nokokito no o mato ku di koponomposizan
42002031	i nokotounḏa' nu do id dumḇangan di bansa' ngaavi';
42002032	i ninavau do kointahangan montok do kapil ngaavi' om koḇontugan montok do tuhun nu ngaavi' Israel.
42002033	Di maamaso i tama' om i tina' do tanak dii do momusoou do nunu i nongoboos kokomoi disido,
42002034	ḇalakatai no di Simeon izioho' om poboos no doid di Mary i tina' disido do, “Bio' no, nakasanḏad no haid isido do montok kootuan om koinsavatan do kogumuan id Israel, nakasanḏad no haid do adadi do tanḏa' zaazadaan —
42002035	om osuak nogi' mai' do ilang o ginavo nu — do mooi do kointahang nodii daa o pomusaavan tohosok do kogumuan,” ka.
42002036	Kivaa nogi', songuhun Profeta tonḏu', i Anna tanak tonḏu' di Phanuel, mantad sinakagon di Asher. Nohoing no zosido. Nakatahib no o timpu dau do poinhaahangai, tuu' toun zosido do poinsavo
42002037	do poguhu i' do napatazan zosido do savo. Vahu' nodii ngoopod om apat toun o umul dau om au' insan hinsad di Panamḇazangan Tagazo, do monompuan do Kinoingan do sodop om tadau miampai do mogkuasa' om sumamḇayang.
42002038	Nokoontok zosido do minikot do ontok timpu dii om timpuun no do mangazou do Kinoingan; om poboos no zosido kokomoi do tanak dii doid diisai noopo i songinganḏad do kapagabasan do Jerusalem.
42002039	Kopongo nopo dioho' i sontob pokionuon di Unḏang-unḏang di Tuhan, guhi' no izioho' doid Galilee, doid kakaḏazan dioho' sonḏii' do Nazareth.
42002040	Om maso do mimang sukod o tanak dii, noponu' isido do kabaahan; om naanangan disido o Kinoingan.
42002041	Noubas do mugad doid Jerusalem do tikid toun i mohoing disido ngoduvo do montok di Kalamazan do Kinagabasan.
42002042	Ontok di opod om duvo toun o umul disido, ugad no izioho' doid kalamazan dii miaga tomoimo.
42002043	Kopongo nopo i tadau ngaavi' do kalamazan om di pouhian nodii izioho', tuminimpoon i tanak Jesus doid Jerusalem do au' nokoiho i mohoing dau ngoduvo.
42002044	Nosoou dioho' do pointanud isido di ginumuan, om di sangadau nodii izioho' do maapanau do pogium no izioho' disido doid taatanga' (poingamung) di koobpinoizan om tamḇahut ngaavi' dioho'.
42002045	Au' nopo dii noko'ium disido izioho' nga' poguhiai no dioho' doid Jerusalem do tuminongkop do mogium disido.
42002046	Kaantakai no do, di tadau kumotohu nodii, kokito no dioho' isido do id Panamḇazangan Tagazo, poinḏikau miampai di mongingia' ngaavi', mokinongou dioho', om mogudizo dioho' do tudizo ngaavi';
42002047	om saviavi' i nokoongou disido nga' natangahan di kabaahan disido om di sisimḇa ngaavi' disido.
42002048	Natangahan izioho' do ontok kokito dioho' isido, om poboos no i tina' disido doid disido do, “Oi tanak ku, nookuo tu' nimaan nu iti doid dagai? Bio' no do songkuo kinosuususao' di tama' nu om izou, do minogium diau.”
42002049	Simḇa no isido do, “Nookuo tu' minogium kou dogo'? Au' kou naku nokoiho do mositi' do id hamin zou di Tama' ku.”
42002050	Nga' au' nakalati' izioho' do nunu o kinomoi disido.
42002051	Tanud nodii dioho' isido om koikot no doid Nazareth om pogiigizon no do id siibo' do kokuasaan dioho'. Pinoopi' di tina' disido o saviavi' diti do id ginavo dau.
42002052	Om minimang buu' i Jesus do id kabaahan, id tinan, om id kaanangan do Kinoingan om do tuhun ngaavi'.
42003001	Ontok di toun koopod om himo do kopomolintaan di Tiberius Caesar, ontok do i Pontius Pilate o gounal do Judaea, i Herod o gounal do Galilee, i tobpinai dau Philip o gounal di pogun ngaavi' do Ituraea om Trachonitis, i Lysanias o gounal do Abilene,
42003002	om ii nopo huguan do padri' takavas nga' i Annas om i Caiaphas, koikot no doid di John tanak kusai di Zechariah i boos do Kinoingan, do doiho' id kotogisan.
42003003	Minintongkop isido do id uvang ngaavi' do Jordan do papaaḇal do kopodsuan do katangaban montok do kopomohiangan do ḏouso ngaavi',
42003004	miaga di nokosuat do id ḇuuk di Profeta Isaiah do ka: Ohou do songuhun i maad-haad do id kotogisan: potounḏa'o' no o lahan montok di Tuhan, potuhido' no o lahan ngaavi' dau!
42003005	Ohitai no o potitikid suok, potitikid nuhu takavas om tosiibo' do antazon, lahan ngaavi' nongokihong nga' potuhidon om talun-alun ngaavi' tongounsab nga' humison,
42003006	om saviavi' tuhun nga' kokito mai' di koponomposizan di Kinoingan.
42003007	Iho' no poogi', do poboos no isido doid di tuhun togumu' i minikot do mokipodsu' disido do, “Oi tanak kou ngaavi' do vuhanut, iisai o pinopoingat diozu do mogidu' mantad di kopongukuman i mikot?
42003008	Pomiuva' no do tuva' i kosudong do katangaban, om kada' timpuun do mononsunud diozu sonḏii' do, ‘Kivaa i' di Abraham i tama' dagai,’ ka, tu', poihoon ku iziozu, koponungag i' o Kinoingan do tanak ngaavi' montok di Abraham do mantad vatu ngaavi' diti.
42003009	Oo', baabaino po nga' maso no povihion i kapak do id gamut do kazu ngaavi', mooi do toomḇo noopo o kazu i au' momiuva' do tuva' tavasi' nga' tagadon mai' om pataamon no doid tapui.”
42003010	Ontok nopo do uoto' di tuhun ngaavi' Isido do, “Dadi', nunu dii i mositi' do maan dagai?”
42003011	simḇa no isido do, “Iisai nopo i kibasaan do duvo nga' mositi' do mamaagi di aiso, om iisai nopo i kivaa do akanon nga' mositi' do ingkaa nogi'.”
42003012	Kivaa nogi', di moninimung ngaavi' do sukai, i nokoikot do mokipodsu', om poboos no izioho' doid disido do, “Oi Tuan, nunu dii i mositi' do maan dagai?”
42003013	Bisaai no disido izioho' do, “Kada' pohobizo' do monimung do mantad ko' i nakatantu'.”
42003014	Sovohi no do minuot disido o piipio di susumangod ngaavi' do, “Ingkuo izikoi do dau? Nunu dii i mositi' do maan dagai?” Bisaai no disido izioho' do, “Aiso do kopogunḏaanakan! Aiso do kapanansagan! Kasantabai no di gaji diozu!”
42003015	Guminazo o kopobpiumanan di tuhun ngaavi', i mumḇa nodii do momusoou do nung i Kristus i John,
42003016	dadi' pointahango' nodii di John doid dumḇangan dioho' do, “Podsuon ku iziozu do vaig, nga' kivaa songuhun i mikot, i hobi po o kuasa' ko' izou, om au' zou i' kapadan do monguzad do kagos do solipal ngaavi' dau; podsuon kou mai' disido di Spiritu Toḇitua om tapui.
42003017	Id hongon no disido o kikizap dau do poninihib, do mambaakas di hisiu do pongongogikan dau om monimung di tupu' do id tangkob dau; nga' ii nopo tapo nga' tutudan mai' dau do id tapui i au' mai' miho do opisok.”
42003018	Om paaḇalo' no disido i aḇal tavasi' doid di tuhun ngaavi' miampai do ogumu' nogi' o pongunsub suvai.
42003019	Pinakahasa' di John i Herod i gounal, tu' sinavo dau i Herodias i savo di tobpinai dau miampai kahasaan ngaavi' dau do suvai,
42003020	nokopomo'uang do kalaatan ngaavi' diti tu' pinopotolungku' di John.
42003021	Kaantakai no do kaavi' nopo do nopodsu' i tuhun om di maamaso i Jesus sumamḇayang di kopongo o kopodsuan dau, ivang no o surga
42003022	om sonḏot no doid disido i Spiritu Toḇitua do noinan, miaga do tomḇohog asang. Om koongou no o ohou mantad surga do, “Iziau no i Tanak Kusai ku; tadau di baino no do nadadi zou do tama' nu.”
42003023	Ontok nopo do timpuun i Jesus, kuang hobi do tohu ngoopod toun o umul disido, nga' tumanud nopo do toonḏom-onḏom, nga' isido nopo nga' tanak kusai di Joseph i tanak kusai di Heli,
42003024	tanak kusai di Matthat, tanak kusai di Levi, tanak kusai di Melchi, tanak kusai di Jannai, tanak kusai di Joseph,
42003025	tanak kusai di Mattathias, tanak kusai di Amos, tanak kusai di Nahum, tanak kusai di Esli, tanak kusai di Naggai,
42003026	tanak kusai di Maath, tanak kusai di Mattathias, tanak kusai di Semein, tanak kusai di Josech, tanak kusai di Joda,
42003027	tanak kusai di Joanan, tanak kusai di Rhesa, tanak Kusai di Zerubbabel, tanak kusai di Shealtiel, tanak kusai di Neri,
42003028	tanak kusai di Melchi, tanak kusai di Addi, tanak kusai di Cosam, tanak kusai di Elmadam, tanak kusai di Er,
42003029	tanak kusai di Joshua, tanak kusai di Eliezer, tanak kusai di Jorim, tanak kusai di Matthat, tanak kusai di Levi,
42003030	tanak kusai di Symeon, tanak kusai di Judah, tanak kusai di Joseph, tanak kusai di Jonam, tanak kusai di Eliakim,
42003031	tanak kusai di Melea, tanak kusai di Menna, tanak kusai di Mattatha, tanak kusai di Nathan, tanak kusai di David,
42003032	tanak kusai di Jesse, tanak kusai di Obed, tanak kusai di Boaz, tanak kusai di Sala, tanak kusai di Nahshon,
42003033	tanak kusai di Amminadab, tanak kusai di Admin, tanak kusai di Arni, tanak kusai di Hezron, tanak kusai di Perez, tanak kusai di Judah,
42003034	tanak kusai di Jacob, tanak kusai di Isaac, tanak kusai di Abraham, tanak kusai di Terah, tanak kusai di Nahor,
42003035	tanak kusai di Serug, tanak kusai di Reu, tanak kusai di Peleg, tanak kusai di Eber, tanak kusai di Shelah,
42003036	tanak kusai di Cainan, tanak kusai di Arphaxad, tanak kusai di Shem, tanak kusai di Noah, tanak kusai di Lamech,
42003037	tanak kusai di Methuselah, tanak kusai di Enoch, tanak kusai di Jared, tanak kusai di Mahalaleel, tanak kusai di Cainan,
42003038	tanak kusai di Enos, tanak kusai di Seth, tanak kusai di Adam, tanak kusai do Kinoingan.
42004001	Miampai vinakas kuasa' di Spiritu do id disido, tongkizad no i Jesus mantad Jordan om koovit no doid kotogisan,
42004002	do pinonginaman do logon do apat ngoopod tadau. Ontok nopo do timpu dii nga' aiso do naakan-akan dau om hinouson dii isido.
42004003	Dadi' poboos no doid disido i logon do, “Nung tanak ko nopo do Kinoingan, suu'o' no o vatu diti do ḏumadi do tinḏalam.”
42004004	Nga' simḇa no i Jesus, do “Boos nopo do id Ḇuuk Toḇitua nga': Okon ko' loolouti no o kapasi do tuhun.”
42004005	Dadi' angatai no isido kuminaa' doid saasavat, pokitono' no di logon isido do toluu'ai nopo do kopomolintaan ngaavi' do pomogunan
42004006	om poboos no doid disido do, “Pataakon ku diau o kuasa' ngaavi' diti om kaazaan ngaavi' diho', tu' nangakataak iho' doid dogo', do montok pataakon ku doid diisai noopo i pihion ku.
42004007	Dadi', samḇa no poogi' dogo' om diau nodii ngaavi' diho'.”
42004008	Nga' simḇao' no di Jesus isido do, “Boos nopo do id Ḇuuk Toḇitua nga': Mositi' no do sumamḇa ko di Tuhan Kinoingan nu, isiisido no i mositi' do suupuvonon nu.”
42004009	Dadi' ovito' no dau isido doid Jerusalem om poingkakato' no isido do id dampak do tingguzusan di Panamḇazangan Tagazo. Ka dau doid disido, “Nung Tanak ko nopo do Kinoingan, nga' tuun no mantad doiti',
42004010	tu' noboos do id Ḇuuk Toḇitua do: ‘Nosuu' disido i tasab ngaavi' dau do mintamong kozo diau, om vagu':
42004011	Kakaton ko i' mai' dioho' do id hongon ngaavi' dioho' mooi do au' ko dii kasaasadu po do vatu.’ ”
42004012	Nga' simḇao' no di Jesus isido do, “Oboos nogi' do id Ḇuuk Toḇitua do: Kada' ponginamai i Tuhan Kinoingan nu.”
42004013	Kababasai nopo do mogimḇaazat disido doid mogisuusuvai noopo o lahan, tongkizadai no di logon isido, gisom i' do kikosivatan vagu'.
42004014	Miampai kuasa' di Spiritu do id disido, guhi' no i Jesus doid Galilee; om kaaḇal no do id kokompungan ngaavi' o koimaan disido tangavasi'.
42004015	Minongia' isido do id synagogue ngaavi' dioho' om minamḇantug disido o saviavi' tuhun.
42004016	Koikot no isido doid Nazara, i kinoizonon do kinogozoon disido, om ongoi no doid synagogue do ontok tadau Sabbath miaga di koubasan disido. Ingkakat no isido do mamḇasa',
42004017	om pataako' no dioho' disido i hiningkuman do ḇuuk di profeta Isaiah. Vahado' no dau i hiningkuman do ḇuuk om kokito no dau i boogizan i nosuatan do:
42004018	Id dogo' i spiritu di Tuhan, tu' noumaan zou disido do mogovit di aḇal tavasi' doid di tongosusa'. Pinougad zou disido do papaaḇal do kagabasan doid di nongokotolungku', popokito doid di nongobohou, do papagabas di poimaamamangon ngaavi',
42004019	do papaaḇal do toun tavasi' mantad di Tuhan.
42004020	Dadi' hingkumo' no disido i hiningkuman do ḇuuk, poguhio' ii doid di mananakadai om iikau no. Om songunsolong nopo disido i doiho' id synagogue.
42004021	Dadi' timpuun no isido do moboos doid dioho' do, “Otuhuk do tadau baino o komozon diti Ḇuuk Toḇitua do maamaso kou potuu mokinongou.”
42004022	Om naanangan disido o saviavi', om noimazaan izioho' di boos tangavasi' disido i huminabus mantad munung dau. Minoboos izioho' do, “Iti no i tanak kusai di Joseph dii, koni'?”
42004023	Nga' simḇa no isido do, “Pointantu' no do susuzan zou mai' diozu di boobooson do, ‘Oi Mongungusap, pinhingos no sonḏii',’ om popoiho dogo' do, ‘Noongou dagai o saviavi' i naantakan do id Capernaum, maai no o miaga dii do doiti' id pogun nu sonḏii'.’ ”
42004024	Om oputai no vagu' disido do, “Poihoon ku iziozu totootopot, aiso i' do profeta do otoimo do id pogun dau sonḏii'.
42004025	“Ogumu' o tonḏu' nangapatazan do sansavo do id Israel, totootopot no kozo, di ontok timpu di Elijah, di ontok poingangob o tavan do tohu toun om onom vuhan om kivaa pononhousan tagazo do id pototongkop do pogun dii,
42004026	nga' au' i' pinougad i Elijah doid tongoiso' diti: pinougad isido doid di tonḏu' napatazan do sansavo do doiho' id Zarephath, iso' kakaḏazan tonini' id Sidonia.
42004027	Om ontok timpu di profeta Elisha ogumu' o nakakanḏai do toluo gomu' do id Israel, nga' aiso songuhun dioho' dii do nohingasan — soosonguhun no i Naaman i tuhun do Syria.”
42004028	Koongou nopo dioho' iti kohodong no o saviavi' ii id suang di synagogue.
42004029	Ingkakat no izioho' om galazato' no isido do papahabus mantad di kakaḏazan; om ovito' no dioho' isido doid kiop di nuhu i sinumpakon do kakaḏazan dioho', do pataamon daa isido do mantad dii,
42004030	nga' tuutulus isido do duminuapus di tuhun togumu' om pamanau no do mogidu'.
42004031	Unḏuk no isido doid Capernaum, iso' kakaḏazan id Galilee, om pongia' no dioho' do ontok tadau Sabbath.
42004032	Om nakatanom do id ginavo dioho' i kopongia'an disido tu' ii nopo boos disido nga' kikuasa'.
42004033	Id suang di synagogue kivaa songuhun kusai i nosuang do logon talaat, om gizak no isido do opuod do,
42004034	“Ha! Kuozon zikoi diau, oi Jesus do Nazareth? Nokoikot ko naku do momunso dagai? Koiho zou do iisai ko: i Toḇitua do Kinoingan.”
42004035	Nga' hodongo' no di Jesus ii, do minoboos do, “Poimizo! Habus no mantad disido!” Om pataamo' no di logon do id taatanga' dioho' i tuhun, om habus no mantad disido miampai do au' i' minoninḏuo disido ii.
42004036	Natangahan izioho' om pogibooboos no izioho' do, “Nunu dii o suang do boos ngaavi' disido dii? Miampai kuasa' om vinakas do boos do monuu' isido di tomḇiivo tangalaat om humabus no izioho'.”
42004037	Om kotongkop no doid kokompungan posoihi' i aḇal kokomoi disido.
42004038	Tongkizad no isido di synagogue om ongoi no doid hamin di Simon. Ontok nopo dii nga' kitoluo do akavas hinasu' i minan di Simon om biisaai no dioho' isido do monuhung dosido.
42004039	Ingkakat no isido do id doos dosido om suu'o' no dau do tuminonos i toluo om tongkizad no dosido ii. Om tuutulus dosido do tuminungag om tuminimpuun do monompuan dioho'.
42004040	Kotonob nopo o tadau nga' saviavi' i kitamḇahut i kitoluo do mogikavo-kavo o toluo do minobpogovit dioho' doid disido, om kabazai no disido o tosoosonguhun dioho' om hingasai no disido izioho'.
42004041	Logon po ngaavi' nga' huminabus mantad kogumuan tuhun, songgiigizak do, “Iziau no i Tanak do Kinoingan.” Nga' poingato' no disido izioho' om au' pinapakavasa' dioho' do moboos tu' nokoiho izioho' do i Kristus isido.
42004042	Kanavau nopo tongkizad no isido di hamin om pakaazai no doid kinoizonon taiso tuhun. Ugad no do mogium disido i tuhun ngaavi', om ko'ium nopo dioho' isido pagangai no dioho' isido mada' do tumongkizad dioho',
42004043	nga' simḇa no isido do, “Mositi' do paaḇalon ku nogi' doid kakaḏazan ngaavi' suvai i aḇal tavasi' do kopomolintaan do Kinoingan, tu' iho' no o sabap do pinougad zou.”
42004044	Om tihomḇus no isido do papaaḇal do id synagogue do Judaea.
42005001	Kaantakai no di insan tadau di poingkakat isido do id tisan Botung Tagazo do Gennesaret, miampai do tuhun togumu' do poinhiput disido do mokinongou do boos di Kinoingan,
42005002	do kokito no disido o duvo padaau do poindada' id tisan di botung. Ii nopo monginginsada' ngaavi' nga' nokoinḏau' no mantad di padaau om maamaso momohiung do pukot ngaavi' dioho'.
42005003	Sakai no isido doid iso' di padaau dii — ii di Simon — om suu'o' no dau isido do popobunḏus dii do tokuudi' do mantad di tisan botung. Dadi' iikau no isido om pongia' no di tuhun togumu' do mantad di padaau.
42005004	Kopongo nopo isido do moboos bisaai no dau i Simon do, “Kaa doihuu' id taahom om pataanon no ino pukot nu do monginsada'.”
42005005	Simḇa no i Simon do, “Oi Mongingia', sonsoosodop zikoi do minomukot om aiso i' do naanu, nga' do monuu' ko i' dii, nga' pataanon ku i' iho' pukot.”
42005006	Om kataan nopo dioho' i pukot nga' noikot no ginumu' do sada' do naanu dioho' tu' modtikokinis no i pukot dioho',
42005007	dadi' hamḇazo' no dioho' i kinouvangan ngaavi' dioho' dii id padaau tiso' do mikot do tumamḇa' dioho'; koikot nopo izioho', nga' suangai no dioho' o duuduvo di padaau gisom do modtikotoob no ii.
42005008	Kokito nopo di Simon Peter iti singkotud no isido do potoguvang di Jesus do moos-boos do, “Tongkizadai zou, oi Tuhan; tuhun zou do momimidouso.”
42005009	Tu' nosuvazan kozo isido om i kinouvangan ngaavi' dau do nokokito di pinukatan dioho',
42005010	ingkaa nogi' zo James di John, tanak ngaavi' di Zebedee, i koluang ngaavi' di Simon. Nga' bisaai no di Jesus i Simon do, “Kada' koosizai; mantad baino tuhun nodii o pukoton nu.”
42005011	Dadi', ovito' no dioho' do mingisan i padaau ngaavi' om zadaai no dioho' o saviavi' om tanud no disido.
42005012	Kaantakai no do doiho' id iso' di kakaḏazan ngaavi' i Jesus do tigog i' do imḇuhai o songuhun, i nohopot do gomu'. Kokito nopo disido i Jesus singkotud no isido do potiduku' om minokiinsian do moos-boos do, “Oi Tuan, nung hizabon nu nga' ohingasan zou i' diau.”
42005013	Pahanato' no disido i hongon dau, om kamao' no disido do moos-boos do, “Hizabon zou. Kohingasai no.” Tuutulus do nohingasan isido.
42005014	Oduai no dau isido do popimboos dii doid diisai iisai, “Nga' ongoi no popokito diau sonḏii' doid di padri' om manaak no do kapataakan sabap do kinohingasan nu miaga di pinonuu'an di Moses, do ponokokatahangan montok dioho'.”
42005015	Nga' kotongkop nogi' dii i aḇal kokomoi disido om ogumu' o tuhun do tumimung do mokinongou disido om do mokihingos do toluo ngaavi' dioho',
42005016	nga' mugad i' isido doid kinoizonon taiso mogiigizon om sumamḇayang.
42005017	Kaantakai no di maamaso isido mongia' do insan tadau, om songinḏikau do doiho' i Pharisee ngaavi' om mongingia' ngaavi' do Unḏang-unḏang, i nongokoikot mantad kokompungan ngaavi' id Galilee, mantad Judaea om mantad Jerusalem. Om doiho' i kuasa' di Tuhan do mooi do kopomohingos nodii isido.
42005018	Om koikot no o piipio tuhun, poingovit do songuhun i napatazan o sampapas tinan do poinhuvi id huhuvizon i kininaman dioho' do mogovit sumuang om povihion do id dumḇangan disido.
42005019	Nga' sabap no do ogumu' o tuhun do au' di nakaanu izioho' do mogovit disido do sumuang, insavat no izioho' doid taap di hamin om pouhuo' no dioho' i tuhun om i huhuvizon dau maza' do luak id taap do pinakaa doid taatanga' di tuhun togumu', do id dumḇangan di Jesus.
42005020	Kokito nopo disido i kotumḇazaan dioho' poboos no isido do, “Oi tamḇahut ku, nohiong no o ḏouso nu ngaavi'.”
42005021	Timpuun no do momusoou diti i tuhun tangabaa do id adat om i Pharisee ngaavi'. “Iisai o tuhun diti, moboos do pogogohunḏaat? Iisai o kaanu do momohiong do ḏouso ngaavi' nga' kii-Kinoingan no?”
42005022	Nga' nokoiho i Jesus do pomuanḏaman ngaavi' dioho', om simḇao' no disido izioho' do, “Nunu o nitungan ngaavi' diozu diti i id suang ginavo diozu?
42005023	Toomḇo diti i touhan: moboos do, ‘Nohiong no o ḏouso nu ngaavi',’ toi ko' moboos do, ‘Ingkakat no om mamanau no?’
42005024	Nga' mooi do kointahang doid diozu do kivaa i' do kuasa' di Tanak do tuhun do momohiong do ḏouso ngaavi' do id tana',” — minoboos isido doid di tuhun napatazan sampapas tinan — “Suu'on ku iziau: tungag no, om oviton no ino huhuvizon nu om muhi' no.”
42005025	Om tuutulus miningkakat isido do id dumḇangan dioho', onuo' no dau i huhuvizon dau om uhi' no do maazou-paazou do Kinoingan.
42005026	Nangatangahan izioho' om pangazou no do Kinoingan om noponu' do ko'o'osi, sombooboos do, “Nokokito tokou di poinsuusuvai ngaavi' di baino.”
42005027	Habus nopo isido di kopongo iti, kokito no disido o songuhun moninimung sukai, pungaanan do i Levi, poinḏikau id upis pamḇalazan sukai, om bisaai no dau isido do, “Tanud dogo'.”
42005028	Zadaai no di Levi o nuununu om ingkakat no om tanud no disido.
42005029	Do id kapamantangan disido minanaak i Levi do pangaangakan tagazo do id hamin dau, om poingampai nopo dioho' do id mija' nga' ogumu' o moninimung sukai om tuhun ngaavi' suvai.
42005030	Pimboos no doid di mokiki'ia' ngaavi' dau i Pharisee ngaavi' om i tuhun tangabaa do id adat do, “Nookuo tu' makan om minum kou miampai diho' moninimung ngaavi' do sukai om momimidouso ngaavi'?”
42005031	Simḇao' no di Jesus izioho' do, “Okon i' ko' i tongohidas o momoguno do mongungusap, nga' i kitoluo.
42005032	Nokoikot zou do okon ko' momohoou di tongotuhid nga' i momimidouso ngaavi' do tumongob.”
42005033	Dadi' poboos no izioho' doid disido do, “Ii nopo mokiki'ia' ngaavi' di John nga' tomoimo nopo do mogkuasa' om sumamḇayang, om i mokiki'ia' ngaavi' di Pharisee, nga' ingkaa nogi', nga' iho' nopo diau nga' makan om minum nopo.”
42005034	Simḇa no i Jesus do, “Kaanu kou i' toi do monuu' di tahap ngaavi' di minanansavo do mogkuasa' do kakaal po i minanansavo do miampai dioho'?
42005035	Nga' oikot i' mai' o timpu do oongoi mantad dioho' i minanansavo; dadi', ontok no do id timpu ngaavi' diho', do mogkuasa' mai' izioho'.”
42005036	Sinusuzan nogi' disido izioho' do iso' boovihan do, “Aiso i' do monginis do ponomḇong do mantad basaan di vagu po om potomḇongon no ii doid di basaan hazid; nung ingkaa, nga' okon noopo ko' okinis i vagu, nga' i pononomḇong i naanu mantad di vagu nga' au' mai' kosudong di hazid.
42005037	“Om aiso i' do poposuang do anggur di vagu po doid poizazanan hazid i tinoodo mantad binulang; nung ingkaa, nga' kopopohoput mai' di binulang i anggur do vagu om oubat ii do kohuzung, om i binulang nga' okinis.
42005038	Au'; anggur kavavagu nopo nga' mositi' posuangon doid poizazanan vagu.
42005039	Om aiso i' do songuhun i nokoinum di anggur nakahaid do aanangan monginum di anggur kavavagu. ‘Ii nopo nakahaid nga' avasi',’ ka disido.”
42006001	Kaantakai no do insan tadau Sabbath do maapanau isido do dumaapas do pomutanaman ngaavi' do huvong, om pongupu' no do tuva' do huvong i mokiki'ia' ngaavi' disido, om onitai no dioho' ii om akanon ii.
42006002	Poboos no o vookon di Pharisee ngaavi' do, “Nookuo tu' mimang kou di pogoduan do ontok tadau Sabbath?”
42006003	Simḇa no i Jesus doid dioho' do, “Dadi' au' kou i' mazo nakabasa' do nunu o nimaan di David do ontok hinouson isido om ii tutumanud ngaavi' dau —
42006004	ingkuo isido do suminuang do id hamin do Kinoingan om paganu no di tinḏalam ngaavi' do kohubukan om akano' no disido ii om onuai no dau i tutumanud ngaavi' dau, di tinḏalam do ii-ii no padri' ngaavi' o kavasa' do mangakan?”
42006005	Om poboos no isido doid dioho' do, “Ii nopo Tanak do tuhun nga' tuan do tadau Sabbath.”
42006006	Ontok di suvai tadau Sabbath ongoi no isido doid synagogue om timpuun no do mongia', om pointinḏapou o songuhun kusai, om nopihadsa' o hongon vanan dau.
42006007	Pointamong disido i tangabaa do id adat om i Pharisee ngaavi' do mintong nung kivaa do hingasan disido do ontok tadau Sabbath, do mooi do ko'ium dii daa do sabap do pakahasa' disido.
42006008	Nga' nokoiho isido do nitungan ngaavi' dioho'; om poboos no isido doid di tuhun i nopihadsa' o hongon do, “Ingkakat no om kaa no do doiho' id tanga'!” Pamanau no isido om ingkakat no do doiho'.
42006009	Dadi' poboos no i Jesus doid dioho' do, “Uoton Ku iziozu: Pakavasaon i' naku do ontok tadau Sabbath do mimang di tavasi', toi ko' mimang di talaat; manampasi do kiniopon, toi ko' momunso dii?”
42006010	Dadi' piovoovo no isido do minintong doid saviavi' dioho' om poboos no doid di tuhun do, “Pahanato' ino hongon nu.” Pahanato' no dau ii om kavasi' no i hongon dau.
42006011	Nga' noikot no hinodong dioho' om pogibooboos no do mogium lahan i tavasi' no kozo do monoguvang di Jesus.
42006012	Kaantakai no do ontok tadau ngaavi' dii do minugad isido do doiho' id nuhu do sumamḇayang; om sonsoosodop isido do suminamḇayang doid Kinoingan.
42006013	Kanavau nopo nga' hoovo' no disido i mokiki'ia' ngaavi' dau om pomihi' no do opod om duvo mantad dioho'; pinungaanan disido izioho' do i “apostol ngaavi'”:
42006014	i Simon i pinungaanan disido do i Peter, om i tobpinai dau i Andrew, i James, i John, i Philip, i Bartholomew,
42006015	i Matthew, i Thomas, i James tanak di Alphaeus, i Simon i pinungaanan do i Zealot,
42006016	i Judas tanak di James, om i Judas Iskariot i ḏuminadi do popopotobus.
42006017	Dadi' tanud no dioho' isido do minunḏuk om tood no do id iso' hivang taantai i kinotimungon di mokiki'ia' ngaavi' dau togumu', miampai do ogumu' kozo o tuhun mantad pototongkop do Judaea om Jerusalem om uvang ponong tisan daat do Tyre om Sidon
42006018	i nongokoikot do mokinongou disido om do mokihingos do toluo ngaavi' dioho'. Nongohingasan nogi' i tuhun nongosuang do tomḇiivo tangalaat,
42006019	om kumininam do kumama' disido o tosoosonguhun dii ginumuan do tuhun tu' kivaa kuasa' do huminabus mantad disido i minomohingos dioho' toinsanan.
42006020	Intangai no disido i mokiki'ia' ngaavi' dau om poboos no do: “Ongounsikou kou no oi tongomosikin: diozu no di kopomolintaan do Kinoingan.
42006021	Ongounsikou kou no i tongohouson do baino: ongovizau kou i' mai'. Ongounsikou kou no i mogiad do baino: mongiak kou i' mai'.
42006022	“Ongounsikou kou no do ontok abaazatan diozu o tuhun ngaavi', ontok uzazangon kou, ontok poimamangon kou, ontok au' monoimo do ngaan diozu do miaga' ko i' tuhun kou tangalaat, do sabap no di Tanak do tuhun.
42006023	Unsikou no do ontok koikot o tadau dino om sazau no do id kaanḏasan, bii'o'! — agazo mai' o tingadan diozu do id surga. Ingkaa no kozo i taki-aki ngaavi' dioho' do minimang di profeta ngaavi'.
42006024	“Nga' tuukoi ma diozu, i tongopuavang: kikoinsasamadan kou no do baino.
42006025	Tuukoi ma diozu i ogumu' o akanon do baino: Ongohouson kou i' mai'. Tuukoi ma diozu i mongiak do baino: mogkoudu' om miad kou' i' mai'.
42006026	Tuukoi ma diozu i ozoon do tuhun ngaavi'! Ingkaa no kozo i taki-aki ngaavi' dioho' do minimang di profeta tongovudut.
42006027	“Nga' moboos zou diti doid diozu i songingongou: Ginovoo' no o gagut ngaavi' diozu, imang no do kovosian doid di sontob abaazatan diozu,
42006028	pokibalakatai no i sontob manaau' diozu, samḇayangai no i sontob alaat doid diozu.
42006029	Iisai nopo i manapap do pingas diozu do sampapas, pokitapapan nogi' i pingas sampaping; iisai nopo i maganu do kuihib diozu, pasagao' nogi' ii do maganu di gaung diozu.
42006030	Panaak no doid iisai noopo i mokianu diozu, om kada' pokiguhiai o kotos diozu do mantad di songuhun i maganu dii.
42006031	Maai no doid dovokon do ingkuo i kaanangan nu do maan dovokon doid diau.
42006032	Nung guminavo kou di sontob guminavo diozu, nunu di o ḇalakat do hansanon diozu? I po i momimidouso ngaavi' nga' guminavo di sontob guminavo dioho'.
42006033	Om nung mimang kou do avasi' doid di sontob mimang do avasi' doid diozu, nunu di o ḇalakat do hansanon diozu? Tu' i po i momimidouso ngaavi' nga' mimang do miaga diho'.
42006034	Om nung popoohos kou doid di sontob hansanon diozu do koonuan mahik do usin, nunu di o ḇalakat do hansanon diozu? Ii po momimidouso ngaavi' nga' popoohos doid di sompimomimidouso do mooi do kotoimo nodii do ii om ii o ginumu'.
42006035	Nga', ginovoo' no o gagut ngaavi' diozu om imang no di tavasi' doid dioho', om popoohos no miampai do au' mobpiumon do koguhi' ii. Agazo i' mai' o tingadan diozu, om tanak kou i' mai' ngaavi' di Takavas Kozo, tu' isido po sonḏii' nga' otohuod doid di au' koiho do monongkotohuod om di tangalaat.
42006036	“Kobinsianai no miaga nopo di Tama' diozu tu' obinsianan.
42006037	Kada' pakahasa', om iziozu nga' au' i' mai' pakahasaon; kada' pongukum, om iziozu nga' au' i' mai' oukum; popohiong no, om iziozu nga' pohiongon i' mai'.
42006038	Panaak no, om kivaa i' mai' do titaak ngaavi' montok diozu: i poinggonop, noinsok, nouzog, om maahabai po, do pobubuson mai' doid dompungan diozu; tu' ii nopo pagagadang do gunoon diozu nga' i nogi' mai' o pagadangan do gunoon montok diozu.”
42006039	Minononsunud nogi' isido dioho' do iso' boovihan do, “Kaanu naku o songuhun nobohou do popotunud do songuhun po vagu' o nobohou? Pointantu' no do duuduvo do aatu' mai' doid kubong?
42006040	Mokiki'ia' nopo nga' au' i' akavas mantad di mongingia'; nga' ii nopo mokiki'ia' i nohuda' kozo nga' adadi do miaga di mongingia'.
42006041	Nookuo tu' okito diozu o viis do nokohivata' do mato di tobpinai diozu om au' kou i' kokito do vatang tagazo do id mato diozu sonḏii'?
42006042	Ingkuo kou nodii do kaanu moboos doid di tobpinai diozu do, ‘Oi tobpinai, iduo' ku po diau ino viis do nokohivata' doid mato nu,’ ka, om au' kou i' kokito di vatang tagazo do id mato diozu sonḏii'? Mimpuupula'! Iduon po haid i vatang do id mato diozu sonḏii', om vagu' nogi' do kokito kou tataatalang do mongidu' di viis do nokohivata' doid mato di tobpinai diozu.
42006043	“Aiso i' do kazu tavasi' do momiuva' do tuva' nomḇilukon toi ko' kazu minsilaalaat do momiuva' do tuva' tavasi'.
42006044	Tikid-tikid kazu nga' oihaan mantad di tuva' dii: au' i' mongupu' o tuhun do tuva' do fig mantad do kougizan, toi ko' monimung do anggur mantad do kazu ngaavi' kiugi.
42006045	Tuhun tangavasi' nopo nga' papahabus di tavasi' mantad poizazanan do kavasian do id ginavo dioho'; tuhun tangalaat nopo nga' papahabus do nunu i talaat do mantad poizazanan do kalaatan. Tu' koboobooso' nopo nga' humabus mantad ginavo.
42006046	“Nookuo tu' momohoou kou dogo' do, ‘Tuhan, Tuhan’ om au' i' diozu maan i nunu i binoos ku?
42006047	“Iisai nopo i mikot doid dogo' om mokinongou do boos ku ngaavi' om mimang dii — nga' pokitonon ku mai' iziozu do nunu kozo o tuhun dii.
42006048	Tuhun nopo dii nga' miaga di tuhun, di ontok pinapavaa isido do hamin, minogukad, om minogukad do taahom-ahom, om potuidongo' no o posumpakan ngaavi' do id vatu pampang; kohizud nopo i bavang koimaai nodii i hamin nga' au' i' nokoguzu' dii, apantod o kinosuusungkadai dii.
42006049	Nga' ii nopo mokinongou om au' i' mimang dii nga' miaga di tuhun i pinapavaa' do hamin do id tana', miampai aiso do posumpakan ngaavi'; ontok nopo do koimaai do hizud ii, nogunḏop ii; om songkuo nodii o kinoumḇaamḇako' do hamin dii!”
42007001	Kopongo nopo disido do popoboos i pobooson ngaavi' dau doid di tuhun ngaavi', ugad no isido doid Capernaum.
42007002	Kisuupu i huguan susumangod do doiho' dii, i koupusan dau, i kitoluo om mogimpapatai nodii.
42007003	Koongou nopo isido kokomoi di Jesus pougado' no dau doid disido o piipio di moomohoingon do Johudi do monuu' disido do mikot om momohingos di suupu dau.
42007004	Koikot nopo izioho' doid di Jesus pokiinsian no kozo izioho' disido moos-boos do, “Mipadan isido do sakadazon nu,
42007005	tu' guminavo kozo isido do tuhun dagai; pinapavaa isido sonḏii' do synagogue montok dagai.”
42007006	Dadi' tanud no dioho' i Jesus, om au' nodii osodu' mantad di hamin do ontok ponuu' do piipio tamḇahut dau i huguan do susumangod dii do popoiho disido do, “Tuan, kada' panangkangau diau sonḏii' tu' au' zou i' mipadan do ikoton nu;
42007007	om iho' no poogi' do au' zou i' minomusoou do tumuubung zou sonḏii' diau; hingasai no i suupu ku miampai do papataak ko di boos nu.
42007008	Tu' izou sonḏii' nga' id siibo' do koponguasaan, om kivaa do susumangod ngaavi' do id siibo' do kuasaon ku; om suu'on ku nopo i songuhun do, ‘Ugad,’ om mugad no isido; doid tiso', ‘kaa doiti',’ om mikot no isido; doid di suupu ku, ‘Toodoo' iti,’ om toodoon no disido ii.”
42007009	Koongou nopo di Jesus o boos ngaavi' diti katangahai no isido doid disido om, pogkovihi no, poboos no doid di tuhun ngaavi' i tuminanud disido, do, “Poihoon ku iziozu, au' zou po nokosoosoomo' do kotumḇazaan do miaga diti o ginazo do id Israel.”
42007010	Om koguhi' nopo doid hamin dii i sinuu' ngaavi' kokito no dioho' do navasi' no kozo i suupu.
42007011	Kaantakai no do au' i' ahaid mantad dii do ugad no isido doid iso' kakaḏazan i pinungaanan do Nain, tinanud di mokiki'ia' ngaavi' dau om tuhun do noikot ginumu'.
42007012	Koinsomok nopo isido do vavazaan do kakaḏazan dii kivaa songuhun napatai do maamaso tonggungan, i tanak tontoisoon di tina' dau, om zosido nopo nga' napatazan do sansavo. Om ogumu' o tuhun do kakaḏazan dii do miampai dosido.
42007013	Kokito nopo di Tuhan zosido kosianai no dosido isido om poboos no doid dosido do, “Kada' iad.”
42007014	Dadi' insomok no isido om kamao' no dau i pinavantazan om tuintog no i manananggung ngaavi', om poboos no isido do, “Oi tanak vagu, biisaan ku iziau: tungag no.”
42007015	Om tungag no i napatai om poboos no, om pataako' no di Jesus isido doid di tina' dau.
42007016	Noikot no do natangahan o saviavi' om pamḇantug no do Kinoingan do sombooboos do, “Nokointahang doid dotokou o profeta tagazo; notomḇuhui do Kinoingan o tuhun ngaavi' dau.”
42007017	Om kotongkop no doid pototongkop do Judaea om kokompungan ngaavi' o aḇal diti kokomoi disido.
42007018	Posunudo' no di mokiki'ia' ngaavi' di John o aḇal ngaavi' diti doid disido, hoovo' no di John o duvo di mokiki'ia' ngaavi' dau,
42007019	om pougado' no doid di Tuhan do muot do, “Iziau no naku i songuhun i mikot, toi ko' manḏad po naku izikoi do suvai?”
42007020	Koikot nopo doid di Jesus i tuhun ngaavi' dii poboos no izioho' do, “Pinougad izikoi di John Baptist do mooi uot diau do, ‘Iziau no naku i songuhun i mikot toi ko' manḏad po naku izikoi do suvai?’ ”
42007021	Ontok ponogi' do timpu dii do ogumu' o tuhun do nohingasan disido do toluo ngaavi' om kosusaan ngaavi' om tomḇiivo tangalaat, om ogumu' i nongobohou do pinokito vagu'.
42007022	Dadi' onuai no dau i susuu'on ngaavi' do sisimḇa dioho' do, “Guhi' no om poihoon no i John do nunu i nokito om noongou diozu: kokito vagu' i nobohou, kapanau i nokimpo, nohingasan i nongounḏoso do gomu', om i bongohon koongou vagu', i nangapatai napasi, i aḇal tavasi' nakaaḇal doid di tongomosikin;
42007023	om oḇitua no i iisai noopo i okon ko' izou o ontodonon do kootuan.”
42007024	Kotongkizad nopo i susuu'on ngaavi' di John timpuun no isido do moboos doid di tuhun ngaavi' kokomoi di John do,
42007025	“Nunu o nongoi diozu intangai doiho' id kotogisan? I vaang osuugi' do tongus? Okon! Dadi' nunu di o nongoi diozu intangai? Songuhun i poimbasaan do basaan ngaavi' tavasi'? Bio', sontob nopo di poimbasaan do basaan ngaavi' tavasi' om i mogiigizon do ongosima' nga' okito do id hamin ngaavi' do laja'!
42007026	Dadi' nunu dii i nongoi diozu intangai? Songuhun profeta? Oo', poihoon ku iziozu, do hobi po ko' i profeta:
42007027	Isido no i songuhun i kinomoi di ḇuuk toḇitua do ka: Bio', pougadon ku i susuu'on ku do moguhu diau do popotounḏa' do lahan do id poguhu nu.
42007028	“Poihoon ku iziozu, do saviavi' i tanak i nosusu do id di tonḏu' ngaavi', nga' aiso i' do songuhun do hobi ginazo ko' i John: nga' ii nopo tonini' no kozo do id kopomolintaan do Kinoingan nga' agazo po ko' isido.”
42007029	Saviavi' di tuhun i nokoongou disido, om ii nogi' moninimung ngaavi' do sukai, nga' minonoimo do koponomposizan totuhid do Kinoingan miampai do minonoimo do kopodsuan mantad di John;
42007030	nga' miampai do au' monoimo do kopodsuan mantad disido, natahaban di Pharisee ngaavi' om di luyal ngaavi' o tuḏu do Kinoingan doid dioho'.
42007031	“Dadi' nunu dii o paagahan di to'ium ku montok do tuhun ngaavi' do id timpu diti? Miaga do nunu izioho'?
42007032	Izioho' nopo nga' miaga di tanak ngaavi' do gumizak do id tiso' om tiso' do naamot dioho' do poinḏikau do id hivang do pitomuvan: Pinouni dagai i tobui ngaavi' montok diozu, om au' kou i' sumazau; huminozou zikoi do hozou ko-iadan, om au' kou i' miad.
42007033	“Tu' nokoikot i John Baptist, do au' minangakan do tinḏalam, au' minonginum do anggur, om poboos kou no do, ‘Nosuang isido.’
42007034	Nokoikot i Tanak do tuhun, do minangaangakan om minoginum om poboos kou no do, ‘Bio', godoot om magagavuk, koluang di moninimung ngaavi' do sukai om di momimidouso ngaavi'.’
42007035	Nga' kabaahan nopo nga' nokotopot di tanak ngaavi' dosido.”
42007036	Songuhun di Pharisee ngaavi' minagahap disido do makan. Koikot nopo isido doid hamin di Pharisee om iikau no isido do id dabping mija' taakanan,
42007037	tigog i' do suvon no o songuhun tonḏu', i alaat o ngaan do id kakaḏazan dii. Nokoongou zosido do maso makan isido miampai di Pharisee om poingovit zosido do sontunsina' tumau toongid.
42007038	Anḏad no zosido doid douvi disido id daadakod dau, miad-iad, om kotuu' no i lomou ngaavi' dau doid takod disido, om piido' no dosido ii di tobuk dau; dadi' pintungubai no dosido i takod ngaavi' disido om umaai no dosido ii di tumau toongid.
42007039	Kokito nopo di Pharisee i minagahap disido iti, poboos no isido doid dau sonḏii' do, “Nung profeta nopo o tuhun diti, koiho i' isido do iisai o tonḏu' diti om nunu kotuutuhun iho' migit dau om nunu o kalalaato' do ngaan diho'.”
42007040	Dadi' hoovo' no di Jesus isido om poboos no do, “Simon, kivaa do booson ku diau.” Simḇa no isido do, “Booso' no, oi Tuan.”
42007041	“Kivaa do songuhun pongungutangan do kivaa do duvo tuhun do nokoutang disido; songuhun nokoutang disido do himo ngaatus dinarii, i tiso' himo ngoopod.
42007042	Au' izioho' kaanu do mamḇalai, dadi' hiongo' nopo disido i tutang dioho' ngoduvo. Tomḇoo dii dioho' dii i hobi do guminavo disido.”
42007043	Simḇa no i Simon do, “Soovon ku nopo nga' i songuhun i ogumu' o nohiong.” Poboos no i Jesus do, “Kotunud ko no.”
42007044	Dadi' toguvang no isido di tonḏu' om poboos no doid di Simon do, “Kokito ko i' do tonḏu' diti? Nokoikot zou doiti' id hamin nu, om au' nu i hiniungan do vaig o takod ku, nga' pinotuu' dosido o lomou dau doid takod ku om piido' no dosido ii di tobuk dau.
42007045	Au' zou i' diau tinunguban, nga' mantad nopo di kosuvon zou au' nokotiitingkod zosido do mobponungub do takod ku.
42007046	Au' nu i' numaan do tumau o tuhu ku, nga' numaan dosido do tumau toongid o takod ku.
42007047	Sabap no diti do poihoon ku iziau do ii nopo ḏouso ngaavi' dosido, ogumu' po toi ii, nga' nohiong no, tu' nokopopokito zosido do koginavaan tagazo. Iisai nopo i okuudi' o nohiong nga' onini' o koginavaan.”
42007048	Dadi' poboos no isido doid dosido do, “Nohiong no o ḏouso nu ngaavi'.”
42007049	Ii nopo ngaavi' miampai disido do id mija' nga' tuminimpuun do mogibooboos dioho' sonḏii' do, “Iisai o tuhun diti, tu' ḏouso po ngaavi' nga' pohiongon?”
42007050	Nga' poboos no isido doid di tonḏu' do, “Kotumḇazaan nu no o nakapamasi diau; pamanau no do id pibabasan.”
42008001	Kaantakai no di au' no ahaid mantad diti, do vaza' no isido do kakaḏazan om kampung ngaavi' do popo'ia' om papaaḇal di aḇal tavasi' do kopomolintaan do Kinoingan. Pointanud disido i Opod om Duvo,
42008002	om nogi' vookon di koonḏuan i nongohingasan mantad tomḇiivo tangalaat om toluo ngaavi': i Mary i pungaanan ponogi' do i Magdalene, i hinobuson do tuu' tomḇiivo tangalaat,
42008003	i Joanna i sinavaan di Chuza i mononompuan di Herod, i Susanna, om ogumu' po i suvai i minonompuan dioho' miampai do kaganapan ngaavi' dioho' sonḏii'.
42008004	Kotimung nopo o tuhun togumu' om tuhun ngaavi' mantad potitikid kakaḏazan, i minikot doid disido, pobooso' no disido o boovihan ditia:
42008005	“Kivaa songuhun papapasasad do pinapasasad do hinsou. Di maamaso isido papasasad, vookon dii do naatu' do id tisan lahan om kounakai no; om akano' no di tomḇohog ngaavi' do tavan ii.
42008006	Vookon di hinsou do naatu' doid kovotuvan, om kosuni nopo ii nga' kokoing no, tu' aiso do zinopos.
42008007	Vookon di hinsou do naatu' doid kougizan om suni no miampai dii i ugi ngaavi' om kohikupai no ii.
42008008	Om vookon di hinsou do naatu' doid tana' tohuub om suni no om pomiuva' no do inggatus kogumu'.” Koboos nopo disido iti haad no isido do, “Iisai nopo i kitohingo do pokinongou nga' pokinongou no!”
42008009	Uot no disido i mokiki'ia' ngaavi' dau do nunu o komozon do boovihan diti,
42008010	om poboos no isido do, “Nakataak doid diozu o koihaan ngaavi' di kopomolintaan tohosok do Kinoingan; montok nopo di suvai nga' id boovihan ngaavi' ii, mooi do mintong daa izioho' nga' au' i' kokito, mokinongou daa nga' au' i' kalati'.
42008011	“Dadi', iti no i komozon do boovihan dii: ii nopo hinsou nga' i boos do Kinoingan.
42008012	Ii nopo ngaavi' id tisan lahan nga' i tuhun ngaavi' i nokoongou dii, om dadi' mikot no i logon om aavon no i boos mantad di ginavo dioho' tu' otumḇazaan om apasi dii dati' izioho'.
42008013	Ii nopo ngaavi' id kovotuvan nga' i tuhun ngaavi', i ontok nopo do koongou dii do koinsan nogi', nga' monoimo di boos miampai do kounsikaan. Nga' iti nopo ngaavi' nga' aiso do gamut; otumḇazaan izioho' do naamot nopo, om id timpu ponginaman nopo nga' magampu izioho'.
42008014	“Montok nopo di naatu' do id kougizan, nga' iti no i tuhun ngaavi' i nokoongou, nga' do id tinḏahanon dioho' otungkabo izioho' do katangaban om pinuavangan ngaavi' om kaanangan ngaavi' do koposizon om au' di kopomiuva'.
42008015	Montok nopo di id tana' tohuub, nga' iti no i tuhun ngaavi' i ouhi' om otohuod o kogiiginovoo' i nokoongou di boos om toimoon dioho' sonḏii' ii om momiuva' no maza' do katabazan dioho'.
42008016	“Aiso i' do popoikit do sumḇu om tongkuban no ii do kuon toi ko' posusuton no ii do id saau toodopon. Au', patampakon ii doid patatampakan do sumḇu do mooi do kokito dii di binabang i tuhun ngaavi' do ontok sumuvon izioho'.
42008017	Tu' aiso i' do hosokon nga' poimḇuhazon i' mai' ii, aiso i' do himuvon nga' pointahangon i' mai' om oovit do id tanavau.
42008018	Dadi' ingaton no do ingkuo kou do mokinongou; iisai nopo i kivaa, nga' oonuan po mai' do hobi po; iisai nopo i aiso, nga' ii po soovon dau do kivaa do id dau nga' a'aau mai'.”
42008019	Koikot no do mogium disido i tina' om i tobpinai kusai ngaavi' dau, nga' au' izioho' koinsomok disido tu' ogumu' o tuhun.
42008020	Poihoo' no isido do, “Poingkakat do doiho' id dahabus i tina' om i tobpinai kusai nu ngaavi' om ohizab do tumuubung diau.”
42008021	Nga' simḇa no isido do, “I tina' om i tobpinai kusai ku nopo ngaavi' nga' i sontob mokinongou di boos do Kinoingan om mimang dii do id koimaan dioho'.”
42008022	Kaantakai no do insan tadau do suminakai isido do padaau do miampai di mokiki'ia' ngaavi' dau om poboos no doid dioho' do, “Kanou mongoi doihuu' id soboong di botung tagazo.” Dadi' ugad no izioho',
42008023	om di maamaso izioho' humazag koodop no isido. Podtongus nopo do topuod do id botung tagazo dii timpuun no do minimang ponu' do vaig i padaau om kokito no dioho' do id kohigaganan izioho'.
42008024	Dadi' ngozo' no dioho' posiko' isido do moos-boos do, “Tuan! Tuan! Otoob tokou!” Dadi' koposik no isido om poimozoo' no dau i tongus om i hakun topuod; om tood no ngaavi' ii om kotoonong no vagu'.
42008025	Poboos no isido doid dioho' do, “Nomḇoo no o kotumḇazaan diozu?” Nongoosizan om nangatangahan izioho' om pogibooboos no do, “Iisai no ma iti, tu' iho' po tongus om hakun ngaavi' do suu'on disido do mimozo' nga' mimozo' disido?”
42008026	Kadapit no izioho' doid uvang do Gerasene, id tupak do Galilee.
42008027	Maso isido tuminḏa do ontok tuka'o' isido di songuhun kusai mantad kakaḏazan tagazo i nosuang do logon ngaavi'; ahaid no o tuhun dii do minogiigizon do aiso basaan, okon ko' id hamin, nga' id kahabangan ngaavi'.
42008028	Kokito nopo dau i Jesus nga' gizak no isido, singkotud no do id daadakod disido om poboos no do topuod do, “Nunu o maan nu doid dogo', oi Jesus, tanak do Kinoingan i Takavas Kozo? Mokiinsian zou diau, kada' zou daa'o'.”
42008029	Tu' sinuu' di Jesus i tomḇiivo talaat dii do humabus mantad di tuhun. Saasau' no ii do minamadaa' disido, om dadi' koubasan dioho' do mamḇalantai om mamalangkap disido mooi do au' di kopimpanau isido, nga' tomoimo do ovodtu' disido i kagos ngaavi', om oviton no isido di logon doid pias.
42008030	Uoto' no di Jesus isido do, “Iisai o ngaan nu?” Simḇa no isido do, “I Legion,” — tu' ogumu' o logon do poinsuang disido.
42008031	Om minokiinsian ngaavi' disido ii do au' daa monuu' dioho' isido do kumaa do id Donḏom Totuvong.
42008032	Kivaa do panon do vogok do maamaso mangakan do susumad do doiho' id nuhu takavas, om pokiinsian no i logon ngaavi' do mokisuang do id vogok ngaavi' dii. Dadi' potumḇazaai no disido izioho'.
42008033	Habus no mantad tuhun dii i logon ngaavi' om suang no do id vogok ngaavi' dii, om panangkus no o panon dii do tuminuun mantad ungib doid botung tagazo om kohonod no.
42008034	Kokito nopo i gugumompi ngaavi' do vogok do nunu o naantakan nga' panangkus no izioho' do minooi poposunud dii doid kakaḏazan tagazo om doid kokompungan di posoihi';
42008035	om ugad no i tuhun ngaavi' do minooi intong do nunu o naantakan. Koikot nopo izioho' doid di Jesus, kokito no dioho' i tuhun i hinobuson do logon ngaavi' do poinḏikau do id daadakod di Jesus, do poimbasaan om au' nodii muhau; om nongoosizan izioho'.
42008036	Ii nopo nakasasi' ngaavi' dii nga' pinopoiho dioho' do ingkuo natampasi i tuhun nosuang dii.
42008037	Noikot no do noosizan o tuhun ngaavi' do uvang Gerasene om suu'o' no dioho' i Jesus do tumongkizad dioho'. Dadi' sakai no isido di padaau om guhi' no.
42008038	Ii nopo i tuhun i hinobuson di logon ngaavi' nga' minokianu do kasagaan do tumanud disido, nga' pouhio' no disido isido miampai minoboos do,
42008039	“Uhi' no om paaḇalo' no o saviavi' i noimaan do Kinoingan do montok diau.” Dadi' pamanau no o tuhun dii om popingaḇalo' no do pototongkop di kakaḏazan tagazo o saviavi' i noimaan di Jesus do montok disido.
42008040	Koguhi' nopo i Jesus toimoo' no di tuhun togumu' isido, tu' songinganḏad izioho' disido do doiho'.
42008041	Om tigog i' do koikot no o songuhun i pinungaanan do i Jairus, i huguan do synagogue. Singkotud no isido do id daadakod di Jesus om pokiinsian no disido do mikot doid daamin dau,
42008042	tu' kitanak tonḏu' tontoisoon isido i kiumul do kuang hobi opod om duvo toun, i maso mogimpapatai. Om somok no do naansip i Jesus di tuhun togumu' do maso isido mamanau.
42008043	Kivaa songuhun tonḏu' i nounḏoso no do toluo humuzung zaa' do opod om duvo toun no o hinaid, i aiso songuhun do nakaanu momohingos.
42008044	Insomok no zosido do id douvi disido om igit no di pompod do basaan disido: om tuutulus do nohingos o toluo humuzung-zaa' dii.
42008045	Poboos no i Jesus do, “Iisai o minigit dogo' dii?” Ontok nopo do aiso dioho' monongkoiho dii, poboos no i Peter do, “Oi Tuan, ihia i' tuhun togumu' ii i poinhiput diau, mogisuusunsung.”
42008046	Nga' poboos no i Jesus do, “Kivaa do minigit dogo'. Nopiumanan ku o kuasa' do huminabus mantad dogo'.”
42008047	Kopiumanai nopo dosido do noihaan zosido, intutuk no i tonḏu' dii do maatalok, om singkotud no zosido do id daadakod disido do id dumḇangan di tuhun ngaavi' do pinapalati' do nookuo tu' minigit zosido disido om ingkuo zosido do tuutulus nohingasan.
42008048	“Oi tanak tonḏu' ku,” ka disido, “Kotumḇazaan nu no o nokopomohingos diau; pamanau no do id pibabasan.”
42008049	Di maamaso po isido moboos, koikot no o songuhun mantad hamin di huguan do synagogue do popoboos do, “Napatai no i tanak tonḏu' nu. Kada' nodii panangkangau dino Tuan.”
42008050	Nga' koongou no di Jesus iti, om poboos no isido doid di tuhun do, “Kada' koosizai, kotumḇazaai no om atampasi i' mai' zosido.”
42008051	Koikot nopo isido doid hamin dii, aiso songuhun pinasaga' disido do tumanud disido do sumuang nga' i Peter om i John om i James no, om i tama' om i tina' di tanak.
42008052	Songiad-iad om mogkoudu' izioho' dosido, nga' poboos no i Jesus do, “Tood no do miad; au' i' napatai zosido, nga' nokoodop.”
42008053	Nga' ii'iakai no dioho' isido, tu' nongokoiho do napatai no zosido.
42008054	Nga' igitai no disido sonḏii' i hongon dosido om poboos no doid dosido do, “Oi tanak, tungag no.”
42008055	Om koguhi' no i sunḏuvan dosido om tuutulus do tuminungag zosido. Dadi' biisaai no disido izioho' do manaak dosido do takanon.
42008056	Noimazaan i mohoing ngaavi' dosido, nga' poingato' no disido izioho' do kada' popoiho diisai-isai do nunu i naantakan.
42009001	Hoovo' no disido do oinsanan i Opod om Duvo om onuai no izioho' do kavakasan om kuasa' do moguzazang do logon ngaavi' om momohingos do toluo ngaavi',
42009002	om pougado' no dau izioho' do mooi papaaḇal di kopomolintaan do Kinoingan om momohingos.
42009003	Poboos no isido doid dioho' do, “Kada' pogovit do nuununu do id pamanaan: aiso do sukud, toi ko' boboboon, toi ko' louti, toi ko' usin; om aiso do basaan dohinon.
42009004	Toomḇo noopo o hamin do suvonon diozu, timpoon no doiho'; om songian do tumongkizad kou tongkizad kou no do mantad doiho'.
42009005	Montok nopo di au' monoimo diozu, songian nopo do tumongkizad kou di kakaḏazan dioho' nga' tantagon no o siovuk do mantad hapap diozu do ponokokatahangan do kapamazadaan diozu dioho'.”
42009006	Dadi' tongkizad no izioho' om pougadai no doid kokompungan ngaavi' do papaaḇal di aḇal tavasi' om momohingos do id noonomḇoo nopo.
42009007	Do naamot dii noongou di Herod i gounal o kinaantakan ngaavi' dii; om noompuvangan isido, tu' vookon do tuhun do minoboos do nokotungag i John do mantad poimpatai,
42009008	vookon minoboos do nokoimḇuhai vagu' i Elijah, kivaa po do vookon minoboos do songuhun di profeta ngaavi' di tinuu i' o nokotungag.
42009009	Nga' poboos no i Herod do, “I John? Noputuhan ku isido do tuhu. Dadi' iisai dii iti i oongou ku do popimbooson?” Om ohizab daa isido do mongkikiikito disido.
42009010	Koguhi' nopo i apostol ngaavi' susuzai no dioho' isido do saviavi' di naangaangazan dioho'. Dadi' ovito' no disido izioho' om pakaazai no doid kakaḏazan i pinungaanan do Bethsaida do mooi do kopinsoosonḏii' izioho'.
42009011	Nga' koihaai no di tuhun togumu' om gusa' no izioho' disido. Toimoo' no disido izioho' om poboos no doid dioho' kokomoi do kopomolintaan do Kinoingan; om hiningasan dau i sontob mokihingos.
42009012	Di minsosodop nodii ikot no doid disido i Opod om Duvo om poboos no do, “Pouhio' iho' tuhun ngaavi', om kaanu i' izioho' do mongoi id kokompungan om pongumaan ngaavi' posoihi' do mogium do odopon om takanon; tu' doiti' tokou id kinoizonon i aiso do mogiigizon.”
42009013	Simḇa no isido do, “Onuai no diozu izioho' do takanon.” Nga' poboos no izioho' do, “Hiihimo no o louti om duvo tinan o sada' dagai, sahagi nung au' zikoi no mooi po haid pomohi do takanon montok do tuhun ngaavi' diti.”
42009014	Tu' kivaa do kuang hobi himo ngoibu o kusai do doiho'. Nga' poboos no isido doid di mokiki'ia' ngaavi' dau do, “Suu'o' no izioho' do miikau do id tinimungan do tohiihimo ngoopod.”
42009015	Maai no dioho' ii om suu'o' no dioho' izioho' do miikau.
42009016	Dadi' onuo' no disido i himo louti om i duvo tinan sada', tingaa' no isido doid surga, om ḇalakatai no disido ii; dadi' kokibo' no disido ii om pataako' no disido doid di mokiki'ia' ngaavi' dau do potikidon doid di tuhun togumu'.
42009017	Minakan izioho' gisom do novizau, om kotimung nopo i mumu' nongoohu' nga' nosuangan dioho' o opod om duvo balatak.
42009018	Kaantakai no di maamaso isido sumamḇayang soosonguhun, koikot no doid disido i mokiki'ia' ngaavi' dau om uoto' no disido izioho' do, “Iisai ka do tuhun ngaavi' do izou?”
42009019	Om simḇa no izioho' do, “Vookon moboos do i John Baptist; vookon do i Elijah; kivaa nogi' do vookon do minoboos do songuhun di profeta ngaavi' guuguhu do nokotungag.”
42009020	“Nga' iziozu,” ka disido doid dioho', “Iisai ka diozu do izou?” Simḇa no i Peter do, “I Kristus do Kinoingan.”
42009021	Nga' oduai no kozo disido izioho' do au' popimboos diti doid iisai-isai nopo.
42009022	Poboos no isido do, “Nakasai' no do ounḏoso kozo i Tanak do tuhun, zaazadaan di mohoingon om di huguan ngaavi' do padri' om di tuhun tangabaa do id adat om do patazon om potungagon do ontok tadau kumotohu.”
42009023	Dadi' poboos no isido doid saviavi' do, “Nung kivaa nopo i aanangan do ḏumadi do tutumanud dogo', hiivai no o dau sonḏii' om saanon no i salip dau do tikid tadau om tumanud no dogo'.
42009024	Iisai nopo i mongkipaapasi dau sonḏii' nga' apatai mai'; nga' iisai nopo i apatai sabap dogo', nga' apasi mai'.
42009025	Nunu dii o kounalan doid iisai noopo do mamahantoi do sompomogunan om ololob i' toi ko' atagak o dau sonḏii'?
42009026	Tu' nung iisai noopo i oikum-ikum dogo' om di boos ku ngaavi', nga' oikum-ikum nogi' mai' disido i Tanak do tuhun do ontok mikot isido do id koḇontugan dau sonḏii' om do id koḇontugan di Tama' om di tasab tongoḇitua.
42009027	“Poihoon ku iziozu totootopot, do kivaa vookon i poingkakat doiti' do au' mai' kokinam do kapatazon do poguhu i' do kokito izioho' di kopomolintaan do Kinoingan.”
42009028	Kuang hobi do vahu' tadau mantad do kinabaasan diti, angatai no disido i Peter, i John om i James om takad no di nuhu do sumamḇayang.
42009029	Om kaantakai no do, di maamaso sumamḇayang isido, ohon no o pomooson disido om i basaan dau nga' minimang puak do poinkihap.
42009030	Om tigog i' do kivaa duvo tuhun do maso monongkiboos disido; izioho' nopo nga' i Moses om i Elijah
42009031	i minimḇuhai do id koḇontugan, om minogibooboos izioho' kokomoi do kapatazon disido i aantakan id Jerusalem.
42009032	Podtiodopon kozo i Peter om i kinouvangan ngaavi' dau, nga' minosik izioho' om nokokito di koḇontugan dau om di duvo tuhun poingkakat miampai disido.
42009033	Di maamaso tumongkizad disido izioho', poboos no i Peter doid di Jesus do, “Tuan, avasi' kozo do doiti' tokou; dadi' kanou no monoodo do tohu o husap, iso' montok diau, iso' montok di Moses om iso' montok di Elijah.” Au' isido nokoiho do nunu i pinoboos dau.
42009034	Di maamaso disido do moboos diti, koikot no o gavun om katakapai no izioho' do tinggoohungung dii; om ontok nopo do kosuang izioho' do id gavun dii koosizai no i mokiki'ia' ngaavi'.
42009035	Om koongou no o ohou mantad di gavun do moos-boos do, “Iti no i Tanak ku, i Pinihi' ku. Pokinongou no disido.”
42009036	Om koboos nopo i ohou, koimḇuhai no i Jesus do soosonguhun po. Songimiizo dii i mokiki'ia' ngaavi' om, do id timpu dii, au' izioho' pinopoopoiho do iisai-isai do nunu i nokito dioho'.
42009037	Kaantakai no di tadau suminusuut di maamaso izioho' munḏuk mantad di nuhu koikot no do sumoomo disido o tuhun togumu'.
42009038	Om tigog i' do gizak no o songuhun di tuhun togumu' dii do, “Oi Tuan,” ka disido, “mokiinsian zou diau do bio' po dogo' iho' tanak ku: isido nopo nga' tanak ku tontoisoon.
42009039	Tigog i' mai' do osuang isido do tomḇiivo talaat, om sakahi do gumizak no ii om popindunsongon no dii i tanak do madan-adan po miampai muta'-puta' o kabang; ahaid ii do tumongkizad disido, nga' kahabus nopo ii, nga' aiso no do kavakasan di tanak.
42009040	Minokiinsian zou di mokiki'ia' nu ngaavi' do moguzazang dii, nga' au' izioho' nakaanu.”
42009041	Simḇa no i Jesus do, “Oi tuhun kou ngaavi' i aiso kotumḇazaan om nangakalavong! Songkuo podii hinaid ku do miampai diozu om tumaan diozu? Ovito' ino tanak nu do doiti'.”
42009042	Ontok po di maamaso mikot i tanak, nga' pinodunsong di logon isido do id tana' do madan-adan po. Nga' uzazango' no di Jesus i tomḇiivo talaat om kohingasai no i tanak om pataako' no isido doid di tama' dau,
42009043	om saviavi' nga' nangatangahan di kuasa' tagazo do Kinoingan. Nga' naamot do noponu' do koimazaan doid di saviavi' i nimaan disido i tuhun ngaavi', poboos no isido doid di mokiki'ia' ngaavi' dau do,
42009044	“Montok nopo diozu, nga' mositi' no do pisoosoou diozu tomoimo do id ginavo diozu o boos ngaavi' diti: Pataakon mai' doid kuasa' do tuhun ngaavi' i Tanak do tuhun.”
42009045	Nga' au' izioho' nakalati' do nunu i binoos disido; poinhosok ii do mantad dioho' mooi do au' dii izioho' koiho do lati' dii, om nongoosizan izioho' do muot disido kokomoi dii.
42009046	Timpuun no izioho' do mogiuva-uva kokomoi do iisai dioho' i taazou no kozo.
42009047	Noihaan di Jesus o pomusaavan ngaavi' dioho', om onuo' no disido i tanak tonini' i pino'iikau disido doid doos dau
42009048	om dadi' poboos no isido doid dioho' do, “Iisai nopo i monoimo do tanak diti doid ngaan ku nga' monoimo dogo'; om iisai nopo i monoimo dogo', nga' monoimo Disido i pinopougad dogo'. Ii no tonini' no kozo diozu i taazou no kozo.”
42009049	Poboos no i John, “Oi Tuan,” ka disido, “nokokito zikoi do songuhun minoguzazang do logon ngaavi' do id ngaan nu, om sabap no do okon ko' miampai dotokou isido do kininaman dagai do mogodu isido.”
42009050	Nga' poboos no isido doid disido do, “Mositi' no do au' nu oduan isido: iisai nopo i au' humavan diozu nga' montok diozu.”
42009051	Kaantakai no di momok-somok o timpu disido do poinsavaton, potontuo' no disido o ginavo dau do pakaazan doid Jerusalem
42009052	om poguhuono' no disido i susuu'on ngaavi' dau. Ugad no izioho', om suang no izioho' do kampung do tuhun Samaria do popotounḏa' montok disido,
42009053	nga' au' monoimo disido i tuhun ngaavi' tu' pougadan disido doid Jerusalem.
42009054	Kokito nopo diti, i mokiki'ia' ngaavi' i James om i John, nga' poboos no izioho' do, “Tuhan, asaga' ko i' naku do hoovon dagai o tapui mantad surga do monutud dioho'?”
42009055	Nga' kovihi no isido om hodongo' no dau izioho',
42009056	om pohomḇusai no dioho' doid kampung suvai.
42009057	Di maamaso minḏahan izioho' kotuka' no izioho' do songuhun do id lahan i minoboos disido do, “Tumanud zou mai' diau doid nomḇoo noopo o ngozon nu.”
42009058	Simḇa no i Jesus do, “Kiluak ngaavi' o tompu ngaavi' om tomḇohog ngaavi' do id tavan nga' kilumun ngaavi', nga' ii nopo Tanak do tuhun nga' aiso do pohuvizan di tuhu dau.”
42009059	I songuhun biniisaan dau do, “Tanud dogo',” suminimḇa do, “Ugad zou po haid mooi pomohobong di tama' ku.”
42009060	Nga' simḇa no isido do, “Pohogooson i napatai do momohobong di napatai; kalaja' nu nopo nga' mugad om papaaḇal di aḇal do kopomolintaan do Kinoingan.”
42009061	Poboos no i songuhun do, “Tumanud zou diau, oi Tuan, nga' ugad zou po haid do mooi popotoodo di tuhun ku ngaavi' doid daamin.”
42009062	Poboos no i Jesus doid disido do, “Nokoigit nopo do ladu i hongon, aiso nodii di mogkovihi do mipadan montok do Kopomolintaan do Kinoingan.”
42010001	Kopongo nopo iti, pomihi' no i Tuhan do tuu' ngoopod om duvo i suvai om pougado' no dau do toduuduvo do moguhu disido doid saviavi' kakaḏazan om kinoizonon i ngozon tomḇuhuzo' disido sonḏii'.
42010002	Om poboos no isido doid dioho' do, “Ogumu' o tomoton nga' okuudi' o mongongomot, dadi' pokianu no di Tuhan do pangamatan do popougad do mongongomot ngaavi' do mongomot di tomoton dau.
42010003	Timpuun no do baino, nga' bii'on no, pougadon ku iziozu miaga do kamḇing ḇiri'-ḇiri' ngaavi' do poingamung do paragasu ngaavi'.
42010004	Kada' kou pogovit do poizazanan usin, aiso do boboboon, aiso do solipal. Kada' tabi' diisai noopo do id tinḏahanon.
42010005	Nunu noopo o hamin do suvonon diozu, poboos no do hobi poguhu do, ‘Pibabasan doid hamin diti!’ kanto.
42010006	Om nung poingizon doiho' i tuhun do pibabasan, nga' tuminḏooi mai' doid disido o pibabasan diozu; nung au', nga' gumuhi' mai' ii doid diozu.
42010007	Izon no do id hamin dii, do mangakan om monginum do nunu i posuungon dioho', tu' mipadan di gaji ngaavi' dau i kukumalaja'; kada' piunḏaanḏahiu do hamin.
42010008	Soosongian kou noopo do sumuang do id kakaḏazan id nomḇoo do toimoon kou, akano' no o nunu i posuungon doid diozu.
42010009	Hingasai no i sontob kitoluo do id suang dii, om moboos no do, ‘Osomok no doid diau o kopomolintaan do Kinoingan.’
42010010	Nga' soosongian noopo do sumuang kou doid kakaḏazan om au' kou toimoon dioho', ongoi no doid talun-alun ngaavi' om moboos no do,
42010011	‘Tantagon dagai o siovuk do kakaḏazan diozu i nokosokot doid hapap dagai, om zadaan dagai ii miampai diozu. Nga' ingaton no iti: osomok no kozo i kopomolintaan do Kinoingan.’
42010012	Poihoon ku iziozu, ontok Tadau tagazo dii ataataanan po mai' montok do Sodom ko' montok do kakaḏazan dino.
42010013	“Tuukoi po diau, oi Chorazin! Tuukoi po diau, oi Bethsaida! Tu' nung noimaan do id Tyre om Sidon i sinunḏu ngaavi' noimaan do id diozu, nga' ahaid no daa izioho' kotongob dii, poimbasaan do gumi' om poinḏikau do id tavu.
42010014	Om nogi', ataataanan po mai' montok do Tyre om Sidon do ontok Pomḇisalaan ko' montok diozu.
42010015	Om montok diau, oi Capernaum, minimang ko naku do poinsavaton miaga do kinavas do surga? Pataamon ko mai' doid nalaka'.
42010016	“Iisai noopo i mokinongou diozu nga' mokinongou dogo'; iisai noopo i au' monoimo diozu nga' au' monoimo dogo', om sontob di au' monoimo dogo' nga' au' monoimo Disido i pinopougad dogo'.”
42010017	Koguhi' no i tuu' ngoopod om duvo miampai do ounsikou. “Oi Tuhan,” ka dioho', “I po logon ngaavi' nga' mimozo' dagai do ontok gunoon dagai o ngaan nu.”
42010018	Poboos no isido doid dioho' do, “Nokito ku i Saitan do uminatu' miaga do gonit mantad surga.
42010019	Bio', nonuan ku iziozu do kuasa' do mongugok do vuhanut ngaavi' om tompohuhu ngaavi' om saviavi' vinakas di gagut; aiso i' do kaanu moninḏuo diozu.
42010020	Nga' kada' kounsikou do mimozo' diozu o tomḇiivo ngaavi'; nga' kounsikou kou no do songinsuat do id surga o ngaan ngaavi' diozu.”
42010021	Id timpu po nogi' diti, miampai do poimponu' do kounsikaan do Spiritu Toḇitua, poboos no isido do, “Ozoon ku iziau, oi Tama', Tuhan do surga om tana', tu' pinopohosok ngaavi' diti do mantad di kitoihaan om i tangabaa om pinopointahang dii doid di tanak tongonini'. Oo', oi Ama', tu' ingkaa no o kinaanangan nu do mimang.
42010022	Nangakataak di Tama' ku doid dogo' o saviavi'; om aiso i' do songuhun o koiho do iisai i Tanak nga' i Tama' no, om iisai i Tama' nga' i Tanak no om i pinihi' ngaavi' di Tanak do popointahang disido.”
42010023	Dadi' koviohono' no disido i mokiki'ia' ngaavi' dau om poboos no doid dioho' do, “Ongounsikou no i mato ngaavi' i kokito di nunu i tokito diozu,
42010024	tu' poihoon ku iziozu do ogumu' o profeta om laja' do mongkikiikito di tokito diozu, om au' i' insan kokito dii; do mokinongou do nunu i toongou diozu, om au' i' insan koongou dii.”
42010025	Om kivaa songuhun luyal do miningkakat om, do monginam disido, uot no do, “Oi Tuan, nunu i mositi' do maan ku do mooi do otungkusan zou do koposizon salajul?”
42010026	Poboos no isido doid disido do, “Nunu i poinsuat do id Unḏang-unḏang? Nunu ka di nabasa' nu?”
42010027	Simḇa no isido do, “Mositi' do ginovoon nu i Tuhan Kinoingan nu miampai aavi' o ginavo nu, miampai aavi' o koduuduvo nu, miampai aavi' o vinakas nu, om miampai aavi' o nitungan nu, om i vokon nu miaga nopo diau sonḏii'.”
42010028	Poboos no i Jesus doid disido do, “Otopot no i sisimḇa nu, maai no iti om apasi ko i' mai'.”
42010029	Nga' mimang o tuhun dii do mongkituutunud dau sonḏii' om poboos no doid di Jesus do, “Om iisai dii i vokon ku?”
42010030	Simḇa no i Jesus do, “Kivaa songuhun mininḏahan mantad Jerusalem kuminaa' doid Jericho om kagakom no di magagaau ngaavi'; vuzadai no dioho' isido, bobogo' no isido om pogidu' no, momoduan disido do modtikapatai no.
42010031	Kaantakai no do mininḏahan do id lahan dii o songuhun padri', nga' kokito nopo disido i tuhun dii, hisang no isido doid sampaping.
42010032	Ingkaa nogi' i tuhun do Levite i nokoikot doid kinoizonon dii do nokokito disido, om huminisang nogi' doid sampaping.
42010033	Nga' koikot no doid disido o songuhun tuhun Samaria i maso minḏahan i nosianan di ontok kokito dau isido.
42010034	Insamakai no disido isido om hopoto' no dau i ganit ngaavi' disido, tunguai no dau ii do tumau om anggur. Dadi' pasakazo' no dau isido doid kuḏa'-kalḏi' dau om ovito' no doid hamin sisivaan om toinao' no dau.
42010035	Di tadau sumusuut, paganu no isido do duvo dinarii om pataako' no doid di mintatamong di hamin sisivaan om poboos no do, ‘Tamangan no isido, om ontok do poguhian ku ḇalazan ku iziau do songkuo i kohobi di naavi' nu.’
42010036	Tomḇoo dii diti tohu, i tosoou nu, do pinopotopot dau sonḏii' do ponokovokon di tuhun i nagakom di magagaau ngaavi'?”
42010037	Simḇa no isido do, “I songuhun i pinopokito do kosianan doid disido.” Poboos no i Jesus doid disido do, “Pamanau no, om imang no do miaga dii.”
42010038	Id pinamanaan dioho' dii kadampot no isido doid iso' kampung, om toimoo' no isido di songuhun tonḏu' pinungaanan do i Martha doid daamin dosido.
42010039	Kitobpinai tonḏu' zosido i pinungaanan do i Mary, i miniikau do id daadakod di Tuhan om minokinongou disido do moboos.
42010040	Ikot no doid disido i Martha, i maso atangkangau do monompuan, om poboos no do, “Oi Tuhan, au' ko dii naku popoduli' do pohogoson zou di tobpinai ku tonḏu' do soosonguhun do monompuan? Poihoo' po zosido do tumamḇa' dogo'.”
42010041	Nga' simḇa no i Tuhan do, “Martha, Martha, sumusa' ko om ogumu' o katangkangaan nu,
42010042	om okuudi' ma o gunoon, totopot nopo nga' ii'iso' no. I Mary no i nokopihi' di boogizan tavasi', om au' i' aanu ii do mantad dosido.”
42011001	Kaantakai no do maamaso isido sumamḇayang do id iso' kinoizonon, om kopongo nopo isido poboos no o songuhun di mokiki'ia' ngaavi' dau do, “Oi Tuhan ia'o' zikoi do sumamḇayang, miaga di John tu' minongia' di mokiki'ia' ngaavi' dau.”
42011002	Poboos no isido doid dioho' do, “Ontok nopo do sumamḇayang kou, itia o booson: Oi Ama', oḇitua no daa o ngaan nu, koikot o kopomolintaan nu;
42011003	onuai zikoi no do louti tikid tadau, om pohiongo' no o ḏouso ngaavi' dagai,
42011004	tu' izikoi sonḏii' nga' popohiong do potitikid i kahasa' doid dagai. Om kada' zikoi pohogoso' doid ponginaman.”
42011005	Minoboos nogi' isido doid dioho' do, “Nung kivaa songuhun diozu do kitamḇahut om mikot no doid disido do ontok tanga' sodop do moboos do, ‘Oi tamḇahut ku, poohoso' zou po do tohu o louti,
42011006	tu' ko'i'ikot doid hamin ku i tamḇahut ku i maamaso monompogunan om aiso dii do posuungon ku disido;’
42011007	om sumimḇa no i tuhun mantad suang do hamin dii do, ‘Kada' panangkangau dogo'. Nakakansing no iho' tataangob, om miampai dogo' do id toodopon iho' tanak ku ngaavi'; om au' zou kaanu tumungag do manaak diau diti.’
42011008	Poihoon ku iziozu, nung au' tumungag i tuhun dii om pataakon no dau ii doid disido do montok kavasian do piomḇohutan, nga' tumungag mai' isido do ontok asansagan om onuan no dau i tamḇahut dau do saviavi' i pokionuon disido.
42011009	“Dadi' moboos zou doid diozu: Pokianu no, om kataak i' mai' doid diozu ii; iumo' no, om o'ium i' mai' diozu, pogkoitik no, om ivangon i' mai' i tataangob do montok diozu.
42011010	Tu' potitikid i mokianu nga' kotoimo mai'; potitikid i mogium nga' ko'ium; potitikid i mogkoitik nga' oivang mai' i tataangob.
42011011	Toomḇo diozu o tama' do, nung minokianu dau do sada' i tanak dau, nga' vuhanut i' o potunuzon disido?
42011012	Toi ko' nung minokianu isido do tontohu', nga' tompohuhu i' o potunuzon disido?
42011013	Dadi' nung iziozu po, do soliilinaat potuu diozu, nga' koiho do manaak do tanak ngaavi' diozu do nunu i tavasi', poinhoohobi podii motuu i Tama' do id surga do papataak di Spiritu Toḇitua doid di sontob mokianu disido!”
42011014	Minoguzazang isido do logon om ii nopo nga' nobobou; om kaantakai no do kahabus nopo i logon nga' koboos no i tuhun, om nongoimazaan i tuhun ngaavi'.
42011015	Nga' vookon dioho' do minoboos do, “Maza' i' di Beelzebul, i tanak-laja' do logon ngaavi', do moguzazang isido do logon ngaavi'.”
42011016	Minokianu disido o vookon, do monginam disido, do tanḏa' mantad surga;
42011017	nga' oihaan disido i nitungan dioho', do poboos no isido doid dioho' do, “Toomḇo noopo o kopomolintaan i nopibaabaagi nga' tumuḏu doid koumḇakan, om kohominan di nopibaabaagi nga' oumḇak.
42011018	Dadi', ingkaa nogi', montok di Saitan: nung nopibaabaagi isido do humavan disido sonḏii', ingkuo dii do kataan i kopomolintaan disido? — tu' moboos kou do maza' i' di Beelzebul do moguzazang zou do logon.
42011019	Dadi' nung maza' zou di Beelzebul do moguzazang do logon, maza' diisai dii i tanak ngaavi' diozu do moguzazang dii? Dadi' izioho' nodii i momḇiḇisala' diozu.
42011020	Nga' nung maza' do tuntuu' do Kinoingan do moguzazang zou do logon, dadi' totootopot no do notigagan kou do koikatan di kopomolintaan do Kinoingan.
42011021	Ontok nopo do nogonop do sinḏata' do pintamong do hamin dau sonḏii' i tuhun tavakas, nga' au' i' akaakasou o kotos ngaavi' dau;
42011022	nga' nung havanon isido do songuhun i hobi vinakas ko' isido sonḏii' om aaha' no isido, nga' aavon no di tuhun tavaavakas i sinḏata' ngaavi' i hinansan disido om piboboogizon no dau i na'aau dau.
42011023	“Iisai nopo i okon ko' miampai dogo' nga' humavan dogo'; om iisai nopo i au' sumompuu dogo' nga' kotogizas.
42011024	“Kahabus nopo o tomḇiivo talaat do mantad songuhun nga' mitootongkop no do id pogun totuu do mogium do unḏoongon; om au' nopo ko'ium ii, moboos no ii do, ‘Gumuhi' zou doid hamin i nontodonon ku.’
42011025	Nga' koikot nopo ii, om okito no dau do noimuavan om nataakas ii,
42011026	nga' humabus no ii om magangat no do tuu' tomḇiivo i hobi linaat ko' dau sonḏii', om sumuang no izioho' om mogiigizon no do doiho', om hoohobi podii o kalaalaato' do tuhun dii do mantad ko' di poguhu i'.”
42011027	Kaantakai no di maamaso isido moboos, haad no o songuhun tonḏu' i poingamung di tuhun togumu' om poboos no do, “Asanang no i pagaganakan i pinopoizon diau om i susu di pinoposusu diau!”
42011028	Nga' simḇa no isido do, “Hobi po kounsiisikoo' di sontob mokinongou di boos do Kinoingan om migit dii!”
42011029	Hobi podii do guminumu' i tuhun om poboos no isido doid dioho' do, “Sinakagon ngaavi' do alaat iti; mokianu iti do tanḏa'. Tanḏa' nopo do kataak doid diti nga' ii-ii no tanḏa' di Jonah.
42011030	Tu' miaga di Jonah tu' nadadi do tanḏa' do id tuhun ngaavi' do Nineveh, ingkaa nogi' i Tanak do tuhun do ḏumadi do tanḏa' do id sinakagon diti.
42011031	Ontok Tadau Pomḇisalaan mingkakat mai' do humavan do tuhun ngaavi' do sinakagon diti i Raani do Koibutan om ḏumadi do mongungukum dioho', tu' minikot zosido mantad pompod ngaavi' do tana' do mokinongou do kabaahan di Solomon; om, bii'on no, kivaa do doiti' do hobi ginazo ko' i Solomon.
42011032	Ontok Tadau Pomḇisalaan mimḇuhai mai' i kusai ngaavi' do Nineveh do humavan do sinakagon diti om ḏumadi do mongungukum diti tu' ontok do minongia' i Jonah tuminongob izioho', om, bii'on no, kivaa do hobi ginazo ko' i Jonah do doiti'.
42011033	“Aiso i' do popoikit do sumḇu om povihion no ii do id tiung toi ko' tongkuban do kakanan; patampakon dioho' ii do id patatampakan do sumḇu do mooi do kokito di binabang i tuhun ngaavi' do ontok do sumuang izioho'.
42011034	Sumḇu nopo do tinan nga' i mato nu. Ontok nopo do atalang o mato nu, oponu' nogi' do binabang i tinan nu; nga' ontok do noimangan do toluo ii, i tinan nu nga' kotuvong nogi' mai'.
42011035	Dadi' ingaton no do ii nopo binabang do id suang nu nga' okon ko' kotuvangan.
42011036	Iho' no poogi' do nung nosuangan do binabang o tinan nu om okon ko' otuvong ngaavi', nga' mimang no do binabang toinsanan ii, miaga kozo do ontok kababang doid diau i sumḇu miampai di binabang dii.”
42011037	Kopopongo disido do moboos di ontok ahapo' isido do songuhun Pharisee do makan do id hamin dau. Suvon no isido om iikau no do makan do id mija' taakanan.
42011038	Nokito di Pharisee iti om nokotigog do au' minomoug isido do poguhu makan.
42011039	Nga' poboos no i Tuhan doid disido do, “Pharisee kou ngaavi'! Piidan diozu o soibau do sangkil om pinggan, nga' noponu' kou i' do pogugunḏoonok om kalaatan.
42011040	Bosuon kou! Okon naku ko' i nogi' sontoodo di dahabus i sontoodo di suang?
42011041	Mogot nogi', do popotohuod do nunu i kivaa diozu om, intangan, kohidang i mai' o saviavi' montok diozu.
42011042	Nga' tuukoi po diozu oi Pharisee, tu' papaḇalai kou do iso' piopod di tanom diozu do daing om sogumau om i tootonomon ngaavi' suvai i toodoon do lampa om au' i' diozu podulionon o kotuhidan om koginavaan do Kinoingan! Apatut do noimaan no daa diozu ngaavi' iti, miampai au' momohiiu di suvai.
42011043	Tuukoi po diozu, oi Pharisee, tu' aanangan kou do miikau di tiikoon ngaavi' di tangapantang do id synagogue om aanangan do mokitabi' do kapantangan do id pitomuvan!
42011044	Tuukoi po diozu, tu' miaga kou di hobong ngaavi' i au' natanḏaan i opivaavazaan do tuhun nga' au' nokoiho dii!”
42011045	Dadi' poboos no o songuhun luyal do, “Oi Tuan,” ka disido, “moboos ko nopo do miaga diti nga' manaasangi' ko nogi' dagai.”
42011046	Nga' poboos no isido do, “Tuukoi po nogi' diozu oi luyal kou ngaavi', tu' pasaanan diozu doid tuhun i pasaanan ngaavi' i au' ataanan o vinagat, i pasaanan i au' diozu kamaon do pompod tuntuu' diozu sonḏii'.
42011047	“Tuukoi po diozu tu' monoodo kou do hobong ngaavi' montok di profeta ngaavi', i tuhun ngaavi' i pinatai di taki-aki ngaavi' diozu!
42011048	Miaga nopo diti nga' sumasi' kou do nunu i nimaan di taki-aki ngaavi' diozu om do sumokodung kou dii; izioho' o minamatai, iziozu o mamaa.
42011049	“Om iho' no sabap do minoboos i Kabaahan do Kinoingan do, ‘Pougadon ku mai' do doiho' o profeta om apostol ngaavi'; vookon do patazon om daa'on mai' dioho',
42011050	mooi do sumimḇa dii mai' o sinakagon diti do montok di zaa' di potitikid profeta i notuntug maamantad po di vonguno' o vinoun,
42011051	mantad zaa' di Abel kumaa di zaa' di Zechariah, i pinatai do id piahatan di altari om di Panamḇazangan Tagazo.’ Oo', poihoon ku iziozu, sinakagon no mai' diti o sumimḇa do montok saviavi' diti.
42011052	“Tuukoi po diozu oi luyal kou ngaavi' i minaganu do kunsi' do toihaan! Au' kou iziozu suminuang sonḏii' om minagantob kou dovokon i mimang do sumuang.”
42011053	Kotongkizad nopo isido do mantad doiho', tuminimpuun do pakalaat kozo disido i tangabaa do id adat om i Pharisee ngaavi' om kumininam do mononsog disido do sumimḇa do tudizo togumu',
42011054	songinganḏad do monungkasip disido do id nunu i booson disido.
42012001	Do naamot kotimung no o piipio ngoibu tuhun do kopogisaasadu dii izioho'. Om timpuun no isido do moboos, hobi poguhu do kuminaa' doid di mokiki'ia' ngaavi' dau do, “Ingaton no diozu i sasad di Pharisee ngaavi' — i pimpuupulaan dioho'.
42012002	Saviavi' i natakapan do baino nga' ovukaza' mai', om saviavi' i poinhosok do baino nga' kointahang i' mai'.
42012003	Iti no sabap, do nunu nopo i pinoboos diozu do id totuvong nga' oongou mai' do id tanavau, om nunu nopo i pinobuung diozu do id kinoizonon ngaavi' poinhosok nga' kaaḇal mai' do mantad tingguzusan ngaavi' do hamin.
42012004	“Doid diozu oi tamḇahut ku ngaavi' moboos zou do: Kada' koosizai di sontob mamatai do tinan om aiso nodii do taanuanu do opongo po ino.
42012005	Poihoon ku mai' iziozu do iisai i koosizan: koosizai no disido, i kapamatai po, om kikuasa' po do papataam doid nalaka'. Oo', poihoon ku iziozu, isido no iso' i koosizan.
42012006	Au' kou naku kobohi do himo tinan tomḇohog pilit do duvo ngoopod usin? Om aiso i' do tongoiso' dii do nohiivan do id mato do Kinoingan.
42012007	Koiho kou, nountob no o potitikid tobuk id tuhu diozu. Kada' nodii koosizai: hobi po o hoogo diozu ko' i tomḇohog pilit togumu'.
42012008	“Poihoon ku iziozu do, nung iisai noopo i poimbuhat do monoimo dogo' do id dumḇangan do tuhun ngaavi', nga' monoimo nogi' mai' disido i Tanak do tuhun do id dumḇangan do tasab ngaavi' do Kinoingan.
42012009	Nga' iisai nopo i mogohim dogo' do id dumḇangan do tuhun ngaavi' nga' ohimon nogi' mai' do id dumḇangan di tasab ngaavi' do Kinoingan.
42012010	“Iisai nopo i moboos do boos do humavan di Tanak do tuhun nga' ohiong i' mai', nga' aiso mai' tongosonguhun i pakalaat di Spiritu Toḇitua do ohiong.
42012011	“Ontok nopo do oviton kou doid dumḇangan do panamḇazangan ngaavi' om doid di momḇiḇisala' ngaavi' om di kikuasa' ngaavi', nga' kada' kosusa' kokomoi do ingkuo kou do mongumohig diozu sonḏii' toi ko' nunu o booson,
42012012	tu' koikot nopo i timpu, ia'on kou i' di Spiritu Toḇitua do nunu i apatut do pobooson diozu.”
42012013	Songuhun poingamung di tuhun togumu' do minoboos doid disido do, “Oi Tuan, poihoo' dogo' i tobpinai ku do mamaagi dogo' di tungkus dagai.”
42012014	Poboos no isido doid disido do, “Oi tamḇahut ku, iisai o minamadadi dogo' do momḇiḇisala' diozu, toi ko' i mananantu' do kapagampahan ngaavi' diozu?”
42012015	Dadi' poboos no isido doid dioho' do, “Ingaton no, om tamangan no o kavo ngaavi' do kododoot, tu' koposizon nopo nga' okon i' ko' poinhansan do id pinuavangan ngaavi', sunḏung potuu do ontok kohobi mantad di gunoon ngaavi' dau o songuhun.”
42012016	Dadi' posunudo' no disido doid dioho' o iso' boovihan do, “Kivaa songuhun puavang i kitininḏa do paai tavasi' do mantad pobuvatan dau,
42012017	do minomusoou doid dau sonḏii' do, ‘Nunu di o maan ku? Au' koumpos i tangkob ku do poizanan ku di tupu' ku ngaavi',’ ka.
42012018	Dadi' poboos no isido do, ‘Ingkaa i maan ku: Vuzason ku i tangkob ku ngaavi' om monoodo zou no di agaagazo po, om poumposon ku no i tupu' ku ngaavi' om i kotos ku ngaavi' do id tangkob ngaavi' dii, om moboos zou no doid di koduuduvo ku do:
42012019	Oi koduuduvo ku, ogumu' kozo o kotos tangavasi' do nokoopi' montok diau do piipio toun dumonto; unḏoong no, akan no, ponginum no, kasanang no,’ ka.
42012020	Nga' poboos no o Kinoingan doid disido do, ‘Oi Bosuon! Sodop om sodop diti do pokionuon o koduuduvo nu; om iti tinimung nu ngaavi', diisai dii dati' diti?’ ka.
42012021	Dadi' ingkaa no o songuhun do ontok monimung isido do kotos ngaavi' do montok dau sonḏii' om au' i' ḏumadi do puavang do id mato do Kinoingan.”
42012022	Dadi' poboos no isido doid di mokiki'ia' ngaavi' dau do, “Iho' no o sabap do popoiho zou diozu do au' sumusa' kokomoi do koposizon diozu om nunu i akanon diozu toi ko' kokomoi do tinan diozu om ingkuo kou do manambasaan dii.
42012023	Tu' koposizon nopo nga' hobi o guno ko' takanon, om i tinan nopo nga' hobi o guno ko' basaan.
42012024	Soovo' no i bangkaak ngaavi'. Au' izioho' mananom toi ko' mongomot; aiso do hamin poopian dioho' om aiso do tangkob ngaavi'; nga' sumadon i' do Kinoingan izioho'. Om hobi podii kozo o guno diozu tu' agazo po o hoogo diozu ko' i tomḇohog ngaavi'!
42012025	Kaanu naku o iisai noopo diozu, do soosongkuo po toi do tumangkangau, do manamḇa' tokuudi' no do ninaau do numpaasan dau?
42012026	Nung osusa' montok diozu o iso' ahal toniini', nookuo nodii tu' tumangkangau kou di suvai.
42012027	Onḏomo' no do ingkuo do sumuni i ḇunga' ngaavi'; au' insan izioho' do mangavo toi ko' mamatu; nga' poihoon ku iziozu totootopot, do i Solomon po do miampai saviavi' basaan laja' dau nga' au' i' nabasaanan do miaga do iso' dioho'.
42012028	Dadi' nung ingkaa o Kinoingan do mamasaan do ḇunga' i opoizan do sumuni do tadau diti om pataamon i' do id podtutudan do suvab, hobi podii motuu o pononoina' disido diozu, i oniini' kozo o kotumḇazaan!
42012029	Nga' mositi' no do kada' diozu pahansano' o ginavo diozu do id takanon om tinumon ngaavi'; mositi' nogi' do au' kou tumangkangau.
42012030	Ii no kapil ngaavi' do pomogunan diti i papahansan do ginavo dioho' do id kotos ngaavi' diti. Nokoiho i' kozo i Tama' diozu do momoguno kou diho'.
42012031	Au'; pahansano' no o ginavo ngaavi' diozu do id kopomolintaan disido, om kataak nogi' mai' doid diozu o saviavi' itia suvai.
42012032	“Au' i tagal do oosizan, oi tinimungan tokuudi', tu' kinaanangan i' di Tama' diozu do manaak diozu di kopomolintaan.
42012033	“Padagango' no i kotos ngaavi' diozu om panaak no doid di tangasampit. Paganu kou no sonḏii' do poizazanan ngaavi' do usin i au' humunsoi, kotos i au' popobuvang diozu, id surga i au' adampot do mananakau om i aiso bubuk do mongumḇak.
42012034	Tu' id nomḇoo noopo i kotos diozu dii, nga' doiho' nogi' mai' i ginavo diozu.
42012035	“Bii'on no do songintaagkos o taagkos ngaavi' diozu om songingikit o sumḇu ngaavi' diozu.
42012036	Omit kou no di tuhun ngaavi' i songinganḏad do koguhian di tuan dioho' do mantad kalamazan do matod, pointounḏa' do mogivang di tataangob do ontok mikot isido om mogkoitik.
42012037	Asanang no i suupu ngaavi' i okosupan di tuan do pointudau do ontok mikot isido. Poihoon ku iziozu totootopot, potoogkoson i' mai' disido i taagkos dau, po'iikoon izioho' do id mija' taakanan om tompuanon no dau izioho'.
42012038	Mikot dati' isido do id jaam kosizam totuvong, toi ko' pitanga' sodop, nga' asanang no i suupu ngaavi' nung okosupan no dau izioho' do songintounḏa'.
42012039	Pointantu' no motuu do koiho kou diti, do nung nokoiho i sanganu do hamin do jaam kopio i magagaau do mikot, tantu' no do au' disido potumḇazaan o iisai-isai do monguzas di tobon do hamin dau.
42012040	Iziozu nga' mositi' do pointounḏa', tu' mikot i Tanak do tuhun do ontok di jaam au' diozu pobpiumanan.”
42012041	Poboos no i Peter do, “Oi Tuhan, monusui ko naku do boovihan diti montok dagai toi ko' montok saviavi'?”
42012042	Simḇa no i Tuhan do, “Dadi', iisai dii, i suupu tabaa om miho hansanon do hansanon di tuan dau do id daamin dau do manaak dioho' do akanon do ontok timpu di natantu'?
42012043	Asanang no o suupu dino nung okosupan isido di tuan dau do mimang do miaga dino do ontok koikot isido.
42012044	Poihoon ku iziozu totootopot, dodizon mai' disido isido do mongunguasa' do saviavi' i doun dau.
42012045	Nga' nung moboos i suupu doid dau sonḏii' do, ‘Ahaid po i tuan ku do koikot,’ ka, om mobpomobog no di suupu ngaavi' kusai om tonḏu', om makan om moginum om magavuk no,
42012046	mikot mai' i tuan disido do ontok tadau om jaam di au' disido pobpiumanan. Patazon mai' di tuan dau isido om pokoozon no do id konosipan miaga nopo di tuhun ngaavi' i au' ouhi'.
42012047	“Ii nopo suupu i koiho do nunu o pokionuon di tuan dau, nga' aiso i' do nokotounḏa' om aiso i' do nimaan dau tumanud di pokionuon ngaavi', nga' kotoimo mai' do pasut togumu' do papasut.
42012048	Ii nopo au' nokoiho, nga' nokoimang i' ma do miaga dii do kapadan dii do posuton, nga' okuukudi' mai' o papasut do otoimo. Nung ogumu' o nakataak doid songuhun, nga' ogumu' nogi' mai' o pokiguhian do mantad tuhun dii; nung ogumu' o pinahansanan doid songuhun, nga' hobi po mai' ginumu' do pobpiumanan mantad tuhun dii.
42012049	“Nokoikot zou do mogovit do tapui kumaa do id tana', om songkuo dii o kohiihizabo' ku do miisikit no daa ii!
42012050	Kivaa po do kopodsuan i mositi' do toimoon ku, om noikot zou no do opudson do gisom po do opongo ii!
42012051	“Soou naku diozu do doiti' zou do mogovit do pibabasan do id tana'? Okon, poihoon ku iziozu, nga' do piboogizan.
42012052	Tu' mantad baino, abaagi mai' i himo do id iso' kohominan: tohu humavan do duvo om duvo humavan do tohu;
42012053	i tama' humavan di tanak, i tanak doid di tama', i tina' doid di tanak tonḏu', i tanak tonḏu' doid di tina', i tivanon doid di monongivan, i monongivan doid di tivanon.”
42012054	Poboos no vagu' isido doid di tuhun togumu' do, “Ontok nopo do okito diozu o gavun do sumuung doid kotonobon tuutulus do moboos kou do mikot nodii o asam, om nga' adadi no ii.
42012055	Om ontok nopo do mantad koibutan o tongus nga' moboos kou do mikot nodii o timpu tahasu', om nga' adadi no ii.
42012056	Oi mimpuupula' ngaavi'! Koiho kou do papalati' do koozuvo' do tana' om tavan. Ingkuo nodii tu' au' kou koiho do papalati' do timpu ngaavi' diti?
42012057	“Nookuo tu' au' diozu ihoon sonḏii' do nunu i totuhid?
42012058	Miaga do iso' poomitanan: ontok nopo do mugad kou doid hamin pomḇisalaan do miampai di minanaman diozu, kinamai no do manalasai dii do miampai disido do id tinḏahanon, tu' potimḇungakon kou dati' disido di momḇiḇisala' om pataakon kou no di momḇiḇisala' doid upisol om posuangon kou no di upisol doid tolungku'.
42012059	Poihoon ku iziozu, do au' kou i' kahabus sahagi ngau' aavi' po diozu do mamḇalai i nakaḏanḏa' doid diozu.”
42013001	Id timpu po nogi' dii do koikot no o piipio tuhun om poihoo' no isido kokomoi di tuhun ngaavi' i do Galilee i pinohongot di Pilate do id kohubukan dioho' o zaa'. Poboos no isido doid dioho' do,
42013002	“Soou naku diozu do hobi po pomimidouso do tuhun Galilee ngaavi' diti ko' i suvai ngaavi', do apatut dii do naantakan iti doid dioho'?
42013003	Poihoon ku iziozu do, au' i'. Au'; nga' sahagi do tumongob kou apatai kou mai' miaga dioho'.
42013004	Toi ko' i opod om vahu' tuhun i napatai do nootungan di pogigimpaan i naaba' do id Siloam? Soou naku diozu do agaagazo po o hasa' dioho' ko' di tuhun ngaavi' suvai i mogiigizon do id Jerusalem?
42013005	Poihoon ku iziozu do, au' i'. Au'; nga' sahagi do tumongob kou apatai kou mai' miaga dioho'.”
42013006	Pinosunud disido o boovihan diti do, “Kivaa songuhun i kitanom do kazu fig do id kaḇun anggur dau, om koikot no isido do mogium do tuva' dii nga' aiso i'.
42013007	Biisaai no dau i mintatamong di kaḇun anggur dau do, ‘Tohu toun nodii do baino do mikot zou do mooi pogium do tuva' do kazu fig diti om aiso i'. Tagadon iho': nunu dii o sabap do magavi' iho' do hinuub diho' tana'?’ ka.
42013008	Simḇa no i tuhun do, ‘Oi tuan, pohogoson po dati' iti do tongosontoun om onuai zou po do timpu do manangkul do pohihiput diti om manaak diti do pomohuub:
42013009	momiuva' dati' iti do toun tiiso'; nung au', nga' tagadon nu nogi' dii iti,’ ka.”
42013010	Insan tadau Sabbath di maamaso isido mongia' id iso' di panamḇazangan tongoniini',
42013011	om kivaa do songuhun tonḏu' do id dumḇangan disido i nosuang do tomḇiivo talaat i nokokimpo' dosido do kihinaid do opod om vahu toun; nobongkud dii kozo zosido om au' kaanu do mingkakat do pointunud.
42013012	Kokito nopo di Jesus zosido hoovo' no dau zosido om poboos no do, “Oi tonḏu', nakahapas ko no do mantad koompukangan do tinan nu,”
42013013	om pakamao' no disido i hongon dau doid dosido. Om tuutulus do nokotuhid zosido do poingkakat, om ḇontugo' no dosido o Kinoingan.
42013014	Nga' kohodong no i huguan di panamḇazangan tu' minomohingos i Jesus do ontok tadau Sabbath, om poboos no isido doid di songintinḏapou do, “Kivaa do onom tadau do pakalaja'. Ikot no do mokihingos do ontok tadau do id suang do tadau ngaavi' dino om okon ko' ontok tadau Sabbath.”
42013015	Nga' simḇao' no di Tuhan isido om poboos no do, “Oi mimpuupula' ngaavi'! Kivaa naku diozu do au' monguzad do dukug di sapi' toi ko' di kuḏa'-kalḏi' dau do mantad di kukuungan do ontok tadau Sabbath om oviton no ii do mooi popoinum?
42013016	Om tonḏu' diti, i tanak di Abraham i nakagasan di Saitan do opod om vahu toun — au' naku kotunud do mongidu' do kagos diti do ontok tadau Sabbath?”
42013017	Koboos nopo disido iti, nga' kabaavong no i huhumavan ngaavi' dau, om noinsanan i tuhun do nounsikou kozo di koimazaan ngaavi' i nimaan disido.
42013018	Ompusanai no disido do moboos do, “Nunu dii o poomitanan di kopomolintaan di Kinoingan? Nunu dii i apatut do paagahan ku dii?
42013019	Ii nopo nga' miaga do hinsou sasawi i nanu om pinasasad do tuhun do id kaḇun dau: suni no ii om kadadi no do kazu, om pomilumun no do id laan ngaavi' dii i tomḇohog ngaavi' do id tavan.”
42013020	Poboos no vagu' isido do, “Nunu dii o paagahan ku do kopomolintaan do Kinoingan?
42013021	Ii nopo nga' miaga di sasad i nanu di tonḏu' om poguoho' no dosido ii do id tohu nadangan do tapung gisom i' do nokopihamu' kozo ii.”
42013022	Duminout isido do minongia' do id kakaḏazan om kokompungan ngaavi', do maamaso minḏahan do pakaazan doid Jerusalem.
42013023	Kivaa songuhun minoboos doid disido do, “Oi Tuan, okuudi' naku o atampasi?” Poboos no isido doid dioho' do,
42013024	“Pinggisom kou no do sumuang maza' di vavazaan tokikip, tu' poihoon ku iziozu, ogumu' mai' i kuminam do sumuang om au' mai' kaanu.
42013025	“Koingkakat nopo i sanganu di hamin om kakansing i tataangob, poingkakat kou mai' do id dahabus do mogkoitik di tataangob, do moos-boos do, ‘Oi Tuhan, ivangai zikoi,’ ka, nga' sumimḇa mai' isido do, ‘Au' zou i' koiho do mantad kou id nomḇoo,’ ka.
42013026	Dadi' tumimpuun kou nodii mai' do moboos do, ‘Minakan om mininum zikoi haid miampai diau; minongia' ko do id talun-alun ngaavi' dagai,’ ka,
42013027	nga' sumimḇa mai' isido do, ‘Au' zou i' koiho do mantad kou id nomḇoo; pogidu' mantad dogo', oi tangalaat o koimaan!’ ka.
42013028	“Dadi' kivaa nodii mai' do miad om momungait do nipon do ontok kokito kou di Abraham om di Isaac om di Jacob om saviavi' di profeta do id kopomolintaan do Kinoingan, om kataam kou iziozu sonḏii'.
42013029	Om modidikot nodii mai' om miikau do id pamakanan tagazo do kopomolintaan do Kinoingan, o tuhun ngaavi' mantad kohisaon om kotonobon, mantad kabaatan om koibutan.
42013030	“Bio', kivaa do baino i nongokotouvi do kopoguhu mai', om i nongokopoguhu do baino do kotouvi mai'.”
42013031	Id timpu po nogi' diti koikot no o piipio Pharisee. “Pogidu',” ka dioho'. “Tongkizadai o kinoizonon diti, tu' mamatai diau i Herod,” ka.
42013032	Simḇa no isido do, “Ugad kou no om pobuzuon no doid di tompu o pason diti: Bion no! Baino om suvab moguzazang zou do logon ngaavi' om momohingos, om ontok tadau kumotohu nopo nga' opongo ku no.
42013033	Nga' montok nopo do tadau baino om suvab om suvabiino mositi' no do tumihomḇus zou do mamanau, tu' au' mipadan montok do songuhun profeta do apatai do id dahabus do Jerusalem.
42013034	“Jerusalem, oi Jerusalem, iziau no i mamatai di profeta ngaavi' om momodunsong vatu di pinougad ngaavi' doid diau! Asaasau' zou no do huminangadon do monimung di tanak nu ngaavi', miaga di manuk maganak do mongungkub di pizak ngaavi' dau doid saau do pahapa' ngaavi' dau, om au' ko i' mimang!
42013035	Bion no! Kohogos mai' o hamin nu. Oo', mamaḏanḏi' zou diau, au' ko' i' mai' kokito dogo' gisom i' do koikot po i timpu do ontok moboos ko do: Oḇitua no isido i mikot do id ngaan di Tuhan! ka.”
42014001	Kaantakai no do ontok tadau Sabbath do minongoi isido akan id hamin di songuhun di huguan ngaavi' do Pharisee; om intangai no kozo dioho' isido.
42014002	Id dumḇangan disido do doiho' dii kivaa songuhun gampadaon,
42014003	om poboos no i Jesus doid di luyal ngaavi' om Pharisee ngaavi' do miampai boos ngaavi' ditia, “Kaḏaanḏang naku do unḏang-unḏang do momohingos do tuhun do ontok tadau Sabbath toi ko' au'?”
42014004	Nga' songimizo izioho', dadi' igitai no disido i tuhun om hingasai no dau om suu'o' no dau do mamanau.
42014005	Dadi' poboos no isido doid dioho' do, “Iisai diozu do doiti', do nung aatu' doid toobong o tanak dau, toi ko' i sapi' dau, do ontok tadau Sabbath do au' magab-agab do moninḏa dii?”
42014006	Om au' izioho' noko'ium do sisimḇa montok diti.
42014007	Dadi' susuzai no disido do iso' boovihan i tomḇuhui ngaavi', tu' nokito disido do ingkuo izioho' do minomihi' do tiikoon ngaavi' di tapantang.
42014008	Poboos no isido ditia, “Ontok nopo do aahap kou do mongoi atod, kada' kou iikau do id tiikoon di tapantang. Kivaa dati' do tuhun naahap i kingaangaan po ko' iziozu,
42014009	om mikot no dati' i tuhun i minagahap diozu ngoduvo om moboos no do, ‘Pataako' ino tiikoon nu doid tuhun diti,’ ka. Om dadi', miampai do oikum-ikum ko, ingkuo po nga' munḏahiu ko om miikau no do id tiikoon di au' apantang.
42014010	Au'; ontok nopo do aahap ko, pakaazai no do id tiikoon di au' apantang om miikau no do doiho', mooi do, koikot nopo i minagahap diau, moboos dati' isido do, ‘Oi tamḇahut ku, insaasavat po do miikau,’ ka. Dadi', kokito mai' diozu o saviavi' dii id mija' do napantang kou.
42014011	Tu' iisai nopo i mongkigaagazo dau sonḏii' nga' kohuduk mai', om ii nopo popohuduk dau sonḏii' nga' koinsavat mai'.”
42014012	Dadi' poboos no isido doid di minagahap dau do, “Ontok nopo do manaak ko do pangaangakan doungadau toi minsosodop, kada' ahapo' i tamḇahut nu ngaavi' toi ko' i tobpinai nu ngaavi' toi ko' ualis nu ngaavi' toi ko' sungkad-tukad nu ngaavi' i tongopuavang, tu' humusi' dati' izioho' do magahap diau om ohusian ko dii.
42014013	Au'; ontok nopo do kivaa kalamazan nu, ahapo' no i tangasampit, i nongokimpo', i au' ngaavi' kovou', i nongobohou;
42014014	dadi' aḇalakatan ko dii mai', tu' au' izioho' kaanu do humusi' diau om dadi' ohusian ko i' mai' do ontok tumungag vagu' i tuhun tongotuhid kogiiginovoo'.”
42014015	Koongou nopo diti, poboos no doid disido o songuhun di songinḏikau do poinhiput di mija' do, “Asanang no o iisai noopo tuhun i koihang do makan do id Kopomolintaan do Kinoingan!”
42014016	Nga' poboos no isido doid disido do, “Kivaa songuhun i minanaak do kalamazan tagazo, om pagahap no isido do tuhun togumu'.
42014017	Koikot nopo i timpu do kalamazan tagazo dii, suu'o' no disido i suupu dau do minongoi poboos di nangaahap do, ‘Ikot kou no: nongokotounḏa' no ngaavi',’ ka.
42014018	Nga' oizo nopo ngaavi' do tuminimpuun do mogimpapahi. Poboos no i koiso' do, ‘Nakapagatang zou do tana' om mositi' no do ngozon ku bio' ii. Toimoon no iti pason ku kio,’ ka.
42014019	Poboos no i songuhun po vagu' do, ‘Nokobohi zou do himo o tontohuan sapi' om pougadan ku no diti do mongoi panganḏa' ngaavi' diho'. Toimoon no iti pason ku kio,’ ka.
42014020	Nga' poboos no vagu' i tiso' do, ‘Kasaasavo ku om au' zou dii kaanu do mikot,’ ka.
42014021	“Guhi' no i suupu dii om posunudo' no dau iti doid di suupuvonon dau. Dadi' noikot nahadangan i mananghamin, om poboos no doid di suupu dau do, ‘Sikapai no do mugad doid talun-alun ngaavi' om doid lahan ngaavi' do id kakaḏazan om angatan no do mikot doiti' i tangasampit, i nongokimpo, i nongobohou om i au' ngaavi' kovou',’ ka.
42014022	‘Oi tuan,’ ka di suupu, ‘Notuhuk no i ponuu'an nu ngaavi' nga' kakaal i' do kivaa do iikoon,’ ka.
42014023	Dadi' poboos no doid di suupu dau i tuan do, ‘Ugad no doid talun-alun ngaavi' om doid lahan ngaavi' om sansagan no do mikot i tuhun ngaavi', do mooi do oponu' iti hamin ku;
42014024	tu', poihoon ku iziozu, aiso i' do tongosonguuhun di nangaahap do kotopuun do kalamazan tagazo ku diti,’ ka.”
42014025	Noikot no ginumu' do tuhun do tuminanud disido doid tinḏahanon dau om pogkovihi po isido om poboos no doid dioho' do,
42014026	“Iisai nopo i mikot doid dogo' do au' i' abaazatan di tama', di tina', di sinavaan, di tanak ngaavi', tobpinai kusai ngaavi', tobpinai tonḏu' ngaavi', om nogi' di koposizon dau sonḏii' nga' au' adadi do mokiki'ia' ku.
42014027	Iisai nopo i au' manaan di salip dau om tumanud no dogo' nga' au' adadi do mokiki'ia' ku.
42014028	“Om totootopot no, do iisai diozu i doiti', i kiangkab do papavaa do hamin pogigimpaan, do au' miikau po om untobon po kozo haid i taavi' do mooi do oihaan nodii nung kogonop isido do pomongo dii?
42014029	Tu' nung nokotounḏa' nopo disido i posumpakan dii om dadi' koihaai no dau sonḏii' do au' i' kopongo di kalaja', nga' soosongion isido di sontob kokito dii om moboos do,
42014030	‘Iti no i songuhun i tuminimpuun do papavaa om au' i' dii kopongo,’ ka.
42014031	Toi ko' vagu', toomḇo o laja' i mugad monongkisangod do humavan do laja' suvai do au' miikau po haid do momusoou nung kaanu ko' au' o opod ngoibu tuhun do tumoguvang do duvo ngoopod ngoibu tuhun i sumuung do humavan disido?
42014032	Nung au', nga' monuu' i' isido do hahansanon ngaavi' do mongoi ponongkitantu' do monongkibabas do ontok osoosodu' po i laja' tiso'.
42014033	Dadi' ingkaa nogi', aiso i' diozu do adadi do mokiki'ia' ku do au' po diozu azadaan o saviavi' i doun diozu.
42014034	“Tusi' nopo nga' avasi'. Nga' nung atagak nopo o loso do tusi', nunu dii o kaanu vagu' do popoosin dii?
42014035	Aiso i' do guno dii do montok do tana' toi ko' montok dodizon do pomohuub. Pataamon do tuhun ngaavi' ii. Iisai nopo i kitohingo do pokinongou nga' apatut do mokinongou!”
42015001	Nga' hiniputan isido di moninimung ngaavi' do sukai om momimidouso ngaavi', do mokinongou disido,
42015002	om pimboos no i Pharisee ngaavi' om i tangabaa do adat do, “Tuhun nopo diti nga' monoimo di momimidouso ngaavi' om makan miampai dioho'.”
42015003	Dadi' posunudo' no disido doid dioho' o boovihan ditia:
42015004	“Iisai diozu i kivaa do atus tinan o kamḇing ḇiri'-ḇiri', do nung atagakan do songinan dii, do au' mogiduan di sizam ngoopod om sizam do id kotogisan om mooi no pogium di natagak gisom i' do o'ium dau ii?
42015005	Om ontok nopo do o'ium disido ii, tantu' no do saanon disido ii do muu'unsikou,
42015006	om dadi', kouhi' nopo isido, timungon no disido i tamḇahut ngaavi' om i sungkad-tukad ngaavi' dau om moboos no doid dioho' do, ‘Unsikou no do miampai dogo', tu' no-ium ku no i kamḇing ḇiri'-ḇiri' ku i natagak haid,’ ka.
42015007	Ingkaa nogi', poihoon ku iziozu, hobi po kounsiisikoo' do id surga montok do songuhun momimidouso i tumongob ko' i sizam ngoopod om sizam tuhun totuhid kogiiginovoo' i aiso i' do tongobon.
42015008	“Toi ko' vagu', toomḇo o tonḏu' i kivaa do opod usin piok, do nung atagakan do iso' dii, do au' popoikit do sumḇu om imuavan no i hamin om iumon no kozo dosido ii gisom i' do o'ium?
42015009	Om dadi', o'ium po dosido ii, timungon no dosido i tamḇahut ngaavi' om i sungkad-tukad ngaavi' dau om moboos no do, ‘Unsikou no miampai dogo', nokito ku no i usin piok ku i natagak,’ ka.
42015010	Ingkaa nogi', poihoon ku iziozu, kivaa do kounsikaan do tasab ngaavi' do Kinoingan do id di songuhun momimidouso i tumongob.”
42015011	Dadi' poboos no isido do, “Kivaa songuhun kusai i kivaa do duvo tanak kusai.
42015012	Poboos no doid di tama' dau i tomuhok do, ‘Oi ama', pataako' dogo' i baagi ku di kaḇun,’ ka. Dadi' piboogizo' no di tama' i tungkus doid dioho'.
42015013	Kivaa no piipio tadau mantad dii, pomuumuput no i tanak tomuhok om tongkizad no do pinakaazan doid pomogunan tosodu' do minagavi' di usin dau do id pamaamasi talaat.
42015014	“Kaavi' nopo disido ii, koikatai no o pomogunan dii do pononhousan topodos om tuminimpuun dii isido do momiumon do linuo do kosompitan;
42015015	dadi' ongoi no isido pakalaja' do id di songuhun mogiigizon do id kinoizonon dii i minanaak disido do kalaja' do monumad do vogok ngaavi' dau do id kaḇun dau.
42015016	Om titiakan no daa isido di susumad do vogok nga' aiso do pinapasaga' disido do mangakan dii.
42015017	Dadi' koukab no o pomuanḏaman disido om poboos no do, ‘Songkuo nodii ginumu' do pakakalaja' di ama' ku do ogonop om kohobi o akanon, om doiti' zou i' izou do mogimpapatai do houson!
42015018	Tongkizadan ku o kinoizonon diti om gumuhi' zou no doid di ama' ku om moboos do: “Oi ama', nokopomidouso zou do nakahavan do surga om diau;
42015019	au' zou nodii kosudong do pungaanan do tanak nu; dodizo' zou no do songuhun di pakakalaja' nu ngaavi',” ’ ka.
42015020	Dadi' tongkizadai no disido o kinoizonon dii om guhi' no doid di ama' dau. “Di osodu' po isido, kokito no di ama' dau isido om kosianai no. Panangkus no isido do minintutuk di tanak, gopuso' no om tungubai no dau isido.
42015021	Dadi' poboos no i tanak dau do, ‘Oi ama', nokopomidouso zou do nakahavan do surga om diau. Au' zou nodii kosudong do pungaanan do tanak nu,’ ka.
42015022	Nga' poboos no i tama' doid di suupu ngaavi' dau do, ‘Sikapai! Pogovit po di basaan tavasi' kozo om pabasaanan no disido; sinsingan om solipalan no isido.
42015023	Ngozon no i tananak sapi' i pinohomḇon dotokou om kooton no ii; lumamai tokou miampai do pangaangakan tagazo,
42015024	tu' napatai haid o tanak ku diti om napasi vagu'; natagak haid isido om no-ium vagu',’ ka. Om tuminimpuun nodii izioho' do lumamai.
42015025	“Ii nopo tanak totuo nga' doiho' id pongumaan ngaavi', om di pouhian nodii disido, om koinsomok nopo isido di hamin, koongou no disido o tuunizon om sazau.
42015026	Hoovo' no disido o songuhun di suupu ngaavi' om uot no do nunu o kaantakan dii.
42015027	Poihoo' no di suupu isido do, ‘Nokoikot i tobpinai nu, om kinoot di ama' nu i tananak sapi' i pinohomḇon dotokou tu' nokoguhi' isido doid disido do aiso ingkuukuo,’ ka.
42015028	Dadi' kohodong no isido om mada' do sumuang, om habus nodii i tama' dau om unsubo' no isido do sumuang;
42015029	nga' simḇa no isido di ama' dau do, ‘Ḇotoun-toun zou no do kuminalaja' montok diau om au' zou i' insan do au' minimozo' do ponuu'an nu ngaavi', nga' au' ko insan do minanaak dogo' do tongosonginan po toi o tananak kamḇing ḇiri'-ḇiri' do gunoon ku do lumamai miampai di tamḇahut ku ngaavi'.
42015030	Nga', montok do tanak nu diti, koguhi' nopo isido do mantad minagavi' di kotos nu — isido om i tonḏu' sunḏal ngaavi' dau — kinoot nu i tananak sapi' i pinohomḇon dotokou,’ ka.
42015031	“Poboos no i tama' do, ‘Oi tanak ku, tomoimo ko do miampai dogo' om saviavi' i doun dogo' nga' diau i'.
42015032	Nga' pointunud i' kozo do apatut do lumamai om munsikou tokou, tu' i tobpinai nu diti napatai haid om napasi vagu'; natagak haid isido om no-ium vagu',’ ka.”
42016001	Minoboos nogi' isido doid di mokiki'ia' ngaavi' dau do, “Kivaa songuhun puavang om kisuupu isido do mintamong do kotos dau i natanḏasan do minomiubat di kotos dau.
42016002	Hoovo' no disido o tuhun dii om poboos no do, ‘Nunu iti i toongou ku do kokomoi diau? Onuai zou do luputan do kalaja' nu tu' okon nodii ko' mintatamong ko do kotos ku,’ ka.
42016003	Dadi' poboos no i mintatamong kotos dii doid dau sonḏii' do, ‘Do baino tu' pahapason zou nodii di tuan ku do mantad kalaja' ku, nunu nodii o mangan ku? Manangkul? Au' zou songkuo avakas. Mongoi pokiukut? Oikum-ikum zou.
42016004	Aa, koiho zou do nunu o mangan ku do papatantu' do kivaa popoizon dogo' do id daamin dioho' do kahapas zou po do kalaja',’ ka.
42016005	“Dadi' hoovo' no disido do tosoosonguhun i nongokoutang do id di tuan dau. Doid di koiso' biisaai no disido do, ‘Songkuo ginumu' do tutang nu do id di tuan ku?’ ka.
42016006	‘Atus kakanan o tumau,’ ka disido. Poboos no i mintatamong kotos dii do, ‘Na, onuo' iti suat do tutang nu; iikau no om sikapon no do poposuat do himo ngoopod,’ ka.
42016007	Doid di tiso' minoboos isido do, ‘Om iziau, oi tuan, songkuo ginumu' do tutang nu?’ ka. ‘Atus banḏu' o ganḏum,’ ka disido. Poboos no i mintatamong kotos dii do, ‘Na, onuo' iti suat do tutang nu om posuaton no o vahu' ngoopod,’ ka.
42016008	“Naazou di tuan i mintatamong kotos i au' ouhi' dii tu' kitaka isido. Tu' tanak ngaavi' nopo do pomogunan diti nga' hobi po do kitaka do manalasai dioho' sonḏii' ko' i tanak ngaavi' do binabang.
42016009	“Om ingkaa no do poihoon ku iziozu ditia: gunoo' no o usin, songkuo potuu do nalangatan ii, do pagahung do tamḇahut ngaavi' diozu, om potontuon no do au' nopo dii kopomoduli' diau ii, nga' toimoon ko dii dioho' do id kinoizonon ngaavi' i aiso kopupuson.
42016010	Iisai nopo i miho hansanon do id ahal tongonini' nga' miho nogi' hansanon do id ahal tangagazo; iisai nopo i au' miho hansanon do id ahal tongonini' nga' au' nogi' miho hansanon do id ahal tangagazo.
42016011	Dadi' nung au' kou nopo miho hansanon do id usin, i nalangatan, iisai dii o ahansan diozu do id pinuavangan ngaavi' di totopot?
42016012	Om nung au' kou nopo miho hansanon do id di okon ko' diozu, iisai dii o manaak diozu di diozu kozo sonḏii'?
42016013	“Aiso i' do suupu do kaanu sumuupu do duvo o tuan: abaazatan dati' isido di koiso' om guminavo di koduvo, toi ko' umunung doid di koiso' om mogohimut di koduvo. Au' kou i' kaanu sumuupu do duuduvo do Kinoingan om usin.”
42016014	Ii nopo Pharisee ngaavi', i guminavo do usin, nga' nokoongou diti om minagaagasab disido.
42016015	Poboos no isido doid dioho' do, “Iziozu no kozo i pakavasi' diozu sonḏii' do miaga ko' i otuhid kogiiginovoo' do id mato do tuhun ngaavi', nga' nokoiho i' o Kinoingan do ginavo ngaavi' diozu. Tu' nunu nopo i apantang kozo doid mato do tuhun nga' kababaazatan do id mato do Kinoingan.
42016016	“Ii nopo Unḏang-unḏang om Profeta ngaavi' nga' gisom no doid di John; mantad nopo nodii dii om po'o'ompus, nga' i nodii kopomolintaan do Kinoingan o pino'ia', om mogi'a'aau podii o tuhun do sumuang dii.
42016017	“Ouhan-uhan po o surga om tana' do tumagak ko' iso' o gais toniini' do opuhas mantad di Unḏang-unḏang.
42016018	“Iisai nopo i magada' do sinavaan dau om manansavo no vagu' nga' kikahasaan do magampahu', om ii nopo kusai i manansavo do tonḏu' i nazadaan di sansavo dau nga' kapagampahu'.
42016019	“Kivaa songuhun puavang i oubas do manambasaan do aagang-agang binulou om kain sutala' tavasi' om monikid tadau do mangaangakan do takanon tangavasi'.
42016020	Om id vavazaan disido noubasanan do songuhun mosikin i pinungaanan do i Lazarus, i notongkop do ganḏas, do miikau,
42016021	i humizab do kaakan di mumu' i aatu' mantad di mija' di tuhun puavang. Tasu po ngaavi' nga' minikot om minoniha' di ganḏas ngaavi' dau.
42016022	Kaantakai no do kapatai nopo i tuhun mosikin om koovit no di tasab ngaavi' doid dompungan di Abraham. I tuhun puavang nga' napatai nogi' om hobongo' no.
42016023	“Di maamaso isido do ounḏoso do id Nalaka' tingaa' no isido om kokito no disido i Abraham do doiho' id sodu' do poingkibit dau i Lazarus.
42016024	Dadi' haad no isido do, ‘Oi ama' Abraham, kosianai po dogo' om suu'o' po i Lazarus do popososok do pompod tuntuu' dau do id vaig om tomisan po iti diha' ku, tu' ounḏoso zou do id tapui ngaavi' diti,’ ka.
42016025	Poboos no i Abraham do, ‘Oi tanak ku, onḏomo' no do ii nopo di poimpasi ko po nga' nokotoimo ko di tangavasi', nga' i Lazarus nopo nga' nokotoimo di tangalaat. Baino nopo nga' maso no do insasamadan isido do doiti' nga' iziau nopo nga' maamaso do ounḏoso.
42016026	Nga' okon ko' ii'ino: id piahatan nopo dagai om diau nga' kivaa do koung tagazo do poingkoung, do manahob di sontob sumoboong mantad dagai kumaa doino' diau toi ko' mantad doino' diau kumaa id dagai,’ ka.
42016027	“Dadi' poboos no isido do, ‘Oi ama', mokiinsian zou diau do monuu' di Lazarus do mugad doid hamin di ama' ku,
42016028	tu' kitobpinai zou do himo, do manaak dioho' do kopoingatan do mooi do au' nodii izioho' kakaa doid kinoizonon do kounḏasaan diti,’ ka.
42016029	Poboos no i Abraham do, ‘Miampai i' dioho' i Moses om i profeta ngaavi', suu'o' no izioho' do mokinongou dioho',’ ka.
42016030	Simḇa no i tuhun puavang do, ‘Au' bo, oi ama' Abraham, nga' nung kivaa songuhun mikot doid dioho' mantad di poimpatai, nga' tumongob i' mai' izioho',’ ka.
42016031	Dadi' biisaai no di Abraham isido do, ‘Nung au' nopo izioho' mokinongou di Moses toi ko' di profeta ngaavi', nga' au' i' izioho' otumḇazaan sunḏung potuu do kivaa kotungag mantad poimpatai.’ ”
42017001	Poboos no isido doid di mokiki'ia' ngaavi' dau do, “Ontodonon nopo ngaavi' do kootuan nga' pointantu' no do mikot, nga' odoi podii di songuhun i monimpuun ngaavi' dii!
42017002	Moomogot no do givisan po do vatu do guguzangan o hiou disido om pataamon no isido doid daat ko' adadi do kootuan do songuhun do tongomungkang ngaavi' diti.
42017003	Ingaton no diozu sonḏii'! “Nung kahasa' nopo o tobpinai nu, nga' hodongo' no isido om, nung mokiinsian isido, pohiongo' no isido.
42017004	Om nung kahasa' isido do intuu' do sangadau om intuu' guhi' doid diau om moboos no do, ‘Pohiongo' zou,’ ka, mositi' no do pohiongon nu isido.”
42017005	Poboos no i apostol ngaavi' doid di Tuhan do, “Pogozoo' no o kotumḇazaan dagai.”
42017006	Simḇa no i Tuhan do, “Nung kikotumḇazaan kou daa do tongomiaga no do hinsou do sasawi', kaanu kou i' do moboos doid kazu fig diti do, ‘Sakat no om ongoi no tanom doid daat,’ ka, om mimozo' i' daa diozu iti.
42017007	“Toomḇo diozu, i kisuupu do maso mamaladu toi ko' popokotop do kamḇing ḇiri'-ḇiri', do moboos doid disido do ontok do koguhi' po isido mantad pongumaan do, ‘Suang no om tuutulus do mongoi akan,’ ka?
42017008	Okon toi ko' moboos isido do, ‘Potounḏa'o' po dogo' o takanon ku; ponontaagkos no om anḏadon zou po do naamot ku do makan om minum. Makan om minum ko iziau do touvi,’ ka?
42017009	Mositi' naku do monongkotohuod isido di suupu tu' minimang do nunu i pinonuu'an dau?
42017010	Ingkaa kou nogi': songian nopo do opongo diozu o saviavi' i pinonuu'an doid diozu, moboos no do, ‘Suupu ngaavi' izikoi i aiso guno: au' i' nokohobi do mantad di kalaja' dagai o nimangan dagai,’ ka.”
42017011	Kaantakai no do id tinḏahanon pakaazan doid Jerusalem mininḏahan isido do id pivohitan do Samaria om Galilee.
42017012	Ontok suang isido doid iso' di kokompungan ngaavi', ikot no doid disido o opod tuhun i kitoluo gomu'. Songingkakat izioho' id soosodu'
42017013	om haad no doid disido do, “Oi Jesus! Oi Tuan! Kosianai no dagai.”
42017014	Kokito nopo disido izioho' poboos no isido do, “Pamanau kou no om ngozon no diozu pokitono' diozu sonḏii' i padri' ngaavi'.” Di sampaapanau izioho' kohingasai no izioho'.
42017015	Kokito nopo di songuhun do nohingasan isido, guhi' no isido do maazou-paazou do Kinoingan do noikot no pinuod
42017016	om dunsong no isido do huminoub do id daadakod di Jesus om minonongkotohuod disido. Tuhun nopo dii nga' Samaritan.
42017017	Nokoovit di Jesus iti do moboos do, “Okon naku ko' saviavi' i opod do nohingasan? Nomḇoo nodii i sizam?
42017018	Miaga ko' aiso tongosonguhun guminuhi' do mangazou do Kinoingan, nga' ii'iti no tuhun songkosuvazan.”
42017019	Om poboos no isido doid di tuhun do, “Ingkakat no om pamanau no. Kotumḇazaan nu no o nakapamasi diau.”
42017020	Ontok do uoto' isido di Pharisee ngaavi' do songian do koikot i kopomolintaan do Kinoingan, itia no i sisimḇa disido, “Koikatan nopo do kopomolintaan do Kinoingan nga' au' i' tagal do pogintangan
42017021	om aiso i' moboos do, ‘Intangai, doiti' ii! Intangai, duuhia ii!’ ka. Tu' intangai, ii nopo kopomolintaan do Kinoingan nga' poingamung diozu.”
42017022	Poboos no isido doid di mokiki'ia' ngaavi' do, “Mikot mai' o timpu do hangadon kou do mongkikiikito do iso' di tadau ngaavi' di Tanak do tuhun om au' kou i' mai' kokito dii.
42017023	Moboos mai' izioho' doid diozu do, ‘Intangai, duuhia ii!’ ka toi ko', ‘Intangai doiti' ii!’ ka. Kada' insud; kada' gusa';
42017024	tu' miaga di gonit do kumihap mantad iso' boogizan do tavan tu' kotitiu doid sampaping, ingkaa nogi' i Tanak do tuhun do oikot po o Tadau disido.
42017025	Nga' nakasai' no do munḏoso po kozo haid isido om au' toimoon do sinakagon diti.
42017026	“Miaga di ontok timpu di Noah, ingkaa nogi' mai' do id timpu ngaavi' di Tanak do tuhun.
42017027	Maamaso makan om moginum o tuhun ngaavi', manansavo om sovoon, gisom i' di tadau do suminuang i Noah di arka, om koikot no i Hizud om punsoo' no izioho' saviavi'.
42017028	Isoo' i' mai' do miaga di id timpu di Lot o kaantakan diti: maamaso makan om moginum o tuhun ngaavi', momohi om popobohi, mananom om mamaa,
42017029	nga' ontok tadau do tuminongkizad do Sodom i Lot, uminasam do tapui om vatu do mantad tavan om punsoo' no izioho' saviavi'.
42017030	Ingkaa nogi' mai' do ontok oikot po i tadau montok di Tanak do tuhun do mintahang.
42017031	“Iisai nopo i doiho' id dampak do hamin, do ontok koikot o tadau dino nga' mositi' no do au' minḏau' do mooi ponimung di kotos ngaavi' dau do id daamin, toi ko' iisai nopo i doiho' id pogumaan ngaavi' nga' mositi' no do au' gumuhi'.
42017032	Onḏomon no i sinavaan di Lot.
42017033	Iisai nopo i kuminam do mongkipaapasi nga' atagakan mai' dii; om iisai nopo i atagakan dii nga' katampasi mai' dii.
42017034	Poihoon ku iziozu, ontok sodop dino, ontok do duvo tuhun id iso' toodopon, aanu mai' o songuhun, otimpoon i tiso';
42017035	ontok do duvo tonḏu' maso monutu do ganḏum,
42017036	aanu' mai' o songuhun, otimpoon i tiso'.”
42017037	Poboos no i mokiki'ia' ngaavi' om uot no do, “Nomḇoo, oi Tuhan?” ka. Poboos no isido do, “Nomḇoo nopo i tinan, doiho' nogi' mai' i longkug ngaavi' do tumimung.”
42018001	Dadi' sunudai no disido izioho' do iso' tukadan kokomoi do tumoboi do sumamḇayang om au' ababasan o ginavo.
42018002	“Kivaa songuhun momḇiḇisala' id iso' kakaḏazan,” ka disido, “i aiso koosi doid Kinoingan toi ko' kapamantangan do iisai-isai nopo.
42018003	Id kakaḏazan po nogi' dii do kivaa nogi' songuhun tonḏu' napatazan sansavo i' mingguguhion do mikot doid disido om moboos do, ‘Mimang zou do kotuhidan do mantad diau do humavan di gagut ku!’
42018004	Ahaid isido do au' minonoimo dii, nga' touvi nopo dii nga' poboos no isido doid dau sonḏii' do, ‘Sunḏung i' ma do aiso koosi ku do Kinoingan toi ko' kapantangan ku doid iisai nopo tuhun,
42018005	nga' mositi' do onuan ku o tonḏu' napatazan sansavo diti do kotuhidan tu' mingguguhion zosido do mononsog dogo', toi ko' mikot po dati' zosido om tapapon no o voos ku,’ ka.”
42018006	Om poboos no i Tuhan do, “Koiho kou naku do nunu i booson di momḇiḇisala' i au' otuhid?
42018007	Dadi', au' di naku bii'on do Kinoingan do oimaan o kotuhidan do montok di nongopihi' dau nung au' tumingkod izioho' do momohoou disido do tadau om sodop sunḏung i' ma do osonod isido do monuhung dioho'?
42018008	Ḏonḏian ku iziozu, do bii'on mai' disido do oimaan o kotuhidan doid dioho'; om oimaan ii do tosiisikap. Nga' koikot nopo i Tanak do tuhun, kokito i' naku isido do kotumḇazaan do id tana'?”
42018009	Pobooso' no vagu' disido o boovihan ditia doid vookon do tuhun i mongkituutuhid dioho' sonḏii' om pakalaat dovokon do,
42018010	“Kivaa duvo tuhun minongoi samḇayang do id Panamḇazangan Tagazo, ii nopo songuhun nga' Pharisee, ii nopo tiso' nga' moninimung sukai.
42018011	Ingkakat no doiho' i Pharisee om booso' no dau o samḇayang ditia do, ‘Monongkotohuod zou diau, oi Kinoingan, do okon ko' magagaau zou, okon ko' au' otuhid, okon ko' magagampahu miaga dovokon, om hobi no kozo do okon ko' miaga zou dihia moninimung sukai.
42018012	Mogkuasa' zou do inḏuvo sominggu'. Manaak zou do iso'-do-opod mantad di taanu ku ngaavi',’ ka.
42018013	Miningkakat i moninimung sukai do id soosodu' po, do nakatama' po do tuminingaa' doid tavan nga' au'; nga' tuntungo' no disido o kangkab dau om poboos no do, ‘Oi Kinoingan, kosianai no dogo', tu' momimidouso,’ ka.
42018014	Poihoon ku iziozu, do tuhun nopo diti, nga' minuhi' do pointopot vagu'; ii nopo tiso' nga' au'. Tu' iisai nopo i papakavas dau sonḏii' nga' pohudukon mai', nga' iisai nopo i humuduk dau sonḏii' nga' poingkavason mai'.”
42018015	Tanak po tongonini' nga' novit di tuhun ngaavi' doid disido, do akama' nodii disido izioho'; nga' kokito nopo di mokiki'ia' ngaavi' iti hodongo' no dioho' izioho'.
42018016	Nga' hoovo' no di Jesus doid disido i tanak ngaavi' om poboos no do, “Pohogoson o tanak tongonini' do mikot doid dogo', om kada' oduai izioho'; tu' miaga no dioho' o manansanganu do kopomolintaan do Kinoingan.
42018017	Poihoon ku iziozu totootopot, iisai nopo i au' monoimo di kopomolintaan do Kinoingan miaga do tanak tonini' po nga' au' i' mai' kosuang dii.”
42018018	Uot no disido o songuhun di momumuu'an ngaavi' do, “Oi tuan tavasi', nunu dii o maan ku do mooi do kaanu zou do koposizon salajul?”
42018019	Poboos no i Jesus doid disido do, “Nookuo tu' pungaanan zou diau do avasi'? Aiso i' di avasi' nga' kii-Kinoingan no.
42018020	Nokoiho ko di ponuu' ngaavi': kada' pagampahu'; kada' pamatai; kada' panakau; kada' panaak do kasasian au' otopot; pantango' no i tama' nu om i tina' nu.”
42018021	Simḇa no isido do, “Natanud ku ngaavi' iti do mantad di omuhok zou po.”
42018022	Om koongou nopo di Jesus iti poboos no isido do, “Kivaa do iso' po i au' nu natanud. Padagango' no o saviavi' i doun diau om potikido' no i usin kumaa doid di tangasampit, om kikotos ko i' mai' do id surga; dadi' mikot no, tumanud dogo'.”
42018023	Nga' koongou nopo disido iti nga' tuminongob kozo isido, tu' isido nopo nga' puavang kozo.
42018024	Intangai no di Jesus isido om poboos no do, “Songkuo nodii kosuu-susao' di kipinuavangan ngaavi' do sumuang do id kopomolintaan do Kinoingan!
42018025	Oo', ouhan-uhan po o unta' do sumiat di mato do totomḇi ko' songuhun puavang do sumuang doid Kopomolintaan do Kinoingan.”
42018026	Poboos no i songingongou do, “Nung ingkaa dii ino', iisai dii o apasi?”
42018027	Simḇa no isido do, “Ii nopo i au' aanu do tuhun do mimang, nga' aanu tomoimo do Kinoingan.”
42018028	Nga' poboos no i Peter do, “Intangai, tinongkizadan dagai o saviavi' i doun dagai do tumanud diau.”
42018029	Poboos no isido doid dioho' do, “Poihoon ku iziozu totootopot, aiso i' tongosonguhun i tuminongkizad do hamin, sinavaan, tobpinai ngaavi', tama' om tina' toi ko' tanak ngaavi' sabap no do kopomolintaan do Kinoingan
42018030	do au' kotoimo do tingadan di poinhoohobi ginumu' do id timpu diti om, id pomogunan do umikot, koposizon salajul.”
42018031	Dadi' hoovo' no disido i Opod om duvo om poboos no doid dioho' do, “Intangai, pakaazan dotokou doid Jerusalem, om saviavi' i nokosuat di profeta ngaavi' kokomoi di Tanak do tuhun nga' otuhuk mai'.
42018032	Tu' pataakon mai' isido doid kapil ngaavi' om maan no asaasabo', poimamango' om pinḏuhaai,
42018033	om patazon mai' dioho' isido do apasut po; om ontok tadau kumotohu tumungag mai' vagu' isido.”
42018034	Nga' aiso i' noloolotian dioho' dii; tu' nunu nopo i noboos disido doid dioho' nga' au' aanu dioho' do mamalati', au' izioho' nakalati' do nunu i pinoboos disido doid dioho'.
42018035	Kaantakai no di minsosomok nodii isido do Jericho, kivaa songuhun nobohou poinḏikau id tisan do talun-alun do mokiukut.
42018036	Koongou nopo isido di tuhun togumu' do tumahib uot no isido do nunu o kaantakan dii,
42018037	om sunudai no dioho' isido do tumahib i Jesus do Nazareth.
42018038	Dadi' gizak no isido do, “Oi Jesus, Tanak di David, kosianan no dogo'.”
42018039	Hodongo' no isido di tuhun ngaavi' do id poguhu om suu'o' no isido do kumodoit, nga' hobi podii pinuod disido do guminizak do, “Oi Tanak di David, kosianan no dogo'.”
42018040	Tood no i Jesus om suu'o' no dau izioho' do mogovit di tuhun doid disido, om koikot nopo isido, uoto' no dau do,
42018041	“Nunu o pokionuon nu do maan ku doid diau.” Simḇa no isido do, “Oi Tuhan, kokito zou po daa vagu'.”
42018042	Poboos no i Jesus doid disido do, “Kokito ko nodii vagu'. Kotumḇazaan nu no o nakapanampasi diau.”
42018043	Om tuutulus do kokito nodii vagu' isido om tanud no isido disido do maazou-paazou do Kinoingan, om saviavi' di tuhun i nokokito dii nga' minangazou do Kinoingan.
42019001	Suang no isido doid Jericho om di maapanau do dumaapas di kakaḏazan
42019002	om tigog i' do ikot o songuhun pungaanan do i Zacchaeus; isido nopo nga' songuhun di puu takavas di moninimung ngaavi' do sukai om tuhun puavang isido.
42019003	Au' isido tuminingkod do mongintutun do toomḇo i Jesus, nga' osiibo' kozo isido om au' dii kokito disido tu' ogumu' o tuhun;
42019004	dadi' panangkus no isido do minoguuguhu om puva' no do iso' kazu Sycamore mooi do okivatan dii dau i Jesus do tumahib.
42019005	Kadampot nopo i Jesus do id hivang dii nga' tingaa' no isido om poboos no doid disido do, “Oi Zacchaeus, inḏau' no. Sikapon, tu' tumimpoon zou do id hamin nu do tadau baino.”
42019006	Om sikapo' no disido do mininḏau' om toimoo' no dau isido miampai do ounsikou.
42019007	Pimboos no izioho' di ontok kokito dioho' o nunu i naantakan. “Tuminimpoon isido do id hamin di momimidouso,” ka dioho'.
42019008	Nga' ingkakat no i Zacchaeus om poboos no doid di Tuhan do, “Intangai, oi Tuan, pataakon ku doid di tongomosikin o sampapas di kotos ku, om nung kivaa do nopusingan ku nga' ḇalazan ku isido do inggapat kogumu'.”
42019009	Om poboos no i Jesus doid disido do, “Tadau baino nokoikot o koponomposizan doid hamin diti, tu' tuhun nopo diti nga' tanak nogi' di Abraham;
42019010	tu' nokoikot i Tanak do tuhun do mogium om manampasi di natagak.”
42019011	Di maamaso mokinongou diti i tuhun ngaavi' ponusui no isido do iso' boovihan, tu' minsosomok no isido do Jerusalem om soou dioho' do mintahang sonḏii' do doiho' i kopomolintaan do Kinoingan.
42019012	Dadi' poboos no isido do, “Kivaa tuhun kigaagaa' do minugad doid pogun tosodu' do dodizon do laja' om poguhian no.
42019013	Hoovo' no disido i opod di suupu ngaavi' dau om onuai no disido izioho' do opod usin amas, minoboos dioho' do, ‘Poinḏopuo' no diozu iti, gisom do koguhi' zou.’
42019014	Nga' nabaazatan disido i tuhun ngaavi' do pogun dau om ponuu' no do piipio tuhun do mongoi gusa' disido do kipason ditia, ‘Au' zikoi mimang do tuhun diti do ḏumadi do laja' dagai.’
42019015	“Kaantakai no di ontok koguhi' isido, di kotoimo po disido i kinododizan dau do laja', pokihaavai no disido i suupu ngaavi' i nonuan dau do usin, do mongiho do kountungan do tosoosonguhun dioho' do minonginḏapu'.
42019016	Suvon no i koiso' om poboos no do, ‘Oi tuan, ii nopo usin amas nu dii nga' nokopogumu' do opod.’
42019017	Simḇa no isido do, ‘Avasi' kozo ino, oi suupu ku tavasi'! Sabap no do miho ko do hansanon doid ahal tongoniini', do kikopomolintaan ko mai' do opod kakaḏazan tagazo.’
42019018	Dadi' ikot no i kumoduvo, ‘Oi tuan,’ ka disido, ‘Ii nopo usin amas nu dii nga' nokopogumu' do himo.’
42019019	Doid diti tiso' minoboos nogi' isido do, ‘Om monguasa' ko mai' do himo kakaḏazan tagazo.’
42019020	Susuut no do minikot i tiso', ‘Oi tuan,’ ka disido, ‘Itia i usin amas nu. Pinoopi' ku iti do tavaavasi' do hinopot ku do kain
42019021	tu' oosizan zou diau; tu' oimat ko kotuutuhun: monimung ko do nunu i au' nu pinotimpuun om mongomot di au' nu pinasasad.’
42019022	Poboos no isido doid disido do, ‘Suupu ko do talaat! Mantad do kabang nu sonḏii' do ukumon ku iziau. Dadi' nokoiho ko no do tuhun zou toimat, monimung doid di okon ko' pinotimpuun ku om mongomot di okon ko' pinasasad ku?
42019023	Dadi' nookuo nodii tu' au' nu pinosuang do id pomoopian usin i usin ku? Koguhi' zou nopo nga' pokihobusan ku daa ii miampai di ḇunga' dau.’
42019024	Om poboos no isido doid di songingkakat do doiho' do, ‘Onuo' no i usin amas mantad disido om pataakon no ii doid di tuhun i kivaa opod usin amas.’
42019025	Om biisaai no dioho' isido do, ‘Nga', oi tuan, kivaa no do disido do opod usin amas...’
42019026	‘Poihoon ku iziozu, iisai nopo i kivaa nga' onuan mai' do ogumu'; nga' iisai nopo i aiso nga' ii po doun dau nga' a'aau mai'.
42019027	“ ‘Montok di gagut ku ngaavi' i au' minimang dogo' do laja' dioho', ovito' no izioho' doiti' om patazon no izioho' do id dumḇangan ku.’ ”
42019028	Koboos nopo disido iti poguuguhu no isido, pinakaazan doid Jerusalem.
42019029	Kaantakai no di osomok no isido do Bethphage om Bethany, id doos di Konuhuan i pungaanan do Olives, suu'o' no disido o duvo di mokiki'ia' ngaavi', miampai minoboos do,
42019030	“Ugad kou no doid kampung i otoguvangan diozu, om kosuang kou nopo dii nga' kokito kou mai' do iso' tananak do kuḏa'-kalḏi' do poingkagos i au' po nasaasakazan diisai-isai. Uzadan no ii do kagos om oviton no doiti'.
42019031	Nung kivaa nopo do muot diozu do, ‘Nookuo tu' uzadan diozu do kagos ino?’ ka, nga' booson diozu itia, ‘Momoguno i Tuan diti,’ kanto.”
42019032	Pougadai no di sinuu' ngaavi' om kokito no dioho' o saviavi' do miaga nopo di pinosunud disido doid dioho'.
42019033	Di maamaso izioho' do monguzad do kagos di tananak do kuḏa'-kalḏi', poboos no i sanganu dii do, “Nookuo tu' uzadan diozu do kagos ino?”
42019034	Om simḇao' no dioho' do, “Momoguno i Tuan diti.”
42019035	Dadi' ovito' no dioho' doid di Jesus i tananak do kuḏa'-kalḏi' om, hopikai po dioho' do kuihib ngaavi' dioho' o hikud dii, pasakazo' no dioho' dii i Jesus.
42019036	Di ontok pamanau isido, pohopiko' no dioho' do id talun-alun i kuihib ngaavi' dioho',
42019037	om dadi', di momok-somok isido do pounḏukan di Konuhuan do Olives, tuminimpuun do munsikou do mangazou do Kinoingan do opuod kozo i tinimungan di mokiki'ia' ngaavi' sabap no di kosunḏuvan ngaavi' i nokito dioho'.
42019038	Guminizak izioho' do: Oḇitua no isido i mikot sabaagi do Laja' do id ngaan di Tuhan!Pibabasan id surga om koḇontugan do id surga takavas kozo!
42019039	Kivaa vookon di Pharisee i poingamung di tuhun togumu' do minoboos doid disido do, “Oi tuan, oduai iho' mokiki'ia' nu ngaavi',”
42019040	nga' simḇa no isido do, “Poihoon ku iziozu, nung songimizo ngaavi' iti, nga' gumizak mai' iho' vatu ngaavi'.”
42019041	Di momok-somok nodii isido om oimpa' nodii i kakaḏazan tagazo hogun no isido do mogiad dii
42019042	om poboos no do, “Nung nokotutun ko po daa di lahan do id pibabasan do tadau diti! Nga' totopot nopo nga' poinhosok ii do mantad mato nu!
42019043	Oo', mikot nodii o iso' timpu do papaansa do tohig do poinhiput diau o gagut nu ngaavi', ontok do hiputan ko mai' dioho' om aansip ko doid potitikid pisuk;
42019044	podunsongon ko om i tanak ngaavi' do id tana' id suang di tobon nu; au' dioho' ohuon o tongoiso' di vatu do pointampak do tiso' do id suang nu tu' au' nu nintutunan o timpu do kotomḇuhuzan nu.”
42019045	Dadi' suang no isido di Panamḇazangan Tagazo om timpuun no do moguzazang di maso ngaavi' atangkangau do mogidaadagang, do moos-boos doid dioho' do,
42019046	“Tumanud nopo di Ḇuuk Toḇitua nga', hamin ku nopo nga' hamin sasamḇayangan nga' dinadi diozu ii do tizonon do magagaau ngaavi'.”
42019047	Minongia' isido do id Panamḇazangan Tagazo do tikid tadau. Kumininam do mamatai disido i huguan ngaavi' do padri' om i tangabaa do adat, do songovian di tuhun ngaavi' mamasok i kigaagaa',
42019048	nga' au' izioho' noko'ium do lahan do mimang diti tu' poinhansan di boos ngaavi' disido i tuhun ngaavi'.
42020001	Dadi' kaantakai no di insan tadau di maamaso isido mongia' di tuhun ngaavi' do id Panamḇazangan Tagazo om papaaḇal di aḇal tavasi', koikot no i huguan do padri' ngaavi' om i tangabaa do adat, miampai di moomohoingon ngaavi',
42020002	om poboos no doid disido do, “Sunudai izikoi,” ka dioho', “nunu o kuasa' nu do mimang do miaga diti? Toi ko' iisai manaak diau do kuasa' diti?”
42020003	Simḇao' no disido izioho' do, “Om muot zou mai' diozu do iso' ponguot, ii'iso' no kozo. Sunudai zou:
42020004	I kopodsuan di John: nunu o tinimpuunon dii, doun surga ko' doun tuhun?”
42020005	Om pogibooboos nodii izioho' sonḏii' do, “Nung moboos tokou do doun surga, moboos dati' isido do, ‘Nookuo tu' minada' kou do otumḇazaan disido?’;
42020006	om nung moboos tokou do doun tuhun, nga' gavadon tokou diho' tuhun ngaavi' do vatu, tu' otumḇazaan izioho' do i John nopo nga' songuhun profeta.”
42020007	Dadi' sisimḇa nopo dii dioho' nga' au' izioho' nokoiho do mantad nomḇoo ii.
42020008	Om poboos no i Jesus doid dioho' do, “Izou nga' au' nogi' mononsunud diozu do kuasa' ku do mimang do miaga diti.”
42020009	Om tihomḇus no isido do mononsunud di tuhun ngaavi' do boovihan ditia do, “Kivaa songuhun minomutanom do anggur om posivaai no dau ii doid moniniva' ngaavi', om ugad no monompogunan do ahaahaid i'.
42020010	Koikot nopo o timpu pointantu', pougado' no disido doid di moniniva' ngaavi' o songuhun suupu do mokianu do baagi do asil di kaḇun anggur. Nga' bobogo' no isido di moniniva' ngaavi' om poiduo' no do aiso nuununu.
42020011	Nga' pougado' no vagu' disido o suupu kumoduvo; binobog nogi' dioho' isido om asaasabo' no kozo om poiduo' no do aiso nuununu.
42020012	Pougado' po vagu' disido i kumotohu; sininḏuahan nogi' dioho' isido, om pataamo' no do pinapahabus.
42020013	Dadi' pomusoou nodii i sanganu di kaḇun anggur dii do, ‘Nunu nodii o maan ku? Pougadon ku mai' doid dioho' i tanak koginavaan ku sonḏii'. Pantangon i' dati' dioho' isido.’
42020014	Nga' kokito nopo di moniniva' ngaavi' isido pogiupaapakat no izioho' do sombooboos do, ‘Iti no i tungkusan, kanou patazo' dotokou isido mooi do dotokou nodii do tungkus diti.’
42020015	Dadi' pataamo' no dioho' isido do pinapahabus mantad di kaḇun anggur om patazo' no isido. “Dadi' nunu dii o maan di sanganu do kaḇun anggur doid dioho'?
42020016	Mikot mai' isido om patazon no dau o moniniva' ngaavi' dii om pataakon no doid suvai ngaavi' i kaḇun anggur.” Koongou nopo dioho' iti poboos no izioho' do, “Au' pakavasaon do Kinoingan!”
42020017	Nga' sonsodo' no disido izioho' do mintong om poboos no do, “Dadi' nunu dii o lati' ditia nazatan do suat do id Ḇuuk Toḇitua do: ‘I vatu zaazadaan di mamamaa ngaavi' nadadi do vatu poigitan?’
42020018	“Iisai nopo i aatu' doid vatu dino nga' otimuok mai' do abamḇang; iisai nopo i ootungan dii nga' outa' mai'.”
42020019	Om mimang kozo daa i tangabaa do adat om i huguan do padri' ngaavi' do mamagakom disido do ontok po nogi' dii, tu' nopiumanan dioho' do boovihan nopo diti nga' pinotuḏu do id dioho', nga' oosizan izioho' di tuhun ngaavi'.
42020020	Dadi' anḏado' nodii dioho' o kosivatan dioho' om pougado' no dioho' i susuu'on ngaavi' do minhaahasu do tuhun ngaavi' totuhid kogiiginovoo', om do mongingkosup do nunu nopo i booson dati' disido mooi do kaanu nodii izioho' do papataak disido doid suang kuasaon om kuasa' di gounal.
42020021	Uoto' no dioho' isido do, “Oi tuan, koiho zikoi do moboos om mongia' ko do nunu i kotunud; aiso i' songuhun do pihion nu, nga' popo'ia' ko' di lahan do Kinoingan do ouhi' kozo.
42020022	Kavasa' i' naku izikoi do mamḇalai do sukai doid di Caesar toi ko' au'?”
42020023	Nga' poingiho isido di taka dioho' dii om poboos no do,
42020024	“Pokitono' zou do usin dinarius. Diisai do gamḇal om ngaan do doiti' diti?” Poboos no izioho' do, “Di Caesar.”
42020025	Poboos no isido doid dioho' do, “Avasi' kozo, paḇalazo' no doid di Caesar o nunu i doun di Caesar — om doid Kinoingan o nunu i doun Kinoingan.”
42020026	Au' izioho' nakaanu do monungkasip disido do id nunu nopo i pobooson disido doid ginumuan tuhun; noimazaan izioho di sisimḇa ngaavi' disido om nokomizo dii.
42020027	Vookon di Sadduce ngaavi' — i monongkiuva do aiso do kotungagan — tuminuubung disido om uoto' no dioho' isido ditia ti'uot do,
42020028	“Oi tuan, nokoponuat do kootulan montok dagai i Moses do, nung apatai o tobpinai kusai do songuhun i nakasavo om aiso do tanak, mositi' do sovoon do tuhun dii i tonḏu' napatazan savo mooi do kasakag do montok di tobpinai kusai dau dii.
42020029	Dadi', kivaa do tuu' kusai mogiobpiipinai; kasavo no i koiso', om napatai do aiso tanak.
42020030	I kumoduvo
42020031	om dadi' i kumotohu nga' minanansavo di tonḏu' napatazan savo dii. Om ingkaa dii ii do montok saviavi' di tuu' dii, napatai izioho' do aiso tanak.
42020032	Touvi nopo dii nga' kapatai no i tonḏu'.
42020033	Do id timpu do kotungagan, iisai nodii o sansavo dosido, tu' nakasavo ngaavi' dosido o toinsanan di tuu' dioho' dii?”
42020034	Simḇa no i Jesus do, “Tanak nopo ngaavi' do pomogunan diti nga' manansavo om sovoon,
42020035	nga' ii nopo noḇisala' ngaavi' do kosudong do koizon do id pomogunan sampaping om do id kotungagan mantad poimpatai nga' au' mogisaasasavo
42020036	tu' au' nodii izioho' apatai, tu' miaga nopo izioho' di tasab ngaavi', om sabap no do tanak izioho' do kotungagan do tanak ngaavi' dii izioho' do Kinoingan.
42020037	Om nokosunud di Moses sonḏii' do tumungag vagu' i nangapatai, di id nokosuat kokomoi di kazu tosugoonggong i pungaanan disido i Tuhan do Kinoingan di Abraham, Kinoingan di Isaac om Kinoingan di Jacob.
42020038	Dadi' Kinoingan isido, do okon ko' di nangapatai, nga' di songimpasi; tu' id disido nopo nga' poimpasi o tosoosonguhun.”
42020039	Dadi' poboos no o vookon di tangabaa do adat. Minoboos izioho' do, “Koontok no kozo ino, oi Tuan.”
42020040	Au' nodii izioho' nakatama' do muot disido do nunu noopo o ponguot.
42020041	Dadi' poboos nodii isido doid dioho' do, “Ingkuo di o tuhun do papatatap do moboos do i Kristus nopo nga' tanak di David?
42020042	Nookuo, tu' moboos i David sonḏii' do id Ḇuuk do Hozou Ngaavi' Kapaazaan do: Pinopoiho i Tuhan doid di Tuhan ku, ‘Iikau no do id tavananan ku,
42020043	gisom i' do adadi ku i gagut nu ngaavi' do poimpaan do hapap nu.’
42020044	“Pungaanan di David isido do doiti' do i Tuhan; dadi' ingkuo di isido do adadi do tanak dau?”
42020045	Di maamaso i tuhun ngaavi' do mokinongou poboos no isido doid di mokiki'ia' ngaavi' dau do,
42020046	“Piingat-ingat no diozu i tangabaa do adat i aanangan do mamanau do poimbasaan do gaung ngaavi' tanaau om aanangan do pantangon do id pitomuvan ngaavi', miikau do id tiikoon ngaavi' id poguhu do id panamḇazangan om hivang ngaavi' tapantang do id kalamazan pangaangakan,
42020047	i momololop do kotos ngaavi' di tonḏu' nangapatazan savo, om popoopokito do sumamḇayang do samḇayang tanganaau. Kotoimo mai' izioho' do kopongukuman i hobi po vinagat.”
42021001	Tingaa' nopo isido, kokito no disido i tuhun tongopuavang do poposuang do titaak ngaavi' dioho' do id tozibut usin;
42021002	om kokito no disido o songuhun tonḏu' napatazan savo i mosikin kozo do poposuang do duvo usin pisa',
42021003	om poboos no isido do, “Poihoon ku iziozu totootopot, do tonḏu' napatazan savo i mosikin nopo diti nga' nokopoposuang do hobi ko' iisai noopo dioho';
42021004	tu' izioho' nopo nga' pinoposuang do mantad di hoohobi dioho', nga' zosido nopo doid kosompitan dosido nga' nokopoposuang di saviavi' di gunoon dau do masi.”
42021005	Di ontok pogibooboos o vookon kokomoi di Panamḇazangan Tagazo, kikomi do ingkuo ii do nogingo miampai do vatu tongogingo om kapataakan ngaavi' doid Kinoingan, poboos no isido do,
42021006	“Saviavi' diti i okito diozu do baino — oikot mai' o timpu do aiso mai' do tongoiso' vatu do oohu' do pointampak do vatu tiso'; oumḇak mai' o saviavi'.”
42021007	Dadi' uoto' no dioho' isido do, “Oi Tuan, songian iti do aantakan, om nunu mai' o koihaan do oluai no ii do aantakan?”
42021008	Nga' poboos no isido do, “Ingaton no mooi do au' kou nodii oduung, tu' ogumu' mai' o mikot do momoguno do ngaan ku om moboos do, ‘Izou no ii,’ om ‘Osomok no o timpu.’ Kada' no amung dioho'.
42021009	Om ontok nopo do koongou kou do pisangadan ngaavi' om kahavanan ngaavi', kada' kou kounḏoosi, tu' iti no i mositi' do aantakan po haid, nga' ii nopo kopupuson nga' au' i' mai' mikot do tuutulus.”
42021010	Dadi' poboos no isido doid dioho' do, “Mogi'ii'imang mai' o tinau' ngaavi', om kopomolintaan humavan do kopomolintaan.
42021011	Kivaa mai' do tana' gumuzu' i noikot no linaat om koponusaan ngaavi' om pononhousan ngaavi' do id piipio kinoizonon; kivaa mai' do kaantakan ngaavi' i kounḏoosi om tanḏa' tangagazo do mantad tavan.
42021012	“Nga' poguhu i' do angaantakan iti, gokomon om unḏosoon kou mai'; pataakon kou mai' doid panamḇazangan ngaavi' om potolungkuon, om oovit doid dumḇangan do laja' om gounal ngaavi' sabap no do ngaan ku
42021013	— om ino' no mai' o kosivatan diozu do sumasi'.
42021014	Patatapon no o pomusaavan diozu do au' kou daa popotounḏa' do koumohigan diozu,
42021015	tu' izou i' sonḏii' o manaak diozu do kabaadaan do mobooboos om kabaahan do aiso di tongoiso' di humavan diozu do kaanu do manahob toi ko' papalavong.
42021016	Ii po mai' mohoing ngaavi' om tobpinai ngaavi', tootobpinai ngaavi' om kinoluangan ngaavi' po nga' popotobus mai' diozu; om vookon diozu nga' patazon mai'.
42021017	Kababaazatan kou mai' do id noonomḇoo nopo do id pomogunan sabap no do ngaan ku,
42021018	nga' aiso i' tongoiso' di tobuk do id tuhu diozu do atagak.
42021019	Katabazan no diozu o mamahantoi mai' diozu do koposizon diozu.
42021020	“Ontok nopo do okito diozu do nohiputan do susumangod ngaavi' o Jerusalem, dadi' mositi' no do soovon diozu do oluai no mai' ii do oumḇak.
42021021	Dadi' sontob di id Judaea mositi' no do mogidu' doid konuhuan, sontob di id suang di kakaḏazan tagazo mositi' do tumongkizad dii, om sontob di doiho' id kokompungan mositi' do au' mogidu' mantad doiho'.
42021022	Tu' iti no i timpu do mositi' tuhukon o saviavi' kohusian i noboos do id Ḇuuk Toḇitua.
42021023	Odoi podii di sontob kitanak toi ko' i maamaso poposusu do tanak tongopodo', do ontok oikot o tadau ngaavi' dino! “Tu' dumonto mai' doid tana' dii o kosusaan tagazo om kohusian doid tuhun ngaavi' diti.
42021024	Apatai mai' izioho' maza' di tinaom di mato di ilang om asazangan kumaa doid toiso'-iso' pomogunan do kapil; om apadsakan mai' do kapil ngaavi' o Jerusalem gisom i' do ogonop o timpu dioho'.
42021025	“Kivaa mai' do tanḏa' ngaavi' do id tadau om vuhan om tomḇituon ngaavi'; ongounḏoso mai' o tinau' ngaavi' do id tana', ongountingau do kakasaan do id nasaud om i hakun ngaavi' dii;
42021026	oizazangan do kotigagan om koo'osi o tuhun ngaavi' sabap no di kopongumḇakan do pomogunan, tu' oguzu' mai' o kuasa' ngaavi' do tavan.
42021027	Om dadi' okito mai' dioho' i Tanak do tuhun do mikot do id gavun miampai kuasa' om koḇontugan tagazo.
42021028	Tumimpuun nopo do aantakan ngaavi' iti, imang no pantod do mingkakat, tiangog no, tu' osomok no o kapagabasan diozu.”
42021029	Om sunudai no disido izioho' do iso' boovihan do, “Intangai no i kazu fig om totopot nopo nga' potitikid kazu.
42021030	Okito nopo diozu ii do momutohid, koiho kou do osomok no o timpu magadau.
42021031	Ingkaa kou nogi' do ontok okito diozu iti do angaantakan: ihoo' no do osomok no i kopomolintaan do Kinoingan.
42021032	Poihoon ku iziozu totootopot, poguhu i' do katahib o sinakagon diti nangaantakan no mai' ngaavi' iti.
42021033	Katahib mai' o tavan om tana', nga' boos ku nopo ngaavi' nga' au' i' tumahib.
42021034	“Mingat-ingat kou no, tu' kahangas dati' o ginavo diozu do id kozomutan om kopogovukan om i kotogipusan ngaavi' do koposizon, om mikot mai' o tadau dino doid diozu do au' oingaangatan,
42021035	miaga do tungkasip. Tu' mikot mai' ii doid saviavi' i songimpasi do id soibau do tana'.
42021036	Podtudau no, sumamḇayang tomoimo montok do kavakasan do monoguvang diho' angaantakan, om kataan do poingkakat do id dumḇangan di Tanak do tuhun.”
42021037	Mongia' isido do sangaagadau do id Panamḇazangan Tagazo, nga' doungosodop nopo nga' kumaa isido doid konuhuan i pinungaanan do Konuhuan do Olives.
42021038	Om mantad osuvab po do tumimung do id Panamḇazangan Tagazo do mokinongou disido o tuhun ngaavi'.
42022001	Ii nopo kalamazan do Louti Au' Nasasadan, i pungaanan do Pamakanan do Kinagabasan, nga' osomok no,
42022002	om i huguan do padri' ngaavi' om i tangabaa do adat nopo nga' mogium do lahan do mamatai disido, tu' oosizan izioho' di tuhun ngaavi'.
42022003	Dadi' suang no i Saitan do id di Judas, i nopungaanan do i Iscariot, i songuhun di opod om duvo.
42022004	Tuubung no isido di huguan do padri' ngaavi' om i upisol ngaavi' di mimintamong do mogium lahan do ingkuo do papataak di Jesus doid dioho'.
42022005	Nounsikou izioho' om nasaga' do manaak disido do usin.
42022006	Tinoimo disido ii om timpuun no do mogium do kosivatan do popotobus disido doid dioho' miampai do au' nokoiho i tuhun ngaavi'.
42022007	Koikot no i tadau do Louti Au' Nasasadan, ontok do pohubukon i Pamakanan do Kinagabasan,
42022008	om suu'o' no disido i Peter om i John, do moos-boos do, “Ugad no om potounḏa'o' no montok dotokou do mangakan di Pamakanan do Kinagabasan.”
42022009	Uot no izioho' disido do, “Id nomḇoo o kaanangan nu do potounḏaan dagai dii?”
42022010	Poboos no isido doid dioho' do, “Intangan no, ontok nopo do sumuang kou di kakaḏazan tagazo kosoomo' kou mai' do songuhun i poingovit do sontunsina' o vaig. Tonudon no isido do sumuang doid hamin di suangon disido
42022011	om poihoon no i sanganu di hamin do, ‘Moboos i Tuan diti doid diau: Id nomḇoo i hinimput do montok dogo' do pangakanan ku di Pamakanan do Kinagabasan miampai di mokiki'ia' ku ngaavi'?’ kanto.
42022012	Potunudon kou mai' di tuhun di hinimput tagazo do id louting, i nogoogonop do tiikoon ngaavi' nongogingo. Potounḏaon no diozu do doiho'.”
42022013	Ugad no izioho' om kokito no dioho' o saviavi' miaga di noboos disido doid dioho' om potounḏa'o' no i Pamakanan do Kinagabasan.
42022014	Koikot nopo i timpu iikau no isido do id mija' taakanan, om poingampai disido i apostol ngaavi'.
42022015	Om poboos no isido doid dioho' do, “Humangadon zou do mangakan do Pamakanan do Kinagabasan diti do miampai diozu do poguhu ku i' do munḏoso;
42022016	tu', poihoon ku iziozu, au' zou nodii mangakan dii gisom i' do otuhuk po ii do id kopomolintaan do Kinoingan.”
42022017	Dadi' onuo' no disido i sasavan, ponongkotohuod no om poboos no do, “Onuo' no iti om pogibooboogizo' no diozu iti,
42022018	tu' mantad baino om sohiihinaid, poihoon ku iziozu, au' zou nodii mogiiginum po do anggur gisom i' do koikot i kopomolintaan do Kinoingan.”
42022019	Dadi' paganu no isido do louti, om koponongkotohuod po isido, kokibo' no disido ii om pataako' no ii doid dioho', moos-boos do, “Iti no i tinan ku i pataakon montok diozu; maai no iti do id kaanḏaman dogo'.”
42022020	Ingkaa nogi' isido do minimang di sasavan di kopongo po izioho' do makan, om poboos no do, “Iti no i sasavan do piḏonḏian kavavagu do id zaa' ku i potuntugon montok diozu.
42022021	“Nga' intangai no, miampai dogo' do doiti' id mija' i hongon di tuhun i popotobus dogo'.
42022022	Totootopot no do id lahan di nakasai' no haid i Tanak do tuhun, nga' odoi ma di tuhun i popotobus disido!”
42022023	Om timpuun no izioho' do Mogi'uu'uot do iisai dioho' i komozon do mimang diti.
42022024	Minogi'uu'uva' nogi' izioho' kokomoi do iisai dioho' i apatut do ohoou do i tagazo no kozo;
42022025	nga' poboos no isido doid dioho' do, “Do id di kapil ngaavi' nopo nga' i laja' ngaavi' no o ponokotuan dioho', om ii nopo kikuasa' ngaavi' do id dioho' nga' onuan do gaa' do Mononohuod.
42022026	Id diozu nopo nga' mositi' no do au' aantakan iti. Au'; ii nopo tagazo no kozo diozu nga' mositi' no do ḏumadi do miaga ko' isido no i tomuhok no kozo, ii nopo huguan nga' miaga ko' isido no i songuhun monompuan.
42022027	Tu' iisai bo i tagaagazo: i songuhun do id mija' toi ko' i monompuan? Tantu' no do i songuhun i id mija', koni? Nga' doiti' zou no miampai diozu miaga do songuhun i monompuan!
42022028	“Iziozu no i tuhun ngaavi' i ouhi' do tuminatap do id dogo' do id koponginaman ngaavi' dogo';
42022029	om baino pataakon ku doid diozu o kopomolintaan, miaga di Tama' do pinapataak do iso' doid dogo':
42022030	makan om minum kou mai' do id mija' ku do id kopomolintaan ku, om miikau kou mai' do id tiikoon-laja' do momḇisala' di opod om duvo tinau' do Israel.
42022031	“Simon, oi Simon! Intangai, nakaanu no i Saitan di kaanangan dau do mamagagan diozu miaga do ganḏum;
42022032	nga' nakasamḇayang zou no montok diau, oi Simon, do au' no daa aatu' o kotumḇazaan nu, om kotonḏuhi' ko po, iziau nodii o mositi' do papavakas do tobpinai nu ngaavi'.”
42022033	“Oi Tuhan,” ka disido, “Potounḏa' zou do sumuang do tolungku' miampai diau; om do matai.”
42022034	Simḇa no i Jesus do, “Poihoon ku iziau, oi Peter, kopingkukuuk nopo o tanḏaa' do tadau baino nokopogohim ko no mai' do intohu do kotutun ko dogo'.”
42022035	Poboos no isido doid dioho' do, “Ontok di pougado' ku iziozu do aiso do poizanan usin toi ko' kampil boboboon toi ko' solipal, nosompitan kou naku do nuununu?”
42022036	“Au', aiso i',” ka dioho'. Poboos no isido doid dioho' do, “Nga' baino nung kipoizanan kou do usin, onuo' no ii, om ingkaa nogi' do id di kampil boboboon; nung aiso do ilang diozu, dagango' no i basaan diozu om pomohi no do iso',
42022037	tu' poihoon ku iziozu do iti nopo boos ngaavi' do id Ḇuuk Toḇitua nga' nakasai' no haid do otuhuk do id dogo': Pinountob isido miaga do songuhun di huhumavan ngaavi'. Oo', nunu o booson dii do kokomoi dogo' nga' do baabaino po nga' oluai no do otuhuk.”
42022038	Poboos no izioho' do, “Oi Tuhan, kivaa duvo ilang do doiti'.” Poboos no isido doid dioho' do, “Nogonop no ino!”
42022039	Dadi' tongkizad no isido miaga tomoimo do pinakaazan doid Nuhu do Olives, miampai do maatanud i mokiki'ia' ngaavi' dau.
42022040	Koikot nopo isido doid kinoizonon dii poboos no isido doid dioho' do, “Samḇayang no do mooi do au' kou nodii aatu' do id ponginaman.”
42022041	Dadi' insodu' no isido do mantad dioho', i kisinodu' do kuang hobi sanggavad do vatu, om singkotud no om samḇayang no.
42022042	“Oi Ama', nung kohizaban nu daa, nga' iduo' no o sasavan diti do mantad dogo'. Nga' ingkuukuo po nga' potumḇazaai no do adadi o kohizaban nu, okon ko' dogo'.”
42022043	Dadi' imḇuhai no doid disido o iso' tasab, minikot mantad tavan do manaak disido do kavakasan.
42022044	Do id kounḏasaan disido hobi po dii do suminamḇayang kozo isido, om tuminuu' no do id tana' o tumos disido do miaga do titik do zaa' do tumuu'.
42022045	Kopongo nopo isido do sumamḇayang ugad no isido doid di mokiki'ia' ngaavi' dau om kokito no do songingodop izioho' tu' songintongob.
42022046	Om poboos no isido doid dioho' do, “Nookuo tu' songingodop kou? Tungag no om samḇayang no do mooi do au' nodii aatu' do id ponginaman.”
42022047	Tigog i', di maamaso po isido moboos, imḇuhai no o piipio tuhun, om id poguhu nopo dioho' nga' songuhun i pinungaanan do i Judas, songuhun di Opod om Duvo, i minikot doid di Jesus do monungub disido.
42022048	Poboos no i Jesus do, “Oi Judas, popotobus ko naku di Tanak do tuhun miampai do tutungub?”
42022049	Kokito nopo di tutumanud ngaavi' dau do nunu i maamaso aantakan, poboos no do, “Oi Tuhan, apatut naku do gunoon dagai o ilang ngaavi' dagai?”
42022050	Om tibaso' no di songuhun dioho' dii i suupu di padri' takavas om koputu no i tohingo vanan dii.
42022051	Nga' poboos no i Jesus do, “Uha' no ino.” Om kamao' no disido i tohingo di tuhun dii om kohingasai no dau isido.
42022052	Dadi' poboos no i Jesus doid di huguan do padri' ngaavi' om di huguan ngaavi' do mintatamong di Panamḇazangan Tagazo om i moomohoingon ngaavi' i minikot do mamagakom disido do, “Mananakau zou naku, tu' nokoikot kou do ki'ii'ilang om ki-boo-bobobog?
42022053	Di ontok miampai zou diozu do id Panamḇazangan Tagazo do tikid tadau au' zou diozu ginakom. Nga' iti no i jaam diozu; iti no i kopomolintaan do kotuvangan.”
42022054	Dadi' gokomo' no dioho' isido om ovito' no isido do minogidu', om ovito' no dioho' isido doid hamin di padri' takavas. Tanud no i Peter do id soosodu'.
42022055	Minodsudu izioho' do id taatanga' do natadon di hamin om iikau no i Peter do songovian dioho',
42022056	om di poinḏikau isido do doiho' dii do moginsiamut kokito no disido i songuhun suupu tonḏu', i suminolong disido, om poboos no do, “Tuhun diti nga' miampai nogi' disido.”
42022057	Nga' ohimo' no disido ii, “Oi tonḏu', au' zou i' kotutun disido.”
42022058	Au' i' ahaid do mantad dii, kokito no vagu' disido i songuhun om poboos no do, “Iziau nga' songuhun nogi' dioho'.” Nga' simḇa no i Peter do, “Oi tamḇahut ku, okon ko' izou.”
42022059	Kuang hobi sanjaam no mantad dii poboos no vagu' o songuhun do, “Totootopot no do iziau nopo nga' songuhun dioho'! Tu' boos nu po nga' miaga do diaho'.”
42022060	Poboos no i Peter do, “Oi tamḇahut ku, au' zou i' koiho do nunu ino booson nu.” Ontok po nogi' dii, di maamaso po isido moboos, pingkukuuk no i tanḏaa',
42022061	om kovihi no i Tuhan om unsalangai no dau i Peter, om koonḏom no di Peter i boos ngaavi' di Tuhan di ontok minoboos isido doid disido do, “Poguhu i' do kopingkukuuk i tanḏaa' do tadau baino, nokopogohim ko no dogo' do intohu.”
42022062	Om habus no isido om iad no kozo.
42022063	Do naamot dii asaasabo' om bobogo' no di tuhun ngaavi' i minintamong dau i Jesus.
42022064	Takapai no dioho' o mato disido om pinguatai no do moos-boos do, “Pogintangai no! Iisai i minomobog diau?”
42022065	Om ogumu' po vagu' o kapagasaban dioho' do suvai do nimaan dioho' doid disido.
42022066	Kanavau nopo nga' pogitiitimḇungak no i moomohoingon ngaavi' di tuhun, i huguan do padri' ngaavi' om i tangabaa do adat. Novit isido do id dumḇangan di tinimungan momumuntu dioho',
42022067	om poboos no izioho' doid disido do, “Nung i Kristus ko nopo, nga' poihoo' zikoi no.” Simḇa no isido do, “Nung poihoon ku iziozu, nga' au' kou i' mai' otumḇazaan,
42022068	om nung uoton ku iziozu, nga' au' kou i' mai' sumimḇa.
42022069	Nga' mantad baino om sogiigisom, poinḏikoon mai' i Tanak do tuhun do id tavananan do Kuasa' do Kinoingan.”
42022070	Poboos no izioho' do, “Dadi' Tanak ko dii do Kinoingan.” Simḇa no isido do, “Iziozu no o somboos do izou no.”
42022071	Dadi' poboos no izioho' do, “Nookuo tu' momoguno tokou po vagu' do katahangan? Nokoongou tokou no dii do mantad munung disido sonḏii'.”
42023001	Dadi' ingkakat no i puu ngaavi' do momumuntu om ovito' no dioho' isido do id dumḇangan di Pilate.
42023002	Tinimpuunan dioho' i totonḏos dioho' do ka, “Noihaan dagai do tuhun nopo diti nga' mongunsub do tuhun dotokou do humavan, gumaga' do kapamḇalazan sukai doid di Caesar om magampa do isido no i Kristus, songuhun laja'.”
42023003	Uot no disido i Pilate do, “Iziau no naku i laja' do Johudi ngaavi'?” Simḇa no isido do, “Iziau no o somboos dino.”
42023004	Dadi' poboos no i Pilate doid di huguan do padri' ngaavi' om di tuhun togumu' do, “Nokito ku do aiso i' do hasa' do tuhun diti.”
42023005	Nga' sonsog no izioho' do, “Mongunsub isido do tuhun ngaavi' miampai di kopongia'an dau do id pototongkop do Judaea om mantad nopo do id Galilee, i tinimpuunon disido, gisom do doiti'.”
42023006	Koongou nopo di Pilate iti, uot no isido nung tuhun do Galilee o tuhun dii;
42023007	om koihaai nopo do mantad isido do kokuasaan di Herod, pohomḇuso' no disido isido doid di Herod, i doiho' ponogi' id Jerusalem do ontok dii.
42023008	Nounsikou i Herod do nokotuubung di Jesus; nokoongou no isido do kokomoi disido om ahaid no do mongkikiikito disido; om nogi' vagu', kikahansanan isido do kokito do vookon kosunḏuvan do maan disido.
42023009	Dadi' ahaahaid i' isido do minogudizo disido, nga' au' i' nakaanu do sisimḇa.
42023010	Do naamot dii, doiho' i huguan do padri' ngaavi' om i tangabaa do adat, do poposonsog kozo di totonḏos dioho'.
42023011	Dadi' pakalaato' om asaasabo' no isido di Herod miampai di mintatamong ngaavi' disido; basaanai no dau isido di basaan tapagon om poguhio' no isido doid di Pilate.
42023012	Om sunḏung i' ma do au' haid mitunud zo Herod di Pilate di poguhu i', nga' nokopivasi' izioho' do tadau om tadau dii.
42023013	Dadi' hoovo' no di Pilate i huguan do padri' ngaavi' om i momumuu'an do tuhun om i tuhun ngaavi'.
42023014	Poboos no isido doid dioho' do, “Novit diozu o tuhun diti doid dumḇangan ku miaga do songuhun ḇontugon do popipiimang. Nosoizuk ku no sonḏii' o ahal diti do id dumḇangan diozu om nokito ku do aiso i' do sabap do kapananḏasan doid diho' tuhun di totonḏos ngaavi' i pononḏos diozu disido.
42023015	I Herod nga' ingkaa nogi', tu' pinoguhi' dau isido doid dotokou. Okito motuu diozu, do aiso i' do nimaan diho' tuhun do misudong do patazon iziaho',
42023016	dadi' posuton ku noopo dii isido om pahapason ku no.” [
42023017	]
42023018	Nga' miaga ko' do soosonguhun no izioho' do guminizak do, “Patazon isido! Pataako' dagai i Barabbas.”
42023019	(Pinotolungku' o tuhun diti tu' nokogompit isido do kougaan om kopomodusaan do id kakaḏazan tagazo dii)
42023020	Tu' kihizab isido do papahapas di Jesus, poboos no vagu' i Pilate doid dioho',
42023021	nga' husi' no izioho' do guminizak do, “Papapakon isido! Papapakon isido!”
42023022	Om di kointohu nodii poboos no isido doid dioho' do, “Nga' nunu o hasa' do nimaan do tuhun diti? Aiso i' do hasa' do nokito ku do nimaan disido do kosudong do patazon, dadi' posuton ku noopo dii isido om pahapason ku no.”
42023023	Nga' gumizak nogi' dii izioho' do topuupuod, mooi do papapakon dii isido. Om imang nogi' dii kozo izioho' gizak.
42023024	Dadi' panaak no i Pilate do kopootuan dau do ukum: pinotumḇazaan i pokionuon dioho'.
42023025	Pahapaso' no disido i tuhun i pinokianu dioho', i pinotolungku' tu' nokogompit do id kougaan om kopomodusaan, om pataako' no i Jesus doid dioho' do mangan do ingkuo nopo o kaanangan dioho'.
42023026	Di maamaso izioho' mogovit disido sansagai no dioho' o songuhun, i Simon mantad Cyrene, i poguhian mantad kokompungan, om pasaanai no dioho' disido i salip om saanon ii do id douvi di Jesus.
42023027	Ogumu' o tuhun do tuminanud disido, om kivaa nogi' do koonḏuan, i minogiad om nosusa' sabap disido.
42023028	Nga' kovihi no i Jesus doid dioho' om poboos no do, “Oi tanak tonḏu' ngaavi' do Jerusalem, kada' kou iad sabap dogo'; nga' iad kou no sabap diozu sonḏii' om sabap di tanak ngaavi' diozu.
42023029	Tu' intangan no, totootopot do mikot nodii o tadau ngaavi' do ontok moboos mai' o tuhun ngaavi' do, ‘Angasanang no i sontob humavun, i pagaganakan di au' nakaakaanak, i susu di au' nosuususuvan!’
42023030	Dadi' tumimpuun nodii mai' izioho' do moboos doid di konuhuan ngaavi' do, ‘Otung no doid dagai!’ ka; doid di nuhu tongoniini' do, ‘Takapai zikoi no!’ ka.
42023031	Tu' nung iti nopo i adadi do id kazu poimizau, nunu dii o tadadi do ontok okoing i kazu?”
42023032	Minogovit nogi' izioho' do duvo tuhun suvai, tuhun nangakahasa', do patazon miampai disido.
42023033	Koikot nopo izioho' doid kinoizonon i pungaanan do Bangkavan, papapako' no dioho' isido om i duvo tuhun kihasa' dii, songuhun id tavananan disido, om songuhun id togibangan.
42023034	Poboos no i Jesus do, “Oi Ama', pohiogo' no izioho': au' i' izioho' nokoiho do nunu o maan dioho',” ka. Dadi' pinsimpuutai no dioho' i basaan disido do maan pogibooboogizo'.
42023035	Tuminimpoon i tuhun ngaavi' do doiho' do mintong. Ii nopo momumuu'an ngaavi', nga' minanaasangi' disido miampai do boos ngaavi' do, “Minanampasi iziaho' dovokon, imang no daa pasi dau sonḏii' nung i Kristus do Kinoingan no iziaho', i Songuhun Nopihi'.”
42023036	I susumangod ngaavi' nga' minanaasangi' nogi' disido, mininsomok disido, minanaak disido do souka',
42023037	om moos-boos do, “Nung laja' ko nopo do Johudi ngaavi' nga' tampasi no diau sonḏii'.”
42023038	Id duhuuhu disido kivaa do pinosuat do, “Iti no i Laja' do Johudi ngaavi'.”
42023039	Pinapakalaat disido o songuhun di tuhun nangakahasa' dii i poinggini do ka: “Okon ko' iziau no i Kristus? Tampasi no diau sonḏii' om izikoi nogi'.”
42023040	Nga' poboos no i tiso' om hodongo' no dau isido do, “Aiso naku do koosi nu do Kinoingan? Iziau om isido nopo nga' isoo' i' o ukum,
42023041	nga' montok nopo dito nga' kosudong kito dii: mamḇalai kito do nunu i nimaan dito. Nga' tuhun nopo diti nga' au' i nakahasa'.”
42023042	Dadi' poboos no isido do, “Oi Jesus, onḏomon zou no do koikot ko po do id kopomolintaan nu.”
42023043	Simḇa no isido doid disido do, “Poihoon ku iziau totootopot, do miampai ko mai' dogo' do doiho' id Paradais do tadau baino.”
42023044	Di kuang hobi jaam koopod om duvo tanga-adau, imang no tuvong i tadau, dadi' kohikupai no do tinuvong o pototongkop do kinoizonon dii do gisom i' di jaam kotohu.
42023045	Kopiduvo no do nokinis id tanga' mantad savat gisom id siibo' i tabil di Kinoizonon Toḇitua.
42023046	Gizak no do topuod i Jesus do, “Oi Ama', pataakon ku doid hongon nu o koduuduvo ku.” Miampai do boos ngaavi' diti kovodtuai no isido do pinuobo.
42023047	Kokito nopo di huguan di susumangod o nunu i naantakan, ozoo' no disido o Kinoingan om poboos no do, “Otopot no do otuhid o kogiiginovoo' do tuhun diti.”
42023048	Om kokito nopo di tuhun togumu' i nongotimung do mintong do nunu i naantakan, uhi' no izioho' do sontuntung-tuntung do kangkab dioho'.
42023049	Songingkakat do id soosodu' i tamḇahut ngaavi' disido; ingkaa nogi' i koonḏuan ngaavi' i minongoluang disido do mantad Galilee om nokokito izioho' do kaantakan diti.
42023050	Om koikot no o songuhun di puu do Momumuntu, i tuhun tavasi' om totuhid kogiiginovoo' pinungaanan do i Joseph.
42023051	Au' i' isido nokotumḇozo' do nunu i pinogiangaangazan om i nimaan di suvai. Mantad isido doid Arimathaea, i kakaḏazan do Johudi, om minogiigizon isido do id kahansanan do kokito daa do kopomolintaan do Kinoingan.
42023052	Minugad o tuhun diti doid di Pilate om minokianu di tinan di Jesus.
42023053	Dadi' poinsiiboo' no disido ii, hopoto' no ii do kain pasangkazu om posuango' no ii do id hobong i sinangkap id pampang om i au' po nosuusuangan do tinan do tuhun napatai.
42023054	Tadau nopo dii nga' tadau do Kopotounḏaan om Tadau do Sabbath nga' osomok no.
42023055	Ontok nopo dii nga' maatanud doid douvi i koonḏuan ngaavi' i tuminanud haid di Jesus do mantad Galilee. Intutunai no kozo dioho' i hobong om ingkuo i tinan do pinavantai.
42023056	Dadi' uhi' no izioho' om potounḏa'o' no o lampa om tumau ngaavi'. Om unḏoong no izioho' di ontok tadau Sabbath, tumanud do ponuu'an di Unḏang-unḏang.
42024001	Di ontok koiso tadau do minggu', ontok sumaang tudan nogi', ugad no izioho' do doiho' id hobong miampai do lampa i nokotounḏa' dioho'.
42024002	Kokito no dioho' do nohuvid no i pampang do mantad di hobong,
42024003	nga' au' i' nokito dioho' i tinan di Tuhan Jesus do ontok suang izioho' dii.
42024004	Di songingkakat izioho' do doiho' do noompuvangan kokomoi diti, tigog i' do imḇuhai no do id doos dioho' o duvo tuhun poimbasaan do basaan kosuong.
42024005	Potidukuo' no di koonḏuan ngaavi' o tuhu dioho' do id tana' do nongoosizan. Nga' poboos no doid dioho' i duvo tuhun do, “Nookuo tu' mogium kou disido i poimpasi do poingamung di nangapatai?
42024006	Aino' isido doiti'; nokotungag no isido. Onḏomo' no i binoos disido doid diozu di ontok doiho' po haid isido id Galilee:
42024007	do nakasai' no haid i Tanak do tuhun do pataakon doid kokuasaan do tuhun ngaavi' momimidouso om papapakon no, om tumungag vagu' do ontok tadau kumotohu.”
42024008	Om koonḏom no dioho' i boos ngaavi' disido.
42024009	Om guhi' no izioho' do mantad di hobong om posunudo' no ngaavi' ii doid di Opod om Iso' om doid di suvai ngaavi'.
42024010	Koonḏuan nopo ngaavi' dii nga' i Mary Magdala, i Joanna, om i Mary i tina' di James. Om i koonḏuan ngaavi' do suvai i miampai dioho' nga' minononsunud nogi' di apostol ngaavi',
42024011	nga' miaga ko' mogunsamang toomod o susuzan dioho' diti, om au' dii izioho' notumḇazaan dioho'.
42024012	Nga' panangkus no i Peter, do kuminaa' doid hobong dii. Tingkukub no isido om intong no do id suang dii om aiso do suvai do nokito dau nga' ii-ii no kain pinongovongkos; dadi' uhi' no isido, noimazaan do nunu i naantakan.
42024013	Dadi' tadau om tadau dii, maapanau o duvo dioho' dii do pakaazan doid iso' kampung pinungaanan do Emmaus, tuu' batu mantad Jerusalem,
42024014	om maamaso izioho' misuususui kokomoi di naantakan ngaavi'.
42024015	Om kaantakai no di maamaso izioho' miboos om misusui kokomoi dii, koikot no i Jesus sonḏii' om imang no pahud dioho' do mamanau;
42024016	nga' au' izioho' nokotutun disido.
42024017	Poboos no isido doid dioho' do, “Nunu o ahal ngaavi' dino i pibaasan diozu do maamaso kou mamanau?” Tood no izioho', miampai do ohunggui o pomooson.
42024018	Dadi' simḇa no disido o songuhun dioho', i pungaanan do i Cleopas, do, “Iziiziau po dati' i poingizon do id Jerusalem i au' koiho di naantakan ngaavi' do doiho' di piipio tadau nakatahib.”
42024019	Uot no isido do, “Nunu ngaavi' ino?” Simḇa no izioho' do, “Kokomoi di Jesus do Nazareth, i pinopointahang dau sonḏii' sabaagi do songuhun profeta i kikuasa' do id koimaan om boos do id dumḇangan do Kinoingan om do id tuhun ngaavi';
42024020	om ingkuo i huguan padri' ngaavi' om i momumuu'an ngaavi' dagai do pinapataak disido do ukumon do kapatazon, om do pinapapapak disido.
42024021	Kahansanan nopo daa dagai nga' isido no daa i songuhun i papahapas do Israel. Om okon ko' ii iti no: duvo nodii tadau o kinotohibon mantad di kaantakai iti
42024022	om kivaa do piipio di koonḏuan do mantad tinimungan dagai do nokopopotigog dagai: minugad izioho' do doiho' id hobong di osuvab po kozo,
42024023	om ontok nopo do au' izioho' noko'ium di tinan, guhi' no izioho' do popoiho dagai do nokokito izioho' do tasab ngaavi' i pinopoiho do poimpasi isido.
42024024	Vookon di tamḇahut dagai do minugad doiho' id hobong om kokito no dioho' o miaga di noboos di koonḏuan ngaavi', nga' au' i' izioho' nokokito disido.”
42024025	Dadi' poboos no isido doid dioho' do, “Bosuon kou kotuutuhun! Osonod do otumḇazaan di saviavi' i noboos di profeta ngaavi'!
42024026	Okon naku ko' apatut do munḏoso po haid i Kristus do poguhu i' do sumuang doid koḇontugan dau?”
42024027	Dadi', tumimpuun mantad di Moses om gisom i' di profeta ngaavi', susuzo' no disido doid dioho' i songinsuat do id ḇuuk toḇitua do kokomoi disido sonḏii'.
42024028	Di moosomok nodii izioho' di kampung di ugadon dioho', miaga ko' pohomḇusan i' disido do mamanau;
42024029	nga' pagangai no dioho' isido do tumimpoon miampai dioho' do minoboos do, “Osodop nodii iti, om oluai no do tumuvong.” Dadi' timpoon no isido miampai dioho'.
42024030	Di ontok miampai isido dioho' do id dabping mija' taakanan, onuo' no disido i louti om ponongkotohuod no; dadi' kokibo' no disido ii om pataako' no doid dioho'.
42024031	Om koukab no o mato dioho' om kotutunai no dioho' isido; nga' katagak no isido do mantad mato dioho'.
42024032	Dadi' piboos nodii izioho' do, “Okon naku ko' miaga ko' miisinḏab po o ginavo dito di maamaso isido moboos doid dito do id tinḏahanon om pinapalati' di ḇuuk toḇitua doid dito?”
42024033	Tuutulus do pamanau izioho' om pakaazai no doid Jerusalem. Kokito no dioho' do doiho' dii, i Opod om Iso' do pointimung miampai do kinoluangan ngaavi' dioho',
42024034	i minoboos doid dioho' do, “Otopot no do nokotungag i Tuhan om nokoimḇuhai doid di Simon.”
42024035	Dadi' posunudo' no dioho' i susuzan dioho' kokomoi di naantakan do id tinḏahanon om do ingkuo izioho' do nokotutun disido do ontok di kopongokiban do louti.
42024036	Di maamaso izioho' mogibooboos kokomoi diti do imḇuhai no isido sonḏii' doid dioho' om poboos no doid dioho' do, “Pibabasan doid diozu!”
42024037	Nokotigog om noosizan izioho', soou dioho' do nokokito izioho' do tomḇiivo.
42024038	Nga' poboos no isido do, “Nookuo tu' nokotigog kou kozo, om nookuo tu' id ginavo diozu o piduvaan ginavo?
42024039	Intangai no o hongon om takod ku ngaavi', izou no sonḏii' iti. Kama' kou no dogo' om intangai zu no sonḏii', tomḇiivo nopo nga' aiso do tonsi om tuhang om kivaa i' do dogo'.”
42024040	Om di maamaso isido do moboos diti pokitanai no disido dioho' o hongon om takod dau.
42024041	Noikot no nounsikou izioho' nga' miaga ko' kakaal po do au' izioho' otumḇazaan dii, tu' nohibabaan izioho'; dadi' poboos no isido doid dioho' do, “Kivaa naku do takanon diozu do doiti'?”
42024042	Om tunuzai no dioho' isido do sada' hinugu,
42024043	i nanu disido om akano' no do poingintong izioho'.
42024044	Dadi' poboos no isido doid dioho' do, “Iti no i kinomoi ku, di poingamung zou po haid diozu, di ontok poboos zou do, saviavi' i nokosuat kokomoi dogo' do id Unḏang-unḏang di Moses, di Profeta ngaavi' om do id hozou ngaavi' kapaazaan, do nakasai' no haid do tuhukon.”
42024045	Dadi' ukabo' no disido o pomusaavan dioho' do mamalati' di ḇuuk toḇitua,
42024046	om poboos no isido doid dioho' do, “Dadi' nokosuat do mimang no do munḏoso i Kristus om ontok tadau kumotohu tumungag mantad poimpatai,
42024047	om mantad diho', do id ngaan disido, do ko'ia' mai' doid saviavi' tinau' o katangaban montok do kopomohiangan do ḏouso, tumimpuun mantad Jerusalem.
42024048	Iziozu no i sasi' ngaavi' diti.
42024049	“Do baino, pougadon ku doid diozu i nunu i nakabatos di Tama'. Dadi', timpoon no do id kakaḏazan tagazo diti gisom i' do abasaanan kou do kuasa' mantad savat.”
42024050	Dadi' ovito' no disido izioho' do humabus gisom i' doid pivohitan do Bethany, om kakato' no disido o hongon dau do mamḇalakat dioho'.
42024051	Di maso isido mamḇalakat dioho', tongkizad no isido mantad dioho' om koovit no do minsavat doid surga.
42024052	Suminamḇa izioho' disido om dadi' guhi' no doid Jerusalem do noponu' do kounsikaan;
42024053	om tomoimo dioho' do id Panamḇazangan Tagazo do mangazou do Kinoingan.
43001001	Di timpuun i' nopo nga' i Boos: i Boos nopo nga' miampai do Kinoingan om i Boos nopo nga' Kinoingan.
43001002	Miampai isido do Kinoingan di timpuun i'.
43001003	Nadadi o nuununu nopo maza' disido, aiso i' do iiso' do nadadi nung okon no ko' maza' disido.
43001004	Ii nopo nadadi do id disido nga' koposizon, koposizon i ninavau do tuhun ngaavi';
43001005	om ii nopo ninavau nga' tumitiu id totuvong, om au' i' nakabaga dii o kotuvangan.
43001006	Koikot no o songuhun, i sinuu' do Kinoingan. Ngaan nopo dau nga' i John.
43001007	Nokoikot isido do ponokosasi', do sumasi' di ninavau mooi do otumḇazaan nodii o saviavi' tuhun maza' disido.
43001008	Okon ko' i ninavau isido, nga' sumasi' noopo isido di ninavau.
43001009	Ii nopo ninavau totopot nga' i Boos i manaak do ninavau doid saviavi' tuhun; isido no i minikot doid pomogunan.
43001010	Doiti' no haid id pomogunan isido, i nadadi maza' disido, om au' i' nokotutun disido o pomogunan.
43001011	Minikot isido doid doun disido om au' i' tinoimo isido di tuhun dau sonḏii'.
43001012	Nga' doid sontob di minonoimo disido nonuan disido do kuasa' do ḏumadi do tanak ngaavi' do Kinoingan, doid sontob di otumḇazaan do id ngaan disido,
43001013	i okon ko' nongosusu mantad zaa' do tuhun toi mantad kaanḏak do tonsi do tuhun toi kohizaban do tuhun nga' mantad i' do Kinoingan sonḏii'.
43001014	I Boos ḏuminadi do tuhun, minogiigizon isido do poingamung dotokou, om nokito dotokou i koḇontugan dau, i koḇontugan i notoimo dau mantad di Tama' do sabaagi do Tanak tontoisoon di Tama', i noponu' do graasia om katapatan.
43001015	Suminasi' disido i John. Moboos isido do: “Iti no i songuhun i noboos ku do: ii nopo mikot do sumusuut dogo' nga' i nakaahib dogo' tu' isido no i poinsanḏad no haid do poguhu dogo'.”
43001016	Otopot no, do mantad kaganapan disido, do saviavi' nokotoimo — do iso' titaak i pogohon di tiso',
43001017	tu' ii nopo Unḏang-unḏang nga' pinataak maza' di Moses, ii nopo graasia om katapatan nga' nokoikot maza' di Jesus Kristus.
43001018	Aiso i' songuhun do nokokiikito do Kinoingan; nga' ii-ii no i Tanak tontoisoon, i poinsomok do ginavo di Tama', i pinopointutun disido.
43001019	Iti no i kososian di John, di ontok pougado' di tuhun Johudi ngaavi' doid disido o padri' ngaavi' om i tuhun ngaavi' do Livai do mantad Jerusalem do muot disido do, “Iisai ko?”
43001020	Pinointahang disido, au' minogohim isido nga' pinopointahang do, “Okon ko' i Kristus zou.”
43001021	Dadi' uot no izioho' do, “Dadi' i Elijah ko naku?” Simḇa no isido do, “Okon.” “I profeta ko naku?” Simḇa no isido do, “Okon.”
43001022	Dadi' poboos nodii izioho' doid disido do, “Iisai ko dii? Mositi' no do kisisimḇa zikoi do oviton doid di pinopougad ngaavi' dagai. Nunu o booson nu do kokomoi diau sonḏii'?”
43001023	Dadi' poboos no isido do, “Tumanud di pinogoohungungan di Isaiah, Izou nopo nga': I ohou di songuhun i mizak-gizak id kotogisan do, ‘Potounḏa'o' no o lahan montok di Tuhan. Potuhido' no o lahan ngaavi' do vazaan dau!’ ”
43001024	Ii nopo pinougad nga' Pharisee ngaavi', om uot nodii izioho' doid disido do,
43001025	“Nookuo nodii tu' momodsu' ko nung okon no ko' i Kristus ko, om okon ko' i Elijah ko, om okon ko' i profeta ko?”
43001026	Simḇa no i John doid dioho' do, “Momodsu' zou miampai do vaig, nga' kivaa songuhun poingkakat do poingamung diozu — i au' diozu otutunan —
43001027	i mikot do sumusuut dogo'; om au' zou i' kapadan do monguzad do kagos do solipal dau.”
43001028	Naantakan iti doid Bethany, doihuu' id soboong do Jordan, i kinoizonon do maso momodsu' i John.
43001029	Di tadau suminusuut, kokito no disido i Jesus do mikot doid disido om poboos no do, “Intangai, iho' no i ḏoumḇa' do Kinoingan i mongidu' do ḏouso do pomogunan.
43001030	Isido no i komozon ku di ontok poboos zou do, ‘Mikot o songuhun do sumusuut dogo' i nakaahib dogo' tu' isido no i poinsanḏad no haid do poguhu dogo'.’
43001031	Izou po sonḏii' nga' au' i' nokotutun disido, nga' tuḏu ku nopo do minikot do momodsu' miampai do vaig nga' mooi do kointahang nodii isido doid tuhun ngaavi' do Israel.”
43001032	Om pointahango' no di John do minoboos do, “Nokito ku i Spiritu do suminonḏot doid disido do mantad surga i miaga do tomḇohog asang om timpoon no doid disido.
43001033	Izou po sonḏii' nga' au' i' nokotutun disido, nga' nokoboos doid dogo' i pinopougad dogo' do momodsu' miampai do vaig do, ‘Ii nopo tuhun i okito nu do sonḏoton di Spiritu do munḏoong, nga' isido no i momodsu' miampai do Spiritu Toḇitua,’ ka.
43001034	Nokokito om sumasi' zou do isido no i Songuhun Nopihi' do Kinoingan.”
43001035	Di tadau sumusuut, di poingkakat vagu' i John do doiho' miampai di duvo di mokiki'ia' ngaavi' dau, tahib no i Jesus,
43001036	om intong no i John doid disido om poboos no do, “Intangai no, ihia iho' i ḏoumḇa' do Kinoingan,” ka.
43001037	Om noongou di duvo mokiki'ia' i binoos disido om tanud no izioho' di Jesus.
43001038	Kovihi no i Jesus, kokito no dau izioho' do manud-tanud dau om poboos no do, “Nunu o pokionuon diozu?” Simḇa no izioho' do, “Oi Rabbi” — i kikomozon do Mongingia' — “Id nomḇoo ko do poingizon?”
43001039	Simḇa no isido do, “Kanou, om kokito kou i';” dadi' ugad no izioho' om kokito no dioho' do id nomḇoo isido do poingizon, om tinḏooi no miampai disido do tadau dii. Ontok nopo dii nga' kuang hobi do jaam kaapat do minsosodop.
43001040	Songuhun nopo diti duvo i ḏuminadi do tutumanud di Jesus di ontok koongou po di boos di John nga' i Andrew, tobpinai di Simon Peter.
43001041	Guhu nopo do nimaan di Andrew nga' mogium di tobpinai dau om poboos no doid disido do, “Nokito no dagai i Messiah” — i kikomozon do i Kristus —
43001042	dadi' ovito' no disido i Simon doid di Jesus. Intong no disido i Jesus om poboos no do, “Iziau no i Simon i tanak di John; pungaanan ko do i Cephas” — i kikomozon do Pampang.
43001043	Di tadau suminusuut, di ontok katantu' di Jesus do mooi doid Galilee, kasaamaanai no disido i Philip om poboos no do, “Tanud dogo'.”
43001044	I Philip nga' mantad nogi' do kakaḏazan dii, Bethsaida, i kinoizonon di Andrew om di Peter.
43001045	Kasaamaanai no di Philip i Nathanael om poboos no doid disido do, “Nokito no dagai isido i kinomoi di Moses doid Ḇuuk Unḏang-unḏang om di profeta ngaavi' do, i Jesus tanak di Joseph, mantad Nazareth.”
43001046	Poboos no i Nathanael doid disido do, “Mantad Nazareth? Kivaa naku di tavasi' do mikot mantad kinoizonon diho'?” Simḇa no i Philip do, “Kano om kokito ko i'.”
43001047	Kokito nopo di Jesus i Nathanael do umikot, poboos no isido do kokomoi disido do, “Otopot no, do iho' no i bansa' do Israel i aiso do kopomudutan.”
43001048	Uot no i Nathanael do, “Ingkuo ko do kotutun dogo'?” ka. Simḇa no i Jesus do, “Poguhu i' do nokoikot do momohoou diau i Philip, nokito ku iziau do id susut do kazu fig.”
43001049	Simḇa no i Nathanael do, “Oi Rabbi, iziau no i Tanak do Kinoingan, iziau no i laja' do Israel.”
43001050	Simḇa no i Jesus do, “Otumḇazaan ko sabap no do minoboos zou do: nokito ku iziau do poinsusut do kazu fig. Kokito ko i' mai' di hobi po ngaavi' ginazo do mantad diho'.”
43001051	Om poboos no vagu' isido do, “Poihoon ku iziau totootopot, do kokito ko mai' do surga do poingivang, om i tasab ngaavi' di Kinoingan do minsavat om sumonḏot doid di tanak do tuhun.”
43002001	Ontok di tadau kumotohu kivaa do matod doiho' id Cana id Galilee. I tina' di Jesus nga' doiho',
43002002	om i Jesus om i mokiki'ia' ngaavi' dau nga' naahap nogi'.
43002003	Om kooviai no izioho' do anggur, tu' ii nopo anggur ngaavi' i nokotounḏa' montok di kalamazan nga' naavi' no, om poboos no i tina' di Jesus doid disido do, “Aiso no do anggur dioho'.”
43002004	Poboos no i Jesus do, “Oi tonḏu', nunu o pokionuon nu mantad dogo'? Au' po noikot o jaam ku.”
43002005	Poboos no i tina' disido doid di suupu ngaavi' do, “Maan no diozu o nunu noopo o pobooson dau diozu.”
43002006	Kivaa do onom kakanan do poinsumpak doiho', i gunoon do pomohiungan i koubasan do Johudi ngaavi': Iso' nopo dii nga' kosuang o duvo ngoopod toi tohu ngoopod galon.
43002007	Poboos no i Jesus doid di suupu ngaavi' do, “Suangai do vaig iho' kakanan ngaavi'.” Dadi' suangai no dioho' ii do somok no do kahabai.
43002008	Dadi' poboos no isido doid dioho' do, “Sogoo' nodii diozu om oviton no doid di buu'an do kalamazan.”
43002009	Maai no dioho' ii; kinamai no di buu'an do kalamazan dii i vaig om navahiu no ii do anggur. Au' isido nokoiho do mantad nomḇoo ii — nga' nokoiho i suupu ngaavi' i minanagou di vaig — hoovo' nodii di buu'an do kalamazan dii i minanansavo
43002010	om poboos no do, “Iisai-isai nopo nga' poposuung po haid do anggur tavasi' om angaavuk podii i tomḇuhui ngaavi' om ii nogi' dii i okuang o vinasi' o posuungon; nga' iziau nopo nga' poopio' nu po haid i anggur tavasi' gisom i' do baino.”
43002011	Iti no i tanḏa' di Jesus do kumoiso' nogi': iti nopo nga' doiho' id Cana id Galilee. Pinointahang disido o koḇontugan dau, om notumḇazaan disido i mokiki'ia' ngaavi' dau.
43002012	Kahapas iti, ugad no isido do doiho' id Capernaum miampai di tina' dau om di tobpinai ngaavi' dau do kusai om di mokiki'ia' ngaavi' dau, nga' tumininḏooi izioho' do doiho' do piipio no tadau.
43002013	Ontok nopo di osomok no i Pamakanan do Kinahapasan do Johudi ugad no i Jesus doid Jerusalem,
43002014	om kokito no disido o tuhun ngaavi' do id Panamḇazangan Tagazo dii do papadagang do sapi', kamḇing ḇiri'-ḇiri' om tomḇohog asang, om songinḏikau doiho' i popopoohon ngaavi' do usin.
43002015	Ponoodo no isido do papasut mantad dukug, uzazango' no disido izioho' saviavi' do papahabus mantad di Panamḇazangan Tagazo, kaampai no i sapi' om kamḇing ḇiri'-ḇiri', potovuko' no dau i usin di popopoohon ngaavi' do usin, om tinggongoo' no dau i mija' dioho'
43002016	om poboos no doid di papapadagang ngaavi' do tomḇohog asang do, “Pohobuso' ngaavi' iti do mantad doiti' om kada' dodizo' do pitomuvan o hamin di Tama' ku.”
43002017	Dadi' kosoou no di mokiki'ia' ngaavi' dau i boos ngaavi' do poinsuat id ḇuuk toḇitua do: “Minḏab-sinḏab po o kohizaban ku montok do hamin nu.”
43002018	Sampalag no i Johudi ngaavi' om poboos no do, “Nunu o tanḏa' do pokitanan nu dagai do apatut ko do mimang do miaga diti?”
43002019	Simḇa no i Jesus do, “Vuzaso' no iti Panamḇazangan Tagazo, om id daasom tohu tadau tuidongon ku vagu' iti.”
43002020	Simḇa no i Johudi ngaavi' do, “Apat ngoopod om onom toun do minonuidong diti Panamḇazangan Tagazo: kaanu ko do monuidong diti do tohu no tadau?”
43002021	Nga' minoboos isido do kokomoi di Panamḇazangan Tagazo do i i' tinan dau,
43002022	om kotungag nopo i Jesus do mantad poimpatai, kosoou no di mokiki'ia' ngaavi' dau do nokoboos isido diti, om kotumḇazaai no izioho' di ḇuuk toḇitua om nunu i noboos haid disido.
43002023	Ontok di potinḏooi isido do id Jerusalem montok do kalamazan do Pamakanan do Kinahapasan ogumu' o nongotumḇazaan doid ngaan disido ontok di kokito dioho' i tanḏa' ngaavi' di nimaan disido,
43002024	nga' nokoiho i Jesus do saviavi' tuhun om au' di pinapahansan dau sonḏii' doid dioho';
43002025	tu' au' isido insan do momoguno do katahangan kokomoi do iisai noopo; koiho isido do nunu o id pomusaavan do tosoosonguhun.
43003001	Kivaa songuhun Pharisee pungaanan do i Nicodemus, songuhun huguan do Johudi,
43003002	i minikot doid di Jesus do doungosodop om poboos no do, “Oi Rabbi, nokoiho zikoi do mongingia' ko i nokoikot mantad Kinoingan; tu' aiso i' do kaanu do mimang di tanḏa' ngaavi' i nimaan nu nung okon no ko' miampai disido o Kinoingan.”
43003003	Simḇa no i Jesus do: “Poihoon ku iziau totootopot, do aiso i' do songuhun do kokito do kopomolintaan do Kinoingan do au' no ohodi' do mantad savat.”
43003004	Poboos no i Nicodemus do, “Ingkuo dii do ohodi' vagu' o tuhun di nohoing no? Kaanu po naku isido do sumuang vagu' doid pagaganakan om ohodi' no vagu?”
43003005	Simḇa no i Jesus do: “Poihoon ku iziau totootopot, do aiso i' kaanu sumuang do id kopomolintaan do Kinoingan do au' no ohodi' maza' do vaig om di Spiritu;
43003006	nunu i nohodi' do tonsi nga' doun tonsi; nunu i nohodi' di Spiritu nga' doun spiritu.
43003007	Kada' kosuvazai do moboos zou do: ‘Mositi' ohodi' ko do mantad savat.’
43003008	Sumuugi' o tongus doid noonomḇoo o kaanangan dii; koongou ko do tuni dii, nga' au' ko kaanu do popoiho do mantad id nomḇoo ii toi id nomḇoo o pakaazan dii. Ingkaa nogi' doid iisai-isai i ohodi' mantad di Spiritu.”
43003009	Uot no i Nicodemus do, “Ingkuo dii do adadi ino'?”
43003010	Simḇa no i Jesus do, “Iziau no i Mongingia' do Israel om au' ko i' nokoiho do kokomoi ngaavi' diti!
43003011	Poihoon ku iziau totootopot, do ii-ii no i noihaan dotokou o booson dotokou om ii-ii no i nokito dotokou o sosion dotokou om nga' tuhun kou i' ngaavi' i au' monoimo di kososian dagai.
43003012	Nung au' kou nopo otumḇazaan dogo' do ontok moboos zou doid diozu kokomoi do nunu i doun pomogunan, ingkuo kou dii do otumḇazaan dogo' do ontok moboos zou kokomoi do nunu i doun surga?
43003013	Aiso po do nokoongoi doid surga suvai ko' i songuhun i minikot mantad surga, i Tanak do tuhun;
43003014	miaga di Moses tu' pinopoinsavat di vuhanut do doiho' id kotogisan, ingkaa nogi' i Tanak do tuhun do maan poinsavato'
43003015	mooi do iisai nopo i otumḇazaan nga' kaanu mai' do koposizon selajul id disido.
43003016	Tu' ingkaa no o Kinoingan do gumininavo do pomogunan: pinataak disido i Tanak tontoisoon dau, mooi do iisai nopo i otumḇazaan disido nga' au' mai' apatai nga' kaanu mai' do koposizon selajul.
43003017	Tu' pinougad do Kinoingan i Tanak dau doid pomogunan do okon ko' momḇisala' do pomogunan, nga' mooi do maza' disido atampasi no daa o pomogunan.
43003018	Aiso i' do songuhun i otumḇazaan doid disido do maan ḇisalao'; nga' iisai noopo i au' otumḇazaan nga' noḇisala' no haid, tu' au' otumḇazaan o tuhun diho' doid Ngaan di Tanak tontoisoon do Kinoingan.
43003019	Om Kopomḇisalaan nopo dino nga': sunḏung i' ma do nokoikot no doid pomogunan i ninavau nga' minomihi' o tuhun do kotuvangan ko' i ninavau tu' angalaat o koimaan dioho'.
43003020	Om otopot no, do iisai nopo i mimang di kahasa' nga' abaazatan di ninavau om modihiu mantad dii, mooi do au' di oimḇuhazan o koimaan ngaavi' dau;
43003021	nga' iisai nopo i mimang di totopot nga' mintahang doid ninavau, mooi do nunu nopo i maan disido nga' kointahang kozo do noimaan doid Kinoingan.”
43003022	Kahapas nopo iti, ugad no i Jesus miampai di mokiki'ia' ngaavi' dau do doiho' id uvang do Judaea, om tinḏooi no doiho' do miampai dioho' om minomodsu'.
43003023	I John nga' minomodsu' nogi' do doiho' id Aenon id doos do Salim, tu' ogumu' o vaig do doiho' om minodidikot doiho' o tuhun ngaavi' om nongopodsu'.
43003024	Tu' au' po notolungku' i John.
43003025	Om kadadi no o pibaasan do id piahatan di piipio mokiki'ia' di John om songuhun Johudi kokomoi do adat do kopomohidangan,
43003026	dadi' ugad no izioho' doid di John om poboos no do, “Oi Rabbi, ii nopo tuhun i miampai haid diau do doihuu' id soboong do bavang Jordan, i tuhun di sinasi' nu, nga' maamaso nogi' momodsu' do baino, om modidikot doid disido o tuhun ngaavi'.”
43003027	Simḇa no i John do, “Aiso i' do songuhun do kaanu monoimo do nuununu, nung okon no ko' pinataak ii do mantad surga.
43003028	“Iziozu sonḏii' nga' kaanu sumasi' dogo', do nokoboos zou do, ‘Okon i' ko' i Kristus zou; Izou nopo nga' i songuhun i sinuu' do moguhu disido.’
43003029	“Ii no i manansavo i poinsanganu di sovoon, nga' ii nopo tamḇahut di manansavo, i poingkakat do doiho' om mokinongou disido, nga' oponu' do kounsikaan do ontok koongou do ohou di manansavo. Iti no i kounsikaan i topiumanan ku, om poinggonop nodii ii.
43003030	Mositi' gumazo isido, nga' izou nopo nga' mositi' do numini'.
43003031	Ii nopo mikot do mantad id savat nga' id savat do saviavi'; ii nopo doun pomogunan nga' poimpomogunan isido om moboos isido do id kalaalahano' do doun pomogunan. Nga' ii nopo mikot mantad surga
43003032	nga' sumasi' doid nunu i nokito om noongou dau, nga' aiso i' do songuhun do monoimo di kososian dau;
43003033	ii nopo monoimo do kososian disido nga' manaak do katahangan do otopot o Kinoingan,
43003034	tu' ii nopo i sinuu' do Kinoingan nga' moboos di boos ngaavi' do Kinoingan, tu' onuan do Kinoingan isido di Spiritu miampai do aiso gontob.
43003035	Guminavo di Tanak i Tama' om pinahansan dau o nunu noopo doid hongon disido.
43003036	Iisai nopo i otumḇazaan doid di Tanak nga' kikoposizon selajul, nga' iisai nopo i mada' do otumḇazaan di Tanak nga' au' i' kokito do koposizon: tumimpoon doid disido i kohohodong do Kinoingan.”
43004001	Koongou nopo di Jesus do noihaan di Pharisee ngaavi' do ogumu' o mokiki'ia' do dodizon om podsuon disido ko' i' John —
43004002	sunḏung i ma do totopot nopo nga' ii i' mokiki'ia' ngaavi' dau o minomodsu', om okon ko' i Jesus sonḏii' —
43004003	tongkizad no isido do Judaea om poguhiai no doid Galilee.
43004004	Nga' mositi' do kavaza' isido do uvang Samaria.
43004005	Id tinḏahanon dau, koikot no isido doid kakaḏazan do Samaria i pungaanan do Sychar, i id somok do tana' i pinataak di Jacob doid di tanak dau i Joseph.
43004006	Doiho' no i toobong di Jacob om iikau no i Jesus id doos di toobong, tu' nouzan kozo isido doid pinamanaan dau. Ontok nopo dii nga' kuang hobi do jaam koopod om duvo do doungadau.
43004007	Koikot nopo o songuhun tonḏu' do Samaria do sumagou do vaig, poboos no i Jesus doid dosido do, “Onuai zou po do inumon.”
43004008	Nokougad do doiho' id kakaḏazan i mokiki'ia' ngaavi' dau do minongoi pomohi do takanon.
43004009	Poboos no doid disido i tonḏu' do Samaria do, “Iziau nopo nga' Johudi. Nookuo nodii tu' mokianu ko dogo' do inumon tu' tuhun Samaria?” — Totopot nopo nga' au' i' monongkisamo do tuhun Samaria o Johudi.
43004010	Simḇa no i Jesus doid dosido do: “Nung nokoiho ko po daa do nunu i pataakon do Kinoingan om iisai i maso moboos doid diau do, ‘Poinumo' zou po,’ ka, nga' iziau i' daa i mokianu dii, om oonuan ko i' daa disido do vaig poimpasi.”
43004011	Simḇa no i tonḏu' do, “Oi Tuan, aiso do sasagou nu, om aahom iho' toobong: ingkuo ko dii do kasagou do vaig poimpasi diti?
43004012	Agaagazo ko po naku ko i' tama' dagai i Jacob, i minanaak dagai diti toobong om i mininum sonḏii' do mantad diti miampai di tanak kusai ngaavi' dau om di sapi' ngaavi' dau?”
43004013	Simḇa no i Jesus: “ii nopo monginum diti vaig nga' tutuuvan po vagu';
43004014	nga' ii nopo monginum do vaig i taakon ku nga' au' nodii tutuuvan po: ii nopo vaig i taakon ku disido nga' ḏumadi doid disido do tovud do vaig i sumimpuhak, kumaa doid koposizon selajul.”
43004015	Poboos no i tonḏu' do, “Oi Tuan, onuai zou do vaig dino do tokuudi' no mooi do au' zou nodii tutuuvan po toi ko' mikot vagu' do doiti' do sumagou.”
43004016	Poboos no i Jesus doid dosido do, “Ngozo' hoovo' i savo nu om gumuhi' no do doiti'.”
43004017	Simḇa no i tonḏu' do, “Aiso i' do savo ku.” Poboos no i Jesus doid dosido do, “Otopot no i boos nu do, ‘Aiso i' do savo ku,’ ka nu,
43004018	tu' sunḏung potuu do himo no haid tuhun do nakasavo diau nga' ii nopo miampai diau do baino nga' okon i' ko' savo nu. Pointopot ngaavi' i noboos nu.”
43004019	Poboos no i tonḏu' dii do, “Oi tuan, okito ku do profeta ko.
43004020	Suminamḇa i taki-aki dagai doid konuhuan diti, sunḏung i' ma do minoboos ko do doihuu' id Jerusalem i tizonon do apatut o tuhun do sumamḇa.”
43004021	Poboos no i Jesus: “Kotumḇazaai no dogo', oi tonḏu', tu' mikot nodii o jaam do sumamḇa kou di Tama' do okon ko' doid konuhuan diti toi ko' doiho' id Jerusalem.
43004022	Iziozu nopo nga' sumamḇa di nunu i au' diozu noihaahaan; nga' izikoi nopo nga' sumamḇa di noihaan no dagai, tu' koponomposizan nopo nga' mikot mantad Johudi ngaavi'.
43004023	Nga' mikot nodii o jaam — totopot nopo nga' doiti' no iho' — do sumamḇa mai' i susumamḇa ngaavi' totopot di Tama' doid spiritu om katapatan: tu' miaga no diho' i susumamḇa do iumon di Tama'.
43004024	Kinoingan nopo nga' spiritu, om iisai nopo i sumamḇa nga' mositi' sumamḇa doid spiritu om katapatan.”
43004025	Poboos no i tonḏu' doid disido do, “Nokoiho zou do mikot i Messiah — komozon do, i Kristus; om koikot po isido, polotion i' mai' disido o saviavi'.”
43004026	Poboos no i Jesus do, “Izou no ino', izou i maso monongkiboos diau.”
43004027	Ontok no diti do koguhi' no i mokiki'ia' ngaavi' disido om nosuvazan izioho' do nokokito disido do maso monongkiboos do songuhun tonḏu', nga' aiso dioho' do minuot do, “Nunu o pokionuon nu do mantad dosido?” toi ko', “nunu o booson nu doid disido?”
43004028	Povihio' no di tonḏu' i tunsina' do sagaan dau om agab-agab no do guminuhi' doid kakaḏazan do popoiho do tuhun ngaavi' do,
43004029	“Kanou mongoi intong di tuhun i pinopoiho dogo' do saviavi' i nimaan ku; Isido nodii ma naku i Kristus?”
43004030	Nokopogovit iti di tuhun ngaavi' do huminabus di kakaḏazan om pamanau no do mintutuk disido.
43004031	Do naamot dii, unsubo' no di mokiki'ia' ngaavi' dau isido do, “Oi Rabbi, imang po akan”;
43004032	nga' poboos no isido do, “Kivaa i' do takanon i akanon ku i au' diozu oihaan.”
43004033	Dadi' pogibooboos nodii i mokiki'ia' ngaavi' do, “Kivaa dii naku do minogovit disido do takanon?”
43004034	Poboos no i Jesus do: “Takanon ku nopo nga' mimang di hizab di songuhun i minonuu' dogo', om do momongo di kalaja' dau.
43004035	Okon naku ko' kiboobooson kou do: ‘Apat po vuhan om pangamatan nodii?’ ka. Nga' avasi' do poihoon ku iziozu, intong kou do posoihi' diozu, intangai no iho' pongumaan; ongopuak no ngaavi', songindansaan no do omoton!
43004036	Maamaso no do ḇalazan do gaji dau i mongongomot, maso no isido mogovit do tuva' do montok koposizon selajul, mooi do sompimunsikou i manananom om i mongongomot.
43004037	Tu' kosudong do doiti' i boovihan do: Songuhun o papasasad, i suvai o mongomot;
43004038	pinougad ku iziozu do mongomot do tomoton di okon ko' binuvat diozu. Vokon i' o minoobuvat dii om iziozu i' o noumḇosian do binuvatan dioho'.”
43004039	Ogumu' o tuhun Samaria do id kakaḏazan dii do notumḇazaan disido sabap no do vinakas di boos ngaavi' kasasian di tonḏu' do ontok minoboos do, “Pinosunud dogo' disido o saviavi' i nimaan ku.”
43004040	Kointutuk nopo disido i tuhun ngaavi' do Samaria, pokiinsian no izioho' disido do tuminḏooi isido miampai dioho'. Tinḏooi no isido do duvo tadau, om
43004041	ogumu' po vagu' o notumḇazaan disido sabap no do vinakas di boos ngaavi' do noboos disido doid dioho';
43004042	om poboos no izioho' doid di tonḏu' do, “Do baino, okon nodii ko' otumḇazaan zikoi sabap no do nunu i noboos nu doid dagai; nokoongou zikoi no sonḏii' disido om nokoiho zikoi do totootopot do isido no i Mananampasi do pomogunan.”
43004043	Katahib nopo i duvo tadau, tongkizad no i Jesus do pinakaazan doid Galilee.
43004044	Tu' isido no sonḏii' i minoboos do au' i' pantangon o songuhun profeta do id kakaḏazan do kinoizonon dau sonḏii'.
43004045	Ontok nopo do koikot isido doid Galilee, tinoimo tavaavasi' do tuhun Galilee isido, tu' nongokokito do saviavi' i nimaan disido do id Jerusalem di ontok kivaa kalamazan i notinḏapou nogi' dioho'.
43004046	Ugad no vagu' isido doid Cana id Galilee, i kinoizonon do pinapavahiu isido do vaig do ḏuminadi do anggur. Om kivaa songuhun upisol i kitanak kitoluo do doiho' id Capernaum;
43004047	koongou nopo disido do nokoikot no i Jesus doid Galilee mantad Judaea, ugad no isido om pokiinsian no disido do mikot do momohingos di tanak dau, i maamaso no do mogimpapatai.
43004048	Poboos no i Jesus doid disido do, “Au' ko i' otumḇazaan sahagi-ngau' kokito ko po do tanḏa' om koimazaan ngaavi'!”
43004049	Simḇa no i upisol dii do, “Oi Tuan, ikot no do poguhu i' do apatai i tanak ku.”
43004050	Poboos no i Jesus do, “Uhi' no, apasi i' mai' i tanak nu.” Notumḇazaan di noboos di Jesus i tuhun om pamanau no do minuhi';
43004051	om di kakaal po isido do id tinḏahanon, tukao' no isido di suupu ngaavi' dau i kiaḇal do napasi no i tanak disido.
43004052	Uoto' no dau izioho' do di songian i tanak do tuminimpuun do notibanasan. Om simḇa no izioho' do, “Nohinganganan isido do mantad toluo dau di koniab di jaam koiso' doungadau.”
43004053	Koihaai no di mohoing do ontok timpu diho' no do minoboos i Jesus do, “Apasi i' mai' i tanak nu”; om kotumḇazaai no isido om saviavi' puu do paganakan dau.
43004054	Tanḏa' kavavagu kumoduvo nopo diti, nga' i nimaan di Jesus ontok di guminuhi' isido mantad Judaea pakaazan doid Galilee.
43005001	Kahapas nopo ii, kivaa do kalamazan do Johudi, om ugad no i Jesus doid Jerusalem.
43005002	Do doiho' id Jerusalem, kivaa do botung pungaanan do Bethesda do id boos do Hebrew id doos di Botung Ḏoumḇa' i kivaa do himo hamin kinaakapa';
43005003	om songinsusut nopo dii nga' tuhun togumu' i kitoluo, i nobohou, i nokimpo' om i napatai o sampapas tinan — songinganḏad do ohinggu' i vaig;
43005004	tu' kitimpu do mikot doid botung dii i tasab do Kinoingan, om ohinggu' no i vaig, om ii nopo kopoguhu do katabung doid vaig dii do ontok ohinggu' ii nga' ohingasan do nunu nopo i toluo dau.
43005005	Kivaa songuhun do doiho' dii do kitoluo do tohu ngoopod om vahu' toun no o hinaid,
43005006	om kokito nopo di Jesus isido do poinhuvi doiho' om koihaai dau do ahaid no isido dii do poingkaa nopo, poboos no isido do, “Mimang ko naku do ohingasan ko?”
43005007	Simḇa no i tuhun kitoluo do, “Oi Tuan, aiso songuhun do popoobug dogo' do doiho' id botung do ontok ohinggu' iho' vaig; om ontok do maso ku pakaazan do doiho', doiho' no o songuhun nokopoguhu dogo' do nakatabung.”
43005008	Poboos no i Jesus do, “Tungag no, onuo' ino tikam toodopon nu om mamanau no.”
43005009	Kohingasai no tuutulus o tuhun dii om onuo' no dau i tikam dau om pamanau no. Nga' tadau nopo dii nga' nokoontok do tadau Sabbath,
43005010	dadi' poboos no doid di tuhun nohingasan i Johudi ngaavi' do, “Tadau Sabbath iti; au' ko i' pakavasaon do mogovit dino tikam toodopon nu.”
43005011	Simḇa no isido do, “Nga' minoboos i tuhun i minomohingos dogo' do, ‘Onuo' ino tikam nu om mamanau no,’ ka.”
43005012	Uot no izioho' do, “Iisai o tuhun dino i minoboos diau do, ‘Onuo' ino tikam nu om mamanau no,’ ka?”
43005013	Au' i' nokoiho o tuhun dii do iisai ii, tu' nokoidu' no i Jesus do mantad doiho', tu' ogumu' o tuhun do doiho' dii.
43005014	Au' no ahaid do mantad dii kasaamanai no di Jesus isido do id suang di Panamḇazangan Tagazo, om poboos no isido do, “Nohingasan ko nodii do baino, kada' nodii pomiimidouso po, tu' alaalaat po dati' vagu' o koontok doid diau.”
43005015	Guhi' no ii tuhun om poihoo' no dau i Johudi ngaavi' do i Jesus i' i minomohingos dau.
43005016	Sabap no do minimang isido do miaga ngaavi' diti do ontok tadau Sabbath do tuminimpuun dii i Johudi ngaavi' do minonusa' di Jesus.
43005017	Simḇa nopo di Jesus doid dioho' nga', “Kakaal i' di Tama' ku do kumalaja', om izou nga' kumalaja' nogi'.”
43005018	Nga' hobi podii o kavaavakaso' do ginavo di Johudi ngaavi' do tipapamatai disido, tu' okon noopo ko' au' isido mamantang do tadau Sabbath nga' minama'ait nogi' do Kinoingan do i Tama' dau sonḏii' om minamadadi dau sonḏii' do miaga do Kinoingan.
43005019	Simḇa no i Jesus doid dioho' do: “Poihoon ku iziozu totootopot do, doid dau sonḏii' do aiso i' taanu-anu di Tanak do mimang; ii-ii no tokito disido do maan di Tama' o taanu disido do mimang: om nunu nopo i maan di Tama' nga' maan nogi' di Tanak.
43005020	Tu' guminavo di Tanak i Tama' om popokito disido do nuununu nopo i maan dau sonḏii', om pokitonon po mai' dau isido di hobi po ngaavi' ginazo ko' mantad ngaavi' diti, i kalaja' ngaavi' do kopopotigog mai' ngaavi' diozu.
43005021	Tu' miaga di Tama' tu' popotungag di nangapatai om manaak dioho' do koposizon, ingkaa nogi' i Tanak do manaak do koposizon doid iisai noopo i pihion dau;
43005022	tu' au' i' momḇisala' i Tama' do iisai-isai; nakataak no disido doid di Tanak o saviavi' kopomḇisalaan,
43005023	mooi do mamantang nodii di Tanak o saviavi' miaga nopo do mamantang izioho' di Tama'. Iisai nopo i au' mamantang di Tanak nga' au' nogi' mamantang di Tama' i pinopougad disido.
43005024	Poihoon ku iziozu totootopot do, iisai nopo i mokinongou di boos ku ngaavi'; om otumḇazaan doid di songuhun i pinopougad dogo'; nga' kikoposizon selajul; au' i' oovit doid kopomḇisalaan tu' nakavaza' no do mantad kapatazon kumaa doid koposizon o tuhun miaga diho'.
43005025	Poihoon ku iziozu totootopot, do mikot nodii i jaam — totootopot nopo nga' doiti' no ii — do mokinongou mai' di ohou di Tanak do Kinoingan i nangapatai om saviavi' i koongou dii nga' apasi mai'.
43005026	Tu' miaga di Tama' tu' kikoposizon doid dau sonḏii', ingkaa nogi' do nakapanaak isido di Tanak do koposizon doid disido sonḏii';
43005027	om, sabap no do Tanak isido do tuhun, do nakapanaak dii disido do kuasa' do momḇisala'.
43005028	Kada' kosuvazai diti, tu' mikot nodii o jaam do tumongkizad mai' do hobong dioho' i nangapatai do ontok koongou do ohou disido:
43005029	ii nopo sontob nokoimang di tangavasi' nga' tumungag mai' doid koposizon; om ii nopo sontob nokoimang do tangalaat nga' tumungag mai' do maan ḇisalao'.
43005030	Aiso i' do taanu ku do mimang do soosonḏii'; kopomḇisala' zou noopo miaga di pinotuduk dogo' do momḇisala', om kopomḇisalaan ku nopo nga' otuhid, tu' okon ko' hizab ku sonḏii' o iumon ku nga' hizab i' disido i minonuu' dogo'.
43005031	Nung sumasi' zou do montok dogo' sonḏii', nga' au' i' otopot i kososian ku;
43005032	nga' kivaa i' do sasi' do suvai i moboos do id koobian ku, om koiho zou do otopot i kososian dau.
43005033	Pinopougad kou do susuu'on doid di John, om minanaak isido do kososian doid di katapatan —
43005034	okon i' ko' humansan zou do kososian do tuhun; au', moboos zou diti do montok do koponomposizan diozu.
43005035	I John nopo nga' i titiu i miisikit om maababang, om naanangan kou do munsikou do naamot nopo di ninavau i pinataak dau.
43005036	Nga' hobi po ginazo do kososian ku ko' i di John: ii kalaja' ngaavi' i pinataak di Tama' doid dogo' do maan tuhuko', kalaja' ngaavi' diho' maan ku sumasi' do sinuu' zou di Tama'.
43005037	Suvai ko iho', manaak do kososian sonḏii' doid dogo' i Tama' i minonuu' dogo'. Au' kou i' insan nokoongou do ohou dau, au' kou insan nokokito do okuukuo isido,
43005038	om au' i' kotinḏooi i boos disido doid diozu tu' au' kou otumḇazaan doid di songuhun i sinuu' dau.
43005039	Inoboson diozu i ḇuuk toḇitua, tu' otumḇazaan kou do kaanu kou do koposizon selajul doid dii; nga' ḇuuk toḇitua i' ngaavi' diti i sumasi' dogo',
43005040	nga' impio i' do au' kou mikot doid dogo' do monoimo do koposizon!
43005041	Koḇontugan nopo do tuhun nga' aiso i' do montok doid dogo'.
43005042	Suvai ko' iho', nokoiho zou kozo diozu: aiso i' do koginavaan do Kinoingan doid suang diozu.
43005043	Minikot zou doid ngaan di Tama' ku om au' kou i' monoimo dogo'; nga' nung kivaa mikot do id ngaan dau sonḏii', toimoon i' diozu isido.
43005044	Ingkuo kou dii do otumḇazaan, do mogium kou i' do koḇontugan do mantad tiso' om tiso' om au' kou i' opusou di koḇontugan i mikot mantad di Kinoingan i ii'iso' no?
43005045	Kada' kou pomusoou do papahasa' zou diozu do id dumḇangan di Tama': huminansan kou di Moses, om i Moses i mai' o pakahasa' diozu.
43005046	Nung totootopot kou do otumḇazaan disido tantu' no do otumḇazaan kou nogi' dogo', tu' kokomoi i' dogo' i sinuat dau;
43005047	nga' nung au' kou nopo otumḇazaan do nunu i sinuat dau, ingkuo kou nodii do otumḇazaan do nunu i binoos ku?”
43006001	Kahapas nopo iti, soboong no i Jesus di Daat Galilee — toi Tiberias —
43006002	om ogumu' o tuhun do tuminanud disido, tu' nongoimazaan di tanḏa' ngaavi' i nimaan disido do minomohingos di kitoluo.
43006003	Takad no i Jesus di nuhu om iikau no doiho' miampai di mokiki'ia' ngaavi' dau.
43006004	Oluai no om oikot no i kalamazan Pamakanan do Kinahapasan do Johudi.
43006005	Kotiangog nopo, nga' kokito no di Jesus o tuhun togumu' do minsomok om poboos no i Jesus doid di Philip do, “Id nomḇoo o bohizan dotokou do louti do paakanan diti tuhun ngaavi'.”
43006006	Minoboos isido diti do monginam noopo di Philip; tu' nokoiho isido sonḏii' do nunu i maan dau.
43006007	Simḇa no i Philip do, “Au' i' kogoogonop o duvo ngaatus dinarius do pomohi do toniininian po toi izioho' do songuhun.”
43006008	Poboos no o songuhun di mokiki'ia' ngaavi' disido, i Andrew, i tobpinai di Simon Peter do,
43006009	“Kivaa tanak doiti' do kivaa himo louti om duvo tinan sada', nga' nunu dii iho' do maan pogibooboogizo' do tuhun togumu'?”
43006010	Poboos no i Jesus doid dioho' do, “Suu'o' miikau iho' tuhun ngaavi'.” Oomḇung o sakot do doiho' dii, dadi' iikau no i tuhun ngaavi' i kiginumu' do himo ngoibu o kusai.
43006011	Dadi' onuo' no di Jesus i louti, ponongkotohuod no, om potikido' no ii doid di songinḏikau do doiho'; dadi' ingkaa nogi' o nimaan disido doid di sada', do pinopintikid dii do gisom i' do nogonop izioho'.
43006012	Kovizau nopo izioho' do makan, poboos no isido doid di mokiki'ia' ngaavi' dau do, “Puuvo' nodii diozu iho' nongoohu' mooi do aiso nodii do toubat.”
43006013	Dadi' puuvo' no dioho' ii om nokoponu' po do opod om duvo balatak tagazo o kinoohuan di takanon do himo o louti huvong.
43006014	Kokito nopo di tanḏa' i noimaan disido i tuhun ngaavi', poboos no izioho' do, “Totootopot no do i profeta iti i mikot doid pomogunan.”
43006015	Koihaai nopo di Jesus do miaga ko' mikot izioho' do mononsog do mogovit dau do dodizon do laja', pogidu' no isido soosonguhun do pinakaazan doid konuhuan.
43006016	Di kosodopon dii, ugad no i mokiki'ia' ngaavi' do doiho' id tisan di daat
43006017	om sakai no do padaau do pakaazan doid Capernaum i id soboong di daat. Otuvong nodii om au' po nokoikot doid dioho' i Jesus.
43006018	Modtongus do topuod, om i hakun do daat nga' mimang puod.
43006019	Kivaa no do tohu toi apat batu izioho' do momosi' di padaau do ontok kokito dioho' i Jesus do manau-panau do id soibau do daat om mintutuk di padaau. Nongoosizan izioho',
43006020	nga' poboos no isido do, “Izou i' iti. Kada' koosizai.”
43006021	Songintounḏa' izioho' do papasakai disido doid padaau, om tuutulus do kadapit no ii doid tisan daat di ngozon dioho'.
43006022	Di tadau suminusuut, kokito no di tuhun togumu' i tuminimpoon do doiho' id soboong do ii'iso' no o padaau do doiho', om do au' i' suminakai di padaau i Jesus do miampai di mokiki'ia' ngaavi' dau nga' nosonḏii'an i' do minugad i mokiki'ia' ngaavi' dau.
43006023	Nga' kivaa do padaau ngaavi' suvai nongokoikot do mantad Tiberias, id somok di pinangakanan do louti.
43006024	Kokito nopo di tuhun ngaavi' do aino' doiho' i Jesus om i mokiki'ia' ngaavi' dau, sakai no izioho' do padaau ngaavi' dii om soboong no do pinakaazan doid Capernaum do mogium di Jesus.
43006025	Kokito nopo dioho' isido do doiho' id soboong, poboos no izioho' doid disido do, “Oi Rabbi, di songian ko koikot doiti'.”
43006026	Simḇa no i Jesus do: “Poihoon ku iziozu totootopot do, mogium kou dogo' do okon ko' sabap do nokokito kou di tanḏa' ngaavi' nga' sabap do nongovizau kou do nakaakan di louti.
43006027	Kada' kou pakalaja' montok do takanon au' kataan, nga' pakalaja' no montok do takanon kataan montok do koposizon selajul, i pataakon mai' di Tanak do tuhun doid diozu, tu' i Tama', i Kinoingan sonḏii', o minananḏa' disido.”
43006028	Dadi' poboos no izioho' doid disido do, “Nunu di i mositi' do maan dagai nung maan no dagai i kalaja' i ponuu'an do Kinoingan?”
43006029	Simḇa no i Jesus doid dioho' do, “Ingkaa do mimang do kalaja' montok do Kinoingan: mositi' do otumḇazaan kou doid di songuhun i sinuu' disido.”
43006030	Dadi' poboos no izioho' do, “Nunu di o tanḏa' do pokitanan nu doid dagai, mooi do otumḇazaan zikoi diau? Nunu dii o kalaja' do maan nu?
43006031	Minangakan do manna id kotogisan i taki-aki dagai; miaga di poinsuat id ḇuuk toḇitua do: Nonuan disido izioho' do louti akanon do mantad surga, ka.”
43006032	Simḇa no i Jesus doid dioho' do, “Poihoon ku iziozu totootopot do, Okon i' ko' i Moses i minanaak diozu do louti mantad surga, i Tama' ku i' o manaak diozu do louti mantad surga, i louti totopot;
43006033	tu' louti nopo do Kinoingan nga' i louti i mikot mantad surga om i manaak do koposizon do id pomogunan.”
43006034	Poboos no izioho' do, “Oi tuan, onuai zikoi no tomoimo do louti dino.”
43006035	Simḇa no i Jesus doid dioho' do, “Izou no i louti do koposizon. Ii nopo mikot doid dogo' nga' au' nodii hoohouson po; om ii nopo otumḇazaan dogo' nga' au' nodii tuutuuvan po.
43006036	Nga', miaga di noboos ku diozu, do kokito kou dogo' om kakaal i' do au' kou otumḇazaan.
43006037	Saviavi' i taakon dogo' di Tama' nga' mikot mai' doid dogo'; om iisai nopo i mikot doid dogo' nga' tantu' no do au' ku i' tohikudan,
43006038	tu' nokoikot zou mantad surga, do okon i' ko' mimang do hizab ku sonḏii', nga' mimang di hizab disido i minonuu' dogo'.
43006039	Om ii nopo hizab disido i minonuu' dogo' nga' do aiso daa do atagak di saviavi' i pinataak dau doid dogo', nga' do potungagon ku daa ii do ontok tadau kohimpupuson.
43006040	Tu' ii nopo hizab di Tama' ku nga' iisai nopo i kotuubung di Tanak om otumḇazaan no doid disido nga' kikoposizan selajul, om potungagon ku i' o tuhun dino do ontok tadau kohimpupuson.”
43006041	Do naamot dii, au' navanangan disido i Johudi ngaavi', tu' nokoboos isido do, “Izou no i louti i nokoikot mantad surga.”
43006042	Poboos no izioho' do, “Iti no bo i Jesus dii, i tanak di Joseph, kotutun tokou di tama' om tina' dau. Ingkuo nodii isido do kaanu moboos do, ‘Minikot zou mantad surga?’ ka.”
43006043	Simḇa no i Jesus doid dioho' do, “Tood kou do mogikomi-komi.
43006044	Aiso i' do kaanu do mikot doid dogo' nung okon no ko' noovit isido di Tama' i minonuu' dogo', om tungagon ku i' mai' o tuhun dino do ontok tadau kohimpupuson.
43006045	Nokosuat ii doid ḇuuk di profeta ngaavi' do, ‘Ongo'ia' i' mai' izioho' do Kinoingan;’ om iisai nopo i nokopokinongou di Tama'; om nokopinsingiho mantad disido nga' mikot doid dogo'.
43006046	Aiso i' songuhun do nokokito di Tama', suvai ko' isido no i minikot mantad Kinoingan: i nokokito di Tama'.
43006047	Poihoon ku iziozu totootopot, do iisai nopo i otumḇazaan nga' kikoposizon selajul.
43006048	Izou no i louti do koposizon.
43006049	Minangakan do manna id kotogisan i taki-aki diozu om nangapatai izioho';
43006050	nga' iti no i louti i mikot mantad surga, mooi do aakan do tuhun ii om au' dii apatai.
43006051	Izou no i louti i poimpasi i nokoikot mantad surga. Iisai nopo i mangakan do louti diti nga' apasi selajul; om louti nopo do pataakon ku nga' i tonsi ku, montok koposizon do pomogunan.”
43006052	Dadi' timpuun nodii i Johudi ngaavi' do minogiuva-uva do, “Ingkuo dii do kaanu o tuhun diti do manaak dotokou do tonsi dau do akanon?”
43006053	Simḇa no i Jesus do: “Poihoon ku iziozu totootopot do, nung au' kou nopo mangakan do tonsi di Tanak do tuhun om au' monginum do zaa' dau, nga' aiso i' do koposizon id suang diozu.
43006054	Iisai nopo i mangakan do tonsi ku om monginum do zaa' ku nga' kikoposizon selajul, om tungagon ku isido do ontok tadau kohimpupuson.
43006055	Tu' tonsi ku nopo nga' i takanon totopot om zaa' ku nopo nga' i tinumon totopot.
43006056	Ii nopo mangakan do tonsi ku om monginum do zaa' ku nga' mamaamasi id dogo' om mamaamasi zou id disido.
43006057	Miaga dogo' tu' sinuu' di Tama' poimpasi, om kaanu zou do koposizon mantad di Tama', ingkaa no do iisai nopo i mangakan dogo' nga' kaanu nogi' do koposizon mantad dogo'.
43006058	Iti no i louti i nokoikot mantad surga, okon ko' miaga di louti i nakan di taki-aki dotokou: nangapatai no izioho', nga' iisai nopo i mangakan do louti diti nga' apasi mai' do po'o'ompus.”
43006059	Iti no o pino'ia' disido do id sinagog do doiho' id Capernaum.
43006060	Koongou nopo dioho' ii, ogumu' di tutumanud ngaavi' disido do minoboos do, “Au' ataanan o boos diti. Ingkuo nodii do otoimo iho'?”
43006061	Nokoiho i Jesus do au' kotoimo i tutumanud ngaavi' dau do kokomoi dii om poboos no do, “Kakasou dii naku diozu iti?
43006062	Ingkuo nung kokito kou di Tanak do tuhun do minsavat kumaa doid nontodonon haid dau?
43006063	I Spiritu no i manaak do koposizon, tonsi nopo nga' aiso i' do titaak. Boos nopo ngaavi' i nokoboos ku diozu nga' spiritu om koposizon.
43006064	“Nga' kivaa do vookon diozu do au' otumḇazaan.” Tu' nokoiho i Jesus do mantad timpuun i' do iisai i au' otumḇazaan, om iisai i popotobus disido.
43006065	Poboos no vagu' isido do, “Iti no o sabap do nookuo tu' pinopoiho zou diozu do aiso i' do songuhun do kaanu mikot doid dogo' nung au' no isido pakavasaon di Tama'.”
43006066	Kahapas nopo iho', ogumu' di tutumanud ngaavi' disido do minogiduan disido om tuminood do tumanud disido.
43006067	Dadi' poboos no i Jesus doid di opod om duvo do, “Ingkuo kou iziozu, mogidu' kou nogi' naku?”
43006068	Simḇa no i Simon do, “Oi Tuhan, doid diisai dii o pakaazan dagai? Kivaa do diau do boos do koposizon selajul,
43006069	om otumḇazaan zikoi; om nokoiho zikoi do iziau no i Toḇitua di Kinoingan.”
43006070	Simḇa no i Jesus do, “Okon naku ko' pinihi' ku iziozu, i Opod om Duvo? Nga' songuhun diozu nopo nga' logon.”
43006071	Komozon nopo disido nga' i Judas i tanak di Simon Iscariot, tu' isido no i songuhun di Opod om Duvo, i popotobus disido.
43007001	Kahapas nopo iti douto' no di Jesus o Galilee; au' nakaanu isido do diminout do id Judaea, tu' mogium do lahan do mamatai disido i Johudi ngaavi'.
43007002	Di osomok nodii ii tadau-kalamazan-tagazo do Tabernakel do Johudi,
43007003	poboos no doid disido i tobpinai ngaavi' dau do, “Tongkizad no mantad doiti' om mugad no doid Judaea, mooi do i mokiki'ia' nu ngaavi' nga' kokito' nogi' di kalaja' ngaavi' i maan nu;
43007004	tu' aiso i' do tuhun di mimang do oihaan kozo do tuhun ngaavi' do mogohimu do mimang id kohimuvan; nung mimang ko do miaga diti, apatut do popointahang ko daa diau sonḏii' doid pomogunan.”
43007005	Tu' ii po tobpinai ngaavi' disido nga' aiso do kotumḇazaan doid disido.
43007006	Simḇa no i Jesus do, “Au' po noikot o timpu ku, nga' montok nopo diozu nga' soosongian noopo o timpu nga' koontok i'.
43007007	Au' i' kaanu do abaazatan diozu o pomogunan, nga' abaazatan dogo' ii, tu' manaak zou do katahangan do alaat o kalaja' ngaavi' dii.
43007008	Ugad kou no soosonḏii' doid kalamazan dino: Au' zou i' mugad doid kalamazan diti, tu' montok nopo dogo' nga' au' po noikot o timpu.”
43007009	Koboos nopo dau iho', timpoon no isido do id Galilee.
43007010	Nga' kotongkizad nopo i tobpinai ngaavi' dau do minugad doid kalamazan dii, nga' ponongkiugad no isido, do okon ko' noihaan do tuhun nga' minogohimu' i'.
43007011	Mogium disido do doiho' id kalamazan dii i Johudi ngaavi': “Nomḇoo no isido?” ka dioho'.
43007012	Ogumu' kozo o boos di tuhun togumu' do kokomoi disido. Vookon minoboos do, “Tuhun tavasi' isido;” nga' ii nopo suvai nga' minoboos do, “Okon, papapalavong isido dotokou.”
43007013	Nga' aiso i' do songuhun do moboos kokomoi disido do pointahang, tu' oosizan izioho' di Johudi ngaavi'.
43007014	Ontok do piintangaan do kalamazan dii, ugad no i Jesus doid Panamḇazangan Tagazo om timpuun no do mongia'.
43007015	Nangatangahan i Johudi ngaavi' om poboos no do, “Ingkuo dii isido do mininsingiho do mamḇasa'? Au' i' insan do no'ia' isido.”
43007016	Simḇa no doid dioho' i Jesus do, “Kopongia'an ku nopo nga' okon ko' mantad dogo' sonḏii': nga' mikot ii do mantad songuhun i minonuu' dogo';
43007017	iisai nopo i pointounḏa' do mimang di hizab disido, nga' koiho mai' do mantad Kinoingan i kopongia'an ku ko' moboos zou montok dogo' sonḏii'.
43007018	Ontok nopo do moboos o tuhun do kokomoi dau sonḏii', nga' mogium isido do kapantangan montok dau sonḏii'; nga' ontok nopo do mogium isido do kapantangan montok di minonuu' disido nga' otopot no isido om aiso i' kopomudutan disido.
43007019	Okon naku ko' nonuan kou di Moses do Unḏang-unḏang? Nga' aiso tongosonguuhun diozu do minigit di Unḏang-unḏang! Nookuo nodii tu' ohizab kou do mamatai dogo'?”
43007020	Simḇa no i tuhun togumu' do, “Muhau ko! Iisai dii o mamatai diau?”
43007021	Simḇa no i Jesus do, “Nokoimang zou do iso' kalaja', om noimazaan kou dii.
43007022	Sinuu' kou di Moses do migit do kootulan do koponunatan — do okon ko' disido do ponuu' dii, nga' maamantad po di komohoingan ngaavi' ii — om monunat kou do ontok Sabbath.
43007023	Dadi' nung kavasa' do sunatan o tuhun do ontok do Sabbath do mooi do atanud nodii i Unḏang-unḏang di Moses, nookuo nodii tu' ohodong kou dogo' do kopomohingos zou do songuhun do ontok do Sabbath?
43007024	Kada' kou pomḇisala' tumanud do nunu i tokito diozu; nga' pomḇisala' kou no tumanud di nunu i totopot.”
43007025	Do naamot dii kivaa do vookon di tuhun do Jerusalem do minoboos do, “Okon naku ko' iti no i tuhun i maan dioho' patazo' dii?
43007026	Om doiti' isido diho', do okito do moboos, om aiso i' do kookomi dioho' doid disido! Otopot dii naku do nointutunan no di mongunguasa' ngaavi' do isido no i Kristus?
43007027	Nga' nokoiho tokou ngaavi' do mantad id nomḇoo isido, nga' ontok nopo do mintahang i Kristus, aiso i' do koiho do mantad nomḇoo isido.”
43007028	Dadi', di maamaso i Jesus do mongia' id panamḇazangan Tagazo, haad no isido do: “Koiho kou dogo' om koiho kou do mantad nomḇoo o nontodonon ku. Nga' okon i' ko' nopoizan zou do minikot: nga' otopot isido i minonuu' dogo'; au' kou i' nokoiho disido,
43007029	nga' koiho zou disido tu' mantad zou disido om isido no i minonuu' dogo'.”
43007030	Dadi' mimang daa izioho' do mamagakom disido, nga' sabap no do au' po noikot o timpu disido do aiso dii do minamagakom disido.
43007031	Nga', ogumu' di tuhun togumu', ii notumḇazaan doid disido; minoboos izioho' do, “Ontok nopo do mikot i Kristus, manaak i' naku isido do hobi gumu' do tanḏa' ngaavi' ko' tuhun diti?”
43007032	Koongou nopo do tumongkop doid di tuhun ngaavi' o boos do miaga diti do kokomoi disido, pougado' no di Pharisee ngaavi' i maamata' do panamḇazangan tagazo do mooi pamagakom disido.
43007033	Dadi' poboos no i Jesus do: “Oduuk nopo o timpu ku miampai diozu; dadi' gumuhi' zou nodii mai' doid di songuhun i minonuu' dogo'.
43007034	Mogium kou i' mai' dogo' om au' kou i' mai' ko'ium dogo'; au' kou i' kaanu mikot doid nomḇoo zou.”
43007035	Dadi' pogibooboos no i Johudi ngaavi' do, “Id nomḇoo dii o ngozon disido tu' au' tokou kaanu do mogium dau? Mugad dii naku isido doid di tuhun ngaavi' i nongokotongkop do id tuhun ngaavi' do Greek om mongia' do tuhun ngaavi' do Greek?
43007036	Nunu di komozon disido do ontok moboos do, ‘Mogium kou i' mai' dogo' om au' kou i' mai' ko'ium dogo'; au' kou i' kaanu do mikot doid nomḇoo zou,’ ka?”
43007037	Di tadau touvi nodii, i tadau tagazo kozo di kalamazan, ingkakat no i Jesus om haad no do: “Iisai nopo i tutuuvan nga' ikot no doid dogo'!
43007038	Pohogooso' i otumḇazaan doid dogo' do mikot om minum! Tu' ka di Ḇuuk Toḇitua: ‘Humuzung mai' do mantad tunḏuunḏu' disido o hokos ngaavi' do vaig poimpasi.’ ”
43007039	Komozon nopo dau dii nga' i Spiritu i toimoon mai' di sontob otumḇazaan disido; tu' au' po nakataak i Spiritu sabap au' po naḇantug i' Jesus.
43007040	Vookon di tuhun togumu' i minokinongou minoboos do, “Otopot no do profeta isido,”
43007041	om vookon minoboos do, “Isido no i Kristus,” om i suvai ngaavi' nopo nga' minoboos do, “Mantad dii naku do id Galilee i Kristus?
43007042	Au' naku noboos id Ḇuuk Toḇitua do i Kristus nopo nga' mositi' no do sinakagon di David om mikot mantad Bethlehem, i kampung nontodonon di David?”
43007043	Dadi' au' di kopogituutumḇozo' do kokomoi disido i tuhun ngaavi'.
43007044	Mimang daa do mamagakom disido o vookon, nga' aiso i' do songuhun dioho' do nakatama' do mamagakom disido.
43007045	Guhi' no i maamata' ngaavi' doid di huguan ngaavi' do padri' om doid di Pharisee ngaavi' i minoboos doid dioho' do, “Nookuo tu' au' diozu novit isido?”
43007046	Simḇa no i maamata' ngaavi' do, “Aiso po do songuhun i nokopoboos do miaga do tuhun diti.”
43007047	Simḇa no i Pharisee ngaavi' do, “Dadi', iziozu nga' noovit nogi' dii bo dino do uminahau?
43007048	Kivaa dii naku di mongunguasa' ngaavi' do notumḇazaan doid disido? Kivaa i' di Pharisee ngaavi'?
43007049	Tuhun ngaavi' diti nopo nga' aiso do toihaahaan kokomoi do Unḏang-unḏang — notou'an no izioho'.”
43007050	Songuhun mantad dioho', i Nicodemus, i guhu no kozo do nokoikot doid di Jesus minoboos doid dioho' do,
43007051	“Nga' tantu' no do au' i' tokou pakavasaon di Unḏang-unḏang dotokou do mongukum do tuhun do au' oongou po haid isido om soizukon po haid o nunu i nimaan dau?”
43007052	Simḇa no izioho' do, “Tuhun ko nogi' naku do Galilee? Soizuko' no, om bii'on no sonḏii': au' i' mikot mantad Galilee i profeta ngaavi'.”
43007053	Uhi' no ngaavi' izioho',
43008001	om ugad no i Jesus doid di Nuhu do Olives.
43008002	Kanavau nopo, imḇuhai no vagu' isido do doiho' id Panamḇazangan tagazo; om sabap no do minodidikot doid disido i tuhun ngaavi', do miniikau isido om tuminimpuun do mongia' dioho'.
43008003	Ovito' no di tangabaa do adat om di Pharisee ngaavi' o songuhun tonḏu' di nagakom do maso mimang talaat; om poingkakato' no zosido doid dumḇangan do saviavi',
43008004	poboos no izioho' doid di Jesus do, “Oi Tuan, nagakom o tonḏu' diti do maamaso mimang do koimaan talaat,
43008005	om id suang nopo do Unḏang-unḏang nga' nokoponuu' dagai i Moses do dunsongon do vatu o tonḏu' ngaavi' do miaga diti. Nunu ka nu iziau?”
43008006	Minuot izioho' diti do monginam disido, do mogium do kahasaan do pamadawa dioho' disido. Nga', tingkukub no i Jesus om timpuun no do monuat doid tana' do miampai di tuntuu' dau.
43008007	Sabap no do osonsog izioho' miampai di ti'uot dioho', tiangog no isido om poboos no do, “Kivaa nopo diozu i au' nokopomidouso nga' poguuguhu no do momodunsong dosido do vatu.”
43008008	Dadi' tingkukub no isido om ponuat no vagu' do id tana'.
43008009	Koongou nopo dioho' iti nga' pogigidu' no izioho' do toiso'-iso' i', tuminimpuun mantad di totuo no kozo, gisom i' do songuhun podii i Jesus do noohu' miampai di tonḏu', i au' mininsud do poingkakat do doiho'.
43008010	Tiangog no vagu' i Jesus om poboos no do, “Oi tonḏu', nomḇoo no izioho'? Aiso naku do songuhun do minongukum diau?”
43008011	“Aiso i', oi tuan,” ka dosido do suminimḇa. Om poboos no i Jesus do, “Izou nga' au' nogi' mongukum diau. Pamanau no, om kada' nodii pomidouso.”
43008012	Koboos nopo vagu' i Jesus doid di tuhun ngaavi', poboos no isido do: Izou no i ninavau do pomogunan; iisai nopo i tumanud dogo' nga' au' i' mai' mamanau do id totuvong nga' kininavau mai' do koposizon.
43008013	Poboos no doid disido i Pharisee ngaavi' do, “Sumasi' ko doid diau sonḏii'; kososian nu nopo nga' au' i' otopot.”
43008014	Simḇa no i Jesus do: “Sunḏung i' ma do sumasi' zou doid dogo' sonḏii', nga' kakaal i' do otopot i kososian ku, tu' koiho zou do mantad nomḇoo zou om nomḇoo o pakaazan ku; nga' au' kou i' koiho do mantad nomḇoo zou toi ko' id nomḇoo o pakaazan ku.
43008015	Momḇisala' kou do tumanud do tonsi; aiso i' do ḇisalaon ku,
43008016	nga' nung momḇisala' zou, nga' otopot mai' i pomḇiḇisala' ku, tu' okon ko' soosonguhun zou: miampai i' dogo' i songuhun i minonuu' dogo':
43008017	om nokosuat do id Unḏang-unḏang diozu do ii nopo kososian do duvo sasi' nga' otopot.
43008018	Sumasi' zou do id koobian ku sonḏii', nga' i Tama' i minonuu' dogo' nga' sumasi' nogi' do id koobian ku.”
43008019	Uot no disido izioho' do, “Id nomḇoo dii i Tama' nu?” Simḇa no i Jesus do: “Au' kou i' kotutun dogo' toi ko' di Tama' ku; nung nokotutun kou dogo' nga' nokotutun kou nogi' di Tama' ku.”
43008020	Binoos disido o boos ngaavi' diti do id doos di Poizazanan do Titaak, do maso mongia' id Panamḇazangan tagazo. Aiso songuhun do minamagakom disido, tu' au' po noikot o jaam dau.
43008021	Poboos no vagu' isido doid dioho' do, “Mogidu' zou nodii; mogium kou i' mai' dogo' om matai kou i' mai' doid ḏouso diozu. Au' kou i' koongoi doid nomḇoo o ngozon ku.”
43008022	Dadi' pogibooboos no i Johudi ngaavi' do, “Dumuso sonḏii' naku isido tu' moboos isido do, ‘Au' kou i' koongoi doid nomḇoo o ngozon ku,’ ka?”
43008023	Tihomḇus no i Jesus do minoboos do: “Mantad kou do id siibo'; mantad zou izou do id savat. Mantad kou do id pomogunan diti; okon ko' mantad zou do id pomogunan diti.
43008024	Nobiisaan ku no haid iziozu: apatai kou mai' doid ḏouso ngaavi' diozu. Oo', nung au' kou no otumḇazaan do izou no Isido, apatai kou mai' do id ḏouso ngaavi' diozu.”
43008025	Dadi' poboos no izioho' doid disido do, “Iisai ko?” Simḇa no i Jesus do: “Nunu i pinoihaan ku doid diozu do mantad timpuun i'.
43008026	Ogumu' o booson om ḇisalaon ku do kokomoi diozu; nga' otopot ii songuhun i minonuu' dogo', om nunu i noongou ku mantad disido nga' booson ku kumaa doid pomogunan.”
43008027	Au' i' izioho' nakalati' do moboos isido doid dioho' kokomoi di Tama'.
43008028	Dadi' poboos no i Jesus do, “Ontok nopo do koinsavat diozu i Tanak do tuhun, dadi' koiho kou nodii do izou no Isido om do aiso i' dii maan ku do mantad dogo' sonḏii'. Nunu i noko'ia' di Tama' doid dogo' nga' ii no i po'ia'on ku;
43008029	miampai i' dogo' i minonuu' dogo', om au' zou i' dinuanan dau do soosonguhun, tu' tomoimo zou do mimang do nunu i kopopounsikou ngaavi' disido.”
43008030	Di maamaso isido do moboos diti, ogumu' i notumḇazaan doid disido.
43008031	Poboos no i Jesus doid di Johudi ngaavi' i notumḇazaan disido do, “Nung dodizon diozu do tizonon diozu i boos ku nga' otopot no do mokiki'ia' ku iziozu;
43008032	kalati' kou i' mai' di katapatan, om pagabason kou i' di katapatan.”
43008033	Simḇa no izioho' do, “Sinakagon zikoi ngaavi' di Abraham om au' i' izikoi insan do nokosuupu do iisai nopo, nunu o komozon nu do, ‘Kagabas kou i' mai' ngaavi',’ ka?”
43008034	Simḇa no i Jesus do: “Poihoon ku iziozu totootopot, iisai nopo i momidouso nga' suupu.
43008035	Ii nopo tizonon di suupu do id hamin nga' au' i' potihomḇus, nga' ii nopo tizonon di tanak nga' potihomḇus.
43008036	Dadi', nung pagabason kou di Tanak, nga' totootopot kou i' do kagabas.
43008037	Nokoiho zou do sinakagon kou di Abraham; nga' mimang kou do mamatai dogo', tu' au' ko'ium do izonon do id diozu o boos ku.
43008038	Iti nopo booson ku nga' mantad do nunu i nokito ku do id di Tama' ku, om iziozu nga' mimang nogi' di kopongia'an ngaavi' i nopinsingihaan diozu mantad di tama' diozu.”
43008039	Poboos no vagu' izioho' do, “I tama' nopo dagai nga' i Abraham.” Poboos no i Jesus doid dioho' do, “Nung tanak kou nopo di Abraham, nga' imang no do miaga di noimaan di Abraham.
43008040	Nga', mimang kou i' do mamatai dogo', i songuhun i nokopononsunud diozu di katapatan i noihaan ku mantad Kinoingan; okon i' ko' ino' i nimaan di Abraham.
43008041	Kalaja' i' di tama' diozu ino maan diozu.” Simḇa no izioho' do, “Okon i' ko' nosusu zikoi do mantad nompou'an, i tama' nopo dagai nga' ii'iso' no i Kinoingan.”
43008042	Simḇa no i Jesus do: “Nung Kinoingan nopo o Tama' diozu, nga' guminavo kou i' dogo', tu' nontodonon ku nopo nga' Kinoingan om mantad zou i' doid disido; okon i' ko' nopoizan zou do minikot, nga' sinuu' zou i' disido.
43008043	Nookuo tu' au' kou kalati' do nunu i booson ku? Sabap nopo nga' au' kou kataan do mokinongou di boos ku ngaavi'.
43008044	Mantad kou i' di tama' diozu, i logon, om momihi' kou do mimang do nunu i pokionuon ngaavi' di tama' diozu. Momomoduso no haid isido do maamantad po; tu' isido nopo nga' au' insan katatap do id katapatan; tu' aiso i' do katapatan do id disido. Ontok nopo do momudut isido, nga' moboos isido do otopot tumanud di koulaalaho' dau, tu' momumudut isido, om i tama' do saviavi' vudut.
43008045	Nga' sabap no do moboos zou di totopot, do au' kou dii otumḇazaan dogo'.
43008046	Iisai diozu o kaanu do mononḏos do nokopomidouso zou? Nung moboos zou di totopot, nookuo nodii tu' au' kou otumḇazaan dogo'?
43008047	Iisai nopo i mikot mantad Kinoingan nga' mokinongou di boos ngaavi' do Kinoingan; sabap nopo do au' kou mokinongou nga' okon ko' mantad Kinoingan kou.”
43008048	Simḇa no i Johudi ngaavi' do, “Okon naku ko' pointunud zikoi do moboos do tuhun ko do Samaria om i nosuang do logon?” Simḇa no i Jesus do:
43008049	“Au' zou i' nosuang; nga' mamantang zou di Tama', om au' kou i' mamantang dogo'.
43008050	Okon i' ko' mogium zou do koḇontugan ku sonḏii'; kivaa i' do songuhun i mogium dii om i momḇiḇisala' dii.
43008051	Poihoon ku iziozu totootopot, iisai nopo i tumanud di boos ku nga' au' i' kokito do kapatazon.”
43008052	Poboos no i Johudi ngaavi' do, “Noihaan nodii dagai do baino do nosuang ko do logon. Napatai no i Abraham, om i profeta ngaavi' nga' napatai, om moboos ko po do, ‘Iisai nopo i tumanud di boos ku nga' au' i' kokinam do kapatazon,’ ka nu.
43008053	Agazo ko podii naku ko' i tama' dagai i Abraham, i napatai no? I profeta ngaavi' nga' napatai nogi'. Iisai ko dii do tosoou nu?”
43008054	Simḇa no i Jesus do, “Nung mogium zou do koḇontugan ku sonḏii' nga' aiso i' do hoohoogo do koḇontugan ku dii; totopot nopo nga', ii nopo koḇontugan ku nga' pinataak di Tama' doid dogo', i songuhun noboos diozu do, ‘Isido no i Kinoingan dagai,’ ka,
43008055	sunḏung i' ma do au' kou kotutun disido. Nga' kotutun zou i' disido, om nung moboos zou do, ‘Au' zou i' kotutun disido,’ ka nga' momumudut zou, miaga diozu tu' momumudut. Nga' kotutun zou disido, om ouhi' zou do tumanud di boos dau.
43008056	Minunsikou i tama' diozu i Abraham do momusoou do kokito isido do Tadau ku; nokokito isido dii om nounsikou.”
43008057	Dadi' poboos nodii i Johudi ngaavi' do, “Au' ko po nokohimo ngoopod toun, om nokokito ko no di Abraham!”
43008058	Simḇa no i Jesus do, “Poihoon ku iziozu totootopot, poguhuu i' do nohodi' i Abraham, izou no haid.”
43008059	Dadi' paganu no izioho' do vatu ngaavi' do pamagavad dioho' disido, nga' hosok no i Jesus om tongkizadai no dau i Panamḇazangan tagazo.
43009001	Do maso i Jesus mamanau, kokito no disido o songuhun i nobohou mantad po di kohodi'.
43009002	Uot no disido i mokiki'ia' ngaavi' dau do, “Oi Rabbi, iisai dii o nokopomidouso, tuhun diti ko' i mohoing dau, tu' nohodi' isido do poimbohou?”
43009003	Simḇa no i Jesus do, “Okon i' ko' tuhun diti toi ko' i mohoing dau o nokopomidouso, nga' nohodi' isido do poimbohou mooi do kointahang nodii doid disido i kalaja' ngaavi' do Kinoingan.
43009004	“Do maso po do anavau mositi' no do kalajaon dotokou i kalaja' di songuhun i minonuu' dogo'; kotuvong nopo mai' nga' aiso nodii kaanu do pakalaja'.
43009005	Do naamot ku do doiti' id pomogunan, izou no i ninavau do pomogunan.”
43009006	Koboos nopo disido iti, pomoduha' no isido doid tana', pomisi' no isido do tana' miampai di ḏuha', potopiso' no dau ii doid mato di tuhun nobohou
43009007	om poboos no doid disido do, “Ugad no om momohiung no doid Botung do Siloam” (i kilati' do, “i songuhun i sinuu'”). Dadi' ugad no isido om pomohiung no, om guhi' no om kokito nodii.
43009008	Poboos nodii i sungkad-tukad disido om i tuhun ngaavi' i noubas do kopikiikito haid disido (tu' mokikiukut haid isido) do, “Okon ko iti no i tuhun i noubas do miikau om mokiukut dii?”
43009009	Vookon minoboos do, “Oo', isido no iho'.” Vookon minoboos do, “Okon, nga' kokiikitanai nopo disido nga' miagaaga disido.” Poboos no i tuhun dii sonḏii' do, “Izou no i tuhun dii.”
43009010	Dadi' poboos no izioho' doid disido do, “Dadi' ingkuo dii ino mato nu do nokoungkahat?”
43009011	Simḇa no isido do, “I tuhun pungaanan do i Jesus minomisi' do tana', potopiso' no ii doid mato ku om poboos no doid dogo' do, ‘Pamanau no om momohiung no do doiho' id Siloam,’ ka; dadi' ugad zou no, om kopomohiung zou nopo nga' koungkahat no o mato ku.”
43009012	Uot no izioho' do, “Id nomḇoo no isido?” Simḇa no isido do, “Au' zou nokoiho.”
43009013	Ovito' no dioho' i tuhun nobohou haid dii doid di Pharisee ngaavi'.
43009014	Nokoontok do tadau Sabbath ii di ontok minomisi' i Jesus do tana' om pinopoungkahat do mato di tuhun,
43009015	dadi' uoto' nopo isido di Pharisee ngaavi' do ingkuo isido do nokokito, nga' poboos no isido do, “Tinopisan disido do tana' o mato ku, om pomohiung zou no om kokito zou no.”
43009016	Dadi' minoboos o vookon di Pharisee ngaavi' do, “Okon i' ko' mantad Kinoingan o tuhun diho': au' isido mamantang do tadau Sabbath.” Vookon minoboos do, “Ingkuo dii o momimidouso do kaanu mimang do tanḏa' ngaavi' do miaga diti?” Om nopibaabaagi dii izioho'.
43009017	Dadi' poboos no vagu' izioho' doid di tuhun nobohou do, “Kuo ka nu iziau sonḏii' do kokomoi disido, tu' do baino nokoungkahat nodii disido o mato nu?” Simḇa no o tuhun dii do, “Profeta isido.”
43009018	Nga' au' otumḇazaan i Johudi ngaavi' do nobohou haid o tuhun dii nung au' po kopomohoou di duuduvo mohoing di tuhun nokoungkahat o mato do muot dioho' do,
43009019	“Totootopot naku do tanak diozu o tuhun diti i noboos diozu do nohodi' do poimbohou? Nung ingkaa, ingkuo di isido tu' kokito do baino?”
43009020	Simḇa no ngoduvo i mohoing disido do, “Koiho zikoi do isido no i tanak dagai om koiho zikoi do nohodi' isido do poimbohou,
43009021	nga' au' i' zikoi koiho do ingkuo isido tu' kokito nodii toi ko' iisai i pinopoungkahat do mato dau. Uoto' no isido. Nosukod no isido: pohogoso' isido do moboos montok dau sonḏii'.”
43009022	Minoboos ngoduvo i mohoing disido do miaga diti tu' koosi izioho' di Johudi ngaavi', i nokopogiakun-akun no do popoidu' mantad di sinagog do iisai noopo i mangakun do i Jesus no i Kristus.
43009023	Iti no o sabap do minoboos ngoduvo i mohoing disido do, “Nosukod no isido; uoto' no isido.”
43009024	Dadi' pokihaavai no vagu' di Johudi ngaavi' o tuhun dii om poboos no doid disido do, “Ḇontugo' no o Kinoingan! Nokoiho zikoi no do tuhun nopo dii nga' momimidouso.”
43009025	Simḇa no o tuhun dii do, “Au' zou i koiho nung momimidouso isido; koiho zou noopo do nobohou zou haid om baino kokito zou nodii.”
43009026	Poboos no izioho' doid disido do, “Nunu o nimaan disido doid diau? Ingkuo isido do pinopoungkahat do mato nu?”
43009027	Simḇa no isido do, “Nobiisaan ku no haid iziozu om au' kou i' minokinongou. Nookuo nodii tu' mokisusui kou po vagu' do kokomoi dii? Mimang kou nogi' naku do ḏumadi do mokiki'ia' ngaavi' dau?”
43009028	Soosongio' no dioho' isido do, “Iziau no i mokiki'ia' dau, nga' izikoi nopo nga' mokiki'ia' ngaavi' di Moses:
43009029	koiho zikoi do minoboos o Kinoingan doid di Moses, nga' montok nopo do tuhun diti, au' i' izikoi koiho do mantad nomḇoo isido.”
43009030	Simḇa no i tuhun do, “Ino' no o au' olotian! Pinoungkahat disido o mato ku, om au' kou i' koiho do mantad nomḇoo isido!
43009031	Koiho tokou do au' i' mokinongou do momimidouso ngaavi' o Kinoingan, nga' mokinongou doid tuhun ngaavi' tobinsamḇayang om mimang di hizab dau o Kinoingan.
43009032	Mantad po di kavangun o pomogunan aiso po do songuhun do noongou do pinopoungkahat do mato do tuhun i nohodi' do poimbohou;
43009033	nung okon nopo ko mantad Kinoingan o tuhun diti, nga' au' i' kaanu isido do mimang do nuununu.”
43009034	Simḇa no izioho' do, “Kuminam ko naku do mongia' dagai, momimidouso ko no haid do maamantad po di kohodi' ko!” Om uzazango' no dioho' isido.
43009035	Noongou di Jesus do nouzazang dioho' isido, om kokito nopo dau isido, poboos no isido doid disido do, “Otumḇazaan ko naku doid di Tanak do tuhun?”
43009036	Simḇa no o tuhun dii do, “Oi tuan, poihoo' zou gia do iisai isido mooi do otumḇazaan zou nodii doid disido.”
43009037	Poboos no i Jesus do, “Nokokito ko no disido; maso isido moboos doid diau.”
43009038	Poboos no o tuhun dii do, “Oi Tuhan, otumḇazaan zou,” om samḇa no disido.
43009039	Poboos no i Jesus do: “Montok i' do kopomḇisalaan do nokoikot zou do doiti' id pomogunan, mooi do iisai nopo i au' kokito nga' kokito mai' om iisai nopo i kokito nga' obohou mai'.”
43009040	Koongou nopo di vookon di Pharisee ngaavi' i doiho' iti, poboos no doid disido do, “Dadi' nobohou dii naku izikoi?”
43009041	Simḇa no i Jesus do, “Nung nobohou kou daa, nga' au' kou i' kahasa', nga' sabap no do moboos kou do, ‘Kokito zikoi,’ ka nga' pointimpoon no i hasa' ngaavi' diozu.”
43010001	“Poihoon ku iziozu totootopot, iisai nopo i au' maza' di vavazaan do sumuang doid kukuungan di ḏoumḇa', nga' muva' i' doid vazaan suvai, nga' mananakau om magagaau.
43010002	Ii nopo sumuang maza' di vavazaan nga' i gugumompi di ḏoumḇa';
43010003	posuangon isido di mintatamong do vavazaan, koongou do ohou disido i ḏoumḇa', hoovon disido o toiso'-iso' di ḏoumḇa' dau om oviton no disido izioho' do humabus.
43010004	Ontok nopo do kahabus disido o saviavi' i doun dau, moguhu no isido dioho', om tumanud no i ḏoumḇa' ngaavi' tu' kotutun izioho' do ohou dau.
43010005	Au' i' mai' izioho' tumanud di songkosuvazan, nga' mogidu' izioho' mantad disido tu' au' i' izioho' kotutun do ohou di songkosuvazan ngaavi'.”
43010006	Pinosunud di Jesus doid dioho' o boovihan diti nga' au' i' nakalati' izioho' do nunu i booson disido doid dioho'.
43010007	Dadi' poboos no vagu' i Jesus doid dioho' do, “Poihoon ku iziozu totootopot, Izou no i vavazaan do kukuungan do ḏoumḇa'.
43010008	Saviavi' i nokoikot do poguhu dogo' nga' mananakau om magagaau ngaavi', nga' au' i' nokotutun dioho' i ḏoumḇa' ngaavi'.
43010009	Izou no i vavazaan. Iisai nopo i sumuang maza' dogo' nga' atampasi mai': om sumuang om humabus mai' isido om ko'ium i' do pagkatapan.
43010010	Ii nopo mananakau nga' mikot noopo do manakau om mamatai om mogohimas. Nokoikot zou mooi do kikoposizon nodii izioho' om kasanganu dii do poimponu'.
43010011	Izou no i gugumompi tavasi': ii nopo gugumompi tavasi' nga' popounḏun do kiniopon dau do montok di ḏoumḇa' ngaavi' dau.
43010012	Ii nopo gogojihon, tu' okon i' ko' i gugumompi isido om okon ko' disido di ḏoumḇa' ngaavi', nga' manangkus do mogiduan di ḏoumḇa' ngaavi' do ontok kokito di tasu-tahun do mikot, om dadi' tabpaan om pogitootongkizadon nodii di tasu-tahun i ḏoumḇa' ngaavi';
43010013	manangkus isido do mogidu' tu' isido nopo nga' gogojihon noopo om au' i' oupus di ḏoumḇa' ngaavi'.
43010014	Izou no i gugumompi tavasi'; kotutun zou i' di doun dogo' om i doun dogo' nga' kotutun dogo',
43010015	miaga nopo do kotutun dogo' i Tama' om kotutun zou di Tama'; om pounḏunon ku o kiniopon ku montok di ḏoumḇa' ku ngaavi'.
43010016	Om kivaa po do ḏoumḇa' ku ngaavi' do suvai i au' poingampai do id kukuungan diti, om iti ngaavi' nga' mositi' nogi' do buu'anon ku. Mokinongou nogi' mai' izioho' do ohou ku, om ii'iso' po dii mai' o panon om iso' o gugumompi.
43010017	Guminavo dogo' i Tama', tu' pounḏunon ku o kiniopon ku mooi do aanu ku vagu' ii.
43010018	Aiso i' kapagaau dii do mantad dogo'; izou i' sonḏii' o popounḏun dii om sabap no do kikuasa' zou do popounḏun dii, do kikuasa' zou po nogi' do maganu vagu' dii: om iti no i ponuu' i notoimo ku mantad di Tama' ku.”
43010019	Hobi po do nopibabaagi vagu' i Johudi ngaavi' sabap no do boos ngaavi' diti.
43010020	Ogumu' o minoboos do, “Nosuang isido do logon, muhau isido; nookuo tu' mokinongou kou disido?”
43010021	Minoboos o vookon do, “Okon i' ko' ingkaa o boos ngaavi' do tuhun i nosuang do logon: kaanu dii naku o logon do popoungkahat do mato di nobohou?”
43010022	Timpu do kalamazan tagazo do Kapamantangan do Hamin Sasamḇayangan Tagazo do id Jerusalem do ontok dii. Timpu tosogit ii,
43010023	om doiho' id Panamḇazangan tagazo i Jesus do minzuzu do mamanau do id Bantaan di Solomon.
43010024	Dadi' guumungai no isido di Johudi ngaavi' om poboos no do, “Songkuo di hinaid do popohogos ko dagai doid koompuvangan? Nung i' Kristus ko, poihoo' no izikoi do pointahang.”
43010025	Simḇa no i Jesus do, “Nokoiho ku no iziozu, nga' au' kou otumḇazaan. Kalaja' nopo ngaavi' i maan ku do id ngaan di Tama' ku nga' sumasi' doid dogo';
43010026	nga' au' kou otumḇazaan, tu' okon i' ko' i ḏoumḇa' ku ngaavi' iziozu.
43010027	Ii nopo dogo' do ḏoumḇa' nga' mokinongou do ohou ku; kotutun zou dioho' om tumanud dogo' izioho'.
43010028	Onuan ku izioho' do koposizon selajul; au' i' mai' atagak izioho' om aiso i' mai' do kaanu do manakau dioho' do mantad hongon ku.
43010029	Hobi po ginazo di Tama' i pinapataak dioho' doid dogo', ko' i suvai, om aiso i' kaanu do manakau do nunu noopo do mantad hongon di Tama'.
43010030	I Tama' om izou nopo nga' isoo' i'.”
43010031	Paganu no do vatu do pomodunsong disido i Johudi ngaavi',
43010032	dadi' poboos no i Jesus doid dioho' do, “Ogumu' o kalaja' tangavasi' do pinokitanan ku diozu do mantad di Tama' ku; toomḇo nodii diho' o kopomodunsangan diozu dogo' do vatu?”
43010033	Simḇa no disido i Johudi ngaavi' do, “Okon i' ko' momodunsong zikoi diau do vatu sabap do nokoimang ko do kalaja' tavasi', nga' sabap i' do pakalaat ko do Kinoingan; tu' tuhun ko' i' toomod, om magampa ko do Kinoingan ko.”
43010034	Simḇa no i Jesus do, “Au' naku poinsuat do id Unḏang-unḏang diozu: do minoboos zou do, kinoingan kou ngaavi'?
43010035	Dadi' momoguno iho' do boos do ‘kinoingan ngaavi'’ do montok di tuhun ngaavi' di pinotuḏuvan di boos do Kinoingan — om au' i' miho do pobibion o Ḇuuk Toḇitua.
43010036	Dadi' kumaa doid songuhun i noḇitua di Tama' om i pinougad doid pomogunan moboos kou do, ‘Pakalaat ko do Kinoingan,’ ka tu' minoboos zou do, ‘Tanak zou do Kinoingan.’
43010037	Nung au' zou kumalaja' di kalaja' di Tama' ku, au' i' tagal do otumḇazaan dogo';
43010038	nga' nung kumalaja' zou dii, dadi' sunḏung potuu do au' kou otumḇazaan dogo', nga' sokuukuang no do kotumḇazaai no daa di kalaja' di nimaan ku; dadi' pointantu' dii do koiho kou do i Tama' nopo nga' id suang dogo' om id suang zou di Tama'.”
43010039	Dadi' maan daa dioho' gokomo' isido, nga' pogidu' no isido mantad dioho'.
43010040	Guhi' no vagu' isido doid soboong di Jordan i uvang i pinomodsuan haid di John om izon no doiho'.
43010041	Ogumu' o tuhun i minikot doid disido do minoboos do, “Aiso i' do tanḏa' ngaavi' do nimaan di John, nga' ongotopot i noboos disido kokomoi do tuhun diti;”
43010042	om ogumu' dioho' o notumḇazaan disido.
43011001	Kivaa tuhun pungaanan do i Lazarus do mantad Bethany, i kampung di Mary om di tobpinai dau tonḏu', i Martha, om kitoluo isido.
43011002	I Mary no ii, i tobpinai di tuhun kitoluo i Lazarus, i minongumau di Tuhan do miampai do tumau toongid om piido' no dau do tobuk dau o gakod disido.
43011003	Pobuzuo' no do tonḏu' miobpinai dii o pason kumaa doid di Jesus do, “Oi Tuhan, kitoluo i tuhun i koginavaan nu.”
43011004	Kotoimo nopo di Jesus i pason poboos no isido do, “Au' i' popoikot doid kapatazon o toluo diti, nga' montok i' do koḇontugan do Kinoingan mooi do maza' diti do aḇantug nodii mai' i Tanak do Kinoingan.”
43011005	Guminavo i Jesus di Martha om di tobpinai tonḏu' dosido om di Lazarus,
43011006	nga' koongou nopo disido do kitoluo isido nga' timpoon po vagu' isido do duvo po tadau do id nomḇoo isido dii
43011007	do poguhu i' do minoboos doid di mokiki'ia' ngaavi' dau do, “Kanou gumuhi' doid Judaea.”
43011008	Poboos no i mokiki'ia' ngaavi' do, “Oi Rabbi, au' po ahaid mantad di nimaan ko daa di Johudi ngaavi' dunsongo' do vatu; gumuhi' ko po naku vagu' do doiho'?”
43011009	Simḇa no i Jesus do: “Okon naku ko' opod om duvo jaam do sangadau? Aiso i' do kasadu do mamanau do ontok anavau, tu' kininavau i' o pomogunan diti do pamabang;
43011010	iisai nopo i mimpanau do ontok doungosodop nga' kasadu, tu' aiso do ninavau do popotunud disido.”
43011011	Binoos disido iho' om oputai no vagu' do, “Poingunḏoong no i Lazarus i tamḇahut dotokou; mugad zou do momosik disido.”
43011012	Poboos no i mokiki'ia' ngaavi' doid disido do, “Oi Tuhan, nung poingunḏoong isido nga' atampasi i' mai' isido.”
43011013	Binoos nopo di Jesus nga' kokomoi do kapatazon di Lazarus, nga' soou dioho' do komozon nopo disido do “munḏoong” nga' “modop”;
43011014	dadi' patahango' no di Jesus do, “Napatai no i Lazarus;
43011015	om nga' montok i' diozu do ounsikou zou do aino' zou do doiho' sabap do baino otumḇazaan kou nodii mai'. Nga' kanou no mongoi do doiho' disido.”
43011016	Dadi' poboos no i Thomas — i pungaanan do i Tapid — doid di mokiki'ia' ngaavi' suvai do, “Kanou no mongoi nogi' patai miampai disido.”
43011017	Koikot nopo, koihaai no di Jesus do apat nodii tadau i Lazarus do poinsuang do id hobong.
43011018	Bethany nopo nga' kuang hobi do duvo no batu mantad Jerusalem,
43011019	om ogumu' o Johudi do minikot doid di Martha om di Mary do monginsasamod dioho' sabap no di tobpinai kusai dioho'.
43011020	Koongou nopo di Martha do mikot i Jesus, ngozo' no dosido tukao' isido. Au' mininsud do poinḏikau do id daamin i Mary.
43011021	Poboos no i Martha doid di Jesus do, “Oi Tuhan, nung doiti' ko daa dii, nga' au' i' daa apatai i tobpinai ku,
43011022	nga' baabaino po diti nga' koiho zou do nunu nopo i pokionuon nu do Kinoingan nga' onuan ko i' disido.”
43011023	Poboos no i Jesus doid dosido do, “Tumungag i' mai' vagu' i tobpinai nu.”
43011024	Poboos no i Martha do, “Koiho zou do tumungag i' vagu' isido do ontok kopotungagan do id timpu kohimpupuson.”
43011025	Poboos no i Jesus do: “Izou no i kotungagan. Iisai nopo i otumḇazaan dogo', sunḏung potuu do apatai isido, nga' apasi mai',
43011026	om iisai nopo i masi om otumḇazaan doid dogo' nga' au' mai' apatai. Otumḇazaan ko naku diti?”
43011027	Poboos no zosido do, “Oo', oi Tuhan, otumḇazaan zou do iziau no i Kristus, i Tanak do Kinoingan, i songuhun mikot do doiti' id pomogunan.”
43011028	Koboos nopo dosido iti, ngozo' no dosido hoovo' i tobpinai dau i Mary, buungai no dau do, “Doiti' i Tuan om ohizab do tumuubung diau.”
43011029	Koongou nopo dosido iti, sikapo' no di Mary do miningkakat om ongoi no tuka' disido.
43011030	Au' po nokoikot i Jesus doid kampung dii; kakaal po isido do doiho' id kinasaamaanan di Martha disido.
43011031	Kokito nopo di Johudi ngaavi' i doiho' id daamin do ontok dii do monginsasamod di Mary, do magab-agab i' zosido do mingkakat om habus no, tonudo' no dioho' zosido, soou dioho' do mugad zosido doid kahabangan do mooi pogiad.
43011032	Ongoi no tuka' di Jesus i Mary om kasaamaanai nopo dosido isido singkotud no zosido do id doos do takod disido do moos-boos do, “Oi Tuhan, nung doiti' ko daa dii, nga' au' i' daa apatai i tobpinai ku.”
43011033	Kokito nopo di Jesus zosido do miad, om di Johudi ngaavi' i maatanud dosido, noikot no do nosusa' i Jesus, om miampai do onsu topuod poboos no isido do,
43011034	“Id nomḇoo o pinoizanan diozu disido?” Poboos no izioho' do, “Oi Tuhan, kanou mongoi intong.”
43011035	Iad no i Jesus;
43011036	om poboos no i Johudi ngaavi' do, “Bii'o' no do songkuo o koupuupuso' dau disido!”
43011037	Nga' kivaa do vookon minoboos do, “Pinoungkahat disido i mato di tuhun nobohou. Au' dii naku daa isido kaanu manahob do tuhun diti do mantad kapatazon?”
43011038	Pongonsu no vagu i Jesus, kadampot no doid hobong: ii nopo nga' luak-ungib miampai do kitutub do vatu.
43011039	Poboos no i Jesus do, “Iduo' iho' vatu.” Poboos no i Martha, i tobpinai di tuhun napatai, doid disido do, “Oi Tuhan, kivongi' nodii isido do baino; tu' iti no o tadau kumaapat do mantad di kinapatazon disido.”
43011040	Simḇa no i Jesus do, “Au' ku naku nobiisaan iziozu do nung otumḇazaan kou, kokito kou mai' do koḇontugan do Kinoingan?”
43011041	Dadi' iduo' no dioho' i vatu. Om tingaa' no i Jesus om poboos no do, “Oi Ama', monongkotohuod zou diau tu' mokinongou ko do samḇayang ku.
43011042	Nokoiho zou sonḏii' do mokinongou ko dogo' tomoimo, nga' moboos zou sabap no diti tuhun ngaavi' i poingkakat do poinhiput dogo', mooi do otumḇazaan nodii izioho' do iziau no i minonuu' dogo'.”
43011043	Koboos nopo disido iti, haad no isido do topuod do, “Oi Lazarus, habus no!”
43011044	Habus no i tuhun napatai, noihitan do kagos o hongon om takod dau, om tinakapan do kain o voos disido. Poboos no i Jesus doid dioho' do, “Iduai isido diho' kagos, do kapanau nodii isido.”
43011045	Ogumu' di Johudi ngaavi' i nokoikot do tumomḇuhui di Mary, om nokokito di nimaan disido, do notumḇazaan disido,
43011046	nga' vookon dioho' do minugad doid di Pharisee ngaavi' do popoiho dioho' do nunu i nimaan di Jesus.
43011047	Dadi' pogitiitimḇungak nodii i huguan ngaavi' do padri' om i Pharisee ngaavi'. Poboos no izioho' do, “Doiti' no iti tuhun i mimang do tanḏa' ngaavi' diti, om nunu dii o mangan dotokou?
43011048	Nung pohogoson dotokou isido do mimang do miaga diti nga' umavi' o tuhun do otumḇazaan disido, om mikot mai' i tuhun ngaavi' do Rome om punsoon no i Tizonon Toḇitua om bansa' dotokou,” ka.
43011049	Songuhun mantad dioho', i Caiaphas, i padri' takavas do toun dii, minoboos do, “Miaga ko' au' kou i' kalati' do kaantakan ngaavi' diti;
43011050	au' kou kokito do montok i' do kovosian diozu do apatut do apatai o songuhun do montok do songovian tuhun, ko' opunso po o saviavi' bansa'.”
43011051	Okon i' ko' minoboos isido do dau sonḏii', nga' sabaagi do padri' takavas do toun dii do minogoohungung isido do matai i Jesus montok do bansa' —
43011052	om okon ko' montok noopo do pogun, nga' monimung nogi' do popisompuu di tanak ngaavi' di Kinoingan i nokotongkop.
43011053	Mantad nopo dii do tadau diho', do nakapapatantu' izioho' do mamatai disido.
43011054	Dadi' au' nodii huminongot di Johudi ngaavi' i Jesus, nga' tongkizad no do mantad do uvang dii do pinakaazan doid kakaḏazan i pungaanan do Ephraim, i pogun do id somok do kotogisan om timpoon no doiho' do miampai di mokiki'ia' ngaavi' dau.
43011055	Osomok nodii i Pamakanan do Kinahapasan di Johudi ngaavi', om ogumu' di tuhun mantad pogun dii i minugad doid Jerusalem do poguhu i' di Pamakanan do Kinahapasan do mooi pomohidang dioho' sonḏii'
43011056	do mogium di Jesus di ontok songingkakat izioho' do id suang di Panamḇazangan tagazo om sombooboos do, “Ingkuo tosoou nu? Mikot naku isido doid kalamazan toi ko' au'?”
43011057	Nokoponuu' no i huguan ngaavi' do padri' om i Pharisee ngaavi' do: iisai nopo i nokoiho do id nomḇoo isido nga' mositi' do popoiho dioho' mooi do kaanu izioho' do mamagakom disido.
43012001	Onom po tadau poguhu i' do Pamakanan do Kinahapasan, ugad no i Jesus doid Bethany, i kinoizonon di Lazarus, i pinotungag disido mantad poimpatai.
43012002	Nonuan dioho' isido do makan sosodopon do doiho'; i Martha nopo nga' minonompuan dioho' om poingamung i Lazarus di sontob doiho' id mija' taakanan.
43012003	Pogovit no i Mary do somḇutul tumau toongid i apagon o hoogo, tumau notinagas i oongid, om umaai no i takod di Jesus, om piidai no dau ii di tobuk dau; noponu' o hamin dii do vongi' do tumau dii.
43012004	Dadi' i Judas Iscariot — songuhun di mokiki'ia' ngaavi' dau, i tuhun i popotobus disido minoboos — do,
43012005	“Nookuo nodii tu' au' dinagang o tumau diti do tohu ngaatus dinarii om taakon no i usin doid tuhun tongomosikin?”
43012006	Binoos disido iti, do okon ko' momohizo isido di tongomosikin, nga' sabap i' do mananakau isido; isido nopo nga' momoopi' do kousinan dioho' om noubas isido do mabpaganu do mantad di notiitimung.
43012007	Dadi' poboos no i Jesus do, “Pohogoson zosido; pohogoson zosido do popoopi' diho' do montok tadau do hobongon zou.
43012008	Miampai i' diozu tomoimo i tongomosikin, nga' okon i' ko' tomoimo zou do miampai diozu.”
43012009	Do naamot dii, ogumu' o Johudi do nokoongou do doiho' isido om minikot do okon ko' saasabap no di Jesus nga' mooi nogi' soomo' di Lazarus i pinotungag disido do mantad poimpatai.
43012010	Dadi' potontuo' nodii di huguan do padri' ngaavi' do mamatai nogi' di Lazarus,
43012011	tu' sabap no disido do ogumu' di Johudi ngaavi' o minogiduan dioho' om notumḇazaan di Jesus.
43012012	Di tadau suminusuut nongokoongou i tuhun ngaavi' togumu', i minodidikot do montok di kalamazan, do id tinḏahanon no i Jesus do pakaazan doid Jerusalem.
43012013	Paganu no izioho' do laan ngaavi' do paam om ugad no do minooi tuka' disido, do songgiigizak do, “Hosanna! Oḇitua no isido i mikot doid ngaan di Tuhan, i laja' do Israel.”
43012014	Kokito no di Jesus o tananak do kuḏa'-kalḏi' om sakazai no dau ii — miaga di noboos do id Ḇuuk Toḇitua do:
43012015	“Kada' koosizai, oi tanak tonḏu' do Zion; intangai no, mintutuk nodii i laja' nu, poinsakai do tananak kuḏa'-kalḏi'.”
43012016	Au' haid nakalati' diti i mokiki'ia' ngaavi' dau, nga' di touvi nodii di ontok naḇantug nodii i Jesus, kosoou nodii dioho' do nokosuat iti kokomoi disido om ingkaa no do naantakan iti doid disido.
43012017	Ii nopo tuhun ginumuan i tuminanud disido di ontok hoovo' disido i Lazarus do humabus mantad di hobong om potungago' no isido do mantad poimpatai nga' tuminihomḇus do suminasi' dii;
43012018	iti no vagu' o sabap do minodidikot i tuhun ginumuan do minooi tuka' disido: nokoongou izioho' do nokoimang isido do tanḏa' diti.
43012019	Dadi' pogibooboos no i Pharisee ngaavi' do, “Bii'o' no, aiso i' do kobuu'on diozu; intangai, nakatanud no disido o sompomogunan!”
43012020	Songingamung nopo di sontob minooi samḇa do id kalamazan dii nga' vookon do tuhun Greek.
43012021	Suminoomo' izioho' di Philip i mantad Bethsaida doid Galilee om uot no disido do, “Oi tuan, aanangan zikoi daa do tumuubung di Jesus.”
43012022	Ngozo' no poihoo' di Philip i Andrew, om ugad no zo Andrew di Philip do minooi popoiho di Jesus.
43012023	Simḇa no i Jesus doid dioho' do, “Baino noikot nodii o jaam do ḇontugon i Tanak do tuhun.
43012024	Poihoon ku iziozu totootopot, sahagi-ngau' aatu' po doid tana' o songhinsou o ganḏum om matai no, nga' au' i' munḏahiu ii do soosonghinsou no; nga' nung apatai ii nga' kapanaak ii do tomoton togumu'.
43012025	Iisai nopo i guminavo do koposizon dau nga' atagakan dii; iisai nopo i abaazatan do koposizon dau do doiti' id pomogunan nga' kopopotihomḇus dii doid koposizon selajul.
43012026	Iisai nopo i monompuan dogo', mositi' do tumanud dogo', om id nomḇoo zou nopo nga' doiho' nogi' i suupu ku. Iisai nopo i monompuan dogo', nga' pantangon i' mai' di Tama'.
43012027	Baino nopo nga' id kountingaan o koduuduvo ku. Nunu kangku dii: ‘Oi Ama', tomposizo' zou do mantad jaam diti?’ Nga' montok i' do sabap diti do nokodimpot zou doid jaam diti.
43012028	Oi Ama', ḇontugo' no o ngaan nu!” Koongou no o ohou mantad surga do, “Naḇantug ku no ii, om ḇontugon ku po vagu' ii.”
43012029	Koongou nopo diti i tuhun ginumuan i songingkakat, nga' poboos no do, “Tuni i' do tinggoud ii,” om vookon nopo nga' minoboos do, “Tasab i' ii do minonongkiboos disido.”
43012030	Simḇa no i Jesus do, “Okon i' ko' montok do sabap dogo' do noongou i ohou, nga' montok diozu songovian.
43012031	Baino nopo nga' nakaatu' no doid pomogunan diti o kopongukuman, baino nopo nga' uzazangon nodii i tanak laja' diti pomogunan.
43012032	Om ontok nopo do koinsavat zou mantad tana', oviton ku nodii o tuhun ngaavi' kumaa doid dogo'.”
43012033	Miampai do boos ngaavi' diti, pinopointahang isido do kovoovozoo' di kapatazon disido.
43012034	Simḇa no i tuhun ginumuan do, “Nokopongia' dagai i Unḏang-unḏang do tumimpoon mai' selajul i Kristus. Dadi' ingkuo ko nodii do moboos do, ‘Mositi' do poinsavaton i Tanak do tuhun?’ Iisai iti Tanak do tuhun?”
43012035	Dadi' poboos no i Jesus do, “Au' no ahaid do miampai diozu i tanavau. Pamanau kou no do kivaa po do tanavau, tu' okosupan kou mai' do totuvong, om aiso i' di mamanau doid totuvong do koiho doid nomḇoo o pakaazan dau.
43012036	Naamot do miampai diozu i tanavau, kotumḇazaai no di tanavau mooi do adadi kou do tanak ngaavi' di tanavau.” Koboos nopo disido iti, tongkizadai no di Jesus izioho' om kohosok no do mantad dioho'.
43012037	Sunḏung potuu do songintinḏapou izioho' di ontok minimang isido do tanḏa' togumu', au' i' izioho' notumḇazaan disido;
43012038	iti nopo nga' monuhuk di boos ngaavi' di profeta Isaiah: “Oi Tuhan, iisai o nokopopokito do kotumḇazaan doid nunu i nongoongou dioho' do mantad dagai, om iisai o nokokito doid suang dii do kinopointahangan do kuasa' di Tuhan?
43012039	Otopot no, do au' izioho' kaanu do otumḇazaan, tu' miaga di noboos vagu' di Isaiah:
43012040	Binohou disido i mato ngaavi' dioho', pinahangas disido o ginavo ngaavi' dioho', do au' dii izioho' kopomoguno di mato dioho' do pongintong, do momoguno do ginavo dioho' do mamalati', do popounḏahiu do kozuuzuvo' dioho' om ohingasan ku no.”
43012041	Minoboos i Isaiah diti tu' nokokito isido do koḇontugan disido, om boos nopo ngaavi' disido nga' kokomoi di Jesus.
43012042	Sunḏung potuu do ingkaa, nga' ogumu' i' o notumḇazaan disido, kaampai no i tuhun ngaavi' momumuu'an, nga' okon i' ko' pinointahang dioho' ii, tu' sabap no di Pharisee ngaavi' om oosizan izioho' do au' pasagaon do sumuang do panamḇazangan:
43012043	poguhuonon dioho' o koḇontugan do tuhun do mantad ko' di doun Kinoingan.
43012044	Poboos no i Jesus doid dumḇangan do saviavi' do, “Iisai nopo i otumḇazaan dogo' nga' okon i' ko' otumḇazaan dogo' nga' doid di songuhun i minonuu' dogo',
43012045	om iisai nopo i kokito dogo', nga' kokito di songuhun i minonuu' dogo'.
43012046	Nokoikot zou doid diti pomogunan do sabaagi do ii tanavau, do mongumohig di otumḇazaan dogo' mooi do au' nodii kotinḏooi doid totuvong.
43012047	Iisai nopo i koongou di boos ku ngaavi' om au' no isido ouhi' do tumanud dii, nga' okon i' ko' izou i momḇisala' do tuhun dino, tu' okon i' ko' nokoikot zou do momḇisala' do pomogunan, nga' manampasi do pomogunan:
43012048	iisai nopo i mamazada' dogo' om au' monoimo do boos ku ngaavi' nga' kivaa no do potounḏa' do momḇisala' dau: ii no boos i noboos ku o ḏumadi do momḇisala' disido do ontok tadau kohimpupuson.
43012049	Tu' okon i' ko' minoboos zou doid koobian dogo' sonḏii'; nga' i Tama' ku i', i minonuu' dogo' do nunu o booson om nunu o pobooson,
43012050	om noihaan ku do ponuu' nopo ngaavi' disido nga' koposizon selajul. Om iho' no poogi' do nunu i nokosunud di Tama' doid dogo' nga' iho' no i booson ku.”
43013001	Poguhu i' di kalamazan do Pamakanan do Kinahapasan, nokoiho no i Jesus do nokoikot no i jaam dau do tumahib do pomogunan diti kumaa doid di Tama', miampai do nokoginavo no di sontob doun disido do id pomogunan diti, gumininavo isido dioho' gisom i' doid kopupuson.
43013002	Di maso izioho' makan, om nakatanom no di logon do id ginavo di Judas Iscariot tanak di Simon do popotobus disido.
43013003	Nokoiho i Jesus do nakataak no di Tama' doid hongon ngaavi' disido o nuununu nopo, om do minikot isido do mantad Kinoingan om gumuhi' nodii doid Kinoingan,
43013004	om ingkakat no isido mantad di mija', iduo' i kuihib dau, om paganu no do tuala', pokogoso' no dau ii do id tavak dau;
43013005	dadi' potunguo' no disido doid mimpun i vaig om timpuun no do momohiung di hapap di mokiki'ia' ngaavi' dau om piido' no dau ii di tuala' i pitaataagkos dau.
43013006	Kodimpatai no dau i Simon Peter, i minoboos doid disido do, “Oi Tuhan, hiungan nu dii naku o hapap ku?”
43013007	Simḇa no i Jesus do, “Au' ko po koiho do baabaino do nunu o maan ku, nga' kalati' ko i' do touvi.”
43013008	“Kada' no!” ka di Peter, “Kada' no pomohiung do hapap ku.” Simḇa no i Jesus do, “Nung au' ku nopo iziau hiungan, au' ko i' kaanu do baagi miampai dogo'.”
43013009	Poboos no i Simon Peter do, “Dadi' ingkaa nopo ino, oi Tuhan, nga' okon noopo ko' hapap ku, nga' hongon om tuhu ku nogi'.”
43013010	Poboos no i Jesus do, “Aiso i' di nokopimpodu' no do mokihiung vagu', tu' tuhun nopo dino, nga' ohidang nodii kozo. Iziozu nga' ohidang nogi', sunḏung i' ma do okon ko' saviavi' kou.”
43013011	Nokoiho isido do iisai i popotobus disido, om iho' no poogi' do minoboos isido do, “Sunḏung i' ma do okon i' ko' saviavi' kou.”
43013012	Kohiungai nopo disido i hapap dioho' om kokuihib vagu' dau i kuihib dau, guhi' no isido doid mija'. Poboos no isido do, “Kalati' kou naku do nunu i nimaan ku doid diozu?
43013013	Pungaanan zou diozu do i Mongingia' om i Tuhan, om otopot no; ino zou no.
43013014	Dadi', nung nokopomohiung zou do hapap diozu, izou, i Tuhan om mongingia', iziozu nga' mositi' do mogihiihiung do hapap diozu.
43013015	Noonuan ku no iziozu do poomitanan mooi do momit kou nodii daa do nunu i nimaan ku doid diozu.
43013016	Poihoon ku iziozu totootopot, do aiso i' do suupu i hobi gazo ko' i tuan dau, aiso i' do susuu'on i hobi gazo ko' i minonuu' disido.
43013017	“Do baino, tu' koiho kou nodii diti, ongounsikou kou no nung ingkaa o maan diozu.
43013018	Okon i' ko' moboos zou kokomoi do saviavi' kou: nokoiho zou di nopihi' ku ngaavi'; nga' mositi' tuhukon i noboos do Ḇuuk Toḇitua do: ‘Ii nopo mihang do id mija' taakanan ku, nga' momuaka dogo'.’
43013019	Poihoon ku iziozu diti do baabaino, do poguhu i' do aantakan iti, mooi do aantakan nopo iti nga' otumḇazaan kou nodii daa do izou no Isido.
43013020	Poihoon ku iziozu totootopot, iisai nopo i monoimo di suu'on ku nga' monoimo dogo', om iisai nopo i monoimo dogo' nga' monoimo di minonuu' dogo'.”
43013021	Koboos nopo iti, kosusa' no kozo i Jesus, om poboos no do, “Poihoon ku iziozu totootopot, potobuson zou do songuhun diozu.”
43013022	Pogi'ii'intong no i mokiki'ia' ngaavi', nobuuvong do iisai o komozon disido.
43013023	Ii nopo mokiki'ia' i koupusan di Jesus nga' poinsonḏiu id doos di Jesus;
43013024	hamḇazo' no di Simon Peter isido om poboos no do, “Uoto' do iisai o komozon dau,”
43013025	dadi' sonḏiu no vagu' isido id doos di kangkab di Jesus om poboos no do, “Iisai ino, oi Tuhan?”
43013026	Simḇa no i Jesus do, “Isido nopo nga' i onuan ku do kinokokiban do louti i pososokon ku doid pinggan pangakanan.” Kososok nopo disido i kinokokiban do louti, taako' no dau ii doid di Judas tanak di Simon Iscariot.
43013027	Kaakan nopo di Judas i louti, tuutulus do suango' no isido di Saitan. Dadi' poboos no i Jesus do, “Nunu i maan nu, maai no do tosiisikap.”
43013028	Aiso i' di suvai i doiho' id dabping mija' taakanan do nakalati' do nookuo tu' binoos disido iti.
43013029	Sabap no do mononoina' i Judas do kousinan dioho', do minomusoou dii o vookon dioho' do minonuu' i Jesus disido do, “Pomoomohi no do kagaaganapan montok di kalamazan,” toi ko' monuu' disido do monohuod doid di tongomosikin.
43013030	Kaakan nopo di Judas i kinokokiban di louti habus no isido. Ontok nopo dii nga' doungosodop.
43013031	Kahabus nopo isido, poboos no i Jesus do, “Naḇantug nodii do baino i Tanak do tuhun om naḇantug no o Kinoingan do id disido.
43013032	Nung naḇantug nopo o Kinoingan do id disido, ḇontugon nogi' mai' do Kinoingan isido do id dau sonḏii', om ḇontugon i' mai' isido do oluai no.
43013033	Oi tanak ku ngaavi', oduuk zou no do miampai diozu. Mogium kou i' mai' dogo', om, miaga di noboos ku doid Johudi ngaavi', do au' kou i' koongoi doid nomḇoo o pakaazan ku.
43013034	Onuan ku iziozu do ponuu' kavavagu: pigiiginavo kou no; mositi' mogiiginavo kou miaga nopo do gumininavo zou diozu.
43013035	Mantad no do pogigiiginavaan diozu, do ointutunan kou mai' do saviavi' do sabaagi mokiki'ia' ku ngaavi'.”
43013036	Poboos no i Simon Peter do, “Oi Tuhan, nomḇoo o pakaazan nu?” Simḇa no i Jesus do, “Do baabaino nopo nga' au' ko po kaanu do tumanud dogo' doid nomḇoo pakaazan ku; nga' katanud ko i' mai' dogo' do touvi.”
43013037	Poboos no i Peter doid disido do, “Nookuo tu' au' zou kaanu tumanud diau do baabaino? Pounḏunon ku o kiniopon ku do montok diau.”
43013038	Nga' samḇa no i Jesus do, “Popounḏun ko do kiniopon nu do montok dogo'? Poihoon ku iziau totootopot, poguhu i' do kopingkukuuk o tanḏaa' intohu ko no mai' kopogohim dogo'.
43014001	“Kada' posusao' o ginavo diozu. Kotumḇazaai kou no doid Kinoingan, kotumḇazaai nogi' doid dogo'.
43014002	Ogumu' o tizonon do izonon id hamin di Tama' ku; tu' nung okon ko' ingkaa nga' nosunudan ku no motuu iziozu. Mugad zou nodii do mooi popotounḏa' do izonon diozu,
43014003	om kougad zou nopo om kopopotounḏa' do izonon diozu, gumuhi' zou vagu' do mogongoi diozu do kumaa doid dogo' sonḏii', mooi do miampai kou di daa dogo' doid nomḇoo zou.
43014004	Koiho kou i' do lahan kumaa doid izonon i pakaazan ku.”
43014005	Poboos no i Thomas do, “Oi Tuhan, au' i' izikoi koiho doid nomḇoo pakaazan nu, dadi' ingkuo zikoi dii do koiho di lahan?”
43014006	Poboos no i Jesus do, “Izou no i Lahan; i Katapatan om Koposizon. Aiso i' do koongoi doid di Tama' nung okon no ko' maza' dogo'.
43014007	Nung kotutun kou dogo', nga' kotutun kou nogi' mai' di Tama' ku. Mantad do baabaino kotutun kou i' disido om nokokito kou disido.”
43014008	Poboos no i Philip do, “Oi Tuhan, pokitono' zikoi gia di Tama' om asantaban zikoi dii daa.”
43014009	Poboos no i Jesus doid disido do, “Ahaid zou no do miampai diozu, oi Philip, om kakaal kou po naku do au' kotutun dogo'? Iisai nopo i nokokito dogo' nga' nokokito no di Tama', dadi' ingkuo ko nodii do moboos do, ‘Pokitono' zikoi di Tama'?’
43014010	Au' ko naku otumḇazaan do izou nopo nga' id suang di Tama' om i' Tama' nopo nga' id suang dogo'? Okon i' ko' mantad dogo' sonḏii' i booson ku doid diau: i Tama' i' ii, i poingizon do id dogo', i maamaso kumalaja' do kalaja' ngaavi' dau.
43014011	Mositi' no do otumḇazaan ko dogo' do ontok moboos zou do, izou nopo nga' id suang di Tama' om i Tama' nopo nga' id suang dogo'; toi ko' sokuukuang no do kotumḇazaai no daa do id katahangan do kalaja' ngaavi' diti.
43014012	Poihoon ku iziau totootopot, iisai nopo i otumḇazaan dogo' nga' koimang mai' do isoo' i' di kalaja' ngaavi' i maan ku sonḏii', om koimang mai' do poinhoohobi po ginazo do kalaja' ngaavi', tu' mugad zou nodii doid di Tama'.
43014013	Nunu nopo i pokionuon diozu do id ngaan ku nga' maan ku ii, mooi do aḇantug nodii i Tama' do id di Tanak.
43014014	Nung mokianu kou dogo' do nunu noopo do id ngaan ku, nga' maan ku i' mai' ii.
43014015	Nung guminavo kou dogo' nga' tonudon i' mai' diozu i ponuu'an ku ngaavi'.
43014016	Mokianu zou i' di Tama', om onuan kou i' mai' disido do iso' po o Mananampung do tuminḏooi id diozu do sohiihinaid,
43014017	i Spiritu do katapatan i au' i' tootoimoon do pomogunan tu' au' i' kokito ii toi ko' kotutun disido ii; nga' kotutun kou i' disido, tu' miampai diozu isido, id suang diozu isido.
43014018	Au' ku i' duanan iziozu miaga di tanak nangapatazan do mohoing; gumuhi' zou i' mai' doid diozu.
43014019	Au' no ahaid om au' nodii mai' kokito dogo' o pomogunan; nga' kokito kou i' mai' do apasi zou om iziozu nga' apasi nogi'.
43014020	Ontok tadau dino, koiho kou mai' do poinsuang zou di Tama' ku om poinsuang kou dogo' om poinsuang zou diozu.
43014021	Iisai nopo i migit do ponuu'an ku ngaavi' om mimang ngaavi' di nga' isido no i guminavo dogo'; om iisai nopo i guminavo dogo' nga' oginavo mai' di Tama' ku, om guminavo zou mai' disido om mintahang zou mai' sonḏii' doid disido.”
43014022	Poboos no i Judas — iti nopo nga' okon ko' i Judas Iscariot — doid disido do, “Oi Tuhan, nunu o sabap tu' kituḏu ko do popointahang diau sonḏii' doid dagai om okon ko' doid pomogunan?”
43014023	Simḇa no i Jesus do, “Iisai nopo i guminavo dogo' nga' tumanud i' mai' di boos ku, om ginovoon i' mai' di Tama' ku isido, om mikot i' mai' izikoi doid disido om mizon no do id disido.
43014024	Ii nopo au' guminavo dogo' nga' au' i' tumanud di boos ku ngaavi'. Om ii nopo boos i oongou diozu nga' okon i' ko' i dogo' sonḏii': ii nopo nga' boos di Tama' i minonuu' dogo'.
43014025	Noboos ku ngaavi' iti doid diozu do kakaal zou po do poingampai diozu;
43014026	nga' ia'on kou i' di Mananampung, i Spiritu Toḇitua, i suu'on di Tama' do id ngaan ku, do nuununu nopo om poposoou diozu di saviavi' i noboos ku doid diozu.
43014027	Potimpoonon ku do id diozu o pibabasan, pibabasan ku sonḏii' i pataakon ku doid diozu, pibabasan i au' aanu do pomogunan do papataak, iti no i titohuod ku doid diozu. Kada' diozu posusao' toi ko' potohoo' o ginavo diozu.
43014028	Nokoongou kou dogo' do moboos do: tumongkizad zou nodii om gumuhi' i' mai' vagu'. Nung gumininavo kou dogo' nga' oonḏos kou i' daa do gumuhi' zou doid di Tama', tu' agaagazo i Tama' ko' izou.
43014029	Nokopopoiho zou diozu diti do baino, do poguhu i' do aantakan iti, mooi do otumḇazaan kou nodii do ontok aantakan iti.
43014030	Au' zou i' humaid do moboos doid diozu, tu' id tinḏahanon no dau i tanak laja' diti pomogunan. Aiso i' do kuasa' disido doid dogo',
43014031	nga' mositi' do koiho o pomogunan do guminavo zou di Tama' om do mimang zou do miaga nopo di pinonuu'an dogo' di Tama'. Kanou no, mamanau tokou nodii.
43015001	“Izou no i guvas anggur totopot, om i Tama' ku nopo nga' i momumutanom do anggur.
43015002	Kotobon disido o tikid-tikid laan do id dogo' i au' momiuva', om potitikid laan i momiuva' nopo nga' pudungan disido mooi do hobi ginumu' do tuva' di.
43015003	Nongokohidang kou nodii ngaavi', sabap no di boos i noboos ku doid diozu.
43015004	Tinḏooi no doid dogo', miaga dogo' doid diozu. Miaga di laan tu' au' i' kopomiuva' do osonḏii'an no, sahagi-ngau' pointimpoon ii doid guvas di anggur, ingkaa kou nogi' sahagi ngau' pointimpoon kou id dogo'.
43015005	Izou no i guvas anggur, iziozu no i laan ngaavi'. Iisai nopo i tumimpoon id dogo', om izou id disido, nga' kopomiuva' tasapou; aiso i' do taanuanu diozu do kopidan kou no mantad dogo'.
43015006	Iisai nopo i au' tuminḏooi id dogo' nga' kagavad miaga di laan — om kumoing; timungon o laan ngaavi' di om pataamon doid tapui om tutudan no.
43015007	Nung tuminḏooi kou id dogo' om pointinḏooi id diozu i boos ku ngaavi', pokianu kou no do nunu noopo o kohizaban diozu om kotoimo kou i' mai' di.
43015008	Montok i' do koḇontugan di Tama' ku do apatut kou do momiuva' tasapou om do mokiki'ia' ku iziozu.
43015009	Nokoginavo zou diozu miaga nopo di Tama' tu' nokoginavo dogo'. Tinḏooi no do id koginavaan ku.
43015010	Nung tonudon diozu o ponuu'an ku ngaavi' nga' pointinḏooi kou i' mai' do id koginavaan ku, miaga nopo do natanud ku i ponuu'an ngaavi' di Tama' ku om pointimpoon do id koginavaan dau.
43015011	Nokosunud ku diozu iti mooi do id diozu nodii daa o kounsikaan ku sonḏii' om ogonop no daa i kounsikaan diozu.
43015012	Iti no o ponuu'an ku: pogigiiginavo kou no, miaga do nokoginavo zou diozu.
43015013	Aiso i' di kikoginavaan do hobi gazo mantad ko' popounḏun do koposizon dau do montok tamḇahut ngaavi' dau.
43015014	Tamḇahut ku iziozu, nung tonudon diozu i ponuu'an ku diozu.
43015015	Au' zou nodii momohoou diozu do suupu, tu' au' i' koiho o suupu do nunu o maan di tuan dau; pungaanan ku iziozu do tamḇahut ngaavi', tu' nokosunud ku no doid diozu o saviavi' i noihaan ku mantad di Tama' ku.
43015016	Okon ko' iziozu o minomihi' dogo', au', pinihi' ku iziozu; om minonuu' zou diozu do mugad om momiuva', i tuva' totogui; mooi do onuan kou di Tama' do nunu noopo o pokionuon diozu disido do id ngaan ku.
43015017	Ponuu'an ku nopo diozu nga' mogigiiginavo.
43015018	“Nung abaazatan nopo diozu o pomogunan, mositi' do soovon diozu do nabaazatan dogo' ii do poguhu i' do abaazatan diozu.
43015019	Nung doun pomogunan kou, nga' ginovoon kou i' do pomogunan sabaagi do doun dau; nga' sabap no do okon ko' doun pomogunan kou, tu' kinopomihian ku nopo diozu nga' nakapapahabus diozu do mantad pomogunan, iho' no poogi' do abaazatan diozu o pomogunan.
43015020	Soovon no i boos ngaavi' i noboos ku doid diozu: Okon i' ko' agaagazo mantad di tuan dau i suupu. Nung nokopongunḏoso dogo' izioho', nga' unḏosoon kou nogi' mai' dioho', nung tonudon dioho' o boos ku, nga' tonudon nogi' mai' dioho' i diozu.
43015021	Nga' sabap i' mai' dogo' do maan mai' dioho' ngaavi' iti doid diozu, tu' au' izioho' kotutun di minonuu' dogo'.
43015022	Nung au' zou daa nokoikot, nung au' zou daa nokoboos doid dioho', nga' aiso i' daa do hasa' dioho'; nga' miaga nopo di diho' nga' aiso di do sabap do aiso hasa' dioho' do sabap no do ḏouso dioho'.
43015023	Iisai nopo i abaazatan dogo' nga' abaazatan di Tama' ku.
43015024	Nung au' zou daa nokoimang do kalaja' ngaavi' diho' doid dioho', miaga di aiso po tongosonguuhun do nokoimang, nga' aiso i' daa do hasa' dioho'; nga' sabap no do ingkaa di iho', sunḏung i' ma do ingkaa i nongokito dioho', nga' kakaal i' do abaazatan izioho' dogo' om di Tama' ku.
43015025	Nga' monuhuk noopo ngaavi' iti di boos ngaavi' i songinsuat id Unḏang-unḏang dioho' do: ‘Aiso sabap dioho' do nabaazatan dogo',’ ka.
43015026	Koikot nopo i Mananampung, i poikoton ku mai' doid diozu mantad di Tama', i Spiritu do katapatan i humabus mantad di Tama', nga' isido no mai' o sasi' ku.
43015027	Om iziozu nga' sasi' nogi' ngaavi', tu' nakasanḏad kou miampai dogo' mantad po di timpuun i'.
43016001	“Nokosunud ku ngaavi' diozu iti mooi do au' kou nodii aatu'.
43016002	Uzazangon kou mai' dioho' do mantad panamḇazangan ngaavi', om totootopot no do mikot nodii o timpu do iisai nopo i mamatai diozu nga' momusoou mai' do mimang isido do kalaja' toḇitua montok do Kinoingan.
43016003	Maan mai' ngaavi' dioho' iti tu' au' izioho' nokookoiho di Tama' toi ko' dogo'.
43016004	Nga' nokosunud ku no ngaavi' iti doid diozu, mooi do oikot nopo o timpu di nga' osoou mai' diozu do nokopononsunud zou diozu. “Au' ku haid pinoiho iziozu diti mantad di tinimpuun i', tu' miampai zou haid diozu;
43016005	nga' do baino mugad zou nodii doid di minonuu' dogo'. Aiso tongosonguhun diozu do muot do, ‘Nomḇoo o pakaazan nu?’ ka.
43016006	Nga' osusa' i' ma o ginavo diozu tu' nokosunud ku diozu iti.
43016007	Kakaal i', do popoiho zou diozu totootopot: do montok i' do kavasian diozu do mugad zou, tu' sahagi ngau' kougad zou, au' mai' mikot doid diozu i Mananampung; nga' nung mugad zou, pougadon ku isido doid diozu.
43016008	Om koikot po isido, pokitonon i' mai' disido o pomogunan do songkuo kahaahasao' di, kokomoi do ḏouso, om kokomoi do iisai i pointunud, om kokomoi do kopomḇisalaan:
43016009	kokomoi do ḏouso: do iho' no do mada' izioho' do otumḇazaan dogo';
43016010	kokomoi do iisai i pointunud: do iho' no do mooi zou nodii doid di Tama' om au' kou di mai' kokito po dogo';
43016011	kokomoi do kopomḇisalaan: id dino no do i tanak laja' do pomogunan diti nga' noukum no.
43016012	Ogumu' po daa o booson ku doid diozu nga' oinḏaanḏamaan kozo dati' do montok diozu do baino.
43016013	Nga', ontok nopo do koikot i Spiritu do katapatan tudukan kou i' disido kumaa doid katapatan poinggonop, tu' okon i' ko' moboos isido do montok dau sonḏii'; nga' popohomḇus noopo do nunu i nokosunud doid dau; om pointahangon i' mai' disido doid diozu o ahal ngaavi' i umikot.
43016014	Ḇontugon zou mai' disido, tu' saviavi' i pointahangon disido doid diozu nga' mantad mai' ngaavi' di nunu i dogo'.
43016015	Nunu nopo i kivaa di Tama' nga' dogo'; iho' no poogi' do minoboos zou do: do saviavi' i pointahangon disido doid diozu nga' naanu mantad di nunu i dogo'.
43016016	“Oduuk no om au' kou di mai' kokito dogo', om dadi' au' i' ahaid om kokito kou di vagu' dogo'.”
43016017	Dadi', minogibooboos o vookon di mokiki'ia' ngaavi' disido do, “Nunu komozon disido do, ‘Oduuk no om au' kou di mai' kokito dogo', om dadi' au' i' ahaid om kokito kou di mai' vagu' dogo',’ ka, om, ‘Mugad zou doid di Tama',’ ka?
43016018	Nunu o komozon diti, ‘Oduuk no,’ ka? Au' tokou i' kalati' do nunu ngaavi' o komozon disido.”
43016019	Nokoiho no i Jesus do ohizab izioho' do muot disido, dadi' poboos no isido do, “Mogi'uu'uot kou do nunu kinomoi ku do minoboos do, ‘Oduuk no om au' kou di mai' kokito dogo', om dadi' au' no ahaid om kokito kou di mai' vagu' dogo'.’
43016020	“Poihoon ku iziozu totootopot, do miad om mogkoudu' kou mai' do maso munsikou o pomogunan; tumongob kou mai' nga' umohon i' doid kounsikaan i katangaban diozu.
43016021	Ounḏoso i tonḏu' do maso mogkoosusu, tu' nokoikot no o timpu dau; nga' kopogkoosusu nopo zosido di tanak, ohiivan nodii dosido i kounḏasaan dau tu' ounsikou zosido do nohodi' o songuhun tuhun do id pomogunan.
43016022	Ingkaa kou nogi': tumongob kou do baino, nga' kokito zou i' vagu' diozu, om oponu' mai' do kounsikaan o ginavo ngaavi' diozu, om aiso mai' do kaanu do magaau do kounsikaan di do mantad diozu.
43016023	Koikot nopo o tadau dino, au' kou i' mai' muot dogo' do tongoiso' o ponguot. Poihoon ku iziozu totootopot, nunu nopo o pokionuon diozu mantad di Tama', nga' onuan kou i' mai' disido do id ngaan ku.
43016024	Gisom do baino, au' kou po nokopokianu do nuununu do id ngaan ku. Pokianu no om kotoimo kou i' mai', om ogonop nodii mai' o kounsikaan diozu.
43016025	Nokoboos ku ngaavi' iti doid diozu do id boos i au' poimbuhat. Mikot nodii o jaam do au' zou nodii mai' moboos doid diozu do id boos i au' poimbuhat nga' popoiho diozu kokomoi di Tama' do id boos ngaavi' tatahang.
43016026	Koikot nopo o tadau dino, mokianu kou mai' do id ngaan ku; om au' zou i' moboos do sumamḇayang zou doid di Tama' do montok diozu,
43016027	tu' guminavo diozu i Tama' sonḏii' tu' guminavo kou dogo' om otumḇazaan do minikot zou mantad Kinoingan.
43016028	Minikot zou mantad di Tama' om nokoikot doid pomogunan om baino tumongkizad zou di do pomogunan om pakaazan ku doid di Tama'.”
43016029	Poboos no i mokiki'ia' ngaavi' disido do, “Poimbuhat nodii o boos nu do baino om okon nodii ko' au' poimbuhat.
43016030	Koiho nodii izikoi do baino do nokoiho ko do saviavi' om au' i' tagal do manḏad do ponguot do maan pohomḇuso': sabap no diti do otumḇazaan izikoi do minikot ko mantad Kinoingan.”
43016031	Simḇa no i Jesus doid dioho' do, “Ongotumḇazaan kou nodii naku ngaavi'?
43016032	Pokinongou kou po; mikot nodii mai' o timpu — totopot nopo nga' nokoikot no ii — do kotogizas kou mai', sandaadau do pakaazan om mogiduan dogo' do soosonguhun. Nga' okon i' ko' soosonguhun zou, tu' miampai dogo' i Tama'.
43016033	Nokosunud ku ngaavi' iti doid diozu mooi do ko'ium kou nodii do pibabasan do id dogo'. Kikosusaan kou mai' do id pomogunan, nga' kada' kou koosizai: naaha' ku no o pomogunan.”
43017001	Kahapas nopo do minoboos diti, tingaa' no i Jesus doid surga om poboos no do: “Oi Ama', nokoikot no i jaam: ḇontugo' no i Tanak nu mooi do ḇontugon ko nodii di Tanak nu;
43017002	mooi do, miaga di noonuan nu isido do kuasa' doid saviavi' tuhun, kapanaak no daa isido do koposizon selajul kumaa doid saviavi' i nakataak nu doid disido.
43017003	Om koposizon selajul nopo nga' itia: mintutun diau, i Kinoingan totopot i ii'iso' no, om di Jesus Kristus i sinuu' nu.
43017004	Naḇantug ku no iziau do id tana' miampai pinongo ku i kalaja' i nitaak nu dogo' do kalajaon.
43017005	Baino, oi Ama', ḇontugo' zou nodii miampai di koḇontugan di miampai zou po haid diau di poguhu i' do navangun o pomogunan.
43017006	Nokointahang ku no o ngaan nu doid di sontob i nanu nu do mantad pomogunan i pinataak nu dogo'. Iziau no o sanganu haid dioho' om pinataak nu izioho' doid dogo', om natanud dioho' i boos nu.
43017007	Noihaan nodii dioho' do baino do saviavi' i nakataak nu doid dogo' nga' mantad diau
43017008	tu' nakataak ku no doid dioho' i kopongia'an i pinataak nu dogo', om totootopot no do notoimo dioho' ii om au' miniduvo o ginavo do minikot zou mantad diau, om nongotumḇazaan do iziau no i minonuu' dogo'.
43017009	Montok no dioho' do sumamḇayang zou. Okon ko' sumamḇayang zou montok do pomogunan nga' montok i' dioho' i pinataak nu dogo', tu' iziau no i sanganu dioho'.
43017010	Saviavi' i dogo' nga' diau om saviavi' i diau nga' dogo', om aḇantug zou doid dioho'.
43017011	Okon nodii ko' id pomogunan zou, nga' id pomogunan po izioho', om mikot zou nodii doid diau. Oi Tama' Toḇitua, gompizo' no i sontob pinataak nu dogo' do otopot doid ngaan nu, mooi do kopiiso' no daa izioho' miaga dito.
43017012	Ontok di miampai zou po haid dioho', ginompi ku i sontob pinataak nu dogo' do otopot do id ngaan nu. Natamangan ku izioho' om aiso songuhun do natagak nga' ii no songuhun i nakasai' do atagak, om iti nopo nga' monuhuk di Ḇuuk Toḇitua.
43017013	Nga' baino, mikot zou nodii doid diau om booson ku ngaavi' iti doid pomogunan do papabaagi do kounsikaan ku miampai dioho' do poimponu'.
43017014	Pinohomḇus ku o boos nu doid dioho', om nabaazatan dioho' o pomogunan, tu' miaga nogi' dogo' izioho' tu' okon ko' doun pomogunan.
43017015	Okon i' ko' monuu' zou diau do popoinsud dioho' do mantad pomogunan, nga' do mongumohig dioho' do mantad di Iso' Talaat.
43017016	Miaga dogo' tu' okon i' ko' doun pomogunan ingkaa nogi' kozo izioho'.
43017017	Bituaho' no izioho' do id katapatan; boos nu nopo nga' katapatan.
43017018	Miaga dogo' tu' pinougad nu doid pomogunan, pinougad ku nogi' izioho' doid pomogunan,
43017019	om montok no dioho' do papataak zou dogo' sonḏii' do maan bituaho' mooi do kataak nogi' daa izioho' do maan bituaho' do id katapatan.
43017020	Okon ko' iziizioho' no o samḇayangan ku nga' montok nogi' dioho' i otumḇazaan mai' do id dogo' do ontok koongou di kopongia'an dioho'.
43017021	Kopiiso' no daa izioho, Oi Ama', miaga nopo do iziau id dogo' om izou id diau, mooi do id dito nogi' daa izioho', mooi do otumḇazaan nodii daa o pomogunan do iziau no i minonuu' dogo'.
43017022	Nakataak ku no doid dioho' i koḇontugan i pinataak nu doid dogo', mooi do kopiiso' no daa izioho' miaga dito tu' iso'.
43017023	Miampai do izou id dioho' om iziau id dogo', poinggonop no daa kozo o piisaan dioho' do ointutunan di mai' do pomogunan do iziau no i minonuu' dogo' om do gumininavo ko dioho' miaga do gumininavo ko dogo'.
43017024	Oi Ama', mimang zou di sontob pinataak nu dogo' do miampai nopo dogo' do nomḇoo zou, mooi do kokito nodii daa izioho' tomoimo do koḇontugan ku i nakataak nu dogo' tu' gumininavo ko dogo' di au' po navangun o pomogunan.
43017025	Oi Ama', i Totuhid, au' i' nokotutun diau o pomogunan, nga' nokotutun zou diau, om nokoiho ngaavi' iti do nokoponuu' ko dogo'.
43017026	Nokointutun ku no o ngaan nu doid dioho' om otihomḇusan mai' do popointutun di, mooi do id dioho' nodii daa i koginavaan i pinoginavo nu dogo', om mooi do id dioho' zou nodii daa.”
43018001	Koboos nopo ngaavi' disido iti, tongkizad no i Jesus miampai di mokiki'ia' ngaavi' dau om soboong no do suok Kidron i kikaḇun om doiho' no o pinakaazan disido miampai di mokiki'ia' ngaavi' dau.
43018002	Nokoiho nogi' i Judas i popopotobus, do tizonon di, tu' saasau' i Jesus do suminoomo' di mokiki'ia' ngaavi' dau do doiho',
43018003	dadi' ovito' no di Judas o sontinimungan susumangod kuminaa' doid tizonon di do miampai do mintatamong ngaavi' i sinuu' di huguan do padri' ngaavi' om di Pharisee ngaavi', do songingigit do sumḇu, titiu ngaavi' om sinḏata' ngaavi'.
43018004	Miampai poingiho do nunu o aantakan ngaavi' doid dau, intutuk no i Jesus om poboos no do, “Iisai o iumon diozu.”
43018005	Simḇa no izioho' do, “I Jesus do Nazareth.” Poboos no isido do, “Izou no isido.” Poingkakat do poingamung dioho' i Judas i popopotobus disido.
43018006	Koboos nopo i Jesus doid dioho' do, “Izou no isido,” pogunḏul no izioho' om kodunsong no do id tana'.
43018007	Uot no isido dioho' do kumoinḏuvo do, “Iisai o iumon diozu?” Poboos no izioho' do, “I Jesus do Nazareth.”
43018008	Simḇa no i Jesus do, “Nobiisaan ku no iziozu do izou no isido. Nung izou nopo o iumon diozu, pohogoso' itia suvai ngaavi' do mogidu'.”
43018009	Iti nopo nga' monuhuk di boos ngaavi' i noboos dau do, “Aiso i' songuhun di pinataak nu dogo' do natagak ku.”
43018010	Kodongo' no di Simon Peter i ilang dau, om tibaso' no i suupu di padri' takavas miampai noputu o tohingo vanan dau. Ngaan nopo do suupu di nga' i Malchus.
43018011	Poboos no i Jesus doid di Peter do, “Posusuko' ino ilang nu do id tangkap dino; au' ku naku inumon i sasavan i pinataak dogo' di Tama' ku.”
43018012	Gokomo' no di tinimungan do susumangod om di upisol do unḏang-unḏang om di mintatamong do Johudi ngaavi' i Jesus om kagasai no isido.
43018013	Ovito' po haid dioho' isido doid di Annas, tu' i Annas nopo nga' tivan di Caiaphas, i padri' takavas do toun di.
43018014	I Caiaphas no i minonontuduk do Johudi ngaavi' do, “Moomogot no do apatai o songuhun do montok do tuhun ngaavi'.”
43018015	Tuminanud di Jesus i Simon Peter miampai songuhun po o mokiki'ia'. Mokiki'ia' nopo diti i otutunan di padri' takavas nga' suminuang miampai di Jesus doid hamin tagazo di padri' takavas,
43018016	nga' tuminimpoon i Peter do id habus di vavazaan. Dadi' habus no i mokiki'ia' tiso', i otutunan di padri' takavas, om ponongkiboos no di mintatamong di vavazaan om ovito' no suminuang i Peter.
43018017	Poboos no doid di Peter i tonḏu' i mintamong di vavazaan do, “Okon ko' iziau nga' mokiki'ia' nogi' do tuhun diho'?” Simḇa no isido do, “Okon.”
43018018	Osogit do ontok di, om podsudu' no do alang i suupu ngaavi' om i mintatamong ngaavi', om ingkakat no izioho' do moginsiamut do doiho'; dadi', poingkakat nogi' i Peter do doiho' do moginsiamut dau sonḏii' miampai di suvai.
43018019	Uoto' no di padri' takavas i Jesus kokomoi di mokiki'ia' ngaavi' dau om di kopongia'an dau.
43018020	Simḇa no i Jesus do, “Nokopoboos zou do pointahang do montok kinongoon do pomogunan; tomoimo zou do minongia' do id suang do sinagog om id suang do Panamḇazangan Tagazo i titimungon do Johudi ngaavi': Aiso i' do nokoboos ku do poinghosok.
43018021	Nookuo tu' muot kou dogo'? Uoto' no i nongokoongou dogo' do nunu i pino'ia' ku; koiho izioho' do nunu o noboos ku.”
43018022	Koboos nopo o boos ngaavi' diti, tapapo' no di songuhun di mintatamong songingkakat doiho' o voos di Jesus do moos-boos do, “Ingkaa ko no naku do sumimḇa do padri' takavas?”
43018023	Simḇa no i Jesus do, “Nung kivaa nopo do nakahasa' do id nunu i noboos ku, pointahango' no ii; nga' nung aiso, nookuo nodii tu' tapapon zou diau?”
43018024	Dadi', ponuu'ai no di Annas isido do papaatod doid di Caiaphas i padri' takavas do poingkagos o hongon.
43018025	Ontok di poingkakat i Peter do doiho' do moginsiamut, poboos no doid disido o songuhun do, “Okon naku ko' iziau nga' songuhun di mokiki'ia' ngaavi' disido?” Ohimo' no disido ii miampai minoboos do, “Okon.”
43018026	Songuhun di suupu ngaavi' di Padri' takavas, i koobpinoizan di tuhun i noputuhan do tohingo do tinibas di Peter, minoboos do, “Okon naku ko' iziau no i nokito ku do doiho' id kaḇun do miampai disido?”
43018027	Om ohimo' no vagu' di Peter ii; om imang no pingkukuuk o iso' tanḏaa'.
43018028	Dadi' ovito' no dioho' i Jesus do mantad hamin di Caiaphas do kuminaa' doid Tizonon do Gounal. Ontok nopo di nga' doungosuvab. Au' i' izioho' sonḏii' suminuang do id Tizonon do Gounal mooi do au' izioho' ozomutan om do kaakan nodii di Pamakanan do Kinahapasan.
43018029	Dadi' habus no i Pilate doid dioho' om poboos no do, “Nunu o kahasaan do pononḏos diozu do tuhun diti.” Simḇa no izioho' do,
43018030	“Nung okon nopo ko nakahasa' o tuhun diti, nga' au' i' dagai oviton isido doid diau.”
43018031	Poboos no i Pilate do, “Ovito' no diozu sonḏii' isido, om ḇisalaon no isido tumanud di Unḏang-unḏang diozu sonḏii'.” Simḇa no i Johudi ngaavi' do, “Au' zikoi i' pakavasaon do mongukum do tuhun do patazon.”
43018032	Iti nopo nga' monuhuk di boos ngaavi' i noboos di Jesus do popointahang di lahan do ingkuo isido do matai.
43018033	Dadi' guhi' no doid Tizonon do Gounal i Pilate om hoovo' no i Jesus om uot no disido do, “Laja' ko naku do Johudi?”
43018034	Simḇa no i Jesus do, “Iziau naku sonḏii' o muot diti, toi ko' kivaa suvai do pinopoboos diti doid diau kokomoi dogo'?”
43018035	Simḇa no i Pilate do, “Tuhun zou naku do Johudi? Tuhun nu no ngaavi' sonḏii' om i huguan do padri' ngaavi' o pinapataak diau doid dogo': nunu o nimangan nu?”
43018036	Simḇa no i Jesus do, “Kopomolintaan ku nopo nga' okon ko' doun pomogunan diti; nung doun pomogunan diti o kopomolintaan ku, nga' nokoponongkihavan no daa o tuhun ku ngaavi' do mongumohig dogo' do kada' do kataak zou doid Johudi ngaavi'. Ingkaa no iti, kopomolintaan ku nopo nga' okon ko' doun doiti'.”
43018037	Poboos no i Pilate do, “Dadi', laja' ko di naku?” Simḇa no i Jesus do, “Iziau no o somboos do laja' zou. Nohodi' zou do montok diti, minikot zou doid pomogunan do montok diti: do sumasi' di katapatan; om saviavi' ii id ponong do id katapatan nga' mokinongou do ohou ku.”
43018038	“Katapatan?” ka di Pilate, “Nunu di ino?” Koboos nopo do ingkaa, habus no vagu' isido do kuminaa' doid di Johudi ngaavi' om poboos no do, “Aiso i' do kahasaan do to'ium ku do id disido.
43018039	Nga' tumanud nopo do koubasanan diozu nga' apatut zou do papahapas do songuhun i pointolungku' do ontok Pamakanan do Kinahapasan; dadi' mimang kou naku do pahapason ku montok diozu i laja' do Johudi ngaavi'.”
43018040	Gizak no izioho' do, “Okon ko' tuhun diti, nga' i Barabbas?” I Barabbas nopo nga' mananakau.
43019001	Dadi' pokiovitai no di Pilate i Jesus om pokiposutai no;
43019002	om kahapas nopo iti, ponoodo no do siga mantad ugi i susumangod ngaavi' om posigaai no disido om goungai no isido do gaung i aagang-agang binulou.
43019003	Mingguguhion izioho' do mikot doid disido om mimboos no do, “Tabi', oi laja' do Johudi ngaavi'!” ka, om tapapon dioho' o voos disido.
43019004	Habus no vagu' i Pilate om poboos no doid dioho' do, “Bio', oviton ku isido do humabus doid diozu do popokito diozu do aiso i' do hasa' dau do tokito ku.”
43019005	Dadi' habus no i Jesus do poinsiga do ugi om poinggaung do gaung i aagang-agang binulou. Poboos no i Pilate do, “Doiti' no iti tuhun.”
43019006	Kokito nopo dioho' isido, gizak no i huguan do padri' ngaavi' om i mintatamong ngaavi' do, “Papapakon isido! Papapakon isido!” Poboos no i Pilate do, “Ovito' no diozu sonḏii' isido om papapakon no isido: aiso i' do hasa' disido do tokito ku.”
43019007	Simḇa no i Johudi ngaavi' do, “Kivaa i' Unḏang-unḏang dagai, om tumanud nopo diho' Unḏang-unḏang nga' apatut isido do patazon, tu' minagampa' isido do Tanak isido do Kinoingan.”
43019008	Koongou nopo di Pilate izioho' do minoboos diti, ko'uangai no o ko'o'osi disido.
43019009	Suang no vagu' isido do id di Tiizonon do Gounal, poboos no isido doid di Jesus do, “Mantad ko nomḇoo?” Nga' au' suminimḇa i Jesus.
43019010	Dadi' poboos no i Pilate doid disido do, “Au' ko naku mimang do moboos doid dogo'? Tantu' no do koiho ko do kikuasa' zou do papagabas diau om kikuasa' zou do papapapak diau?”
43019011	Simḇa no i Jesus do, “Aiso i' daa do kuukuasa' nu doid dogo' nung au' no nakataak doid diau ii do mantad savat; iho' no poogi' do poinhoohobi no o hasa' di songuhun i pinapataak dogo' doid diau.”
43019012	Mantad nopo di diho' do tipapagabas nopo di daa disido i Pilate, nga' gizak no i Johudi ngaavi' do, “Nung pagabason nu nopo isido nga' okon i' ko' tamḇahut ko di Caesar; iisai nopo i mamadadi dau sonḏii' do laja' nga' humavan di Caesar.”
43019013	Koongou nopo di Pilate o boos ngaavi' diti, ovito' no dau do huminabus i Jesus, om po'iikoo' no dau do id tiikoon pomḇiḇisalaan id iso' tizonon i pungaanan do Nuhudan do Vatu, id Hebrew nopo nga' Gabbatha.
43019014	Ontok nopo di nga' Tadau Kopotounḏaan do Pamakanan do Kinagabasan, kuang hobi do jaam koopod om duvo tangaadau. “Doiti' no iti laja' diozu,” ka di Pilate doid di Johudi ngaavi'.
43019015	Nga' gizak no izioho' do, “Patazon isido, patazon isido, papapakon isido.” Poboos no i Pilate do, “Papapakon ku di naku o laja' diozu?” Simḇa no i huguan ngaavi' do padri' do, “Aiso i' do laja' dagai nga' i Caesar no.”
43019016	Dadi' pataako' no di Pilate isido doid dioho' do maan papapako'. Dadi' ovito' no dioho' i Jesus,
43019017	om habus no isido do poinsaan do salip dau do kuminaa' doid Tizonon do Bangkavan, toi ko' id Hebrew nopo nga' Golgotha,
43019018	i pinapapakan dioho' disido miampai do duvo tuhun, sopisonguhun do miampaping disido, id tanga' nopo nga' i Jesus.
43019019	Ponuat no i Pilate do kopoihaan om posokoto' no ii do id di salip; ii nopo poinsuat nga', “I Jesus do Nazareth, Laja' do Johudi ngaavi'.”
43019020	Ogumu' o Johudi ngaavi' do nakabasa' do kopoihaan diti, tu' ii nopo pinapapakan di Jesus nga' au' i' osodu' mantad di kakaḏazan tagazo, om suat nopo di nga' id boos do Hebrew, Latin om Greek.
43019021	Dadi' poboos no doid di Pilate i huguan ngaavi' do padri' do Johudi do, “Au' ko apatut do poposuat do, ‘Laja' do Johudi ngaavi',’ ka, nga' ‘Minoboos o tuhun diho' do Laja' zou do Johudi ngaavi',’ ka.”
43019022	Simḇa no i Pilate do, “Nunu nopo i nokosuat ku, nga' nokosuat ku no.”
43019023	Kopongo nopo di susumangod ngaavi' do pinapapapak di Jesus, onuo' no dioho' i basaan disido om pogibooboogizo' no ii do id apat boogizan, iso' montok do songuhun susumangod. Ii nopo gaung saahom disido nga' aiso do hupi, navo do pasalangkai mantad hiou gisom doid hinupian id siibo';
43019024	dadi' pogibooboos nodii izioho' do, “Kada' dotokou kiniso' iti, nga' kanou no pinsimpuutai dotokou iti do manantu' do iisai o kaanu diti.” Id lahan diti no do notuhuk i boos ngaavi' di Ḇuuk Toḇitua do: “Piboboogizon dioho' o basaan ku ngaavi' tahaab om pinsimpuutan dioho' o basaan ku ngaavi'.” Ingkaa no i nimaan di susumangod ngaavi'.
43019025	Poingkakat id doos di salip di Jesus i tina' dau om i tobpinai tonḏu' di tina' dau, i Mary savo di Clopas om i Mary do Magdala.
43019026	Kokito nopo disido i tina' dau om i mokiki'ia' i kinoginavaan dau do poingkakat id doos dosido, poboos no i Jesus doid di tina' dau do, “Oi tonḏu', iti no i tanak-kusai nu.”
43019027	Dadi' poboos no isido doid di mokiki'ia' dau do, “Iti no i tina' nu.” Om mantad do jaam di do ovito' no di mokiki'ia' zosido doid hamin dau.
43019028	Kopongo nopo iti, nokoiho i Jesus do nopongo nodii o saviavi', om do mooi do otuhuk nodii kozo i Ḇuuk Toḇitua, poboos no isido do, “Tuuvan zou.”
43019029	Kivaa do sontunsina' noponu' do anggur toonsom do doiho' di; dadi' poobugo' no dioho' doid anggur o totogop di om posonggio' no do id sampatod o laan kazu hisop om posungguvo' no ii doid kabang disido.
43019030	Koinum nopo di Jesus i anggur, poboos no isido do, “Notuhuk no iti;” om potidukuo' no dau o tuhu om kovodtuai no isido do ginavo.
43019031	Ontok nopo di nga' Tadau Kopotounḏaan, om mooi do au' kotinḏooi doid salip i tinan ngaavi' do ontok tadau Sabbath — tu' tadau Sabbath nopo nga' tadau i pantangon poimḇiḏa' — pokianu no do kasagaan di Pilate i Johudi ngaavi' do monipu' di takod ngaavi' om do mogovit di tinan ngaavi' dioho'.
43019032	Dadi' ngozo' nodii tipuo' di susumangod ngaavi' o takod ngaavi' di songuhun i nakapapak miampai disido om ii nogi' tiso'.
43019033	Kodimpatai nopo dioho' i Jesus, nga' kokito no dioho' do napatai no isido, om au' di tinipuan dioho' isido do takod ngaavi' dau,
43019034	nga' ḏuako' no di songuhun di susumangod ngaavi' o tobik disido miampai do tanḏus; om tuutulus do huminuzung o zaa' om vaig.
43019035	Iti no o kososian di songuhun i nokokito di — i kososian totopot, om nokoiho isido do ii nopo booson dau nga' otopot — om manaak isido diti mooi do iziozu nga' otumḇazaan nogi' daa.
43019036	Tu' nangaantakan iti do monuhuk di boos ngaavi' di Ḇuuk Toḇitua do: “Aiso mai' tongoiso' do tuhang dau do otipu';”
43019037	om noboos vagu' do id sinuatan suvai do id ḇuuk toḇitua do, “Mintong mai' izioho' di songuhun i ḏinuak dioho'.”
43019038	Kahapas nopo iti, pokianu no di Pilate do kasagaan do mogongoi di tinan di Jesus i Joseph do Arimathaea, i mokiki'ia' i mogohimu do tumanud di Jesus tu' oosizan isido di Johudi ngaavi'. Panaak no i Pilate do kasagaan, dadi' ngozo' no dioho' ii om ovito' no.
43019039	I Nicodemus nga' minikot nogi' — isido no i minikot haid doid di Jesus do doungosodop — om minogovit isido do kamazan piniguo' do tumau kazu toongid, i kivinagat do kuang hobi atus paun.
43019040	Ngozo' no dioho' i tinan di Jesus om hopoto' no dioho' ii do kain sutala' miampai di lampa, tumanud do koubasanan do Johudi ngaavi' do momohobong.
43019041	Kivaa do kaḇun do doiho' id pinapapakan disido do id salip, om id kaḇun nopo di nga' kivaa do luak hobong i vagu po, i aiso po do songuhun nohobong.
43019042	Sabap no do Tadau Kopotounḏaan do Johudi ngaavi' ii om osomok i kahabangan, hobongo' no dioho' i Jesus do doiho'.
43020001	Osuvab po kozo di ontok tadau koiso' do minggu' om kakaal po do otuvong, do ontok koikot doid hobong i Mary do Magdala. Kokito no dosido do nosuung mantad di hobong i vatu
43020002	om panangkus no do minongoi doid di Simon Peter om doid di mokiki'ia' tiso', i kinoginavaan di Jesus. Poboos no zosido do, “Nongoi dioho' do mantad di hobong i Tuhan, om au' di izikoi nokoiho do id nomḇoo pinoizanan dioho' disido.”
43020003	Dadi' ugad no i Peter do doiho' id hobong miampai di mokiki'ia'.
43020004	Mininamot izioho' do minanangkus, nga' oidau-idau i mokiki'ia' tiso' do minanangkus ko' i' Peter, om nokopoguhu di isido do nokoikot doid hobong di;
43020005	tingkukub no isido om kokito no dau i kain sutala' ngaavi' do poimḇihiu id tana', nga' au' i' suminuang isido.
43020006	I Simon Peter, i muugusa' disido, nga' nokodimpot nogi', suang no di hobong, kokito no dau i kain sutala' ngaavi' do poimḇihiu id tana'
43020007	om ii nogi' kain i pointokop haid di tuhu disido; i poimpidan mantad di kain sutala' ngaavi' om poinghingkum sonḏii' do id iso' pinovihian.
43020008	Dadi' suminuang nogi' i mokiki'ia' tiso' i nokopoguhu do nokoikot doid hobong; nokokito isido om notumḇazaan.
43020009	Gisom do timpu diti, au' i' izioho' nakalati' di ḇuuk toḇitua, do mositi' tumungag isido mantad poimpatai.
43020010	Dadi' uhi' nodii doid hamin dioho' i mokiki'ia' ngaavi'.
43020011	Nga' poingkakat i Mary do id habus id somok di hobong, do miad-iad. Dadi', do maso miad zosido, tingkukub no zosido do minintong doid suang,
43020012	om kokito no do duvo tasab do poimbasaan do opuak, poinḏikau do id kinovihion haid di tinan di Jesus, iso' ponong id tuhu om iso' ponong id takod.
43020013	Poboos no izioho' do, “Oi tonḏu', nookuo tu' miad ko?” Simḇa no zosido do, “Nongoi dioho' i Tuhan ku, om au' zou di nokoiho doid nomḇoo o pinoizanan dioho' disido.”
43020014	Do maso zosido moboos diti, kovihi no zosido om kokito no dau i Jesus do poingkakat do doiho', nga' au' i' zosido nokoiho do i Jesus ii.
43020015	Poboos no i Jesus doid dosido do, “Oi tonḏu', nookuo tu' miad ko? Iisai iumon nu.” Soou dosido do i momumutanom isido, poboos no zosido do, “Oi tuan, nung iziau nopo o minogongoi disido, poihoo' zou do id nomḇoo o pinoizanan nu disido, om ngozon ku i' ovito' isido.”
43020016	Poboos no i Jesus do, “Mary!” Dadi' kovihi no zosido om poboos no doid disido do id boos do Hebrew do, “Rabbuni!” — kikomozon do oi Mongingia'.
43020017	Poboos no i Jesus doid dosido do, “Kada' igit dogo', tu' au' zou po nokoinsavat doid di Tama'. Nga' ngozo' no iumo' i tobpinai ku ngaavi', om poihoon no izioho' do: Minsavat zou doid di Tama' ku om Tama' diozu, doid di Kinoingan ku om di Kinoingan diozu.”
43020018	Dadi' poihoo' no di Mary do Magdala i mokiki'ia' ngaavi' do, “Nokokito zou di Tuhan,” om do noboos ngaavi' disido iti doid dosido.
43020019	Di sosodopon do tadau om tadau di, i tadau koiso' do minggu', songingangob i vavazaan di hinimput i kinotimungon di mokiki'ia' ngaavi', tu' ongoosizan izioho' do Johudi ngaavi'. Ikot no i Jesus om ingkakat no do poingamung dioho'. Poboos no isido doid dioho' do, “Pibabasan doid diozu,”
43020020	om koboos po disido iti, pokitanai no disido dioho' i hongon ngaavi' om tobik dau. Noikot no do nongounsikou do nokokito di Tuhan i mokiki'ia' ngaavi',
43020021	om poboos no vagu' isido doid dioho' do, “Pibabasan doid diozu. Miaga di Tama' tu' minonuu' dogo', ingkaa nogi' tu' suu'on ku iziozu.”
43020022	Koboos po disido iti, puabaai no dau izioho' om poboos no do, “Toimoo' no i Spiritu Toḇitua.
43020023	Nung pohiongon diozu o ḏouso diisai noopo, nga' ongohiong ii; nung timpoonon diozu o ḏouso diisai noopo; nga' ongotimpoon ii.”
43020024	I Thomas nopo, i pungaanan do i Tapid, i songuhun di opod om duvo, nga' aino' do miampai dioho' di ontok koikot i Jesus.
43020025	Dadi' biisaai no di mokiki'ia' ngaavi' suvai isido do, “Nokokito zikoi di Tuhan,” nga' simḇa no isido do, “Sahagi-ngau' okito ku i luak ngaavi' di paku' ngaavi' do id hongon ngaavi' disido om kosusuk ku o tuntuu' ku do id luak ngaavi' di, om sahagi-ngau' kosusuk ku o hongon ku do id tobik dau, au' zou i' otumḇazaan.”
43020026	Vahu' nodii tadau mantad di, doiho' vagu' id hamin di i mokiki'ia' ngaavi' om miampai dioho' i Thomas. Songingangob i vavazaan ngaavi', nga' suang no i Jesus om ingkakat no do minamung dioho'. Poboos no isido do, “Pibabasan doid diozu.”
43020027	Dadi' poboos no isido doid di Thomas do, “Posusuko' ino tuntuu' nu do duutia; bii'o', itia iti hongon ku ngaavi'. Poohozo' no ino hongon nu; posusuko' ino do id tobik ku. Kada' nodii do au' otumḇazaan nga' kotumḇazaai no.”
43020028	Simḇa no i Thomas do, “Oi Tuhan om Kinoingan ku!”
43020029	Poboos no i Jesus doid disido do, “Otumḇazaan ko tu' kokito ko dogo'. Ongounsikou no i au' ngaavi' nokokito nga' otumḇazaan i'.”
43020030	Ogumu' o tanḏa' ngaavi' suvai i nimaan di Jesus do nokito di mokiki'ia' ngaavi', nga' au' i' nongokosuat ii do id ḇuuk diti.
43020031	Itia nopo nga' nongokosuat do otumḇazaan kou nodii daa do i Jesus no i Kristus, i Tanak do Kinoingan, om do otumḇazaan kou nopo diti nga' kikoposizon kou mai' maza' do ngaan disido.
43021001	Kahapas nopo iti, intahang no vagu' sonḏii' i Jesus doid di mokiki'ia' ngaavi' dau. Doiho' id tisan daat do Tiberias ii, om ingkaa ii do naantakan:
43021002	Notimung zo Simon Peter, i Thomas i pungaanan do i Tapid, i Nathanael mantad Cana do Galilee, i tanak ngaavi' di Zebedee om duvo po vagu' di mokiki'ia' ngaavi' disido.
43021003	Poboos no i Simon Peter do, “Mongoi zou ponginsada'.” Simḇa no izioho' do, “Tumanud zikoi diau.” Ugad no izioho' om sakai no di padaau nga' aiso do naanu dioho' do sodop di.
43021004	Kanavau nopo, poingkakat doiho' id papak i Jesus, nga' au' i' nokoiho i mokiki'ia' ngaavi' do i Jesus ii.
43021005	Pomohoou no i Jesus do, “Oi tamḇahut ku ngaavi', kivaa i' do naanu diozu?” Om kosimḇa nopo izioho' do, “Aiso,”
43021006	poboos no isido do, “Pahanato' ino pukot do id ponong vanan dino padau om kaanu kou i' mai'.” Dadi', pahanato' no dioho' i pukot om au' izioho' nakagazat di tu' noikot no ginumu' do sada'.
43021007	Poboos no doid di Peter i mokiki'ia' i kinoginavaan di Jesus do, “I Tuhan iho'.” Koongou nopo o boos ngaavi' diti, “I Tuhan iho',” poihito' po di Simon Peter i basaan dau do soibau (tu' pobuhagas isido) om tuun no do id vaig.
43021008	Ii nopo mokiki'ia' ngaavi' suvai nga' minikot do poinsakai di padaau, poinggazat di pukot miampai di sada'; kuang hobi do atus no ila izioho' mantad di papak.
43021009	Kotinḏa nopo izioho', kokito no dioho' do kivaa louti do doiho' om kisada' do maamaso huguon do id popou.
43021010	Poboos no i Jesus do, “Pogovit kou do tokuudi' di sada' i ka'a'anu diozu.”
43021011	Ongoi no sakai di padaau i Simon Peter om gazato' no i pukot do pinopoingisan i noponu' do sada' tangagazo, kiginumu' do atus om himo ngoopod om tohu; om ingkaa potuu o ginumu' di nga' au' i' navanḏak i pukot.
43021012	Poboos no i Jesus doid dioho' do, “Kanou no makan.” Aiso songuhun di mokiki'ia' ngaavi' do nakatama' do muot do, “Iisai ko?”; nokoiho izioho' do i Tuhan no ii.
43021013	Insomok nodii i Jesus, om paganu no di louti om pataako' no ii doid dioho', om ingkaa nogi' do id di sada' ngaavi'.
43021014	Iti no i kumointohu di Jesus do minintahang sonḏii' doid di mokiki'ia' ngaavi' di mantad kotungag isido mantad di poimpatai.
43021015	Kaakan nopo izioho' poboos no i Jesus doid di Simon Peter do, “Oi Simon tanak di John, guminavo ko naku dogo' do hobi ko' mantad koginavaan diti suvai ngaavi'?” Simḇa no isido do, “Oo', oi Tuhan, nokoiho ko do guminavo zou diau.” Poboos no i Jesus doid disido do, “Sumado' no i kamḇing ḇiri'-ḇiri' ku ngaavi'.”
43021016	Poboos no isido do kumoinḏuvo doid disido do, “Oi Simon tanak di John, guminavo ko naku dogo'?” Simḇa no isido do, “Oo', oi Tuhan, nokoiho ko do guminavo zou diau.” Poboos no i Jesus doid disido do, “Tamangai no i kamḇing ḇiri'-ḇiri' ku ngaavi'.”
43021017	Dadi' poboos no isido doid disido do kumointohu do, “Oi Simon tanak di John, guminavo ko naku dogo'?” Kotongob no i Peter do minuot dau isido do kumointohu do, “Guminavo ko naku dogo'?” om poboos no isido do, “Oi Tuhan, koiho ko do saviavi'; koiho ko do guminavo zou diau.” Poboos no i Jesus doid disido do, “Sumado' no i kamḇing ḇiri'-ḇiri' ku ngaavi'.
43021018	Poihoon ku iziau totootopot, ontok nopo di omuhok ko po nga' soosonḏii' ko do minanantaagkos om minamanau doid nomḇoo noopo o kinaanangan nu; nga' ohoing ko nopo nga' pahanaton nu o hongon nu ngaavi', om vokon i' mai' o manaagkos diau om oviton ko no doid di okon ko' kaanangan nu.”
43021019	Miampai do boos ngaavi' diti, pinopointahang disido do okuukuo o kapatazon di Peter i kapamḇantug do Kinoingan. Kahapas nopo iti poboos no isido do, “Tanud dogo'.”
43021020	Kovihi no i Peter om kokito no i mokiki'ia' i kinoginavaan di Jesus do manud-tanud dioho' — i songuhun i suminonḏiu do id kangkab disido di ontok makan touvi no om minoboos doid disido do, “Oi Tuhan, iisai ino popotobus diau?”
43021021	Kokito nopo di Peter isido, poboos no isido doid di Jesus do, “Ingkuo isido do dau, oi Tuhan?”
43021022	Simḇa no i Jesus do, “Nung mimang zou do kotimpoon isido gisom i' do koikot zou, kokuukuo di diau ino? Iziau nopo nga' tumanud dogo'.”
43021023	Dadi', kotongkop no doid di tutumanud ngaavi' i aḇal do au' i' apatai o mokiki'ia' diti. Nga' au' i' nokoboos i Jesus doid di Peter do, “Au' i' mai' apatai isido,” nga', “Nung mimang zou do kotimpoon isido gisom i' do koikot zou.”
43021024	Iti no i songuhun mokiki'ia' i suminasi' ngaavi' diti om pinoposuat ngaavi' diti, om nokoiho tokou do otopot i kososian dau.
43021025	Ogumu' po suvai o nimaan di Jesus; nung soinigon ngaavi' ii do poposuat, nga' opiumanan ku do pomogunan po sonḏii' nga' au' koumpos di ḇuuk ngaavi' do osuatan.
44001001	Oi Theophilus, id kalaja' ku kumoiso', minonuat zou kokomoi di nimaan om pino'ia' ngaavi' di Jesus mantad di tinimpuunon i'
44001002	gisom di tadau do minanaak isido do koponontudukan ngaavi' doid di apostol ngaavi' i pinihi' dau maza' di Spiritu Toḇitua, om noovit doid surga.
44001003	Minintahang isido sonḏii' doid dioho' do poimpasi isido di ontok kopongo i Kaḏaa'an disido miampai do ogumu' o katahangan: do sohinaid apat ngoopod tadau do tuminihomḇus isido do mintahang doid dioho' om mononsunud dioho' kokomoi di kopomolintaan do Kinoingan.
44001004	Di maamaso isido makan miampai dioho', minononsunud isido dioho' do kada' tongkizad do Jerusalem nga' manḏad po di nokoumpongo di Tama' do doiho'. Ka disido, “Iti nopo nga' i noongou diozu do noboos ku kokomoi do:
44001005	minomodsu' i John miampai do vaig, nga' au' no ahaid mantad baino, ongopodsu' kou mai' do miampai di Spiritu Toḇitua.”
44001006	Dadi' uoto' nodii dioho' isido ontok di kotimung izioho' do, “Oi Tuhan, nokoikot no naku o timpu nu do popotonḏuhi' do kopomolintaan do Israel?”
44001007	Suminimḇa isido do, “Okon i' ko' iziozu i mongiho do timpu ngaavi' toi ko' tadau ngaavi' i nakatantu' di Tama' do mantad kuasa' dau sonḏii',
44001008	nga' kotoimo kou mai' do kuasa' di Spiritu Toḇitua i mikot mai' doid diozu, om dadi' iziozu no mai' o sasi' ku ngaavi' do okon noopo ko' id Jerusalem nga' pototongkop do Judaea om Samaria, om gisom i' do id pompod no kozo do tana'.”
44001009	Di maamaso isido do moboos diti koovit no isido do minsavat do songingintong izioho', om kohikupai no isido do gavun.
44001010	Di maamaso izioho' do munsolong doid tavan do maso isido do minsavat do tigog i' do kivaa duvo tuhun i poimbasaan do opuak do poingkakat id doos dioho'
44001011	om poboos no izioho' do, “Oi tuhun kou ngaavi' do Galilee, nookuo tu' songingkakat kou doiti' do mintong doid tavan? I Jesus nopo diti i novit do minsavat mantad diozu kumaa doid surga nga' gumuhi' i mai' vagu' miaga nopo di nokito diozu isido do mininsavat doid surga.”
44001012	Dadi' guhi' no izioho' doid Jerusalem mantad di nuhu i pinungaanan do Olivit, i kuang hobi do sangadau tadau Sabbath no o sinodu' do panaon;
44001013	om koikot nopo izioho' doid kakaḏazan tagazo di, ongoi no izioho' doid hinimput id louting i tinimpoonon dioho', doiho' nopo di nga' i Peter, om i John, i James om i Andrew, i Philip om i Thomas, i Bartholomew om i Matthew, i James tanak di Alphaeus om i Simon i pinungaanan do i Zealot, om i Jude tanak di James.
44001014	Miampai iso' o ginavo suminompuu izioho' do sumamḇayang tomoimo, songovian di piipio koonḏuan, kaampai no i Mary i tina' di Jesus, om i tobpinai kusai ngaavi' disido.
44001015	Insan tadau miningkakat i Peter do moboos doid di tobpinai ngaavi' — kuang hobi do atus om duvo ngoopod tuhun id tinimungan di,
44001016	poboos no isido do, “Oi tobpinai kou ngaavi', ii nopo poinsuat do id ḇuuk toḇitua nga' mositi' no do tuhukon i noboos di Spiritu Toḇitua, minaza' di David, do pinopoiho hobi poguhu di konosipan di Judas, i minonontuduk di tuhun ngaavi' i minamagakom di Jesus — i songovian haid dotokou om poimbaagi' haid do id kalaja' dotokou.
44001017	Miaga di noihaan diozu, minomohi isido do sonsibo' o tana' miampai di usin i pinaḇalai doid disido montok di hasa' dau.
44001018	Nokotudok isido do naatu' om nokohoput o tizan, om nobubus i tinai' ngaavi' dau.
44001019	Saviavi' i id Jerusalem nga' nokoongou kokomoi di om kopungaanai di i sonsibo' tana' do ‘Tana' do Zaa',’ Hakeldama ka do id boos dioho'.
44001020	Noboos id Ḇuuk do Hozou Kapaazaan do: Dodizo' no do nopogun o kinoizonon disido om duanai no o husap disido do aiso mizon. Om vagu': Suu'o' no o songuhun do sumovohi disido di kalaja' dau.
44001021	“Mantad di tuhun ngaavi' i nakaamung dotokou do sohinaid di Tuhan Jesus do poingizon miampai dotokou,
44001022	mantad di timpu do minomodsu' i John gisom di tadau do novit isido do mininsavat mantad dotokou — mositi' do pihion o songuhun dioho' do kumalaja' do miampai dotokou do ponokosasi' di kinotungangan disido.”
44001023	Kopomihi' po do duvo tuhun do pihion, i Joseph i pinungaanan do i Barsabbas, om pinungaanan po nogi' do i Justus, om i Matthias,
44001024	imang no samḇayang izioho' do, “Oi Tuhan, kabasa' ko do ginavo do toiso'-iso' tuhun; pokitono' zikoi no poogi' do toomḇo tiso' diti duvo i nopihi' nu
44001025	do sumovohi do kalaja' diti om ponoko'apostol, i tinongkizadan di Judas do minooi doid tizonon dau pointantu'.”
44001026	Dadi' ponimpuut no izioho' montok dioho', om do i Matthias di o nopihi', do poomungo' no isido di opod om duvo apostol.
44002001	Koikot nopo i tadau do Pentekos, pointimung izioho',
44002002	do tigog i' do koikot mantad tavan o tuni miaga do tongus topuod i nokoponu' di hamin do tinimungon dioho';
44002003	om imḇuhai no doid dioho' i miaga do diha' ngaavi' do tapui; minimang pibaagi ii om sonḏot no doid tuhu do toiso'-iso' dioho'.
44002004	Nongoponu' izioho' di Spiritu Toḇitua om timpuun no do moboos do mogisuusuvai o boos tu' nonuan izioho' di Spiritu do kuasa' do popohomḇus dioho' sonḏii' do id boos.
44002005	Ontok nopo di nga' kivaa do tuhun i obingimozo' do Kinoingan do mantad toiso'-iso' pomogunan do poingizon id Jerusalem,
44002006	om sabap no do tuni diti do timung no izioho', om nokotigog o toiso'-iso' dioho' di do nokoongou do tuhun ngaavi' diti do moboos do id boos dioho' sonḏii'.
44002007	Nongoimazaan om nosuusuvazan izioho'. Poboos no izioho' do, “Okon ko' tuhun ngaavi' do Galilee iti?
44002008	Ingkuo nodii tu' koongou o toiso'-iso' dotokou do moboos izioho' do id boos dotokou sonḏii'?
44002009	Tuhun tokou ngaavi' do Parthian, Midia om Elam, tuhun mantad Mesopotamia, Judaea om Cappadocia, Pontus om Asia,
44002010	Phrygia om Pamphylia, Egypt om boogizan ngaavi' do Libya ponong id Cyrene; tuhun ngaavi' do Rome —
44002011	Johudi ngaavi' toi ko' tuhun ngaavi' i nokosuang do id adat do Johudi — tuhun do Crete om Arab; koongou tokou dioho' do mongia' do id boos dotokou sonḏii' kokomoi do koimazaan do kalaja' ngaavi' do Kinoingan.”
44002012	Potitikid tuhun nga' natangahan om noompuvangan; minogi'uu'uot di izioho' do nunu o komozon ngaavi' di.
44002013	Nga', kivaa vookon do kasaasangi'. “Noinḏamaan izioho' do minoginum do anggur kavavagu,” ka dioho'.
44002014	Dadi' ingkakat no i Peter miampai di Opod om iso' om miampai do ohou topuod poboos no isido doid di tuhun togumu' do: “Oi tuhun kou ngaavi' do Judaea, om saviavi' kou i songingizon id Jerusalem, kada' kou koompuvong kokomoi diti, nga' pokinongou po tavaavasi' do nunu o booson ku.
44002015	Okon ko' naavuk o tuhun ngaavi' diti, miaga dino tosoou diozu; nokoiho kou do jaam kosizam nogi' do doungosuvab iti.
44002016	Aiso suvai, nga' iti no i noboos di profeta do:
44002017	Id tadau ngaavi' do kohimpupuson — ka di Tuhan — Posonḏoton ku mai' o Spiritu ku doid saviavi' tuhun. Mogoohungung mai' o tanak kusai om tanak tonḏu' ngaavi' diozu, Pokiikitonon mai' o komuhakan ngaavi' diozu,
44002018	Ii po tudipon ngaavi', kusai ngaavi' om tonḏu' ngaavi' nga' pasanḏatan ku nogi' do Spiritu Ku.
44002019	Popokito zou mai' do kosunḏuvan ngaavi' do id tavan om tanḏa' ngaavi' do id tana'.
44002020	Avahiu mai' do totuvong i tadau om id zaa' iho' vuhan do poguhu i' do mikot i tadau di Tuhan, i Tadau tagazo om kounḏoosi.
44002021	Om saviavi' i momohoou do id ngaan di Tuhan nga' apasi mai'.
44002022	“Oi tuhun ngaavi' do Israel, kinongoo' po do nunu iti booson ku: Nokoiho kou do i Jesus do Nazareth nopo nga' i sinuu' do Kinoingan do kuminaa' doid diozu miampai do kosunḏuvan ngaavi' om kuasa' ngaavi' om tanḏa' ngaavi' i nimaan do Kinoingan do maza' disido di ontok miampai po haid diozu isido, koiho kou diti.
44002023	Tuhun diti, i pinataak doid kuasa' diozu maza' di tuḏu i tinomod om noihaan no haid di Kinoingan, o ginakom om pinapapak diozu om pinatai di tuhun ngaavi' do id dahabus do Unḏang-unḏang.
44002024	Nga' pinotungag isido di Kinoingan, pinagabas isido do mantad kaḏaa'an ngaavi' di Tizonon Di Nangapatai; tu' au' i' kaanu montok disido do oigitan do id kuasa' di,
44002025	tu' minoboos i David kokomoi disido do: Timpoonon ku tomoimo i Tuhan do id dumḇangan di mato ku, tu' id tavananan ku nopo isido nga' aiso i' do kouzog dogo'.
44002026	Dadi' minunsikou o ginavo ku noonḏos o diha' ku; i tinan ku, nogi', nga' kounḏoong do id kahansanan,
44002027	tu' au' ko i' momoduan dogo' do id Tizonon di Nangapatai toi ko' popohogos di noḇitua nu do id kobuntungan.
44002028	Nokopongia' ko' dogo' di lahan do koposizon, ponuon zou diau do kounsikaan do id dumḇangan nu.
44002029	“Oi tobpinai kou ngaavi', aiso i' do kaanu mogohim do napatai om nohobong i taki-aki dotokou, i David sonḏii': kakaal po di hobong dau.
44002030	Nga' sabap no do profeta isido, om nokoiho do nakatau' doid disido i Kinoingan do mamadadi do songuhun di sinakagon ngaavi' dau do sumovohi disido do momolinta',
44002031	minoboos isido miampai do kopogoohungungan kokomoi di kotungagan di Kristus: isido no i songuhun i au' pinohogos do id Tizonon Di Nangapatai, om au' nobuntung o tinan dau.
44002032	Pinotungag di Kinoingan i Jesus, om izikoi no o sasi' ngaavi' diti.
44002033	Pinoinsavat isido om id tavananan do Kinoingan do baino, nokotoimo isido di Spiritu Toḇitua do mantad di Tama', i nokoumpongo no haid, om nunu i tokito om toongou diozu nga' ii no i Spiritu diho' i pinosonḏot.
44002034	Tu' i David sonḏii' nga' au' i' nokookoongoi doid surga, nga' minoboos isido do: Minoboos i Tuhan doid di Tuhan ku, ‘Iikau no do id tavananan ku,
44002035	gisom i' do adadi do poimpaan nu do hapap nu i gagut nu ngaavi'.’
44002036	“Sabap no diti do poingiho nodii kozo o saviavi' i Kohominan do Israel do iti no i Jesus i dinadi di Kinoingan do i Tuhan om Kristus i pinapapak diozu.”
44002037	Koongou nopo dioho' iti, noikot no do tuminongob izioho' om poboos no doid di Peter om doid di apostol ngaavi' suvai do, “Oi tobpinai kou ngaavi', nunu di o mangan dagai?”
44002038	Simḇa no i Peter do, “Mositi' tumongob kou, om mositi' no do mokipodsu' o toiso' iso' diozu do id ngaan di Jesus Kristus do montok do kopomohiongan do ḏouso ngaavi' diozu, om kotoimo kou mai' do tutungkap di Spiritu Toḇitua.
44002039	Ii nopo batos do notoodo nga' montok diozu om di tanak ngaavi' diozu, om montok di ongopodsu', om montok di hoovon di Tuhan Kinoingan dotokou doid disido sonḏii'.”
44002040	Ahaid isido do minoboos doid dioho' miampai minomoguno do boos ngaavi' do kasasian suvai om unsubo' no disido izioho' do, “Tomposizo' no o diozu sonḏii' do mantad diti tuhun tangalaat.”
44002041	Tinoimo dioho' i noboos disido om nongopodsu' di izioho'. Ontok tadau om tadau di do kuang hobi tohu ngoibu o noko'uang do id tinimungan dioho' di.
44002042	Izioho' nopo ngaavi' diti nga' tuminatap do migit di kopongia'an di apostol ngaavi', do mogiobpiipinai, do id kopongokiban do louti om do id samḇayang ngaavi'.
44002043	Nongoponu' izioho' do koimazaan; minimang i apostol ngaavi' do tanḏa' om kosunḏuvan togumu'.
44002044	Om saviavi' i nokosompuu do id kotumḇazaan di nopo nga' poinsanganu ngaavi' di nuununu i doun dioho';
44002045	dinagang dioho' i kotos ngaavi' om nuununu nopo i doun dioho' om minogibaabaagi do gatang di do tumanud do kogunaan tosoosonguhun.
44002046	Oizo o ginavo dioho' do tuminimung do tikid tadau do id Panamḇazangan Tagazo nga' mogisoosoomo' i' do id hamin dioho' do montok kopongokiban do louti; ongounsikou om ongotohuod izioho' do mogibabaagi di takanon dioho';
44002047	minangazou izioho' do Kinoingan om pantangon do iisai-isai do tikid tadau. Tikid tadau do poomungon di Tuhan do id tinimungan dioho' i nangakasai' do atampasi.
44003001	Insan no, ontok di pougadan di Peter om di John do mooi samḇayang id Panamḇazangan tagazo di jaam kumosizam (jaam kotohu minsosodop),
44003002	kaantakai no do kivaa songuhun maamaso tonggungan. Nokimpo' isido do mantad di kohodi' isido; om koubasan dioho' do popo'iikau disido do tikid tadau do id doos di vavazaan di Panamḇazangan Tagazo i pinungaanan do i Vavazaan Togingo mooi do kopokiukut isido do mantad di tuhun ngaavi' i sumuang.
44003003	Kokito nopo o tuhun di di Peter om di John do sumuang doid di Panamḇazangan Tagazo pokiukut no isido dioho'.
44003004	Unsalangai no di Peter om di John isido om poboos no do, “Intong po doid dagai.”
44003005	Intong no isido doid dioho', poinhansan do kivaa do taakon dioho',
44003006	nga' poboos no i Peter do, “Aiso i' do piok toi ko' amas ku, nga' onuan ku iziau do nunu i kivaa do id dogo': id ngaan di Jesus Kristus do Nazareth, pamanau no!”
44003007	Dadi' igitai no disido o hongon di do vanan om sakadazo' no dau isido do mingkakat. Tuutulus do imang no vakas o takod ngaavi' om tampangi ngaavi' disido,
44003008	sihok no isido, miningkakat om tuminimpuun do mamanau, om tanud no dioho' do mooi doid di Panamḇazangan tagazo, do maapanau om miisimpod om maazou-paazou do Kinoingan.
44003009	Saviavi' tuhun do doiho' nga' nokokito disido do maapanau om maazou-paazou do Kinoingan,
44003010	om kotutunai no dioho' isido do i tuhun i noubas do miikau do mokiukut do id doos di Vavazaan Togingo di Panamḇazangan Tagazo. Nongoimazaan om nongosuvazan izioho' do nunu i naantakan doid disido.
44003011	Ikot no doid dioho' do maatangkus i tuhun ngaavi' miampai do noikot no do noimazaan, do id bantaan i pinungaanan do Bantaan di Solomon, do poingigit po di Peter om di John i tuhun di.
44003012	Kokito nopo di Peter i tuhun ngaavi' pamason no isido doid dioho' do, “Oi tuhun kou ngaavi' do Israel, nookuo tu' otigagang kou kozo kokomoi diti? Nookuo tu' munsolong kou doid dagai do miaga ko' izikoi o nakaanu do papapanau do tuhun diti maza' do kuasa' om koḇituahan dagai sonḏii'?
44003013	Ii i' Kinoingan di Abraham, di Isaac om di Jacob, i Kinoingan di taki-aki ngaavi' dotokou, i nakapamḇantug di suupu dau i Jesus i pinataak diozu om i au' diozu tinoimo do id dumḇangan di Pilate di kopongo isido do manaak do kopootuan do ukum do papagabas disido.
44003014	Iziozu no i minononḏos di Toḇitua om Totuhid, iziozu no i minokianu do pagabason montok diozu i momomoduso
44003015	om pinatai diozu i tanak-laja' do koposizon. Nga' pinotungag do Kinoingan isido do mantad poimpatai, om izikoi no o sasi' do katapatan di;
44003016	om ngaan no di Jesus, maza' do kotumḇazaan do id disido, i nokopopotonḏuhi' do vinakas do tuhun diti i okito diozu do doiti' om i notutunan kozo diozu. Kotumḇazaan no do id disido i nokopopotonḏuhi' do tuhun diti do id kohidasan, miaga di tokito diozu.
44003017	“Oi tobpinai kou ngaavi', nokoiho zou nodii do baino do aiso i' do noloolotian diozu toi ko' i huguan po toi ngaavi' diozu do nunu kozo i nimaan diozu;
44003018	nga' iti no i lahan do Kinoingan do minimang do nunu i pinoguhu disido do poposunud, di ontok minoboos isido maza' di profeta ngaavi' disido do munḏoso mai' i Kristus disido.
44003019	Do baino mositi' do tumongob kou om gumuhi' doid di Kinoingan, mooi do ohiong nodii o ḏouso ngaavi' diozu,
44003020	om mooi do poikoton nodii di Tuhan i timpu do koinsasamadan. Dadi' suu'on mai' disido do mikot doid diozu i Kristus i pinasai' disido, ii nopo nga' i Jesus,
44003021	i mositi' do opion do surga gisom i' do oikot o kopotonḏuhianan do nunu nopo i pinointahang do Kinoingan, maza' di profeta tongoḇitua disido.
44003022	Sabaagi do poomitanan minoboos i Moses do, ‘Mantad tobpinai ngaavi' diozu poingkakaton mai' di Tuhan Kinoingan do montok diozu o songuhun profeta miaga dogo'; mokinongou kou mai' do nunu nopo i posunudon disido doid diozu.
44003023	Iisai nopo i au' mokinongou do profeta di nga' potongkizadon mai' do mantad di tuhun ngaavi'.’
44003024	Id katapatan, saviavi' di profeta i nokoboos, do mantad po di Samuel om po'o'ompus, nga' nokopogoohungung do tadau ngaavi' diti.
44003025	“Iziozu no i tutumungkus di profeta ngaavi', i tutumungkus ngaavi' di batos do Kinoingan i notoodo miampai di taki-aki diozu di ontok minoboos isido di Abraham do, ‘Saviavi' di tinau' ngaavi' do id tana' nga' aḇalakatan mai' do id di sinakagon ngaavi' diozu.’
44003026	Montok no kozo diozu do tinungag do Kinoingan i suupu dau om sinuu' isido do mamḇalakat diozu do ontok tumongkizad o toiso' iso' diozu do mantad di lahan dau tangalaat.”
44004001	Di maamaso izioho' moboos doid di tuhun ngaavi' ikot no doid dioho' i padri' ngaavi', tinanud di huguan di Panamḇazangan tagazo om di Sadducee ngaavi'.
44004002	Noikot no izioho' do abaazatan do mongia' izioho' di tuhun ngaavi' kokomoi do kotungagan mantad di poimpatai maza' do kapaaḇalan di kinotungangan di Jesus.
44004003	Gokomo' no dioho' izioho', om, tu' osodop nodii i tadau, potolungkuo' no dioho' izioho' gisom do nosuvaban.
44004004	Nga' ogumu' di minokinongou di kopongia'an dioho' do notumḇazaan; no'uangan di do gisom kuang hobi do himo ngoibu o ginumu' do kokusazan.
44004005	Kaantakai no do sumongkosuvabon di, pitimḇungak no do id Jerusalem i momomolinta' ngaavi' om i tangabaa adat
44004006	miampai di Annas i padri' takavas, i Caiaphas, i Jonathan, Alexander om saviavi' di puu di padri' tangakavas.
44004007	Poingkakato' no dioho' i Peter om i John do id tanga' om timpuunai no do minononto' dioho' do, “Miampai do kuasa' do nunu, om do id ngaan diisai do nokoimang kou do miaga diti?”
44004008	Dadi' miampai do noponu' do Spiritu Toḇitua i Peter, poboos no isido doid dioho' do, “Oi momomolinta' kou ngaavi' do tuhun, om moomohoingon kou ngaavi'!
44004009	Nung muot kou dagai do baino kokomoi di koimaan tavasi' kuminaa' doid di nokimpo' om muot dagai' do ingkuo isido do nohingasan,
44004010	mositi' do koiho kou, saviavi' kou, om saviavi' tuhun do Israel, do maza' i' di ngaan di Jesus Kristus do Nazareth, i pinapapak diozu, om i pinotungag do Kinoingan do mantad di poimpatai, maza' no diti ngaan om aiso no suvai do poingkakat o tuhun diti do id dumḇangan diozu do nohingasan.
44004011	Iti no i vatu i zinadaan diozu, i mamamaa ngaavi', i zinadaan nga' i nadadi do vatu poigitan. Id diidisido no do kivaa do koponomposizan;
44004012	tu' saviavi' i ngaan do id pomogunan i nakataak doid tuhun ngaavi', ii'iso' no iti i kaanu do manampasi dotokou.”
44004013	Noimazaan izioho' do nokokito di Peter om di John do katama' do moboos, hoohobi podii do tuhun i' toomod om aiso do sinikulan dioho'; om notutunan dioho' do izioho' nopo nga' tutumanud ngaavi' di Jesus;
44004014	nga' kokito nopo dioho' i tuhun i nohingasan do poingkakat id timḇang dioho', nga' aiso do sisimḇa dioho'.
44004015	Dadi' suu'o' no dioho' izioho' do humabus do naamot do minogibooboos i Momumuntu ngaavi' do unḏang-unḏang Johudi.
44004016	Pogi'uu'uot no izioho' do, “Kuozon tokou nodii o tuhun ngaavi' diti. Ingkuukuo po nga' noihaan no do saviavi' id Jerusalem do kivaa do kosunḏuvan do nadadi do maza' dioho', om au' tokou i' kaanu do mogohim di.
44004017	Nga' mooi do au' di kotongkop kozo doid tuhun ngaavi' o haal diti, poingato' dotokou izioho' do kada' nodii pobooboos po doid iisai noopo do id ngaan diti.”
44004018	Dadi' hoovo' no dioho' izioho' do sumuang om poingato' no dioho' izioho' do kada' nodii poboos po toi ko' pongia' do id ngaan di Jesus.
44004019	Nga' suminimḇa i Peter om i John do, “Mositi' ihoon diozu do kotunud naku do id mato di Kinoingan do mokinongou zikoi diozu om okon ko' doid Kinoingan.
44004020	Au' zikoi i' kaanu tumood do papaaḇal do nunu i nokito om noongou dagai.”
44004021	Dadi' suguto' no dioho' i kopoingatan dioho' om pagabaso' no izioho'; au' izioho' noko'ium do lahan do mongukum dioho', tu' mamḇantug di Kinoingan i tuhun ngaavi' do sabap no do kinaantakan di.
44004022	Ii nopo tuhun i nohingasan maza' do kosunḏuvan di nga' hobi do apat ngoopod toun o umul.
44004023	Kagabas nopo izioho' tuutulus do guminuhi' izioho' doid di tinimungan ngaavi' dioho' om susuzo' no dioho' i noboos di huguan ngaavi' padri' om di mohoingon ngaavi' doid dioho'.
44004024	Koongou nopo dioho' ii, samḇayang no izioho' doid Kinoingan miampai oizo o ginavo. Ka dioho', “Oi Tuhan, iziau no o sontoodo do tavan om tana' om daat, om saviavi' i poinsuang di;
44004025	iziau no i minoboos maza' di Spiritu Toḇitua om i minoboos maza' di David i taki-aki dagai, i suupu nu do: Nookuo tu' kivaa do kotigagangan do id di tinau' ngaavi' momudahi' do haal ngaavi' taiso guno o tuhun ngaavi'?
44004026	Songindansaan i laja' ngaavi' do pomogunan mogiupaapakat i tanak-laja' ngaavi' do humavan di Tuhan om di Numaan disido.
44004027	“Iti no i nokotopot: id kakaḏazan tagazo diti no do miniupakat zo Herod di Pontius Pilate miampai di kapil ngaavi' om di tuhun ngaavi' do Israel, do gumaga' di Jesus i suupu nu toḇitua i numaan nu,
44004028	do mogovit do kaantakan di do mantad no do kavakasan om kabaahan nu i nakasai' nu no haid do aantakan.
44004029	Om baino, oi Tuhan, soovo' no iho' pogugunḏoonok ngaavi' dioho' om sakadazo' no i suupu nu ngaavi' do papaaḇal di boos nu miampai do aiso koosizan,
44004030	miampai do papahanat ko do hongon nu do momohingos om mimang do kosunḏuvan om koimazaan ngaavi' maza' di ngaan di Jesus i suupu nu toḇitua.”
44004031	Naamot dioho' do suminamḇayang, koguzu' no i hamin i tinimungon dioho'. Mantad do timpu diti do noponu' izioho' di Spiritu Toḇitua om tuminimpuun do papaaḇal di boos do Kinoingan miampai do aiso koosizan.
44004032	Ongosompuu i tinimungan ngaavi' do ongotumḇazaan, oizo o ginavo om koduuduvo; aiso minagampa' do nuununu nopo do doun dau, tu' nuununu nopo i doun dioho' nga' saviavi' o sanganu.
44004033	Tuminihomḇus i apostol ngaavi' do sumasi' doid di kinotungagan di Tuhan Jesus miampai do kuasa' tagazo, om nonuan izioho' do kapamantangan tagazo.
44004034	Aiso i' songuhun di puu dioho' do id kosintukan, tu' iisai nopo i kitana' toi ko' kihamin nga' padagangon ngaavi' dioho' ii, om oviton no i usin i gatang di,
44004035	do pataakon doid di apostol ngaavi'; dadi' boogizon nodii ii doid di iisai nopo i osintukan dati'.
44004036	Kivaa songuhun tuhun Levi mantad Cyprus pinungaanan do i Joseph i pinungaanan di apostol do i Barnabas (i kikomozon do “tanak kusai do kopongunsuban”).
44004037	Kitana' isido do sonsibo om padagango' no dau ii om ovito' no i usin om taako' no ii doid di apostol ngaavi'.
44005001	Kivaa nogi' songuhun pinungaanan do i Ananias. Nokotumḇozo' isido om i sinavaan dau, i Sapphira, do papadagang di tana' dioho';
44005002	nga' nanu disido o vookon do gatang di miampai do poingiho i sinavaan dau om ovito' no i vookon di doid di apostol ngaavi'.
44005003	Poboos no i Peter do, “Oi Ananias, ingkuo ko di tu' nasanganu ko kozo di Saitan om vudutan nu di i Spiritu Toḇitua om poopio' nu no o vookon di gatang di tana'?
44005004	Di kakaal po do iziau o sanganu di tana', okon i' naku ko' diau di, om kadagang nu nopo ii okon naku ko' diau di usin do gunoon nu do ingkuo nopo o kinaanangan nu? Nunu o minonoodo do taka diti do id ginavo nu? Okon ko' tuhun i vinudutan nu, nga' Kinoingan.”
44005005	Koongou nopo diti i Ananias kodunsong no isido do napatai. Om koosizai no kozo i songintinḏapou do doiho'.
44005006	Ngozo' no di komuhakan kusai ngaavi' hopoto' i tinan, pohobuso' i om hobongo' no.
44005007	Kuang hobi do tohu jaam mantad di koikot no i sinavaan disido, au' nokoiho do nunu i naantakan.
44005008	Sontoho' no di Peter zosido do, “Poihoo' zou, ii iti no naku o gatang di tana' i pinadagang diozu di?” “Oo',” ka dosido, “Ii'ino no o gatang di.”
44005009	Dadi' poboos no i Peter do, “Nookuo nodii tu' miniupakat kou di savo nu do monginam di Spiritu di Tuhan? Kinongoo'! Sampaapanau no duuhia id vavazaan i minomohobong ngaavi' di savo nu; iziau nga' tonggungan nogi' mai' dioho' do humabus.”
44005010	Tuutulus do nogunḏop zosido do napatai do id daadakod disido. Kosuang nopo i tanak vagu ngaavi' kokito no dioho' do napatai no zosido, om tonggungai no dioho' zosido do huminabus om hobongo' no do pinodoos di savo dosido.
44005011	Om koosizai nodii kozo o saviavi' di ongotumḇazaan om saviavi' di nokoongou di.
44005012	Ogumu' o tanḏa' om kosunḏuvan do kinalaja' di apostol ngaavi' do id di tuhun ngaavi'. Oizo o ginavo dioho' do tumimung misoomo' do id Bantaan di Solomon.
44005013	Aiso do suvai do nakatama' do mamung dioho', nga' pantangon i' kozo izioho' di tuhun ngaavi'
44005014	om muugumu' o kokusazan om koonḏuan do notumḇazaan doid di Tuhan. Ogumu' o tanḏa' om kosunḏuvan do kinalaja' di apostol ngaavi' do id di tuhun ngaavi',
44005015	do ii po kitoluo ngaavi' nga' oviton doid talun-alun ngaavi' om pohuvizon do id toodopon ngaavi' om do id tikam ngaavi' toodopon miampai kahansanan do sokuukuang no daa do ohungungan po di tinggohungung di Peter o vookon dioho' do ontok tumahib isido.
44005016	Mantad po do id posoihi' do Jerusalem nga' ogumu' o tuhun do mikot do songingovit di kitoluo om i nosuang ngaavi' do tomḇiivo tangalaat, om saviavi' izioho' do nohingasan.
44005017	Dadi' sampalag no i padri' takavas miampai saviavi' di mononokodung ngaavi' disido do mantad tinimungan do Sadducee. Miampai noponu' do kopipihadan,
44005018	gokomo' no dioho' i apostol ngaavi' om potolungkuo' no izioho' do id hamin-tolungku' montok do tuhun togumu'.
44005019	Nga' ontok doungosodop nivang di tasab di Tuhan i vavazaan ngaavi' di tolungku' om minoboos di maso mogovit dioho' do humabus do,
44005020	“Ongoi kou no doiho' id Panamḇazangan tagazo om poihoon no i tuhun ngaavi' kokomoi diti Koposizon kavavagu.”
44005021	Nimaan dioho' i nunu i nokosunud doid dioho'; ugad no izioho' do doiho' id Panamḇazangan tagazo ontok di sumaang tudan nogi' om timpuun no do mongia'. Koikot nopo i padri' takavas, timungo' no disido om di mononokodung ngaavi' dau i Momumuntu ngaavi' do Unḏang-unḏang Johudi — iti nopo nga' Mohoingon Poimponu' do Momumuntu Unḏang-unḏang do Israel — om ponuu' no mongoi doid di hamin-tolungku' do mogongoi dioho'.
44005022	Nga' koikot nopo do doiho' id hamin tolungku' i upisol ngaavi' kokito no dioho' do aino' no izioho', dadi' poguhiai no dioho' do poposuku' di do,
44005023	“Nokito dagai do nokunsian togiigiot i hamin-tolungku' om songintamong do id vavazaan i mintatamong ngaavi', nga' koivang nopo dagai i vavazaan nga' aiso i' songuhun do doiho' id suang.”
44005024	Koongou nopo di huguan di Panamḇazangan tagazo om di huguan do padri' ngaavi' o ahal diti nongobuuvong izioho' do nunu i naantakan.
44005025	Dadi' koikot no o songuhun miampai do aḇal kavavagu. Poboos no isido do, “Pokinongou kou po!” ka disido, “ii nopo tuhun ngaavi' i pinotolungku' diozu nga' doihuu' id Panamḇazangan tagazo. Poingkakat izioho' doiho' do mongia' di tuhun ngaavi'.”
44005026	Ugad no do songovian di tuhun ngaavi' dau i huguan om ngozo' no izioho — nga' okon ko' miampai do sonsog, tu' koosi izioho' do dunsongon di tuhun ngaavi' do vatu.
44005027	Koovit nopo dioho' izioho' do tumuubung di Momumuntu ngaavi' do Unḏang-unḏang Johudi, pokiiho no kozo i padri' takavas do ka,
44005028	“Noduan kozo dagai iziozu do mongia' do id ngaan diti, om nunu i nimaan diozu? Noponu' diozu o Jerusalem miampai do kopongia'an diozu, om miaga ko' pinapatantu' do papaḇalat doid dagai do kahasaan do sabap do kinapatazon diti tuhun.”
44005029	Simḇa no i Peter om i apostol ngaavi' do, “Kinoingan po haid o guhu do imozoon do poguhu i' do tuhun;
44005030	i Kinoingan i' di taki-aki dotokou ii i pinopotungag di Jesus, i pinatai diozu do pinogini do id kazu.
44005031	Miampai di hongon vanan dau do notungag no di Kinoingan isido do ḏumadi do huguan om Mamamasi, do manaak do katangaban om kopomohiongan do ḏouso ngaavi' do maza' disido kumaa doid Israel.
44005032	Izikoi no o sasi' ngaavi' diti, izikoi om i Spiritu Toḇitua i pinataak do Kinoingan doid di mimozo' ngaavi' disido.”
44005033	Noikot no do naasang izioho' do miaga' ko' mamatai i' dioho' izioho'.
44005034	Nga' songuhun di puu ngaavi' di momumuntu unḏang-unḏang Johudi, songuhun Pharisee pinungaanan do i Gamaliel, i mongingia' di Unḏang-unḏang i pantangon do tuhun ngaavi', do miningkakat om ponuu'ai no i tuhun ngaavi' do papahabus do toluu'ai.
44005035	Dadi' pamason no isido di Momumuntu ngaavi' do Unḏang-unḏang Johudi do, “Oi tuhun kou ngaavi' do Israel, ingaton no do ingkuo kou do monoizuk do tuhun ngaavi' diti.
44005036	Kivaa di poguuhu do songuhun pinungaanan do i Theudas. Mininghuuhuvat isido, om ponimung no do kuang hobi apat ngaatus tutumanud; nga' kapatai nopo isido, padtavuk no i tutumanud ngaavi' dau om ingkaakaa no o kinoikoton dioho' di.
44005037	Om kivaa nogi' songuhun pinungaanan do i Judas mantad Galilee, ontok di koponguntaban do tuhun, i nakapangahung do mononokodung togumu'; nga' isido nga' napatai, om saviavi' i tutumanud ngaavi' disido nga' tuminogizas.
44005038	Dadi' iho' no poogi', do kiatag zou do pohogoson diozu o tuhun ngaavi' diti om poiduo' no izioho'. Nung mantad nopo do tuhun o kalaja' do pinggisaman dioho' diti nga' sonḏii' i' iho' do oumḇak;
44005039	nga' nung totootopot nopo do mantad Kinoingan iho' nga' au' kou i' kaanu do momunso dioho'. Ingaton no diozu sonḏii' do au' kou daa kahavan do Kinoingan.” Notoimo i koponontudukan disido;
44005040	om hoovo' no dioho' i apostol ngaavi', ponuu'ai no izioho' do mamasut, om poingato' no izioho' do kada' pongia' do id ngaan di Jesus om pahapaso' no izioho'.
44005041	Om tongkizad no izioho' mantad dumḇangan di Momumuntu ngaavi' do Unḏang-unḏang Johudi, do ounsikou do nakaanu do kapantangan do mimang unḏoso do sabap no di ngaan.
44005042	Au' izioho' tumingkod do mongia' do tikid tadau om papaaḇal di aḇal tavasi' di Kristus Jesus, do id di Panamḇazangan tagazo om id hamin ngaavi'.
44006001	Ontok timpu di, ontok di muu'uang o ginumu' di mokiki'ia' ngaavi', imang no poposogu' di au' kaanangan do ginavo dioho' i Johudi ngaavi' i moboos do Greek doid di Johudi ngaavi': tu' id kopomoogizan di kagaaganapan takanon do tikid tadau oizuvan i' dioho' do manaak i koonḏuan ngaavi' napatazan savo.
44006002	Dadi', pomohoou nodii do pitimḇungakan poimponu' di mokiki'ia' ngaavi' i opod om duvo om pamason no doid dioho' do, “Au' i' kotunud montok dagai do mamazada' di boos do Kinoingan mooi do kopopotikid do kagaaganapan takanon:
44006003	oi tobpinai kou ngaavi', mositi' no do momihi' kou do tuu' kokusazan i avasi' o pogiigizon do mantad tinimungan diozu, i noponu' di Spiritu om kikabaahan, do pahansanan dagai do kalaja' diti.
44006004	Izikoi nopo sonḏii' nga' tumihomḇus i' do tumoina' do id samḇayang om popo'ia' di boos.”
44006005	Tinoimo do id pitimḇungakan di o atag diti om kopihi' no i Stephen, i songuhun noponu' do kotumḇazaan om di Spiritu Toḇitua, kaampai no i Philip, Prochorus, Nicanor, Timon, Parmenas, om i Nicolaus do Antioch, i nokosuang do id adat do Johudi.
44006006	Potuubungo' nodii izioho' di apostol ngaavi', om kopongo nopo do sumamḇayang nga' pakabazo' no dioho' o pahad ngaavi' dioho' doid dioho'.
44006007	Tihomḇus nodii do tumongkop i boos di Tuhan: no'uangan di kozo i ginumu' di mokiki'ia' ngaavi' do id Jerusalem om ogumu' di padri' ngaavi' do tuminaak do id kotumḇazaan.
44006008	Noponu' i Stephen do graasia om kuasa' om tuminimpuun do mimang do kosunḏuvan ngaavi' om tanḏa' tangagazo do id di tuhun ngaavi'.
44006009	Dadi', kivaa piipio tuhun minikot do monongkiuva di Stephen, vookon mantad Cyrene om Alexandria i puu ngaavi' di sinagog do Johudi i pinungaanan do Panamḇazangan do tuhun Nangakahapas, om vookon mantad Cilicia om Asia.
44006010	Koihaai no dioho' do au' izioho' kabaga' do monongkiuva disido sabap no di kabahaan disido, om di Spiritu i mongunsub di pobooson disido.
44006011	Dadi' upakato' no dioho' o vookon tuhun do moboos do, “Nokoongou zikoi disido do pakalaat di Moses om pakalaat do Kinoingan.”
44006012	Kaangatai nopo dioho' i tuhun ngaavi' do humavan disido kaampai no i moomohoingon ngaavi' om i tuhun tangabaa do id adat Johudi, potigagai no dioho' i Stephen, om gokomo' no isido om ovito' no do id dumḇangan di momumuntu unḏang-unḏang Johudi.
44006013	Ovito no dioho' o sasi' tongovudut do moboos do, “Tomoimo o tuhun diti do moboos do pakalaat diti Tizonon Toḇitua om di Unḏang-unḏang.
44006014	Nokoongou zikoi disido do minoboos do vuzason di Jesus do Nazareth iti Tizonon om simḇanan no i koubasanan ngaavi' i nataak di Moses doid dotokou.”
44006015	Unsolong no kozo di Stephen i puu ngaavi' di momumuntu unḏang-unḏang Johudi om kokito no dioho' i upa' disido do miaga do upa' do tasab.
44007001	Uot no i padri' takavas do, “Otopot naku iti?”
44007002	Simḇa no isido do, “Oi tobpinai ku ngaavi', oi tama' ku ngaavi', pokinongou kou po do nunu o booson ku. Minimḇuhai i Kinoingan do koḇontugan doid di taki-aki dotokou Abraham, di doiho' po isido id Mesopotamia do poguhu i' do minogiigizon doiho' id Haran,
44007003	om poboos no doid disido do, ‘Tongkizadai no ino pogun nu, koobpinoizan nu om hamin di tama' nu do kumaa doid diti pogun i potudukon ku diau,’ ka.
44007004	Dadi' tongkizadai no disido o Chaldaea om ongoi no pogiigizon do id Haran; om kapatai nopo i tama' dau suu'o' no isido do Kinoingan do tumongkizad di tizonon om mikot doid diti tana' i izonon diozu do baino.
44007005	Au' i' minanaak disido o Kinoingan do nunu nopo kotos do id diti tana' toi ko' ii po toi poimpaan do hapap, nga' minamaḏanḏi' isido do papataak di doid disido om ahapas isido nga' doid di sinakagon ngaavi' dau, sunḏung i' ma do aiso po do tanak disido.
44007006	Boos nopo kozo do Kinoingan di ontok poboos isido doid disido nga' songingizon mai' do id tana' dovokon id tana' okon ko' dioho' o sinakagon ngaavi' dau do oudipon om koimamang do apat ngaatus toun.
44007007	‘Nga' onuan ku i' do koponontuan o tinau' i mongudipon dioho',’ ka do Kinoingan, ‘om tumongkizad mai' izioho' do opongo po iti, om sumamḇa no dogo' do id diti tizonon,’ ka.
44007008	Dadi' ponoodo no isido do batos do sunat miampai disido: om ingkaa no do kohodi' nopo i tanak disido i Isaac nga' sunatai no di Abraham isido di ontok kavahu' tadau; ingkaa nogi' do sunatai no di Isaac i Jacob, om ingkaa nogi' i Jacob doid di opod om duvo taki-aki.
44007009	“Nopipihadan di Joseph i taki-aki ngaavi' om dagango' no isido doid koudipanan id Egypt. Nga' miampai disido o Kinoingan,
44007010	om tomposizo' no isido do mantad kosusaan ngaavi' disido miampai do minamadadi disido do abaa kozo do kaanangai no disido i Pharaoh i laja' do Egypt, i minamadadi disido do gounal do Egypt om pokuasao' no do kohominan dau.
44007011	Dadi' koikatai no do pononghousan i nakapanaak do kounḏasaan do id pototongkop do Egypt om Canaan, om aiso di do akanon di taki-aki ngaavi' dotokou.
44007012	Koongou nopo di Jacob do kivaa do takanon doiho' id Egypt, pougado' no dau i taki-aki ngaavi' dotokou do doiho' do koinsan nogi';
44007013	om ontok di kotomḇuhuzan kumoinḏuvo intahang no i Joseph doid di tobpinai ngaavi' dau om koihaai no di Pharaoh o nontodonon disido.
44007014	Dadi' pokiangazai no di Joseph i tama' dau i Jacob om i kohominan dau, i kiginumu' do tuu' ngoopod om himo tuhun.
44007015	Ugad no i Jacob doid Egypt om kapatai nopo isido om i taki-aki ngaavi' dotokou do doiho',
44007016	noovit gumuhi' doid Shechem i tinan ngaavi' dioho' om hobongo' no do id pamahabangan i binohi di Abraham do usin do mantad di tanak ngaavi' di Hamor, i tama' di Shechem.
44007017	“Di muai-luai nodii do monuhuk o Kinoingan di ḏanḏi' i nakaḏanḏi' haid disido do id di Abraham, imang no kozo vakas om sapou i tinau' dotokou do id Egypt,
44007018	gisom do kosovohi o laja' kavavagu' do momolinta' do Egypt i au' nokoongou-ongou di Joseph.
44007019	Oingat kozo isido om minamadaa' do tinau' dotokou, minononsog di taki-aki dotokou do mamazada' di tanak ngaavi' dioho' di tongoomuo' po mooi do apatai nodii izioho'.
44007020	Ontok no do timpu di do nohodi' i Moses, songuhun tanak togingo do id dumḇangan do Kinoingan. Ginompi isido kihinaid do tohu vuhan do id hamin di tama' dau,
44007021	om kazadaai nopo isido, gompizo' no isido di tanak tonḏu' di Pharaoh om nagazo isido do miaga nopo do tanak dosido sonḏii'.
44007022	No'ia' i Moses do saviavi' kabaahan do tuhun ngaavi' Egypt om nadadi do songuhun i kikuasa' do id koboobooso' om koimaan ngaavi' dau.
44007023	“Di apat nodii ngoopod toun o umul disido ongoi no isido kakap di koobpinoizan ngaavi' dau, i tuhun ngaavi' do Israel.
44007024	Kokito nopo disido o songuhun dioho' do nimaan unḏosoo' ngozo' no disido umohigai isido om natampasi dau o tuhun di miampai do pinatai dau i tuhun do Egypt.
44007025	Nosoou disido do koiho i koobpinoizan ngaavi' disido do papahapas dioho' o Kinoingan do maza' disido, nga' au' i' nokoiho izioho'.
44007026	Di tadau sumuusut, kokito no disido o vookon dioho' do mogi'ii'imang, kinamai no disido izioho' do popitunud om poboos no do, ‘Oi tamḇahut kou ngaavi', mogiobpiipinai kou i' ngaavi'; nookuo nodii tu' mogisiisinḏuo kou?’ ka.
44007027	Nga' sugagango' nogi' di isido di songuhun i minongimang di tamḇahut ngaavi' dau, do moos-boos do, ‘Om iisai i minomihi' diau do ponokotanak-laja' om momḇiḇisala' dagai?
44007028	Kiatag ko naku do mamatai dogo' miaga di tuhun do Egypt i pinatai nu di koniab?’ ka.
44007029	Koongou nopo di Moses o boos di pogidu' no isido om ongoi no pogiigizon do id di tana' do Midian, i tizonon id nomḇoo do nohodi' montok disido o duvo tanak kusai.
44007030	“Kotuhuk nopo i apat ngoopod toun, imḇuhai no doid disido o iso' tasab do id tapui minḏab-sinḏab do id kazu tosiibo' do doiho' id kotogisan id doos do Nuhu Sinai.
44007031	Natangahan i Moses di nokito dau. Insomok nopo isido do mintong di, koongou no i ohou di Tuhan do,
44007032	‘Izou no i Kinoingan di taki-aki nu ngaavi', i Kinoingan di Abraham, di Isaac om di Jacob,’ ka. Minadtalok i Moses om noosizan do mintong.
44007033	Poboos no i Tuhan doid disido do, ‘Iduo' ino solipal nu, tu' ino nopo tizonon do ningkokoton nu nga' oḇitua.
44007034	Nokito ku o kounḏasaan di tuhun ku ngaavi' do id Egpyt, noongou ku no o tiad dioho' do mokisakadai, om nokoikot zou do manampasi dioho'. Dadi' ikot no doiti', pougadon ku iziau doid Egypt,’ ka.
44007035	“Ii no i Moses di i au' tinoimo dioho' di ontok poboos izioho' do, ‘Iisai o minomihi' diau do ḏumadi do huguan om momḇiḇisala' dagai?’ ka, i sinuu' do Kinoingan do ḏumadi do huguan om mononobus maza' di tasab i minimḇuhai doid disido do id kazu tosiibo'.
44007036	Tuhun no diti i minomuu'an dioho' do humabus, di kopongo po isido do popokito do kosunḏuvan ngaavi' om tanḏa' ngaavi' do id Egypt om id di Daat Taagang om id di kotogisan kihinaid do apat ngoopod toun.
44007037	Iti no ii Moses di i pinopoiho di tanak kusai ngaavi' do Israel do, ‘Mantad do koobpinoizan ngaavi' diozu sonḏii' do poinkakaton mai' do Kinoingan o songuhun profeta miaga dogo',’ ka.
44007038	Ontok di kotimung izioho' do id pitimḇungakan do id kotogisan isido no ii i miampai di taki-aki ngaavi' dotokou om di tasab i minonongkiboos disido do id Nuhu Sinai; isido no ii i pinahansanan di batos ngaavi' do koposizon do potungkuson doid dotokou.
44007039	Tuhun diti no i au' kininongou di taki-aki ngaavi' dotokou; zinadaan dioho' isido, guminuhi' doid Egypt o pomusavaan dioho',
44007040	om minoboos doid di Aaron do, ‘Taadaai zikoi do kinoingan do moguhu dagai; tu' i Moses nopo, i minogovit dagai do doiti' do mantad Egypt, nga' au' zikoi i nokoiho do nunu o naantakan doid disido,’ ka.
44007041	Iho' no do ponoodo no izioho' do siningazanak do tananak sapi' om podsuung no do kohubukan doid masou di. Noikot no izioho' do nounsikou di tinoodo dioho' sonḏii'.
44007042	Tohikudai no do Kinoingan izioho' om pinohogos do id kasamḇaan doid di tinimungan ngaavi' do surga, miaga di oboos di ḇuuk toḇitua do id di ḇuuk di profeta ngaavi' do: ‘Minogovit kou i' doid dogo' do kohubukan ngaavi' i soobon om titaak ngaavi' toḇitua di sohinaid do apat ngoopod toun do id kotogisan, oi Kohominan do Israel?
44007043	Au', sinaan diozu do minogovit i husap di Moloch om i tomḇituon di kinoingan di Rephan, siningazanak ngaavi' do tinoodo diozu do montok samḇaon diozu sonḏii', om do baino pointounḏa' zou no do moguzazang diozu do id kagakaman do katahib do Babylon,’m ka.
44007044	“Di doiho' izioho' id kotogisan nasanganu i' di taki-aki ngaavi' dotokou i Husap do Pinibatasan i vinaa tumanud di pononsunudan do Kinoingan doid di Moses, do minononsunud disido do kumalaja' di tumanud di kotootoodoo' i pinokitanan doid disido.
44007045	Nokopogisoosovohi i taki-aki ngaavi' dotokou do notungkusan di do mantad tiso' kuminaa' doid tiso' do gisom i' do novit di Joshua ii doid pogun i doun tinau' ngaavi' i nuzazang do Kinoingan do id dumḇangan dotokou. Nokotinḏooi ii do doiti' gisom i' di timpu di David.
44007046	Naanangan disido o Kinoingan om minokianu isido do kasagaan do mogium do iso' tizonon montok do Kohominan di Jacob,
44007047	sunḏung i' ma do i Solomon no i minamaa no kozo di hamin montok do Kinoingan.
44007048	Ingkaa potuu di iho' nga' au' i' mizon i Takavas Kozo do id hamin i tinoodo do hongon ngaavi' do tuhun: tu' oboos di profeta do:
44007049	‘Surga nopo nga' tiikoon-laja' ku om tana' nopo nga' poimpaan ku do hapap ku, nunu nodii o hamin do vaahon nu montok dogo', ka di Tuhan, nunu o tizonon do unḏoongon ku,
44007050	tu' saviavi' diti nga' izou i' o sontoodo?’m ka.
44007051	“Tuhun kou ngaavi' do tangahangas, i au' nosunatan o ginavo ngaavi' om tohingo ngaavi'. Tomoimo kou nopo do gumaga' di Spiritu Toḇitua, miaga nopo di nimaan di taki-aki ngaavi' diozu.
44007052	Koiho kou i' do tongosonguhun profeta i au' nimaan unḏosoo' di taki-aki ngaavi' diozu? Pinatai dioho' i sontob pinopoiho poguhu' di kinoikatan di Iso' Totuhid, om do baino nadadi kou no do popopotobus ngaavi' disido, momomoduso ngaavi' disido.
44007053	Sunḏung i' ma do nonuan kou do Unḏang-unḏang maza' di tasab ngaavi', nga' au' i' diozu tinanud ii,” ka.
44007054	Noikot no izioho' do naasang do nokoongou diti, om pomugait no do nipon doid disido.
44007055	Miampai poimponu' di Spiritu Toḇitua, tingaa' no i Stephen doid surga om kokito no o koḇontugan do Kinoingan, om poingkakat i Jesus do id avananan do Kinoingan.
44007056	Poboos no isido do, “Bio'! Okito ku o surga do poingivang om poingkakat i Tanak do tuhun do id avananan do Kinoingan,” ka.
44007057	Gizak no i puu ngaavi' do momumuntu do adat om sompono' no dioho' do pahad dioho' o tohingo ngaavi' dioho'; dadi' tabpaai no dioho' isido,
44007058	gazato' no isido do humabus mantad di kakaḏazan tagazo om pindunsangai no isido do vatu. Pinovihiu di sasi' ngaavi' i kuihib ngaavi' dioho' do id dakod-akod di songuhun tanak vagu pinungaanan do i Saul.
44007059	Di maamaso izioho' momodunsong disido do vatu, poboos no i Stephen do id kopokiinsianan do, “Oi Tuhan Jesus, toimoo' no i koduuduvo ku.”
44007060	Dadi' singkotud no isido om poboos no do topuod do, “Oi Tuhan, kada' gunoo' o ḏouso diti do mongukum dioho'.” Om koboos nopo disido iti nga' kapatai no isido.
44008001	Nokunan di Saul o kapamatazan di. Ontok tadau di no do tuminimpuun o kopongunḏasaan i kounḏoso kozo do montok di ongotumḇazaan ngaavi' do id Jerusalem, om tuminogizas o saviavi' dioho' do pinakaazan doid uvang ngaavi' do Judaea om Samaria, ii-ii po i apostol ngaavi' o noohu'.
44008002	Nga' kivaa vookon di tuhun ngaavi' tobinsamḇayang, do minomohobong di Stephen om noikot no do minogiad disido.
44008003	Dadi' timpuun nodii i Saul do moninḏuo kozo di tuhun ngaavi' ongotumḇazaan; minintikid isido do hamin do mamagakom do kokusazan om koonḏuan ngaavi' om popotolungku' dioho'.
44008004	Kotogizas nopo izioho', pitootongkop no izioho' do popo'ia' di aḇal tavasi'.
44008005	Om ugad no i Philip doid kakaḏazan do tuhun Samaria om po'ia'o' no i Kristus doid dioho'.
44008006	Oizo o ginavo di tuhun ngaavi' do minonoimo di aḇal i pino'ia' di Philip, tu' nokoongou izioho' di kosunḏuvan ngaavi' i nimaan disido om sabap do nokokito izioho' sonḏii' di.
44008007	Tu' songgiigizak do humabus i tomḇiivo tangalaat do mantad kogumuan dioho' i nongosuang, om ogumu' i au' kopiuman sampapas tinan om i nongokimpo' do nohingasan.
44008008	Mantad no di do agazo kozo o kounsikaan do id di kakaḏazan.
44008009	Kivaa songuhun pinungaanan do i Simon i ahaahaid no do papapanau di kalaja' dau do doun kotuvangan do id kakaḏazan di om nokopopotigog di tuhun ngaavi' do Samaria. Minimḇantug isido do isido no o songuhun di poinggaagazo kozo,
44008010	om iisai nopo nga' notumḇazaan disido; i tuhun ngaavi' kigaagaa' om i tuhun toomod ngaavi' nga' pinopointahang do, “Isido no i kikuasa' i doun kinoingan i pungaanan do i Agazo.”
44008011	Tumanud disido o tuhun ngaavi' tu' ahaahaid no do nagazat izioho' di kalaja' disido do kotuvangan.
44008012	Nga' kotoimo nopo izioho' di kopongia'an ngaavi' di aḇal tavasi' kokomoi do kopomolintaan do Kinoingan om di ngaan di Jesus Kristus mantad di Philip, kopodsu' no izioho', kokusazan om koonḏuan,
44008013	om i Simon po sonḏii' nga' nadadi do songuhun otumḇazaan. Kopodsu' nopo i Simon pintanud nodii kozo di Philip isido om katangahai no di ontok kokito disido i koimazaan ngaavi' om i kosunḏuvan ngaavi' tagazo i naantakan.
44008014	Koongou nopo di apostol ngaavi' id Jerusalem do notoimo di tuhun ngaavi' do Samaria i boos do Kinoingan, pougado' no dioho' i Peter om i John doid dioho'
44008015	om ugad no izioho' do doiho' om samḇayang no montok dioho' mooi do kotoimo izioho' di Spiritu Toḇitua,
44008016	tu' au' po nokosonḏot isido doid tongosonguhun dioho': nopodsu' noopo izioho' do id ngaan di Tuhan Jesus.
44008017	Dadi' pakabazo' no dioho' o pahad dioho' doid dioho' om kotoimo no izioho' di Spiritu Toḇitua.
44008018	Kokito nopo di Simon do kataak i Spiritu maza' do kapakabazan di pahad di apostol ngaavi', panaak no dioho' do usin isido,
44008019	miampai boos do, “Onuai zou do kuasa' do miaga dino mooi do iisai noopo i akabazan ku do pahad nga' kotoimo di Spiritu Toḇitua.”
44008020	Simḇa no i Peter do, “Atagak no daa i piok nu do soumul-umul, om kotonggoi ko di, tu' momusoou do obohi' do usin i nunu i pinataak toomod di Kinoingan!
44008021	Aiso i' do baagi nu, aiso boogizan nu diti: Okito di Kinoingan do au' i' otopot ino ginavo nu.
44008022	Tongob no sabap diti kalaatan nu, om samḇayang no doid di Tuhan mooi do ohiong no daa ino gaab nu;
44008023	tu' okito ku do noponu' ko do pinoit do tompodu om ḇalantai ngaavi' do ḏouso.”
44008024	Simḇa no i Simon do, “Samḇayang no iziau sonḏii' montok dogo' doid di Tuhan mooi do au' no daa aantakan do id dogo' i noboos nu ngaavi'.”
44008025	Kopongo nopo izioho' do pinapataak do kososian dioho' om pinapaaḇal di boos di Tuhan, guhi' no izioho' doid Jerusalem, pinopo'ia' di aḇal tavasi' doid kokompungan ngaavi' do tuhun Samaria.
44008026	Poboos no doid di Philip i tasab di Tuhan do, “Pamanau no do tangaadau om zumuzu no di lahan mantad Jerusalem pakaazan doid Gaza, i talun-alun id kotogisan.”
44008027	Dadi' pamanau no isido do id tinḏahanon dau. Ontok po nogi' di do kivaa songuhun Ethiopia i minooi haid ponompogunan toḇitua do id Jerusalem; isido nopo nga' kusai-nounggohian om upisol do id hamin di kandake, toi ko' raani, do Ethiopia; isido nopo nga' huguan do momomoopi' do kotos dosido.
44008028	Isido nopo nga' maso minḏahan do pouhian; om di poinsakai isido di kulita'-kuḏa' dau do maamaso mamḇasa' di ḇuuk i sinuatan di profeta Isaiah.
44008029	Poboos no doid di Philip i Spiritu do, “Ongoi pahud diho' kulita'-kuḏa' do mamanau.”
44008030	Kapahud nopo i Philip, koongou no dau isido do mamḇasa' di ḇuuk i sinuatan di profeta Isaiah om uot no do, “Kalati' ko naku dino basaon nu?”
44008031	Simḇa no isido do, “Ingkuo zou nodii do kalati', sahagi-ngau' kivaa songuhun do monontuduk dogo'?” Dadi' unsubo' no dau i Philip do sumuang om miikau do id doos disido.
44008032	Ii nopo boogizan do ḇuuk toḇitua i basaon dau nga' itia: Miaga do tanak kamḇing ḇiri'-ḇiri' i novit doid pangangaatan, miaga do kamḇing ḇiri'-ḇiri' i au' gumaom do maso guntingan do vuhu', au' i' isido mongukab do kabang dau.
44008033	Id kopoimamangan disido au' isido noonuan do kopomḇisalaan tavasi'. Iisai nodii o kaanu moboos kokomoi di sinakagon ngaavi' dau, tu' kiniopon disido do doiti' id tana' nopo nga' nimaan niboo'?
44008034	Uot no di Philip i upisol nounggohian do, “Poihoo' zou, isido sonḏii' naku o komozon di profeta diti toi ko' suvai tuhun?” ka.
44008035	Timpuun nodii poogi', miampai di ḇuuk toḇitua, i Philip do pinapalati disido di aḇal tavasi' di Jesus.
44008036	Di maamaso mompus izioho' di lahan, koikot no izioho' do id iso' tizonon i kivaig, om poboos no i upisol nounggohian do, “Bio', kivaig o doiti'; kivaa naku do katahob dogo' do maan zou daa podsuo'?” [
44008037	]
44008038	Ponuu'ai no disido do popotood i kulita'-kuḏa', dadi' inḏau' om pakaazai no do doiho' id vaig i Philip om i upisol nounggohian, om podsuo' no disido isido.
44008039	Nga' kotinḏa nopo izioho' mantad di vaig ovito' no vagu' di Spiritu di Tuhan i Philip, om au' nodii nokosoosoomo' po disido i upisol nounggohian nga' pamanau no do muu'unsikou.
44008040	Kopiumanai po di Philip om doiho' no isido id Azotus om tihomḇus no isido doid pamanaan dau do papaaḇal di aḇal tavasi' do id toiso'-iso' kakaḏazan gisom nakadampot doid Caesarea.
44009001	Naamot dii, kakaal nopo di Saul do mabpamatai di mokiki'ia' ngaavi' di Tuhan. Ugad no isido doid di padri' takavas
44009002	om pokianu no do suat ngaavi' kopoihaan kumaa doid sinagog ngaavi' do Johudi id Damascus, i manaak disido do kuasa' do mamagakom om mogovit doid Jerusalem do iisai noopo di tutumanud di Lahan, kokusazan toi koonḏuan, i asaamaanan disido.
44009003	Kaantakai no di maso isido minḏahan pakaazan doid Damascus om minsosomok di kakaḏazan tagazo, tigog i' do kababang no do posoihi' disido o titiu mantad tavan.
44009004	Kodunsong no isido do id tana', om koongou no dau o ohou do moos-boos do, “Saul, Saul, nookuo tu' unḏosoon zou diau?”
44009005	Uot no isido do, “Iisai ko, Tuhan?” ka disido do minuot, om koikot no i sisimḇa do, “Izou no i Jesus, i unḏosoon nu.
44009006	Ingkakat no om ugad no do doiho' id kakaḏazan tagazo, om poihoon ko i' mai' do nunu i maan nu.”
44009007	Songingkakat ngaavi' do au' koboos i sontonudan ngaavi' di Saul, tu' sunḏung i' ma do nokoongou izioho' di ohou nga' aiso i' do nokito dioho'.
44009008	Ingkakat no i Saul, nga' ontok nopo do poungkahato' disido i mato ngaavi' dau nga' aiso no do tokiikito po disido, om bangkaako' no dioho' isido do kuminaa' doid Damascus.
44009009	Kihinaid do tohu tadau isido do poimbohou om au' isido minakan toi ko' mininum.
44009010	Kivaa songuhun mokiki'ia' do doiho' id Damascus i pinungaanan do i Ananias, om pinokiikito isido di ontok minoboos i Tuhan doid disido do, “Oi Ananias!” Simḇao' nopo disido do, “Doiti' zou, oi Tuhan,”
44009011	nga' poboos no i Tuhan do, “Tungag no om ugad no doid Lahan Totuhid om muot no do id hamin di Judas kokomoi di songuhun i pinungaanan do i Saul, i mantad Tarsus. Maamaso isido sumamḇayang do baabaino diti,
44009012	om nokokito isido do songuhun i pinungaanan do i Ananias do mikot om papakabai di pahad ngaavi' dau doid disido mooi do kokito vagu' isido.”
44009013	Nga' simḇa no i Ananias do, “Oi Tuhan, nokoongou zou do mantad tuhun ngaavi' kokomoi do tuhun diti om saviavi' i koponinḏuahan disido doid tuhun nu ngaavi' toḇitua do id Jerusalem.
44009014	Nokoikot isido do doiti' miampai do kuasa' mantad di huguan do padri' ngaavi' do mamagakom diisai noopo i mangait do ngaan nu.”
44009015	Simḇa no i Tuhan do, “Ugad no, tu' tuhun diti nopo nga' i bakaang do nopihi' ku do mogovit do ngaan ku do id dumḇangan di kapil ngaavi' om laja' ngaavi' om do id dumḇangan di tuhun ngaavi' do Israel;
44009016	izou sonḏii' i' o popokito disido do songkuo ginazo do kounḏasaan disido montok do ngaan ku.”
44009017	Dadi' ugad no i Ananias. Suang no isido di hamin, om pakabazo' no i pahad ngaavi' dau doid di Saul om poboos no do, “Oi tobpinai Saul, sinuu' zou di Tuhan Jesus, i minintahang doid diau do id tinḏahanon nu do pakaazan doiti', mooi do kokito ko nodii vagu' om oponu' di Spiritu Toḇitua.”
44009018	Miaga ko' sisi' ngaavi' do sada' o naatu' mantad mato disido om tuutulus do kokito nodii vagu' isido. Ingkakat no isido om kopodsu' no,
44009019	om kaakan po isido kotonḏuhi' no o vinakas dau. Kivaa no do piipio tadau isido do miampai di mokiki'ia' ngaavi' do id Damascus,
44009020	timpuun no isido do mongia' do id sinagog ngaavi' do Johudi do, “I Jesus nopo nga' Tanak do Kinoingan.”
44009021	Natangahan i mokikinongou ngaavi' disido, om poboos no do, “Isido no i minamatai do tuhun ngaavi' i minangait do ngaan diti do id Jerusalem, koni, om i nokoikot doiti' do mamagakom noopo dioho' do oviton do pokisalasazan di huguan do padri' ngaavi'?”
44009022	Ponginut no do minimang vakas o kuasa' di Saul, om nakaanu do minomuuvong di Johudi ngaavi' do doiho' di Damascus do id lahan do pinononsunudan disido do i Jesus nopo nga' i Kristus.
44009023	Di au' no ahaid mantad di, om pogiupaapakat no i Johudi ngaavi' do mamatai disido,
44009024	nga' kodimpot no doid di Saul o aḇal kokomoi di. Tadau om sodop izioho' do mintamong di vavazaan ngaavi' mooi do kapamatai disido,
44009025	nga' ovito' no di mokiki'ia' ngaavi' isido do doungosodop om pouhuo' no isido do poinsuang di ḇakul do mantad di tobon.
44009026	Koikot nopo isido do id Jerusalem kinam no isido do mamung di mokiki'ia' ngaavi', nga' ongoosizan izioho' disido: au' izioho' otumḇazaan do totootopot do mokiki'ia' isido.
44009027	Nga' ngozo' no di Barnabas pointutuno' isido doid di apostol ngaavi', om ponusuzan no do ingkuo i Tuhan do minintahang doid disido om minoboos doid disido do id tinḏahanon dau, om ingkuo isido do minongia' do id ngaan di Jesus miampai do aiso koosi-osi do id Damascus.
44009028	Timpuun nodii i Saul do mintanud dioho' do id Jerusalem, minongia' do id ngaan di Tuhan miampai do aiso koosi-osi.
44009029	Nga' kopongo nopo isido do monongkiboos om monongkiuva di Johudi ngaavi' i moboos do boos Greek, potontuo' no dioho' o ginavo dioho' do mamatai disido.
44009030	Koihaai nopo di koobpinoizan ngaavi' iti, ovito' no dioho' isido doid Caesarea om mantad doiho' pougado' no isido doid Tarsus.
44009031	ii nopo tinimungan di ongotumḇazaan do id pototongkop do Judaea, Galilee om Samaria nga' nokotoonong nodii do id pibabasan, do popobuu' dioho' sonḏii' do mogiigizon do id kapamantangan di Tuhan; nounsuban di Spiritu Toḇitua, tuminihomḇus izioho' do mimang buu'.
44009032	Kaantakai no do tuminomḇuhui i Peter doid tizonon ngaavi' om di touvi nopo nga' koikot no isido doid tuhun tongoḇitua do Kinoingan i songingizon do id Lydda.
44009033	Doiho' no do nokokito isido do songuhun pinungaanan do i Aeneas, i au' kopiuman sampapas tinan i au' nokoinsud do id toodopon do vahu toun hinaid.
44009034	Poboos no i Peter doid disido do, “Oi Aeneas, hingasan ko di Jesus Kristus: tungag no om hingkumon no ino tikam nu.” Tuutulus di Aeneas do tuminungag:
44009035	iisai noopo o songingizon do id Lydda om Sharon nga' nokokito disido, om guhi' no izioho' doid di Tuhan.
44009036	Kivaa songuhun mokiki'ia' id Jaffa i pinungaanan do id Tabitha, toi ko' id boos Greek nopo nga', Dorcas, i au' miho nababasan do mimang di tavasi' toi ko' manaak doid di tangasampit.
44009037	Nga' kaantakai no do ontok timpu diti do nasakatan zosido do toluo om kapatai no, om podsuo' no dioho' zosido om pohuvizo' no do id hinimput id louting.
44009038	Au' i' osodu' o Lydda do mantad Jaffa, dadi' koongou nopo di mokiki'ia' ngaavi' do doiho' i Peter, ponuu' no izioho' do duvo tuhun do mangagab-agab disido do, “Ikot po doid dagai do tosiisikap.”
44009039	Tuutulus do tuminanud dioho' do guminuhi' i Peter, om koikot nopo isido ovito' no dioho' isido do kuminaa' doid hinimput id di louting, miampai do songingkakat do poinhiput disido i tonḏu' ngaavi' napatazan sansavo do songii'iad, om pinopokito disido di basaan ngaavi' i tinoodo di Dorcas di kakaal po dosido do poimpasi.
44009040	Suu'o' no di Peter o saviavi' do humabus mantad di hinimput om singkotud no om suminamḇayang. Dadi' toguvang no isido di tonḏu' napatai om poboos no do, “Oi Tabitha, tungag no.” Ulolou no zosido, intong no di Peter om iikau no.
44009041	Bangkaako' no di Peter zosido do popoingkakat, dadi' hoovo' no disido i puu ngaavi' di tinimungan om i tonḏu' nangapatazan sansavo om pokitanai no doid dioho' do poimpasi zosido.
44009042	Saviavi' id Jaffa nga' nokoongou kokomoi di om ogumu' i notumḇazaan doid di Tuhan.
44009043	Timpoon no i Peter do id Jaffa do piipio tadau, minizon miampai di songuhun mongongosok do binulang i pinungaanan do i Simon.
44010001	Songuhun di huguan ngaavi' di tinimungan-susumangod do Italica i pointinḏooi id Caesarea nopo nga' pinungaanan do i Cornelius.
44010002	Isido om songkohominan dau nopo nga' obinsamḇayang om obingonok do Kinoingan, om otohuod isido doid Johudi ngaavi' i momoguno do kasakadazan om sumamḇayang tomoimo isido doid di Kinoingan.
44010003	Insan tadau kuang hobi di jaam kumosizam (kotohu minsosodop) pinokiikito isido om atalang kozo do nokito disido o iso' tasab do Kinoingan do suminuvon doid hamin dau om pomohoou no disido do, “Cornelius!” ka.
44010004	Unsalangai no disido i minimḇuhai di do mosi-osi' po isido om poboos no do, “Nunu ii, oi Tuhan?” Suminimḇa i tasab do, “Notoimo no do Kinoingan i samḇayang om i titohuod nu ngaavi'.
44010005	Ponuu' no do piipio tuhun do mogongoi di songuhun i pinungaanan do i Simon, i noihaan do i Peter do doiho' id Jaffa,
44010006	i poingizon miampai di Simon i mongingiong do binulang i kihamin do id tisan daat.”
44010007	Koidu' nopo i tasab i somboos diti, hoovo' no di Cornelius o duvo di tudipon ngaavi' om songuhun susumangod tobinsamḇayang do mantad di tinimungan dau,
44010008	susuzai no disido izioho' do nunu i nangaantakan, om suu'o' no disido izioho' do mugad doid Jaffa.
44010009	Di tadau sumusuut, di kakaal po dioho' do id tinḏahanon om onibo' no o lahan do panaon do poguhu i' do koikot doid kakaḏazan, ongoi no i Peter do doiho' i dampak di hamin di kuang hobi tangaadau do suminamḇayang.
44010010	Hinouson isido om maso manḏad do makan, nga' poguhu i' do nokotounḏa' ii pokiikitono' no isido
44010011	om kokito no o tavan do poingivang om kivaa do miaga ko' iso' kain poinvahad i pinouhu doid tana' do palantazid do mantad apat pisuk di;
44010012	kisuang ii do mogikaakavo o tazam, tazam do humonḏoi om monungkamang om tomḇohog.
44010013	Dadi' poboos no doid disido o iso' ohou do, “Baino, oi Peter, pongoot no om akan no!”
44010014	Nga' simḇa no i Peter do, “Au' zou, oi Tuhan; au' zou po nakaakaakan di mamazamut toi ko' di azamut.”
44010015	Poboos no vagu' doid disido do kumoinḏuvo i ohou do, “Nunu nopo i vinangun do Kinoingan do ohidas, nga' aiso i' kuasa' nu do momungaan di do mamazamut.”
44010016	Intohu kosugut di iti, om tigog i' do kakakat vagu' doid tavan i poizazanan.
44010017	Kakaal podii di Peter do momusoou do lati' di pokiikitanan i nokito disido di, do koikot no i tuhun ngaavi' i sinuu' di Cornelius. Noko'uot izioho' do id nomḇoo i hamin di Simon om poingkakat nodii izioho' do id vavazaan di,
44010018	do moou-hoou do mokiiho nung poingizon do doiho' i Simon i noihaan do i Peter.
44010019	Di maamaso po i Peter do momusoou di pokiikitanan di, poihoo' no di Spiritu isido do, “Intangai po! Kivaa do piipio tuhun do nokoikot do sumoomo' diau.
44010020	Sikapon no do minḏau', om kada' piduvoo' ino ginavo nu do tumanud dioho'; izou' i' o sonsuu' dioho' do minikot.”
44010021	Inḏau' no i Peter om poboos no doid dioho' do, “Izou no i iumon diozu; nookuo tu' nokoikot kou?”
44010022	Simḇa no izioho' do, “Ii huguan do susumangod i Cornelius, i otuhid o kogiiginovoo' om oonok do Kinoingan, i pantangon do saviavi' Johudi, sinuu' do Kinoingan maza' di tasab toḇitua do magahap diau om mogovit diau doid hamin disido om do mokinongou do nunu i booson nu.”
44010023	Dadi' angatai no di Peter izioho' do sumuang om modop do doiho'. Kosuvabai nopo di, nokotounḏa' no isido do tumanud dioho', tinanud do piipio di tobpinai ngaavi' mantad Jaffa.
44010024	Nakadampot izioho' doid Caesarea ontok di tadau sumusuut, om poinganḏad no dioho' i Cornelius. Nohoou disido i tootobpinai ngaavi' dau om i tamḇahut ngaavi' dau do tumimung doiho',
44010025	om koikot nopo i Peter doid hamin di habus no i Cornelius do mooi tuka' disido, singkotud no om pantango' no dau isido.
44010026	Nga' poingkakato' no di Peter isido. “Ingkakat no,” ka disido, “tu' izou nopo nga' tuhun toomod!”
44010027	Suang no izioho' do sopibooboos do mooi tuubung di tuhun ngaavi' i songintimung do doiho',
44010028	om poboos no i Peter doid dioho' do, “Nokoiho kou do au' kavasa' montok do Johudi do humongot do tuhun ngaavi' suvai tinau' om monomḇuhui dioho'; nga' pinointahang do Kinoingan ii doid dogo' do mositi' no do au' zou momungaan do iisai noopo do mamazamut toi ko' au' abaakas.
44010029	Iho' no poogi' do nopoizan zou do mikot di ontok ponuu'ai zou do minomohoou; nga' aanangan zou daa do mongiho do nookuo tu' minomohoou kou dogo'.”
44010030	Simḇa no i Cornelius do, “Di tohu no tadau hinaid di kuang hobi do jaam diti maamaso zou sumamḇayang ontok di jaam kumosizam (kotohu minsosodop) do id hamin ku, do tigog i' do kokito ku o songuhun do miikihap i' o basaan do id dumḇangan ku.
44010031	Poboos no isido do, ‘Oi Cornelius, noongou no i samḇayang nu om i tohuod nu ngaavi' nga' au' i' nohiivan do Kinoingan;
44010032	dadi' baino ponuu' no do mooi doid Jaffa om mogongoi di Simon i nointutunan do i Peter i poingizon id hamin di Simon i mongingiong do binulang, do doiho' id tisan do daat.’
44010033	Dadi' tuutulus do ponuu'ai ku no iziau do mogongoi om avasi' po tu' nokoikot ko. Doiti' zikoi no ngaavi' diti, do pointimung id dumḇangan nu do mokinongou di koponontudukan ngaavi' i nataak do Kinoingan doid diau.”
44010034	Dadi' poboos no i Peter doid dioho' do, “Baino kalati' zou nodii kozo, do aiso i' do pihion do Kinoingan,
44010035	nga' iisai noopo do id nunu noopo o tinau' i oonok dau om mimang di kotunud nga' toimoon dau.
44010036	“Pinougad do Kinoingan i boos dau doid tuhun ngaavi' do Israel, om montok dioho' no do noovit di Jesus Kristus i aḇal tavasi' do pibabasan — isido nopo nga' Tuhan do saviavi'.
44010037	Nokoiho kou motuu di naantakan do id pototongkop do Judaea, ingkuo i Jesus do Nazareth do tuminimpuun id Galilee, di kopongo po di John do pinopo'ia' do kopodsuan.
44010038	Numaan do Kinoingan isido di Spiritu Toḇitua om do kuasa', om sabap no do miampai disido o Kinoingan, pitootongkop no i Jesus do minimang di tavasi' om minomohingos di nokuasa' ngaavi' do kuasa' do logon.
44010039	Dadi' izikoi no i sasi' ngaavi' di toinsanan i nimaan disido do id pototongkop do kokompungan do Judaea om do id Jerusalem sonḏii': om pinatai dioho' isido do pinogivis do id kazu,
44010040	nga' ontok di tadau kumotohu tinungag do Kinoingan isido do minasi om pinotumḇazaan do okito isido,
44010041	nga' okon ko' doid saviavi' tuhun nga' doid di vookon nopo o sasi' i nopihi' no haid do Kinoingan. Dadi' izikoi no o sasi' di — nakaakan om nokoinum izikoi miampai disido di nokotungag nodii isido do mantad di poimpatai —
44010042	om nosuu' izikoi disido do papaaḇal diti doid di tuhun ngaavi' dau om do sumasi' do nopihi' isido do Kinoingan do momḇisala' do saviavi', i poimpasi po toi ko' i napatai no.
44010043	Montok disido no do sumasi' diti i profeta ngaavi': do saviavi' i otumḇazaan doid di Jesus nga' ongohiong mai' o ḏouso ngaavi' dioho' maza' di ngaan disido.”
44010044	Di maamaso po i Peter do moboos sonḏot no i Spiritu Toḇitua doid saviavi' di mokikinongou ngaavi'.
44010045	Natangahan di ongotumḇazaan minongouvang di Peter i Johudi ngaavi' do i tutungkap di Spiritu Toḇitua nga' kataak nogi' doid di kapil ngaavi',
44010046	tu' nokoongou izioho' dioho' do moboos do id boos ngaavi' suusuvai om papaaḇal di kokuasaan do Kinoingan. Dadi' poboos no i Peter sonḏii' do,
44010047	“Kivaa di naku do au' asaga' do podsuon do vaig o tuhun ngaavi' diti, tu' nokotoimo no izioho' di Spiritu Toḇitua miaga nopo dotokou?”
44010048	Dadi' ponuu'ai nodii disido izioho' do momodsu' do id ngaan di Jesus Kristus. Dadi' pagangai no dioho' isido do tuminḏooi do piipio tadau.
44011001	Nokoongou i apostol ngaavi' om i koobpinoizan ngaavi' do id Judaea do minonoimo nogi' di boos do Kinoingan i kapil ngaavi',
44011002	om koikot nopo i Peter doid Jerusalem pimḇalatakai no isido di ongotumḇazaan i nongosunatan
44011003	om poboos no do, “Dadi' nokoponomḇuhui ko di au' nongosunatan om minakan miampai dioho'!”
44011004	Simḇa no i Peter doid dioho' miampai minonusuzan do toiso' iso' di nangaantakan,
44011005	“Insan tadau,” ka disido, “di ontok doiho' zou id kakaḏazan do Jaffa, pinokiikito zou di maamaso zou sumamḇayang om nounsaapan ku i miaga kozo do kain tahaab do pinouhu mantad tavan do palantazid do mantad apat pisuk di. Pinouhu o kain tahaab di do id doos ku.
44011006	Bio' ku kozo ii om kokito ku no o tazam ngaavi' i kihapap apat do id tana', i ongosizau, i humonḏoi om monungkamang ngaavi', om i tomḇohog ngaavi' do id tavan.
44011007	Dadi' koongou ku no o ohou i minoboos doid dogo' do, ‘Baino, oi Peter; pongoot no om akan no!’
44011008	Nga' simḇa zou no do, ‘Au' zou, oi Tuhan; aiso i' di mamazamut toi ko' i azamut do nakavaza' doid munung ku,’ kangku.
44011009	Om poboos no do kumoinḏuvo i ohou do mantad tavan do, ‘Nunu nopo i nataakas do Kinoingan, nga' aiso i' do kopotutan nu do momungaan di do mamazamut,’ ka.
44011010	Intohu suguto' iti, poguhu i' do kinakat vagu' ii doid tavan.
44011011	“Timpu om timpu di, do koikot no doid hamin di nizonon dagai o tohu tuhun; pinoikot izioho' do mantad Caesarea do mogongoi dogo',
44011012	om biisaai zou no di Spiritu do kada' do miduvo o ginavo do tumanud dioho'. Tuminanud nogi' dogo' itia onom tobpinai, om suminuvon izikoi doid hamin do tuhun di.
44011013	Pinopoiho dagai isido do nokokito isido do iso' tasab poingkakat do id hamin disido i minoboos do, ‘Ponuu' no do mongoi doid Jaffa om ngozon no i Simon i noihaan do i Peter;
44011014	kivaa pason disido do montok diau i kapamasi diau om toinsanan di kohominan nu,’ ka.
44011015	“Kotimpuun zou i' kozo do moboos do sonḏot no i Spiritu Toḇitua doid dioho' do miaga nopo di naantakan doid dotokou di timpuun i',
44011016	om koonḏom ku no do nokoboos haid i Tuhan do, ‘Momodsu' i John miampai do vaig, nga' ongopodsu' kou i' mai' miampai di Spiritu Toḇitua,’ ka.
44011017	Dadi' kopiumanai ku nodii do minanaak dioho' o Kinoingan di tutungkap do isoo' i' ko' i nakataak doid dotokou di ontok kotumḇazaai tokou doid di Tuhan Jesus Kristus; om iisai zou nodii gia tu' mitaatahob zou doid lahan do Kinoingan,” kangku.
44011018	Nasantaban o ginavo dioho' do kopolotian diti, om pamḇantug nodii izioho' do Kinoingan do moos-boos do, “Atahang no do nakapanaak nogi' o Kinoingan doid kapil ngaavi' do katangaban i kopogovit doid koposizon.”
44011019	Ii nopo nongokotongkop sabap no di koponusaan i nokotimpuun sabap no di Stephen nga' minugad gisom i' doid Phoenicia om Cyprus om Antioch, nga' pinapaaḇal izioho' di aḇal tavasi' doid di Johudi ngaavi' noopo.
44011020	Nga' kivaa nogi' do vookon dioho', i mantad Cyprus om Cyrene, do minugad doid Antioch do tuminimpuun do mongia' doid tuhun ngaavi' do Greek nogi', do pinapaaḇal di aḇal tavasi' di Tuhan Jesus doid dioho'.
44011021	Sinokodung izioho' di Tuhan, om ogumu' i nongotumḇazaan om tuminaak doid di Tuhan.
44011022	Koongou no di tinimungan di ongotumḇazaan do id Jerusalem o aḇal kokomoi dioho' om suu'o' no dioho' i Barnabas do mugad doid Antioch.
44011023	Nounsikou isido do nokokito sonḏii' do nakapanaak do graasia o Kinoingan, om unsubo' no disido izioho' do ouhi' doid di Tuhan do miampai aavi' o ginavo do tumaak;
44011024	tu' tuhun tavasi' isido, noponu' di Spiritu Toḇitua om kikotumḇazaan. Om ogumu' o tuhun do noovit doid di Tuhan.
44011025	Dadi' ongoi nodii doid Tarsus i Barnabas do mogium di Saul,
44011026	om ko'ium nopo disido isido ovito' no dau isido doid Antioch. Om naantakan di ii do minogiigizon izioho' ngoduvo do doiho' miampai di tinimungan di ongotumḇazaan do kihinaid do sontoun, do minonontuduk do tuhun togumu'. Id Antioch no do kumoinsan nogi' do nopungaanan i mokiki'ia' ngaavi' do “Kristian”.
44011027	Naamot dioho' do doiho', kivaa do vookon profeta do minugad doid Antioch mantad Jerusalem,
44011028	om ingkakat no o songuhun dioho' di i pinungaanan do i Agabus, tu' nokuasa' di Spiritu, om panangka' no do aantakan o pononhousan topodos do id pototongkop do vinoun. Naantakan totootopot iti di ontok i Claudius i laja' tagazo.
44011029	Pogibooboos nodii i mokiki'ia' ngaavi' do momiukut, do songkuo noopo o baga do tosoosonguhun dioho', do pataakon do panakadai doid di tobpinai ngaavi' i songingizon do id Judaea.
44011030	Noimaan dioho' iti om pobuzuo' no dioho' i tohuod ngaavi' dioho' doid di moomohoingon ngaavi' maza' di Barnabas om di Saul.
44012001	Ontok ponogi' do timpu di do tuminimpuun i Laja' Herod do mongunḏoso do vookon di puu di tinimungan di ongotumḇazaan.
44012002	Pinutuhan disido do tuhu i James, i tobpinai di John,
44012003	om kokito nopo disido do naanangan diti i Johudi ngaavi' nga' gokomo' nodii vagu' disido i Peter.
44012004	Sabap no do ontok tadau ngaavi' do Louti Au' nasasadan do ginakom disido isido, do potolungkuo' no disido isido, miampai minonuu' do apat tinimungan susumangod, apat tuhun susumangod do iso' tinimungan do mintamong disido, tu' kiatag isido do momḇisala' disido do id dumḇangan do tuhun ngaavi' do opongo po i Kalamazan do Kinahapasan.
44012005	Sohinaid di Peter do tamangan suminamḇayang doid di Kinoingan do au' otingkod tingkod do montok disido i tinimungan di ongotumḇazaan ngaavi'.
44012006	Ontok di sodop poguhu i' do ḇisalaon isido di Herod, poingodop i Peter do id piahatan do duvo susumangod, do nakagasan isido do duvo ḇalantai, om songintamong i mintatamong ngaavi' do doiho' id vavazaan tagazo di hamin tolungku'.
44012007	Dadi' tigog i' do ingkakat no doiho' o tasab di Tuhan, om koponu' no do ninavau i hinimput. Guzuo' no di tasab i bahazan di Peter om posikai no isido. “Tungag!” ka disido, “Sikapon no!” ka — om katatak no i ḇalantai ngaavi' do mantad hongon ngaavi' disido.
44012008	Dadi' poboos no i tasab do, “Panantaagkos no om pononsolipal no.” Kopongo nopo isido do minimang diti, poboos no vagu' i tasab do, “Kuihibo' ino kuihib nu om tanud no dogo'.”
44012009	Tanud no isido disido do humabus, nga' au' i nokoiho do totootopot kozo do maamaso aantakan i ponuu'an di tasab; nosoou disido do pokiikitonon isido.
44012010	Tahib no izioho' di pintamangan koiso' om di koduvo om kodimpot no di vavazaan bosi' do pakaazan doid di kakaḏazan tagazo. Uminukab ii do soosonḏii', vaza' no izioho' di om pamanau no do gisom nopupusan o iso' talun-alun do tigog i' do tongkizad no disido i tasab.
44012011	Dadi' vagu' nogi' di do koihaai kozo di Peter. Om poboos no isido do, “Olotian ku nodii do otopot ngaavi' ii. Totootopot no do sinuu' di Tuhan i tasab dau om minanampasi dogo' do mantad di Herod om mantad ngaavi' di anḏaanḏadon di Johudi ngaavi'.”
44012012	Koihaai nopo disido iti nga' tuutulus do minugad isido doid hamin di Mary i tina' di John Mark, i tinimungon do oguugumu' i' o tuhun om maamaso sumamḇayang.
44012013	Tontogo' no disido do mantad id dahabus i tataangob om ikot no o songuhun suupu i pinungaanan do i Rhoda.
44012014	Noihaan dosido i ohou di Peter om noikot no zosido do nounsikou, om okon i' ko' minogivang di tataangob, nga' panangkus no do sumuang do pinapaaḇal do poingkakat i Peter do doiho' id vavazaan tagazo.
44012015	Poboos no izioho' doid dosido do, “Muhau ko,” nga' osonsog zosido do minoboos do otopot ii. Dadi' poboos no izioho' do, “I tasab i' dati' disido ino!”
44012016	Do naamot di nga' kakaal po i Peter do mokiivang. Koivang nopo dioho' i tataangob, nga' natangahan izioho' do nokokito do otopot do i Peter sonḏii' ii.
44012017	Kakato' no disido i hongon dau do monuu' do kumodoit om susuzai no dau izioho' do ingkuo i Tuhan do pinapahabus disido do mantad tolungku'. Poboos no vagu' isido do, “Poihoon no i James om i koobpinoizan ngaavi'.” Dadi' tongkizad no isido om ugad no doid tizonon suvai.
44012018	Kanavau nopo nga' noikot no do ouga i susumangod ngaavi', tu' au' izioho' nokoiho do nunu o naantakan doid di Peter.
44012019	Au' nakaanu mogium disido i Herod; sontoho' no disido i mintatamong ngaavi', om poguhu i' do tuminongkizad do Judaea do mooi pogiigizon doid Caesarea ponuu'ai no disido izioho' do mamatai.
44012020	Au' mitunud di Herod i tuhun ngaavi' do Tyre om Sidon. Sunḏung do ingkaa nga' minikot izioho' doid disido do id iso' tinimungan om pokiinsian no di Blastus, i mintatamong di kohominan do laja', do manavai montok dioho' do mokianu do pibabasan, tu' ii nopo pogun dioho' nga' humansan do takanon mantad di pogun kuasa'on di laja'.
44012021	Ontok di tadau nakatantu', pamason no doid dioho' i Herod do poinḏikau isido do id tiikoon-laja' do poimbasaan do basaan laja'.
44012022	Ozoo' no di tuhun ngaavi' isido do, “Okon ko' tuhun iho' moboos, nga' i Kinoingan!”
44012023	Om ontok no di do hoposo' no isido di tasab di Tuhan, tu' au' isido nakapapataak do koḇontugan di doid di Kinoingan. Nakan isido do gizuk om kapatai no.
44012024	Tihomḇus no do tumongkop i boos do Kinoingan om guminumu' o tutumanud ngaavi'.
44012025	Kopongo no di Barnabas om di Saul i kalaja' dioho' do id Jerusalem om guhi' no, do minogovit di John Mark.
44013001	Id di tinimungan ongotumḇazaan id Antioch itia no i nazatan do profeta ngaavi' om mongingia' ngaavi': I Barnabas, i Simeon i pinungaanan do i Niger, om i Lucius do Cyrene, i Manaen, i nogompi miampai di Herod i gounal, om i Saul.
44013002	Insan tadau ontok di maamaso izioho' sumamḇayang doid di Tuhan om mogkuasa', poboos no i Spiritu Toḇitua do, “Mimang zou di Barnabas om di Saul do popidanon do monoguvang di kalaja' i ponuu'an ku dioho'.”
44013003	Dadi' kopongo nopo do mogkuasa' om sumamḇayang pakabazo' no dioho' o pahad ngaavi' dioho' doid dioho' om pougado' no izioho'.
44013004	Dadi' ugad no izioho' ngoduvo doid Seleucia om mantad doiho' huminazag kuminaa' doid Cyprus, tu' nosuu' izioho' di Spiritu Toḇitua do id kalaja' dioho' do popotongkop do kopongia'an.
44013005	Kadapit no izioho' do id Salamis om po'ia'o' no i boos do Kinoingan do id panamḇazangan ngaavi' do Johudi; mananakadai nopo dioho' nga' i John.
44013006	Duminaapas izioho' di pulou, om id Paphos kosoomo' no izioho' di songuhun Johudi i abaa di doun kotuvangan om di profeta tovudut i pinungaanan do i Bar-Jesus.
44013007	Isido nopo nga' songuhun di mononompuan ngaavi' di gounal Sergius Paul i songuhun tabaa kozo. Hoovo' no di gounal i Barnabas om i Saul om mimang isido do koongou di boos do Kinoingan,
44013008	nga' oduai no izioho' di Elymas i abaa di doun kotuvangan (iti no o ngaan dau do id boos do Greek) mooi do opiaho nodii i gounal do ḏumadi do songuhun i otumḇazaan.
44013009	Dadi' poboos nodii i Saul, i Paul o ngaan dau do tiso', i noponu' di Spiritu Toḇitua, miampai suminolong doid disido,
44013010	do ka, “Oi noponu' do vudut, iziau no i minghaahasu, tanak ko do logon, sangod ko do saviavi' kotuhidan, au' ko naku tumood do papalavong do lahan tongotuhid di Tuhan?
44013011	Anḏadon po do baino do ingkuo i hongon di Tuhan do momobog diau: obohou ko mai', om kitimpu mai' do au' ko kokito do tanavau.” Tuutulus di, do luminovut om tuminuvong do montok disido, om ponongkuavo no isido do mogium do tuhun do mamangkaak do popotunud disido.
44013012	Nadadi do songuhun otumḇazaan, i gounal i nakasasi' do kaantakan ngaavi' di, hoohobi no kozo do nagazat isido di nopinsingihaan dau kokomoi di Tuhan.
44013013	Hazag no i Paul om i kouvang ngaavi' dau do mantad Paphos kuminaa' doid Perga id Pamphylia id pinonongkizadan di John dioho' do gumuhi' doid Jerusalem.
44013014	Ii suvai ngaavi' nopo nga' tuminihomḇus do mantad Perga pinakaazan gisom i' do nakadampot doid Antioch id Pisidia. Doiho' no do ongoi no izioho' doid sinagog ontok di tadau Sabbath om iikau no izioho'.
44013015	Kopongo nopo i pamḇasaan mantad di ḇuuk Unḏang-unḏang om di sinuatan di Profeta ngaavi', ponuu' no i huguan ngaavi' di sinagog do mooi poboos dioho' do, “Oi tobpinai kou ngaavi', nung ohizab kou nopo do popohomḇus do pason i kopongunsub diho' tuhun ngaavi' nongotimung, nga' pohomḇuso' no diozu.”
44013016	Ingkakat no i Paul, pobihido' no disido i hongon dau do popokodoit om timpuun no do moboos do:
44013017	“Oi tuhun ngaavi' do Israel, om i ongoonok do Kinoingan, pokinongou kou po!
44013018	Pinihi' do Kinoingan o tinau' dotokou Israel i taki-aki ngaavi' dotokou om pinapadadi do tinau' dotokou do agazo di ontok poingizon izioho' do id Egypt, i tana' do okon ko' dioho'; dadi' miampai do kuasa' do Kinoingan pinahabus disido izioho'
44013019	om ginompi disido izioho' do kuang hobi apat ngoopod toun do doiho' id kotogisan.
44013020	Kopunso nopo dau o tuu' tinau' id Canaan, taako' no disido doid dioho' i tana' dioho' do kuang hobi do apat ngaatus om himo ngoopod toun. Kopongo nopo iti onuai no disido izioho' do momḇiḇisala' ngaavi' gisom i' do noikot i timpu di profeta Samuel.
44013021	Dadi' pokianu no izioho' do laja', om taako' no do Kinoingan doid dioho' i Saul i tanak di Kish, songuhun di sinakagon di Benjamin. Kopongo nopo o apat ngoopod toun,
44013022	potuuno' no dau isido om poinsavato' no dau i David do ḏuminadi do laja', i pinoimagon dau do id ditia boos ngaavi' do, ‘Nokito ku no i David i tanak di Jesse, i tuhun i kaanangan ku, i monoguvang mai' di hizab ku ngaavi',’ ka.
44013023	Do monuhuk di batos dau, pinoingkakat do Kinoingan montok do Israel o songuhun di sinakagon ngaavi' di David, i Jesus, do sabaagi Mamamasi,
44013024	i pinaaḇal di John o koikatan di ontok po'ia'o' disido o kopodsuan do katangaban do montok toinsanan tuhun Israel.
44013025	Poguhu i' di John do minomupus di kalaja' dau poboos no isido do, ‘Okon i' ko' izou i tosoou diozu do isido; kivaa i' do songuhun i mikot do sumusuut dogo' do au' zou i' kapadan do monguzad do kagos do solipal dau,’ ka.
44013026	“Oi tobpinai kou ngaavi', i tanak ngaavi' di sinakagon di Abraham, om saviavi' kou i ongoonok do Kinoingan, iti pason do koponomposizan nopo nga' montok diozu.
44013027	ii nopo nimaan di tuhun ngaavi' do Jerusalem om di mongunguasa' ngaavi' dioho', sunḏung i' ma do au' izioho' nokopiuman di, nga' totootopot do minonuhuk di kopogoohungungan ngaavi' i aḇasa' do potitikid tadau Sabbath.
44013028	Sunḏung i' ma do au' izioho' noko'ium do sabap i kosudong do pongukum disido do patazon, nga' nimaan dioho' pakahasao' isido om pokianu no di Pilate do patazon isido.
44013029	Kopongo nopo izioho' do minimang di saviavi' i nongokosuat do id ḇuuk toḇitua kokomoi disido posinḏou'o' no dioho' isido mantad di kazu om hobongo' no isido do id pamahabangan.
44013030	Nga' tungago' no do Kinoingan isido do mantad di poimpatai,
44013031	om saasau' isido do minimḇuhai doid di minongouvang ngaavi' disido do mantad Galilee do pinakaazan doid Jerusalem: om iti om iti i kinoluangan ngaavi' disido i sasi' ngaavi' disido do baino do id dumḇangan do tuhun dotokou.
44013032	Nokoikot zikoi doiti' do popoiho diozu di aḇal tavasi' do notuhuk no i batos i nakabatos doid di taki-aki ngaavi' dotokou.
44013033	Tinuhuk do Kinoingan ii doid di tanak ngaavi' dioho' miampai do pinopotungag di Jesus mantad di poimpatai. Tu' noboos do ḇuuk toḇitua do id ḇuuk do hozou kapaazaan ngaavi' do: ‘Iziau no i tanak ku: tadau baino nadadi zou do tama' nu,’m ka.
44013034	Tu' id katapatan nopo, do pinotungag isido do Kinoingan do mantad poimpatai, do au' nodii obuubuntung po, nga' aiso suvai nga' i noboos no haid disido do: ‘Pataakon ku mai' doid diau i tongoḇitua i nakaḏanḏi' ku doid di David,’ ka.
44013035	Iti nogi' vagu' o sabap do noboos ii do id sinuatan tiso' do: ‘Au' ko i' popohogos di Songuhun Toḇitua nu do popokito do kobuntungan,’ ka.
44013036	Tinanud di David i hizab ngaavi' do Kinoingan do gisom napatai isido; hinobong isido do id dabping di taki-aki ngaavi' dau om pointantu' no do nobuntung isido.
44013037	Nga' ii nopo tinungag do Kinoingan, nga' au' i' nokokito do kobuntungan.
44013038	“Oi tobpinai ku ngaavi', mimang zou do kopiuman kou do maza' no disido do pinaaḇal doid diozu i kopomohiangan do ḏouso ngaavi'. Maza' no disido do kapahapasan nopo do mantad saviavi' ḏouso, i au' aanu di Unḏang-unḏang di Moses do papahapas,
44013039	nga' kataak doid toiso'-iso' di otumḇazaan.
44013040	Dadi' ingaton no — toi ko' aantakan dati' doid diozu i noboos di profeta ngaavi'.
44013041	Pogiigintong kou no, oi mogogohunḏaat ngaavi'; koimazaai no om imang no punso! Tu' kivaa do maan ku do id timpu diozu do au' kou i' otuutumḇazaan nung nongosunudan kou di.”
44013042	Di tumongkizad nodii izioho' nunsub izioho' do popotihomḇus diti kopongia'an do ontok di tadau Sabbath sumusuut.
44013043	Kopongo nopo i pitimḇungakan ogumu' o Johudi om i obinsamḇayang ngaavi' do tuminanud di Paul om di Barnabas, om id pinibaasan dioho' do miampai dioho' nunsub di Paul om di Barnabas izioho' do tumihomḇus do ouhi' doid graasia i nataak do Kinoingan doid dioho'.
44013044	Ontok di tadau Sabbath sumusuut naavi' do notimung i tuhun ngaavi' di kakaḏazan do mokinongou di boos do Kinoingan.
44013045	Kokito nopo dioho' i tuhun togumu', nongopipihadan i Johudi ngaavi', pomoguno nodii izioho' do boos ngaavi' do pakalaat do Kinoingan do papalavong do nunu nopo i booson di Paul.
44013046	Dadi' poboos no i Paul om i Barnabas miampai aiso do koosi-osi. “Mositi' no do paaḇalon po haid dagai doid diozu i boos do Kinoingan, nga' sabap no do au' diozu tinoimo ii, sabap no do au' kou momuonḏom diozu sonḏii' do kosudong di koposizon salajul, do pakaazan nodii dagai do baino doid di kapil ngaavi'.
44013047	Tu' iti no i pinonuu'an di Tuhan doid dagai do ontok minoboos isido do: Dinadi ku iziozu do tanavau do tinau' ngaavi', mooi do kadampot nodii daa i koponomposizan ku doid pompod ngaavi' do tana'.”
44013048	Koongou nopo di kapil ngaavi' iti nga' nounsikou kozo izioho' om ponongkotohuod no izioho' do Kinoingan do montok di pason dau; saviavi' i nangakasai' do montok koposizon salajul nga' nadadi' do ongotumḇazaan.
44013049	Dadi' tuminongkop doid kokompungan i boos do Kinoingan.
44013050	Nga' gunoo' no dioho' o vookon di koonḏuan ngaavi' kivaavaa om obinsamḇayang om i buu'an kokusazan ngaavi' di kakaḏazan tagazo; pinopotimpuun izioho' do koponusaan do humavan di Paul om di Barnabas om poiduo' no izioho' do mantad uvang dioho'.
44013051	Dadi' tantago' no dioho' o siovuk mantad hapap ngaavi' dioho' do id kagagaan do humavan dioho' om ugad no doid Iconium; nga' i kosusuang ngaavi' do id kotumḇazaan nopo nga' noponu' do kounsikaan om di Spiritu Toḇitua.
44014001	Ingkaa nogi', do naantakan doiho' id Iconium do minongoi izioho' do id sinagog, om avasi' kozo i kopongia'an dioho' tu' noikot no ginumu' do Johudi om Greek do nadadi do ongotumḇazaan.
44014002	(Nga', ii nopo Johudi ngaavi' i au' otumḇazaan nga' minodsudu di kapil ngaavi' do humavan di koobpinoizan ngaavi' om guminaga' di izioho'.)
44014003	Tuminimpoon doiho' do piipio tadau i Paul om i Barnabas, do minongia' do aiso koosi-osi do id di Tuhan; om pinointahang disido o saviavi' i noboos dioho' kokomoi di tutungkap do graasia dau, miampai pinopotumḇozo' do kopopokito izioho' do tanḏa' ngaavi' om koimazaan ngaavi'.
44014004	Ii nopo tuhun ngaavi' do id di kakaḏazan tagazo nga' nabaagi; vookon suminokodung di Johudi ngaavi', i vookon nopo nga' suminokodung di mokiki'ia' ngaavi',
44014005	nga' touvi nopo di nga' miniupakat i kapil ngaavi' om i nogi' Johudi ngaavi' do miampai sinokodung di mongunguasa' ngaavi' do mongimang dioho' om momodunsong dioho' do vatu.
44014006	Koongou nopo dioho' iti, pogidu' no izioho' doid Lycaonia, om po'ia'o' no dioho' i aḇal tavasi' do id kakaḏazan do Lystra om Derbe om id kokompungan ngaavi' posoihi',
44014007	pinopo'ia' izioho' di aḇal tavasi'.
44014008	Kivaa songuhun poinḏikau doiho' i au' insan do nakapanau do sohinaid dau do poimpasi, tu' nopihadsa' o takod dau do maamantad po di kohodi' isido;
44014009	maamaso isido mokinongou di Paul do mongia', om unsalangai no di Paul isido om kokito no disido do kikotumḇazaan isido do ohingasan.
44014010	Poboos no i Paul do opuod do, “Gunoo' no ino takod nu — ingkakat no,” om simpod no i nopihadsa' takod om timpuun no do mamanau.
44014011	Kokito nopo di tuhun togumu' i noimaan di Paul gizak no izioho' do id boos do Lycaonia do, “Nokohintuun o kinoingan ngaavi' doid dotokou do pointuhun.”
44014012	Pungaanai no dioho' i Barnabas do i Zeus, om sabap no do i Paul no i buu'an do moboboos do pungaanai no dioho' isido do i Hermes.
44014013	Pogovit nodii i padri' ngaavi' do Zeus, i kihamin sasamḇayangan id dumḇangan di kakaḏazan tagazo, do tontohuan sapi' ngaavi' i songinhamai do ḇunga', do doiho' id vavazaan di kakaḏazan do mimang daa do popohubuk do kohubukan dioho' do miampai di tuhun ngaavi'.
44014014	Koongou nopo di apostol Barnabas om Paul i nunu i maso aantakan kiniso' no dioho' i basaan ngaavi' dioho', om imang no sunsung di tuhun togumu', do miigizak do,
44014015	“Oi tamḇahut kou ngaavi', nunu o paḏaamaan diozu diti? Izikoi nopo nga' tuhun toomod, miaga nopo diozu tu' apatai. Nokoikot zikoi miampai do aḇal tavasi' mooi do kazada' kou nodii daa mantad diti masou ngaavi' do kumaa doid Kinoingan i poimpasi i minamangun do tavan om tana' om daat om saviavi' i songingizon do id suang di.
44014016	Di poguhu i' nopo nga' pinohogos dau o tinau' ngaavi' do tumanud do hizab dioho' sonḏii':
44014017	nga' sunḏung do ingkaa nga' au' kou i' tinongkizadan disido do aiso kointutunan dau sonḏii' do id nunu noopo i tavasi' i nimaan disido montok diozu: manaak diozu isido do asam mantad surga om timpu ngaavi' do ponounan i kiasil do tuva'; vizaon kou disido do takanon om poonḏoson disido o ginavo ngaavi' diozu.”
44014018	Mantad do boos diti do nakaanu izioho' do mogodu di tuhun ngaavi' do popohubuk do kohubukan doid dioho'.
44014019	Dadi' koikot no o piipio Johudi mantad Antioch om Iconium om imḇaazato' no i tuhun ngaavi' do humavan dioho'. Dinunsong dioho' do vatu i Paul om gazato' no do humabus di kakaḏazan, tu' soou dioho' om napatai no isido.
44014020	Ikot no i mokiki'ia' ngaavi' do gumuumung do poinhiput disido, nga' do maamaso ino do ingkaa, tungag no isido om guhi' no doid kakaḏazan di. Ontok di tadau sumusuut pougadai no disido om di Barnabas doid Derbe.
44014021	Kopongo po izioho' do popo'ia' di aḇal tavasi' do id di kakaḏazan miampai nakaanu do oguugumu' i' o mokiki'ia', guhi' no izioho' doid Lystra, Iconium om Antioch.
44014022	Pinavakas dioho' o ginavo di mokiki'ia' ngaavi', miampai minongunsub dioho' do tumoboi do id kotumḇazaan, moos-boos do, “Mositi' no do kounḏovot tokou do kounḏasaan togumu' do poguhu i' do sumuang tokou doid kopomolintaan do Kinoingan.”
44014023	Id toiso'-iso' di tinimungan di ongotumḇazaan minomihi' izioho' do mohoingon ngaavi', om miampai do samḇayang om mogkuasa' pataako' no dioho' izioho' doid di Tuhan i kinotumḇazaan dioho'.
44014024	Nakavaza' izioho' do Pisidia om kodimpot no do id Pamphylia.
44014025	Dadi' kopongo nopo do papaaḇal di boos do id Perga ugad no izioho' doid Attalia,
44014026	om mantad doiho' hazag no do pakaazan doid Antioch, i kinoizonon do tinimpuunon haid dioho' do nonuan do graasia do Kinoingan montok di kalaja' i nopongo nodii dioho' do baino.
44014027	Koikot nopo izioho' timungo' no dioho' i ongotumḇazaan om susuzai no di saviavi' i noimaan do Kinoingan do miampai dioho', om ingkuo isido do minogivang di vavazaan do kotumḇazaan doid di kapil ngaavi'.
44014028	Ahaahaid i' izioho' do tuminimpoon doiho' do miampai di mokiki'ia' ngaavi'.
44015001	Dadi' koikot no o piipio tuhun mantad Judaea om pongia' no di koobpinoizan ngaavi' do, “Au' kou i' atampasi sahagi-ngau' osunatan kou po sonḏii' tumanud di kootulan di Moses.”
44015002	Nadadi iti do piuvahan, om kopongo nopo o piuvahan tanaau miampai di tuhun ngaavi' nopiangazan di do mugad doid Jerusalem zo Paul di Barnabas om i ongotumḇazaan suvai om pibaasan o ahal di do miampai di apostol ngaavi' om di mohoingon ngaavi'.
44015003	Songingintong di ontok ugad izioho' i puu ngaavi' di ongotumḇazaan, om di ontok kavaza' izioho' do Finisia om Samaria ponusuzan no izioho' do ingkuo i kapil ngaavi' do nakatanud di kotumḇazaan, om nasantaban kozo o saviavi' di koobpinoizan i nokotoimo di aḇal.
44015004	Koikot nopo izioho' doid Jerusalem nga' toimoo' no izioho' di tinimungan di ongotumḇazaan om di apostol ngaavi' om di mohoingon ngaavi', om ponusuzan nodii do saviavi' i noimaan do Kinoingan do maza' dioho'.
44015005	Nga' vookon di puu di tinimungan Pharisee i nakatanud di kotumḇazaan nopo nga' guminaga', mongunsub izioho' do apatut do sunatan i kapil ngaavi' om suu'on do tumanud di Unḏang-unḏang di Moses.
44015006	Pitimḇungak no i apostol ngaavi' om i mohoingon ngaavi' do monoizuk do ahal di,
44015007	om kopongo po do moboos, ingkakat no i Peter om poboos no doid dioho'. Poboos no isido do, “Oi tobpinai ku ngaavi', koiho kou i' kozo do ii nopo di guhu i' nga' minomihi' o Kinoingan di kaanangan dau do mantad diozu: ii nopo kapil ngaavi' nga' Ongo'ia' di aḇal tavasi' do mantad dogo' om adadi nodii izioho' do ongotumḇazaan.
44015008	Om tinoimo izioho' do Kinoingan, i koiho do ginavo do toiso' iso', miampai do pinapataak di Spiritu Toḇitua doid dioho' miaga' nopo di noimaan dau doid dotokou.
44015009	Aiso i' do pisuvazan dioho' om dotokou do id pomihian do Kinoingan, tu' hinidang disido o ginavo ngaavi' dioho' maza' do kotumḇazaan.
44015010	Nookuo nodii tu' monginam kou do Kinoingan do baino miampai do monuu' kou di mokiki'ia' ngaavi' do mamabo' di tangavagat i au' aanu di taki-aki dotokou toi ko' zotokou sonḏii' do mimang?
44015011	Nga' otumḇazaan tokou do angatampasi tokou do miaga nopo dioho': maza' di graasia di Tuhan Jesus.”
44015012	Songimizo' nopo i tinimungan tuhun, om minokinongou izioho' di Barnabas om di Paul do monusuzan di tanḏa' ngaavi' om koimazaan ngaavi' i noimaan do Kinoingan do maza' dioho' ontok di poingamung izioho' di kapil ngaavi'.
44015013	Kopongo nopo izioho' do moboos nga' sovohi no i James. Poboos no isido do, “Oi tobpinai kou ngaavi', pokinongou kou po dogo'.
44015014	Nokoponusui i Simeon do ingkuo o Kinoingan do minoguhud do momihi' do tuhun do montok do ngaan dau do mantad di kapil ngaavi'.
44015015	Kosudong kozo iti di boos ngaavi' di profeta ngaavi', tu' noboos doid ḇuuk toḇitua do:
44015016	Gumuhi' zou i' vagu' do opongo po iho' om tuidongon ku i' vagu' i hamin di David i naaba'; Umḇosian ku i' vagu' o kinouzasan di om potuidongon ku i' vagu' ii.
44015017	Dadi' saviavi' tinau' do tuhun suvai, om saviavi' tinau' i komozon haid do dogo' nga' mogium mai' di Tuhan,
44015018	ka di Tuhan i pinoposunud diti di tinuu' i'.
44015019	“Dadi', koponontuan ku nopo nga' okon i' ko' monusa' tokou di kapil ngaavi' i tumaak doid Kinoingan,
44015020	nga' apatut daa do popobuzu tokou dioho' do suat do popoiho dioho' do modihiu mantad nunu noopo i nongozomutan do masou ngaavi', mantad pisontinanan ngaavi' tangazamut di au' i' nokopisasavo, mantad daging do tazam ngaavi' kinoto' om mantad zaa'.
44015021	Tu' tomoimo do kivaa haid do mongingia' ngaavi' di Moses do id toiso'-iso' kakaḏazan om aḇasa' i Unḏang-unḏang disido do opuod do id sinagog ngaavi' do tikid tadau Sabbath.”
44015022	Dadi' pomihi' no i apostol ngaavi' om i mohoingon ngaavi', songovian di ongotumḇazaan ngaavi' do hahansanon ngaavi' do mantad dioho' sonḏii' do pougadon doid Antioch miampai di Paul om di Barnabas. Pinihi' dioho' i Judas, i pinungaanan nogi' do i Barsabbas, om i Silas, duuduvo izioho' do pantangon kozo di koobpinoizan ngaavi',
44015023	om taako' no dioho' ii suat do oviton dioho': “Popobuzu do kotobian i apostol ngaavi' om mohoingon ngaavi', i tobpinai ngaavi' diozu, kumaa doid di tobpinai ngaavi' do kapil do id Antioch, Syria om Cilicia.
44015024	Oongou dagai do kivaa piipio tuhun mantad doiti', i au' i' nokotoimo do kuasa' mantad dagai, do minimang do miaga di, do nokoponguntingau diozu do miampai di kopokionuan ngaavi' dioho' om nakapanangkangau do ginavo diozu;
44015025	om iho' nodii poogi' do noizo izikoi do minomihi' do hahansanon ngaavi' do pougadon dagai doid diozu do miampai di koginavaan kozo dagai i Barnabas om i Paul,
44015026	i nakapapataak do koposizon dioho' doid di ngaan di Tuhan dotokou i Jesus Kristus.
44015027	Pougadon nogi' dagai doid diozu i Judas om i Silas, i popoimagon mai' miampai do boos dioho' do nunu i nokosuat dagai.
44015028	Nakatantu' no di Spiritu Toḇitua om izikoi sonḏii' do au' monimḇagat diozu do hobi ko' mantad diti kiguno ngaavi':
44015029	do modihiu kou do mantad takanon ngaavi' i nokohubuk doid masou ngaavi', mantad zaa', mantad daging di tazam ngaavi' kinoto om mantad pisasavaan tangazamut. Ihiai no ngaavi' iti, om kotunud i' mai' ngaavi' i maan diozu. Tumoodo kou no.”
44015030	Tongkizad no i tinimungan di om pougadai no doid Antioch, om timungo' no dioho' i mogiigizon ngaavi' om taako' no i suat.
44015031	Basao' no di mogiigizon ngaavi' ii om nounsikou izioho' di kopongunsuban i nataak dioho'.
44015032	Minoboos tanaau i Judas om i Silas tu' profeta izioho', do minongunsub om pinapavakas di koobpinoizan ngaavi'.
44015033	Ahaahaid i' izioho' ngoduvo do tuminimpoon doiho', om guhi' nogi' doid di pinopougad dioho' miampai pinopotoodo di koobpinoizan ngaavi' do id pibabasan. [
44015034	]
44015035	Nga' timpoon no do id Antioch, i Paul om i Barnabas om po'ia'o' om paaḇalo' no dioho' miampai di suvai ngaavi' i aḇal tavasi', i boos di Tuhan.
44015036	Au' no ahaid mantad di poboos no i Paul doid di Barnabas do, “Kano gumuhi' om tomḇuhuzon no dito i koobpinoizan ngaavi' do id saviavi' kakaḏazan di pinongia'an dito do boos di Tuhan, mooi do okito dito o koozuuzuvo dioho'.”
44015037	Angatan daa di Barnabas i John Mark,
44015038	nga' au' aanangan i Paul o papatanud di tuhun i minomoduan dioho' do id Pampilia om au' nasaga' do kumalaja' miampai dioho'.
44015039	Noikot no izioho' do miniuva om pitongkizad no, om hazag no i Barnabas miampai di Mark kuminaa' doid Cyprus.
44015040	Poguhu i' do tuminongkizad i Paul, pihio' no disido i Silas, do mongouvang disido om pinataak di koobpinoizan ngaavi' do id graasia do Kinoingan.
44015041	Minugad isido maza' do Syria om Cilicia, pinapavakas di ongotumḇazaan ngaavi'.
44016001	Mantad doiho' pakaazai no disido doid Derbe, om doid Lystra, i kivaa do mokiki'ia' pinungaanan do i Timothy, Johudi i tina' dau om nadadi isido do songuhun otumḇazaan; nga' i tama' nopo dau nga' Greek.
44016002	Avasi' o boos di koobpinoizan ngaavi' do id Lystra om Iconium do kokomoi disido,
44016003	om pokisunatai no di Paul isido tu' aanangan isido do mogovit disido do ponokokouvang dau do mamanau. Iti nopo nga' sabap no do nokoiho kozo o saviavi' Johudi do id tizonon di do Greek i tama' disido.
44016004	Di maamaso izioho' mintomḇuhui do kakaḏazan tongoniini', pinohomḇus dioho' i atag ngaavi' di apostol ngaavi' om mohoingon ngaavi' doiho' id Jerusalem, miampai ponuu' ngaavi' dioho' do tumanud ngaavi' di.
44016005	Dadi' imang no giot do id kotumḇazaan i tinimungan do ongotumḇazaan ngaavi', om muugumu' do tikid tadau.
44016006	Daapas no izioho' do Phrygia om pogun do Galatia, tu' nobiisaan izioho' di Spiritu Toḇitua do kada' popo'ia' di boos do id Asia.
44016007	Kodimpot nopo izioho' do id pivohitan do Mysia nga' kinamai no dioho' do sumuang doid Bithynia, nga' noduan izioho' di Spiritu di Jesus,
44016008	dadi' vaza' nodii izioho' do id Mysia om tihomḇus no doid Troas.
44016009	Insan sodop pinokiikito i Paul: kivaa songuhun Macedonia minimḇuhai doid disido om unsubo' no isido do id boos ngaavi' ditia do, “Ikot po doid Macedonia om sakadazon zikoi no.”
44016010	Kopongo nopo isido do pinokiikito diti nga' tuutulus dagai do minangazu do kougadan doid Macedonia, kikotumḇazaan do hinoou zikoi do Kinoingan do mogovit di aḇal tavasi' doid dioho'.
44016011	Hazag zikoi no do mantad Troas pinakaazan doid Samothrace; om homḇus no doid Neapolis di tadau suminusuut,
44016012	om mantad doiho' pakaazai no doid Philippi, iso' kakaḏazan tagazo do uvang Macedonia i polintaon do Rome.
44016013	Katahib nopo o piipio tadau do id kakaḏazan tagazo diti habus zikoi no di vavazaan ngaavi' di do minooi doid tisan bavang tu' ontok tadau Sabbath ii om doiti' no i koubasanan do sumamḇayang. Iikau zikoi no om pongia' no doid di koonḏuan ngaavi' i nokoikot doid pitimḇungakan di.
44016014	Songuhun nopo di tonḏu' ngaavi' di nga' pinungaanan do i Lydia, songuhun tonḏu' mantad kakaḏazan do Thyatira i kiponginḏopuan do kain nimaan osoko', om i mamantang do Kinoingan. Minokinongou zosido dagai, om ukabo' no di Tuhan o ginavo dosido do monoimo do nunu i booson di Paul.
44016015	Kopodsu' nopo zosido do songovian di kohominan dau, poboos no zosido do minongunsub dagai do, “Nung okito nopo diozu do totootopot zou do otumḇazaan doid di Tuhan nga' timpoon no miampai dagai.” Om au' zosido mimang do au' zikoi koongoi.
44016016	Kaantakai no do insan tadau di maamaso zikoi mongoi samḇayang, nasaamaanan zikoi do songuhun tanak tonḏu' tudipon i mogigintong do nasip om nokopopopuavang di tuan ngaavi' dau do miampai mogintong do nasip.
44016017	Timpuun no ii tanak tonḏu' do tumanud di Paul om dagai nogi' do minggigizakon do, “Doiti' no i suupu ngaavi' di Kinoingan Takavas Kozo, nokoikot izioho' do popoiho diozu do ingkuo do atampasi!”
44016018	Ingkaa nopo zosido di do tikid tadau gisom i' do nababasan i Paul om pogkovihi no om biisaai no dau i tomḇiivo do, “Id ngaan di Jesus Kristus suu'on ku iziau do humabus mantad diho' tonḏu'.” Tuutulus do huminabus i tomḇiivo.
44016019	Kokito nopo di tuan ngaavi' dau do aiso nodii kahansanan do kaanu do usin mantad dosido, gokomo' no dioho' i Paul om i Silas om gazato' no izioho' do pinakaa doiho' id pitomuvan do potuubungon di songingkuasa'.
44016020	Ovito' no izioho' do id dumḇangan di upisol ngaavi' do momḇiḇisala' om poboos no do, “Tuhun ngaavi' diti nopo nga' monoodo do kougaan do id kakaḏazan tagazo dotokou. Johudi ngaavi' izioho'
44016021	om popo'ia' izioho' do kaadat-adato' i kahasa' do montok dotokou do monoimo toi ko' tumanud tu' zotokou nopo nga' tuhun ngaavi' do Rome.”
44016022	Ampai no i tuhun togumu' om imang no havan dioho', dadi' pokivuzadai no di upisol ngaavi' momḇiḇisala' izioho' do basaan, om ponuu'ai no do mamasut izioho'.
44016023	Ogumu' o papasut do notoimo dioho' om vagu' nogi' do potolungkuo', om suu'o' no i popopotolungku' do mintamong kozo dioho'.
44016024	Dadi', tumanud di ponuu'an, posuango' no di popopotolungku' izioho' do id ḏoḏok kozo di tolungku' om onsipo' no do pangangansip tavagat o takod ngaavi' dioho'.
44016025	Ontok pitanga' sodop di maamaso i Paul om i Silas sumamḇayang om humozou do mangazou do Kinoingan, nga' ii nopo songintolungku' do suvai nga' maso mokinongou.
44016026	Tigog i' do koguzu' o tana' i nokouzog di sinumpakon di hamin-tolungku'. Koivang no i tataangob ngaavi' om katatak no o ḇalantai ngaavi' do mantad saviavi' di songintolungku'.
44016027	Koposik nopo i popopotolungku' om kokito dau i tataangob ngaavi' do nongoivang, kodongo' no dau i ilang dau do tumobok daa sonḏii', tu' nosoou dau do nokoidu' no i songintolungku'.
44016028	Nga' gizak no i Paul do, “Kada' poninḏuo' diau sonḏii'; doiti' zikoi ngaavi'.”
44016029	Pokianu no isido do titiu, dadi' suvon no do maatalok do duminunsong do id dumḇangan di Paul om di Silas,
44016030	om tonudo' no izioho' do humabus, do moos-boos do, “Oi tuan, nunu di i mositi' do maan ku do mooi do atampasi zou?”
44016031	Poihoo' no dioho' isido do, “Kotumḇazaai no doid di Tuhan Jesus, om atampasi ko i' mai', om i paganakan nu ponogi'.”
44016032	Dadi' po'ia'o' no dioho' i boos di Tuhan doid disido, om doid di paganakan dau.
44016033	Sodop om sodop di do novit disido izioho' do minooi pomohiung di ganit ngaavi' dioho', om pinodsu' ponogi' isido do ontok di do songovian di kohominan dau.
44016034	Kopongo po ii angatai no disido izioho' doid hamin dau om paakano' no izioho', om luminamai izioho' songkohominan do minanaanḏak di kotumḇazaan dioho' doid Kinoingan.
44016035	Kosuvabai po di, suu'o' no di upisol ngaavi' momḇiḇisala' i susuu'on do minongoi popoiho do, “Pohobuso' no o tuhun ngaavi' dino.”
44016036	Pobuzuo' no di popopotolungku' i pason doid di Paul do, “Nokoponuu' no i upisol ngaavi' momḇiḇisala' do papahabus diozu; kavasa' kou nodii do humabus do baino om pamanau no do id kovosian.”
44016037	Simḇa no i Paul do, “Nunu! Sunḏung i' ma do tuhun zikoi do Rome nga' miampai aiso do pomḇisalaan do pinasut zikoi do poingintong o tuhun ngaavi' om potolungkuo' zikoi no, om ingkaa nodii naku do mogohimu izioho' do papahabus dagai'! Au'! Mositi' do mikot izioho' sonḏii' do doiti' do mooi papahabus dagai'.”
44016038	Posunudo' no di susuu'on ngaavi' iti doid di upisol ngaavi' momḇiḇisala', i nongoosizan do nokoongou do tuhun izioho' do Rome.
44016039	Ikot nodii izioho' om unsubo' no dioho' izioho' do tumongkizad di kakaḏazan.
44016040	Mantad di hamin-tolungku' ugad no izioho' doid hamin di Lydia om kasaamaanai no dioho' o saviavi' di koobpinoizan om onuai no dioho' izioho' do kopongunsuban ngaavi'; dadi' tongkizad no izioho'.
44017001	Kavaza' nopo do Amphipolis om Apollonia, nga' koikot no izioho' doid Thessalonica, i kivaa do iso' sinagog.
44017002	Miaga tomoimo suang no i Paul di om id daasom do intohu mogisuususuut o Sabbath kotoodo no isido do piuvahan ngaavi' do mantad ḇuuk toḇitua do montok dioho',
44017003	do papalati' om popointahang do ingkuo do nakasai' no haid do apatut do munḏoso i Kristus om tumungag mantad di poimpatai. “Om i Kristus nopo nga' i Jesus no i paaḇalon ku doid diozu,” ka disido do minoboos.
44017004	Notumḇazaan o vookon dioho' om amung no di Paul om di Silas, om ingkaa nogi' i ongoonok do Kinoingan om tuhun ngaavi' do Greek, om nogi' vookon di koonḏuan ngaavi' hahansanon.
44017005	Nga' pokisakadai no i Johudi ngaavi', i noponu' do kopipihadan, di tinimungan tuhun tangalaat do mantad pitomuvan, om ponoodo no do kougaan di tuhun togumu', om au' i' ahaid om kouga no o id kakaḏazan tagazo di. Pakaazai no dioho' doid hamin di Jason miampai kahansanan do mogovit dioho' doid dumḇangan di Kotimungan Tuhun;
44017006	nga' i Jason no o nokito dioho' om vookon di koobpinoizan ngaavi', om gazato' no dioho' izioho' kuminaa' doid dumḇangan di tinimungan di tuhun susuu'on do kakaḏazan tagazo do songiigizak do, “Ii nopo tuhun ngaavi' i mobponguntingau do; sompomogunan nga' nokoikot no doiti' do baino;
44017007	songingizon izioho' do id hamin di Jason. Nakahavan izioho' di Unḏang-unḏang di Caesar tu' minoboos do kivaa po do laja' suvai, i Jesus.”
44017008	Koongou nopo iti, kotigavo no i tuhun ngaavi' pogun om i tinimungan susukuon ngaavi' do kakaḏazan tagazo di,
44017009	om suu'o' no dioho' i Jason om i ngaavi' suvai do mamḇalai do danḏa' do poguhu i' do pinagabas izioho'.
44017010	Kotuvong nopo nga' tuutulus do pougado' di koobpinoizan ngaavi' i Paul om i Silas doid Beroea, om tuutulus minongoi izioho' doid sinagog di kodimpot izioho'.
44017011	ii nopo Johudi ngaavi' do doiho' nga' avaavasi' o kogiiginovoo' ko' i doiho' ngaavi' id Thessalonica, om tuutulus dioho' do minonoimo di boos; ninobos dioho' do monoizuk i ḇuuk toḇitua do tikid tadau do mongiho nung otopot ii.
44017012	Ogumu' dioho' o notumḇazaan, om ingkaa nogi' do ogumu' di koonḏuan ngaavi' do Greek i kigaagaa' om kivaa nogi' do piipio di kokusazan ngaavi'.
44017013	Koihaai nopo di Johudi ngaavi' do id Thessalonica do noko'ia' nogi' di Paul doid Beroea i boos, ugad no izioho' do doiho' do monoodo do kosusaan om monguga' di tuhun ngaavi'.
44017014	Dadi' tuutulus do pougado' di koobpinoizan ngaavi' i Paul kuminaa' doid tisan di daat, nga' pinotimpoon i Silas om i Timothy.
44017015	Tinanud di kouvang ngaavi' i Paul gisom i' doid Athens, om guhi' no miampai do koponontudukan ngaavi' montok di Silas om di Timothy do gumusa' di Paul tosiisikap.
44017016	Di maamaso i Paul manḏad dioho' do doiho' id Athens kotongob no kozo isido do nokokito do pointaak doid kasamḇaan do masou o kakaḏazan tagazo di.
44017017	Pinonongkiuvahan disido do boos i Johudi ngaavi' om i ongoonok do Kinoingan do id sinagog dioho', om do id pitomuvan nga' pinonongkiuvahan disido do boos o iisai noopo i asaamaanan dau do tikid tadau.
44017018	Kivaa nogi' do piipio mokiki'ia' di doun Epicurean om Stoic do minonongkiuva disido. Kivaa do vookon minoboos do, “Nunu ka do basug diti?” Om, sabap no do minongia' isido kokomoi di Jesus om Kotungagan, do minoboos o vookon do, “Miaga ko' monononsunud isido montok do Kinoingan ngaavi' do suvai tinau'.”
44017019	Angatai no dioho' isido kuminaa' doiho' id titimungon do tuhun togumu' i oitan do Areopagus, om poboos no izioho' doid disido do, “Kavasa' naku izikoi do mokiiho do nunu o kopongia'an kavavagu diti i po'ia'on nu?
44017020	Vookon nopo di booson nu ngaavi' nga' miaga ko' koponguntingau dagai om mimang zikoi daa do mongiho do nunu o lati' di.”
44017021	ii nopo koinsasamod di tuhun ngaavi' do Athens om di songkosuvazan ngaavi' do songingizon doiho' nga' monongkiungkabang om mokinongou di pomusaavan ngaavi' kavavagu.
44017022	Dadi' ingkakat no i Paul do id dumḇangan di tuhun ngaavi' susukuon do Areopagus om poboos no ditia: “Oi tuhun ngaavi' do Athens, nokokito zou sonḏii' do noikot kou no do opining do migit do ugama,
44017023	tu' ontok di pimpanau zou do mintong di sasamḇaan toḇitua ngaavi' diozu, nokito ku do mantad ngaavi' diho' o iso' altari do nosuatan do: Kumaa Doid Kinoingan Au' Noihaahaan,” ka. Totopot nopo nga', ii nopo Kinoingan au' noihaahaan i pantangon diozu nga' ii no i paaḇalon ku doid diozu.
44017024	“Tu' ii nopo Kinoingan i minamangun do vinoun om saviavi' id suang di nga' isido sonḏii' no i Tuhan do surga om tana'; okon i' ko' mogiigizon isido do id hamin ngaavi' sasamḇaan i tinoodo do hongon ngaavi' do tuhun.
44017025	Okon nogi' ko' momoguno isido do nunu noopo, do apatut di do suungan isido do tuhun ngaavi': nga' totopot nopo nga' isido no i manaak do nuununu nopo — kaampai no o koposizon om pinuobo — do id saviavi'.
44017026	Mantad no di songuhun do okon noopo ko' vinangun disido o saviavi' tinau' do tuhun mooi do oponu' dioho' o tana', nga' tinantu' nogi' disido o timpu do songian om id nomḇoo izioho' do mogiigizon.
44017027	Om nimaan dau iti mooi do kaanu nodii izioho' do mogium do Kinoingan om, miampai mamaavo do lahan dioho' do pakaazan doid disido, ko'ium no dioho' isido, om otopot no do okon i' ko' osodu' isido do mantad dotokou,
44017028	tu' id disido no do masi tokou, om kapanau, om avangun, tu' otopot no do kivaa vookon do monunuat ngaavi' diozu do nokoboos do: Tanak tokou ngaavi' disido.
44017029	“Sabap no do tanak tokou do Kinoingan, do au' tokou daa momusoou do kokiikitanai nopo do Kinoingan nga' miagaaga di otoodo do id amas, piok toi ko' vatu sinangkapan om tinoodo do tuhun.
44017030	“Nga' baino, miampai au' momusoou di timpu ngaavi' di aiso po haid do toihaan, popoiho o Kinoingan do id saviavi' do id nomḇoo noopo do mositi' no do tumongob izioho',
44017031	tu' nakatantu' no disido i tadau do ontok ḇisalaon disido o pomogunan do id kotuhidan maza' di tuhun i nopihi' dau. Om nokointahang disido iti doid saviavi' tuhun miampai do minonungag disido do mantad di poimpatai.”
44017032	Koboos nopo iti kotungagan mantad di poimpatai, pingkoko no do mongiak o vookon dioho'; vookon nopo nga' minoboos do, “Aanangan zikoi do koongou diau do moboos do kokomoi diti doid suvai timpu.”
44017033	Kopongo nopo iho' tongkizadai no di Paul izioho',
44017034	nga' kivaa vookon do suminokodung disido om nadadi do ongotumḇazaan, izioho' nopo di nga' i Dionysius i tuhun do Areopagus om songuhun tonḏu' i pinungaanan do i Damaris, om piipio po vagu' tuhun suvai.
44018001	Kopongo nopo iti tongkizadai no di Paul o Athens om ugad no doid Corinth,
44018002	i tizonon do kinasaamaanan disido do songuhun Johudi i pinungaanan do i Aquila i mantad Pontus o paganakan. Kototongkizad disido om i savo dau i Priscilla do Italy tu' minonuu' i Claudius do moguzazang di Johudi ngaavi' do mantad Rome. Tinomḇuhui di Paul izioho',
44018003	om koihaai nopo disido do mononoodo kem izioho', i miaga i' di ponginḏopuan disido sonḏii', izon no isido miampai dioho', om pakalaja' no izioho' songovian.
44018004	Tikid tadau Sabbath, noubasanan disido do mangazu do piuvahan boos do id sinagog ngaavi', kuminam do mongia' di Johudi ngaavi' om Greek ngaavi' nogi' mooi do otumḇazaan izioho'.
44018005	Koikot nopo i Silas om i Timothy mantad Macedonia, poobio' no di Paul o timpu ngaavi' dau do mongia', pinopointahang doid di Johudi ngaavi' do i Jesus nopo nga' i Kristus.
44018006	Imang nopo gaga' disido izioho' om tuminimpuun do popoimamang disido, onuo' no disido i basaan dau om tantago' no dau ii do id dumḇangan dioho', do moos-boos do, “Otuntug no daa o zaa' diozu id tuhu diozu sonḏii'; tu' mantad baino mugad zou nodii doid di kapil ngaavi' miampai do ginavo tataakas.”
44018007	Dadi' tongkizadai no disido i sinagog om unḏahiu no doid hamin id doodoos id hamin di Justus i songuhun susumamḇa do Kinoingan.
44018008	Ḏuminadi do otumḇazaan doid di Tuhan i huguan di panamḇazangan, i Crispus om ii nogi' paganakan disido. Ogumu' o tuhun do Corinth do nokoongou kokomoi disido do ḏuminadi do ongotumḇazaan om nongopodsu'.
44018009	Insan sodop minoboos i Tuhan doid di Paul di ontok pinokiikito isido do, “Kada' koosizai; moboos no om kada' do poimiizo:
44018010	miampai zou i' diau. Ogumu' kozo o tuhun ku do id kakaḏazan tagazo diti om aiso i' songuhun do kuminam do moninḏuo diau.”
44018011	Dadi' tinḏooi no i Paul do doiho' do pinopo'ia' di boos do Kinoingan doid dioho' do kihinaid do opod om vahu vuhan.
44018012	Nga' ontok do gounal do Achaia i Gallio, pogiupaapakat no i Johudi ngaavi' do mamagakom di Paul om ovito' no isido doid pomḇisalaan, do moos-boos izioho' do,
44018013	“Tantaman dagai o tuhun diti do mongunsub do tuhun do sumamḇa do Kinoingan do id lahan i kaḏaanḏang di Unḏang-unḏang.”
44018014	Poguhu i' do noukab di Paul o kabang dau do moboos, biisaai no di Gallio i Johudi ngaavi' do, “Pokinongou kou po, oi Johudi ngaavi'. Nung koimaan talaat nopo iti toi ko' kahasaan, nga' apatut zou i' do mokinongou diozu;
44018015	nga' nung piuvahan nopo iti do kokomoi do boos ngaavi' om ngaan ngaavi', om kokomoi do Unḏang-unḏang diozu sonḏii', nga' mositi' no do salasazon diozu sonḏii' iti — aiso i' do atag ku do manalasai diti do tumanud do Unḏang-unḏang kokomoi ngaavi' diho'.”
44018016	Dadi' uzazango' no disido izioho' do papahabus di pomḇiḇisalaan,
44018017	om tuutulus do tabpaai no dioho' i Sosthenes, i huguan di panamḇazangan, om bobogo' no isido do id dumḇangan di pomḇiḇisalaan. Au' pinoduli' di Gallio ii.
44018018	Kopongo nopo do minogiigizon do ahaahaid i', tongkizadai no di Paul i koobpinoizan ngaavi' om hazag no do pinakaazan doid Syria, kinouvang di Priscilla om di Aquila. Id Cenchreae pinokibugaan disido i tobuk dau, sabap no do tuminau' isido.
44018019	Koikot nopo izioho' do id Ephesus, tongkizadai no disido izioho', nga' poguhu i' diho' minongoi po haid isido doid sinagog do soosonguhun do minongoi ponongkiuva-boos di Johudi ngaavi'.
44018020	Pinagangan dioho' isido, nga' au' nasaga' isido,
44018021	nga' ontok nopo di tongkizad isido nga' poboos no isido do, “Koguhi' zou i' vagu' do suvai tadau, do kohizaban no do Kinoingan.” Dadi' hazag no isido do mantad Ephesus.
44018022	Koikot no isido doid Caesarea om ongoi no ponomḇuhui di tuhun ongotumḇazaan. Dadi' ugad no isido doid Antioch
44018023	do tuminimpoon do doiho' do toluu'ai nopo do poguhu i' do tuminihomḇus di kapamanaan dau do minaza' di pogun do tuhun Galatia om doid Phrygia, miampai minongunsub di tutumanud ngaavi'.
44018024	Koikot no doid Ephesus i songuhun Johudi mantad Alexandria pinungaanan do i Apollos. Tuhun tabaa isido, miampai do kitoihaan togumu' di ḇuuk toḇitua, nga',
44018025	sunḏung i' ma do notudukan isido di Lahan di Tuhan om minongia' miampai aavi' o ginavo om pointunud do id saviavi' kopongia'an dau kokomoi di Jesus, nga' ii-ii no i kopodsuan di John o notoimo disido.
44018026	Timpuun no isido do mongia' do aiso koosi-osi do id panamḇazangan om, koongou nopo di Priscilla om di Aquila isido, tonudo no dioho' sonḏii' isido om polotio' no kozo kokomoi di Lahan.
44018027	Pomusoou nopo i Apollos do mugad doid Achaia, unsubo' no isido di koobpinoizan ngaavi' om ponuat no do monuu' di mokiki'ia' ngaavi' do monoimo disido. Koikot nopo isido do doiho' nakaanu kozo isido manakadai di ongotumḇazaan ngaavi' maza' di graasia do Kinoingan
44018028	miampai minagaha' di Johudi ngaavi' miampai do boos do id dumḇangan di tuhun togumu', do pinopointahang mantad di ḇuuk toḇitua do i Jesus nopo nga' i Kristus.
44019001	Kaantakai no do naamot di Apollos do id Corinth, pamanau no i Paul do minintana' gisom doid Ephesus, i kinasaamaanan disido do piipio mokiki'ia'.
44019002	Ontok nopo do uot isido do, “Nokotoimo kou i' naku di Spiritu Toḇitua di ontok kadadi kou do ongotumḇazaan?” Simḇa no izioho' do, “Au', au' zikoi i' insan sunudai do kivaa dino oitan do Spiritu Toḇitua.”
44019003	Uot no isido do, “Dadi' ingkuo kou do nopodsu'?” Simḇa no izioho' do, “Miampai di kopodsuan di John.”
44019004	Poboos no i Paul do, “Ii nopo kopodsuan di John nga' i kopodsuan do katangaban; nga' pongunsub no isido di tuhun ngaavi' do apatut do otumḇazaan doid di songuhun i sumusuut disido — i pinungaanan do i Jesus.”
44019005	Koongou nopo izioho' diti, nga' kopodsu' no izioho' do id ngaan di Tuhan Jesus,
44019006	om ontok nopo do pakabazo' di Paul o hongon ngaavi' dau doid dioho' sonḏot no i Spiritu Toḇitua doid dioho', om timpuun no izioho' do moboos do id boos do suusuvai om mogoohungung.
44019007	Kuang hobi do opod om duvo kokusazan izioho' do toinsanan.
44019008	Tuminimpuun isido miampai do minongoi doid sinagog, do minoboos do doiho' do aiso koosi-osi om miampai kounsub do ginavo kokomoi di Kopomolintaan do Kinoingan. Tohu vuhan hinaid disido do minimang diti,
44019009	gisom i' do huminangas do aiso kotumḇazaan i kogiiginovoo' di vookon di tinimungan tuhun. Kotimpuun nopo izioho' do pakalaat di Lahan do id ginumuan tuhun, tongkizadai no disido izioho' om ovito' no dau i tutumanud ngaavi' dau do suminuvai do mogiungkaakabang do id hinimput pongia'an di Tyrannus do tikid tadau.
44019010	Ingkaa no iti do sohinaid do duvo toun, gisom i' ma do nokoongou di boos di Tuhan o saviavi' mogiigizon id Asia, i Johudi ngaavi' om i Greek ngaavi'.
44019011	Nokointahang nodii kozo o kosunḏuvan ngaavi' i nimaan do Kinoingan do id hongon di Paul
44019012	do i po simpulan ngaavi' toi ko' i balut ngaavi' i nokogigi disido nga' oviton doid di kitoluo, om nohingasan izioho' do toluo ngaavi' dioho', om i tomḇiivo tangalaat nga' huminabus mantad dioho'.
44019013	Nga' kumininam nogi' do momoguno do ngaan di Tuhan Jesus do id di tuhun nongosuang do tomḇiivo tangalaat o vookon di Johudi i mootongkop do popoidu' do logon; oubas izioho' do moboos do, “Id ngaan di Jesus i po'ia'on di Paul, suu'on ku iziau do humabus.”
44019014	ii nopo songingamung do mimang diti nga' i tuu' tanak kusai di Sceva, songuhun huguan do padri' do Johudi.
44019015	Simḇa no i tomḇiivo talaat do, “Kotutun zou di Jesus, om koiho zou di Paul, nga' iisai kou iziozu?”
44019016	om tabpo no sonḏii' doid dioho' i tuhun nosuang tomḇiivo talaat om kaaha' no i songuhun om i nogi' tiso', om gagahai no kozo izioho' om pogidu' no izioho' do mantad di hamin do songimbulagoi om nongogonitan.
44019017	Saviavi' id Ephesus, i Johudi ngaavi' om i Greek ngaavi', nokoongou do kaantakan diti; iisai-isai nopo nga' nongoosizan, om napantang di kozo i ngaan di Tuhan Jesus.
44019018	Minikot nogi' o vookon di ongotumḇazaan ngaavi' do minonusuzan do ingkuo izioho' do minomoguno di gimat ngaavi' dioho'
44019019	om vookon dioho' i tutumanud haid do kotuvangan do minonimung di ḇuuk ngaavi' dioho' om tutudai no ii do id dumḇangan do tuhun togumu'. Hoogo nopo diti nga' himo ngoopod ngoibu usin piok.
44019020	Id lahan tavakas no diti do tuminongkop di kozo do avasi' o naangazan di boos di Tuhan.
44019021	Kopongo nopo ngaavi' iti potuḏuvo' no di Paul o pomusaavan dau do gumuhi' doid Jerusalem maza' do Macedonia om Achaia. Ka disido, “Kotomḇuhui zou po do doiho', mositi' nogi' do mugad zou doid Rome.”
44019022	Dadi' pougado' no disido i duvo di mananakadai ngaavi' dau, i Timothy om i Erastus, do minoguhu disido do kumaa doid Macedonia, do naamot disido do pointinḏooi id Asia.
44019023	Ontok no do timpu diti do kivaa kougaan tagazo do naantakan kogompit di Lahan.
44019024	Kivaa songuhun modsusupu' do piok i pinungaanan do i Demetrius, i ogumu' o kukumalaja' tangabaa monupu' do masou ngaavi' piok di Diana,
44019025	do minomohoou dioho' do id pitimḇungakan tagazo miampai di suvai ngaavi' i miaga nogi' diho' o kalaja'. Poboos no isido do, “Miaga di noihaan diozu, do id kalaja' diti no o hansanon dotokou do kountungan dotokou.
44019026	Baino mositi' no do nokokito om nokoongou kou do ingkuo, do okon noopo ko' id Ephesus nga' somok no do pointongkop do id nomḇoo noopo do id Asia, do ogumu' o tuhun do naangatan om nongokosimḇan di Paul miampai di boobooson disido do ii nopo kinoingan ngaavi' i tinoodo do hongon do tuhun nga' okon ko' kinoingan ngaavi' totopot.
44019027	Okon noopo ko' monguntazag do ponginḏopuan dotokou iti, nga' poponini' nogi' iti di masou tagazo di kinoingan-tonḏu' Diana gisom i' do aiso guno. Ahaid podii om kopongidu' iti do kaazaan di kinoingan-tonḏu' Diana i pantangon do id pototongkop do Asia, om nogi' do id pototongkop do pomogunan.”
44019028	Nokopogovit dioho' do humodong o boos diti, om timpuun no izioho' do gumizak do, “Aḇantug no i Diana do tuhun ngaavi' Ephesus!”
44019029	Noponu' do kountingaan o pototongkop do kakaḏazan di om tuutulus do pakaazai di tinimungan tuhun tongohodong do doiho' id titimungon tuhun togumu', om gazato' no o duvo di kouvang ngaavi' di Paul do monompogunan i mantad Macedonia, i Gaius om i Aristarchus.
44019030	Kivaa daa do booson di Paul doid di tuhun ngaavi', nga' au' pinotumḇazaan isido di mokiki'ia' ngaavi';
44019031	totopot nopo, nga' pinopobuzu do pason dioho' i tamḇahut ngaavi' disido, do mantad sinompuuvan do tuhun Asia, do au' momohigogon disido sonḏii' do mooi doid titimungon do tuhun togumu' di.
44019032	Songgiigizak di do mogisuusuvai o komozon o toinsanan di tuhun, gisom i' ma do ii po kotimungan do tuhun ngaavi' nga' au' koiho do nunu kozo o maso aantakan; kogumuan dioho' do koiho po nga' au' do nunu o sabap do tuminimung izioho'.
44019033	Vookon di tuhun togumu' do minongunsub di Alexander, i sinuu' di Johudi ngaavi' do minongoi do id poguhu; kakato' no disido o hongon dau do popokodoit di tuhun ngaavi' tu' kiatag isido do manaak do kopointahangan.
44019034	Koihaai nopo dioho' do Johudi isido, nga' tuutulus do guminizak izioho' saviavi' do, “Aḇantug no i Diana do tuhun ngaavi' Ephesus!” om duvo jaam izioho' do minimang diti do ingkaa.
44019035	Kotoonong nopo di di upisol do kakaḏazan i tuhun togumu', nga' poboos no isido do, “Oi tuhun kou ngaavi' do Ephesus! Kivaa naku do au' nokoiho do kakaḏazan tagazo nopo do tuhun Ephesus nga' gugumompi di masou do sasamḇayangan di Diana taḇantug om do i siningizanak dau i naatu' mantad tavan?
44019036	Aiso i' kaanu mogohim diti om aiso i' guno diozu do tumangkangau toi ko' osikap do mimang do nunu noopo.
44019037	Tuhun nopo ngaavi' diti i noovit diozu do doiti' nga' au' i nakahasa' do id nunu noopo o koḇituahan toi ko' mogohunḏaat di sasamḇaon ngaavi' dotokou.
44019038	Nung kivaa nopo do posoguon di Demetrius om di pakakalaja' ngaavi' disido kokomoi do iisai noopo, nga' kivaa i' do koponontuan ngaavi' do id hamin pomḇiḇisalaan om gounal ngaavi'; suu'o' o' no izioho' do mogovit do ahal diti doid hamin do pomḇiḇisalaan.
44019039	Om nung mimang kou nopo do mudizo do nunu noopo o tudizo nga' mositi' no do poudizoon diozu ii do id pitimḇungakan pointantu' do tuhun ngaavi'.
44019040	Mimang no do oukum tokou daa do kahasaan do kougaan ngaavi' i naantakan di baino: aiso i' do paḏaamaan do nookuo tu' nadadi' iho', om au' tokou i' kaanu do manaak do paḏaamaan tavasi' do sabap do kotimungan diti.” Kopongo nopo disido do minoboos diti suu'o' no dau do muhi' i tuhun notimung.
44020001	Kopongo nopo i kougaan di, pokihaavai no di Paul i mokiki'ia' ngaavi', di kopongo po do popoboos do boos ngaavi' kopongunsuban doid dioho', om poboos no do popotoodo om pakaazai no doid Macedonia.
44020002	Id tinḏahanon disido do duminaapas do uvang ngaavi' diho' ogumu' o boos ngaavi' do kopongunsuban do noboos disido doid dioho' om dadi' pakaazai no disido doid Greece,
44020003	do tumininḏooi do doiho' do tohu vuhan. Tumongkizad nodii daa isido do sumakai do kapal hazag pakaazan doid Syria nga' povohio' no disido o ginavo dau do gumuhi' doid Macedonia tu' kivaa do pogiupaapakatan di Johudi ngaavi' do humavan disido.
44020004	Kinouvang isido di Sopator, tanak kusai di Pyrrhus, i minikot mantad Beroea; i Aristarchus om i Secundus i minikot mantad Thessalonica; i Gaius mantad Derbe, om i Timothy, om nogi' i Tychicus om i Trophimus i mantad ngaavi' do id Asia.
44020005	Minugad izioho' doid Troas do minanḏad dagai do doiho'.
44020006	Izikoi nopo nga' pinakaazan doid Philippi do sumakai do kapal hazag di kahapas i tadau ngaavi' do Louti Au' nasasadan om nokogusa' dioho' di kumohimo tadau nodii do id Troas, i tinimpoonon dagai do sominggu' hinaid.
44020007	Ontok di tadau kumoiso' di minggu' tuminimung izikoi do montok di kopongokiban do louti. Sabap no do tumongkizad i Paul do ontok sumongkosuvabon di, om minongia' di isido do gisom i' do tahib pitanga' sodop.
44020008	Kivaa do piipio sumḇu do poingikit do id louting di tinimungon dagai
44020009	om di maamaso mongia' i Paul, kivaa songuhun komuhakan kusai pinungaanan do i Eutychus do minintutok do poinḏikau do id titihion om koodop no om kaatu' no do id tana' do mantad di louting kotohu. Ngozo' nopo isido buntuto' nga' napatai no.
44020010	Inḏau' no i Paul om gopuso' no disido o tanak kusai di do moos-boos do, “Kada' kou katangkangau, kakaal po disido do poimpasi.”
44020011	Dadi' saakoi no vagu' isido doiho' id louting om pangakib no di louti om akano' no om tihomḇusai no dau do mongia' gisom i' do tuminongkizad isido di doungosuvab.
44020012	Ovito' nodii dioho' o tanak kusai di do poimpasi om noikot no izioho' do noinsasamadan.
44020013	Tuminihomḇus zikoi do humazag pakaazan doid Assos, i koomungan di Paul do songovian dagai; tu' ingkaa no haid o pinatantu' disido, tu' mimang isido do mintana' do mamanau.
44020014	Kogusa' nopo isido dagai do id Assos ovito' no dagai isido do sumakai di kapal vaig om pakaazai no doid Mitylene.
44020015	Di tadau sumusuut hazag zikoi no mantad doiho' om koikot no doid Chios. Di tadau kumoduvo nopo nga' koikot zikoi no do id Samos om, kounḏoong po doid Trogyllium, pakaazai no doid Miletus di tadau sumusuut.
44020016	Nakatantu' no haid di Paul do au' mumḇaza' do id Ephesus mooi do au' di aamḇanan kozo do id Asia, tu' mongki'ii'ikot isido doid Jerusalem, nung kaanu no, do montok tadau Pentekos.
44020017	Mantad Miletus pokihaavai no disido i mohoingon ngaavi' di tinimungan di ongotumḇazaan do Ephesus.
44020018	Koikot nopo izioho' nga' pamason no isido doid dioho' do id ditia boos ngaavi': “Koiho kou do okuukuo o kalaalahano' do koposizon ku di mantad po do poimpoo' ku o hapap ku di kumoinsan nogi' do minamung diozu do id Asia,
44020019	ingkuo zou do huminuduk kozo do monompuan di Tuhan, miampai saviavi' katangaban om ponginaman ngaavi' i nokodonto' doid dogo' maza' di taka tangalaat di Johudi ngaavi'.
44020020	Au' ku i' piniduvo o ginavo ku do mimang do nunu noopo o kasakadai diozu; nokopongia' zou diozu om nokoponontuduk diozu do ontok poingguumung kou om nogi' do id hamin ngaavi' diozu,
44020021	do minongunsub do Johudi ngaavi' om do Greek ngaavi' do gumuhi' doid di Kinoingan om do otumḇazaan doid di Tuhan Jesus dotokou.
44020022	“Om poingintong kou dogo' do baino do pakaazan ku doid Jerusalem do mimozo' no di Spiritu; au' zou i' koiho do nunu o aantakan doid dogo' do doiho',
44020023	nga' ii-ii no do nokointahang i' di Spiritu Toḇitua doid dogo', do ontok maso zou mintomḇuhui do kakaḏazan ngaavi', do koponolungkuan om koponusaan o manḏad dogo'.
44020024	Nga' au' zou i' momohoogo do koposizon ku sonḏii', nga' opongo ku po daa i kalaja' do popotongkop do kopongia'an i pinataak dogo' di Tuhan Jesus — do sumasi' di aḇal tavasi' di graasia do Kinoingan.
44020025	“Opiumanan ku do ingkuukuo po nga' aiso i' diozu i nangakatanud dogo' do pinapaaḇal di kopomolintaan do kokito vagu' do voos ku.
44020026	Om ingkaa no do tadau no kozo diti do tumau' zou do opiumanan ku do ataakas i' o nitungan ku do kokomoi diozu,
44020027	tu' au' zou i' minimang mungkang do popo'ia' di saviavi' tuḏu do Kinoingan doid diozu.
44020028	“Ingaton no o diozu sonḏii' om ii panon ngaavi' i pinahansan di Spiritu Toḇitua doid diozu di ongotumḇazaan do Kinoingan i binohi disido di zaa' di Tanak dau sonḏii'.
44020029	“Poingiho zou i' kozo do ontok nopo do kotongkizad zou nga' sugkuon kou mai' do tasu-tahun tongosiou om aiso mai' do kosianan doid di panon di.
44020030	Mantad po do tinimungan diozu sonḏii' nga' kivaa mai' do tuhun ngaavi' do monimḇan di katapatan do id munung dioho' do mangahung di tutumanud ngaavi' do tumanud dioho'.
44020031	Dadi' pisoosoou no diozu, soovon no do ingkuo zou do tohu toun hinaid do au' insan tood do monontuduk do toiso'-iso' diozu do sodop om tadau miampai do tiad.
44020032	Om baino pahansanan ku iziozu doid di Kinoingan om doid boos do graasia dau i kikuasa' do popobuu' diozu om do manaak diozu di tungkus diozu do poingamung kou di nongoḇitua.
44020033	“Au' zou i' insan pokianu diisai noopo do usin toi ko' basaan ngaavi';
44020034	nokoiho kou sonḏii' do hongon ku nopo ngaavi' diti nga' nokoimau' i' do mogium do kaganapan ku ngaavi' om di tamḇahut ku ngaavi'.
44020035	Nokopopokito zou diozu do id mogisuvai-suvai lahan do mositi' mimpaagat tokou kozo do miaga diti do manakadai di tomungkang, do poinsoou di boos ngaavi' di Tuhan Jesus, i nokoboos sonḏii' do, ‘Oguugumu' o kounsikaan do ontok manaak ko' ontok monoimo,’ ka.”
44020036	Kopongo nopo isido do moboos singkotud no isido miampai dioho' saviavi' om imang no samḇayang.
44020037	Songiad-iad izioho'; gopuso' no dioho' i Paul om tungubai no isido;
44020038	ii nopo pinopoluo kozo do ginavo dioho' nga' i boos disido do au' nodii kokiikito po vagu' izioho' do voos disido. Dadi' tonudo' no dioho' isido do kuminaa' doiho' id kapal-vaig.
44021001	Kotongkizad zikoi nopo do mantad dioho' om maahazag nodii, tuutulus do tuminuhid zikoi do huminazag om kadampot no doid Cos; nakadampot doid Rhodes di tadau sumusuut, om mantad doiho' pakaazai no doid Patara.
44021002	Doiti' no o kinasakazan dagai do kapal-vaig i pakaazan doid Phoenicia, dadi' suang zikoi no di kapal-vaig om hazag no ii.
44021003	Koinsomok nopo om pikiikito o Cyprus om kotohibai i lolokiton di kapal-vaig, hazag zikoi no do pakaazan doid Syria om lakit no doid Tyre, tu' papahabus do sinakai di kapal-vaig do doiho'.
44021004	Iumo' no dagai i mokiki'ia' ngaavi' om tinḏooi no do doiho' do sominggu' hinaid. Maza' di Spiritu, au' izioho' tuminood do mogodu di Paul do mongoi doid Jerusalem,
44021005	nga' kaavi' nopo i timpu dagai nga' tongkizad zikoi no. Songovian di koonḏuan om di tanak ngaavi' tinanud zikoi dioho' do mamanau gisom i' do nakahabus zikoi di kakaḏazan. Koikot zikoi nopo do id papak, singkotud zikoi no om samḇayang no;
44021006	dadi', kopongo nopo do mogitootoodo, sakai zikoi no di kapal daat om poguhiai no dioho' do minuhi'.
44021007	Kinopupuson nopo dagai do humazag do mantad Tyre nga' ontok do kotinḏa zikoi do id Ptolemais, i kinasaamaanan dagai di koobpinoizan ngaavi' om tuminimpoon miampai dioho' do sangadau.
44021008	Tongkizad zikoi no di tadau suminusuut om koikot no doid Caesarea. Doiho' no do nokotuubung zikoi di Philip i papapaaḇal, i songuhun di Tuu', om tumininḏooi miampai disido.
44021009	Kitanak tonḏu' isido do apat i au' po nangasavo om profeta ngaavi' izioho.
44021010	Di piipio tadau nodii dagai do doiho' koikot no o songuhun profeta mantad Judaea pinungaanan do i Agabus.
44021011	Minikot isido doid dagai, onuo' no i tiinggot di Paul om kagasai no disido o takod om hongon dau sonḏii', om poboos no do, “Iti no i noboos di Spiritu Toḇitua do, ‘Ii nopo tuhun i sanganu diti tiinggot nga' akagasan mai' di Johudi ngaavi' do id Jerusalem do miaga diti om kataak mai' doid di kapil ngaavi',’ ka.”
44021012	Koongou nopo dagai iti, biisaai no dagai om di tuhun ngaavi' do id tizonon di i Paul do kada' ongoi doid Jerusalem.
44021013	Simḇa no isido do montok diti do, “Nunu o maan diozu, miad om momiumḇak do ginavo ku? Montok dogo', nopo nga' pointounḏa' zou no do okon noopo ko' kagasan nga' matai nogi' do id Jerusalem montok di ngaan di Tuhan Jesus,” ka.
44021014	Om ingkaa no, do sabap no do au' miho isido do oduan, do au' zikoi di napaagat do mogodu disido, miampai boos do, “Otuhuk no daa i kaanḏak di Tuhan,” ka.
44021015	Kopongo nopo iti tounḏa' zikoi no om ugad no doid Jerusalem.
44021016	Kivaa piipio di mokiki'ia' ngaavi' mantad Caesarea do minongouvang dagai om ovito' zikoi no doid hamin di songuhun mantad Cyprus, i izonon dagai; isido nopo nga' pinungaanan do i Mnason om i songuhun di mokiki'ia' ngaavi' di nongokopoguhu.
44021017	Id kinoikatan dagai do id Jerusalem nonuan zikoi di koobpinoizan ngaavi' do koponoimaan tavasi'.
44021018	Di tadau suminusuut tanud no dagai i Paul do mongoi tomḇuhui di James, om saviavi' di mohoingon nga' nokotinḏapou.
44021019	Kopongo nopo do tumabi' dioho' nga' panaak no isido do susuzan poinggonop di nimaan ngaavi' do Kinoingan do id di kapil ngaavi' di sohinaid disido do mongia'.
44021020	Ḇontugo' no dioho' o Kinoingan di ontok koongou dioho' iti. Dadi' poboos no izioho' do, “Bii'o' no, oi tobpinai, do ingkuo o nibuvan do Johudi ngaavi' do baino do nadadi do ongotumḇazaan, saviavi' dioho' nga' ouhi' do migit di Unḏang-unḏang;
44021021	om nunu i noongou dioho' kokomoi diau nga' ii no do minonontuduk ko di Johudi ngaavi' i songingizon do poingamung di kapil ngaavi' do tumongkizad mantad di Moses, minanaak dioho' do kuasa' do au' monunat di tanak ngaavi' dioho' toi ko' tumanud di koimaan ngaavi' koubasanan.
44021022	Nunu di o maan? Ingkuukuo po nga' tumimung i tuhun ngaavi', tu' koongou mai' izioho' do nokoikot ko.
44021023	Dadi' itia no i tosoou dagai i apatut do maan nu: kivaa do apat tuhun dagai i nangakataau';
44021024	ovito' no o tuhun ngaavi' diti om pokihidang no miampai dioho' om ḇalazan no i ḇalanja' ngaavi' do montok do kopomugahan di tuhu ngaavi' dioho'. Kaanu iti do popointahang kumaa doid iisai-isai do aiso i' do katapatan di aḇal ngaavi' i noongou dioho' do kokomoi diau, om do iziau nga' migit nogi' di Unḏang-unḏang maza' do kalaalahano' nu do mamaamasi.
44021025	Kokomoi nopo di kapil ngaavi' i nadadi do ongotumḇazaan, nga' nokoponuat zikoi no dioho' do popointahang doid dioho' di koponontuan dagai do mositi' no do modihin izioho' do mantad do nunu noopo i pinohubuk doid masou ngaavi', mantad zaa', mantad daging do tazam kinoto om mantad pisasavaan ngaavi' au' pakavasaon.”
44021026	Dadi' di tadau suminusuut ovito' no di Paul i tuhun ngaavi' om kohidang no miampai dioho', om tuminomḇuhui isido di Panamḇazangan tagazo do manaak do kopoihaan do timpu do songian do opongo i timpu kopomohiungan om ii nopo kohubukan nga' taakon id koobian do toiso'-iso' dioho' di.
44021027	Di moosomok nodii do opupusan o tuu' tadau do kokito no do piipio Johudi mantad Asia isido do doiho' id Panamḇazangan tagazo om ugao' no i tuhun togumu' om gokomo' no isido,
44021028	do miigizak do, “Oi tuhun ngaavi' do Israel, imang po ponuhung! Tuhun no diti i mongia' doid iisai noopo do id noonomḇoo nopo do humavan do tuhun dotokou, humavan di Unḏang-unḏang om humavan diti tizonon. Iti po Tizonon Toḇitua nga' zinomutan disido miampai do minogovit do tuhun ngaavi' do Greek do sumuang doid di Panamḇazangan tagazo.”
44021029	Totopot nopo nga' nokito haid dioho' i Trophimus i tuhun do Ephesus do id kakaḏazan tagazo di do miampai disido om soou dioho' do novit di Paul isido do sumuang doid di Panamḇazangan tagazo.
44021030	Nokoponguga' iti di suang kakaḏazan tagazo; santaatangkus o tuhun ngaavi' do minikot mantad pototongkop di kakaḏazan; gokomo' no dioho' i Paul om gazato' no isido do papahabus mantad di Panamḇazangan tagazo om poongobo' no dioho' i tataangob ngaavi'.
44021031	Do naamot dioho' do tumounḏa' do mamatai disido, kodimpot no doid di huguan di tinimungan di susumangod i aḇal do kivaa do kougaan do id pototongkop do Jerusalem.
44021032	Tuutulus do minomohoou isido do susumangod ngaavi' om di huguan ngaavi' do atus susumangod om gusao' no i tuhun togumu', i tuminood nodii do momobog di Paul di kokito dioho' i huguan susumangod om i susumangod ngaavi'.
44021033	Koikot nopo i huguan susumangod nga' gokomo' no dau i Paul, kagasai no do duvo ḇalantai om uoto' no do iisai isido om nunu o noimaan disido.
44021034	Mogisuusuvai noopo o totonḏos di tuhun ngaavi', om sabap no do agangau kozo do osusa' di do kaanu di kopoihaan totopot, do ponuu'ai no di huguan do tinimungan susumangod do mogovit di Paul do sumuang di kuta'.
44021035	Koikot nopo i Paul doid di tukad, pinggangau nodii kozo i tuhun togumu' om tinonggungan di isido di susumangod ngaavi';
44021036	om totootopot no do gumusa' dioho' i tuhun ngaavi' do songgiigizak do, “Patazon isido,” ka.
44021037	Naamot di Paul do oviton do sumuang di kuta' uot no isido di huguan do tinimungan susumangod nung kaanu isido do monongkiboos disido. Poboos no i huguan tinimungan susumangod do, “Koiho ko naku moboos do Greek?
44021038	Okon ko' iziau no i tuhun Egypt i minonimpuun do kougaan di kavavagu om minomuu'an di apat ngoibu mogugunḏoonok do humabus kumaa doid kotogisan?” ka.
44021039	“Izou?” ka di Paul, “Izou nopo nga' tuhun Johudi om tuhun di kakaḏazan tagazo do Tarsus i naḇantug do id Cilicia. Onuai zou po do kasagaan do moboos doid diho' tuhun ngaavi',” ka.
44021040	Panaak no o tuhun di do kasagaan om ingkakat no i Paul, do doiho' id duntu di tukad, do minangakat di hongon dau do popokodoit di tuhun ngaavi'. Imang nodii ngaavi' toonong do songimiizo om timpuun no isido do moboos doid dioho' do id boos Hebrew.
44022001	“Oi tobpinai ku ngaavi', oi tama' ku ngaavi', pokinongou kou po do nunu o booson ku doid diozu do montok koponompungan ku dogo' sonḏii',” ka.
44022002	Koongou nopo dioho' do moboos isido do id Hebrew, hoohobi podii vagu' do nokomizo kozo izioho'.
44022003	Poboos no i Paul do, “Izou nopo nga' Johudi, om nohodi' do id Tarsus id Cilicia. Nagazo zou do id diti kakaḏazan tagazo. Mininsingiho zou mantad di Gamaliel om no'ia' om opining do migit di Unḏang-unḏang di taki-aki ngaavi' dotokou. Totopot nopo nga', ogiat zou kozo do kumalaja' montok do Kinoingan miaga nopo diozu do baino.
44022004	Iti po Lahan nga' nimangan ku unḏosoo' gisom do id kapatazon om nokopopotolungku' zou do tonḏu' ngaavi' om kusai ngaavi' do poimḇalantai
44022005	i nasasi' di padri' takavas om di mohoingon ngaavi' susukuon. Suat ngaavi' po mantad dioho' nga' notoimo ku montok di koobpinoizan ngaavi' do id Damascus, i novit ku di ontok ugad zou do mogongoi di potolungkuon ngaavi' i doiho', do oviton doid Jerusalem do ukumon.
44022006	“Kaantakai no do id tinḏahanon ku di om osomok no o Damascus di kuang hobi do tangaadau do tigog i' do imang babang do posoihi' dogo' o binabang i noikot kosuong do mantad tavan.
44022007	Kodunsong zou no do id tana' om koongou ku no o ohou do moos-boos do, ‘Saul, Saul, nookuo tu' unḏosoon zou diau?’ ka.
44022008	Simḇa zou no do, ‘Iisai ko, Tuhan?’ kangku om poboos no isido doid dogo' do, ‘I Jesus zou do Nazareth, i unḏosoon nu,’ ka.
44022009	Ii nopo tuhun ngaavi' i miampai dogo' nga' nokokito di babang nga' au' i' nokoongou di ohou minoboos doid dogo'.
44022010	Poboos zou no do, ‘Nunu di o maan ku, oi Tuhan,’ kangku. Simḇa no i Tuhan do, ‘Tungag no om ugad no doid Damascus, om osunudan ko i' mai' do doiho' do nunu o maan nu,’ ka.
44022011	Sabap no do noikot no kozo do kosuong i babang do kobohou zou nodii, nokoikot zou doid Damascus tu' sinakadai zou i' om nigitan di kinoluangan ku ngaavi' o hongon ku do minamanau.
44022012	“Kivaa songuhun pinungaanan do i Ananias, i tutumanud topining di Unḏang-unḏang om i pantangon kozo do saviavi' Johudi i songingizon doiho',
44022013	do minooi intong dogo'; miningkakat isido do id doos ku om poboos no do, ‘Oi tobpinai Saul, ukabo' no o mato nu,’ ka. Tuutulus do nokokito zou om kokito zou disido.
44022014	Dadi' poboos no isido do, ‘Nopihi' ko di Kinoingan di taki-aki ngaavi' dotokou do mongiho do kohizaban dau, do mintong di Iso' Totuhid om mokinongou di ohou dau sonḏii' do moboos,
44022015	tu' dodizon ko mai' do sasi' disido do id dumḇangan do saviavi' tuhun, sumasi' di nunu i nokito om noongou nu.
44022016	Om do baino nookuo tu' pohoidon? Sikapai om pokipodsu' no om hiungan no o ḏouso nu ngaavi', do moou-hoou di ngaan disido,’ ka.
44022017	“Kaantakai no di ontok guhi' zou doid Jerusalem om maamaso sumamḇayang do id Panamḇazangan tagazo, do pinokiikito zou
44022018	om dadi' kokito ku no isido. Poboos no isido do, ‘Sikapon no, tongkizadai do baabaino o Jerusalem; au' i' izioho' monoimo do kososian nu kokomoi dogo',’ ka.
44022019	Simḇa zou no do, ‘Oi Tuhan, nokoiho izioho' do izou no haid i minintikid do sinagog mamagakom do potolungkuon om mamasut di ongotumḇazaan doid diau;
44022020	om ontok nopo do kohuzung o zaa' di sasi' nu i Stephen, izou nga' poingkakat nogi' do id doos, do nokotumḇozo' kozo di momomoduso ngaavi' dau, om i poingigit di basaan ngaavi' dioho',’ kangku.
44022021	Dadi' poboos no isido doid dogo' do, ‘Ugad no! Pougadon ku iziau doid di kapil ngaavi' doiho' id sodu',’ ka.”
44022022	Gisom no do doiti' do minokinongou izioho' disido, nga' do id boos diti no do tuminimpuun izioho' do gumizak do, “Iduo' o tuhun diti do mantad tana'! Au' i' iziaho' misudong do masi!” ka.
44022023	Minggigizakon izioho', papahamḇai di kuihib ngaavi' dioho' om papatavuk do siovuk do id savat,
44022024	om dadi' ponuu'ai no di huguan do tinimungan susumangod isido do mogovit doid kuta' om ponuu'ai no isido do monoizuk do maamaso posuton, do mongiho do sabap do minggigizakon izioho' do humavan disido.
44022025	Nga' kakagos nopo dioho' isido poboos no i Paul doid di huguan do atus susumangod do, “Kavasa' ko naku do mamasut do songuhun tuhun do Rome om i au' po noḇisala'?” ka.
44022026	Koongou nopo disido iti ugad no i huguan do atus susumangod om poihoo' no dau i huguan tinimungan susumangod do, “Nokoiho ko naku do nunu o maan nu? Tuhun diti nopo nga' tuhun do Rome,” ka.
44022027	Dadi' ikot no i huguan tinimungan susumangod om uot no disido do, “Poihoo' zou, tuhun ko naku do Rome?” ka. Simḇa no i Paul do, “Oo'.”
44022028	Simḇa no i huguan tinimungan susumangod do, “Agazo o nokobohi ku do ḏuminadi do tuhun diti,” ka. Simḇa no i Paul do, “Nga' nosusu zou do pointuhun diti,” ka.
44022029	Dadi' i monoizuk ngaavi' daa disido nopo nga' osikap do minogidu', om i huguan tinimungan susumangod sonḏii' nga' nokotigog di ontok koihaai disido do binalantazan disido o songuhun tuhun do Rome.
44022030	Di tadau suminusuut, tu' mongki'ii'iho isido do nunu o pongukum di Johudi ngaavi', pahapaso' no disido i Paul om ponuu' no do papaanjul do pitimḇungakan i huguan do padri' ngaavi' om saviavi' i Momumuntu do unḏang-unḏang Johudi; dadi' ovito' no disido i Paul do minḏau' om potuubungo' no dioho'.
44023001	Unsalangai no kozo di Paul i puu Momumuntu do unḏang-unḏang Johudi om timpuun no do moboos do, “Oi tobpinai ku ngaavi', nokopogiigizon zou sonḏii' miampai do ataakas o nitungan ku do id dumḇangan do Kinoingan gisom do tadau diti.”
44023002	Sabap no diho' do suu'o' no di Ananias, i padri' takavas, i susuu'on ngaavi' dau do minanapap disido do id kabang.
44023003	Dadi' poboos no i Paul doid disido do, “Ingkuukuo po nga' tapapon ko i' mai' do Kinoingan, oi tobon nasaat topuak! Ingkuo ko nodii do miikau do doino' do momḇisala' dogo' do tumanud di Unḏang-unḏang, om au' nu i atanud o Unḏang-unḏang tu' monuu' ko do songuhun do manapap dogo'?”
44023004	Poboos no i susuu'on ngaavi' do, “Mongintiti' ko naku di padri' takavas do Kinoingan?”
44023005	Simḇa no i Paul do, “Oi tobpinai ku ngaavi', au' zou i' nokoiho do i padri' takavas isido; otopot i' do oboos do id ḇuuk toḇitua do, ‘Kada' tou'ai i momumuu'an do tuhun nu ngaavi'.’ ”
44023006	Poingiho kozo i Paul do sontinimungan nopo di nga' Sadducee ngaavi' om i tiso' nopo nga' Pharisee ngaavi', dadi' haad no isido doid di puu di Momumuntu ngaavi' do, “Oi tobpinai ngaavi', Izou nopo nga' Pharisee om tanak do Pharisee ngaavi'. Sabap no di kahansanan dotokou do id di kotungagan di nangapatai do maan zou ḇisalao'.”
44023007	Koboos nopo disido iti, nga' imang no piuva i Pharisee ngaavi' om i Sadducee ngaavi', om nopibaagi di do id duvo tinimungan i tuhun ngaavi' songintimung.
44023008	Tu' montok nopo di Sadducee ngaavi' nga' aiso i' do kotungagan, toi ko' tasab, toi ko' koduuduvo, nga' i Pharisee ngaavi' nopo nga' pokotopot do tootohu iho'.
44023009	Muupuod di o gizak, om ingkakat no do monongkiuva o vookon di tangabaa do adat mantad di tinimungan do Pharisee do, “Aiso i' do hasa' do tuhun diti. Kivaa dati' do tomḇiivo do minonongkiboos disido, toi ko' tasab?”
44023010	Nokoinggazo di kozo o piuvahan, om koosizai no i huguan tinimungan susumangod do apatai dati' dioho' i Paul, suu'o' no dau i susumangod ngaavi' dau do mogongoi di Paul do oviton doid suang di kuta'.
44023011	Di sodop sumusuut, imḇuhai no i Tuhan doid disido om poboos no do, “Kada' koosizai! Nakasasi' ko no dogo' do id Jerusalem, mositi' do ingkaa ko nogi' do doiho' id Rome.”
44023012	Kanavau nopo, nga' pogohimu no do mitimḇungak i Johudi ngaavi' miampai tuminau' do au' makan toi ko' minum gisom i' do apatai po dioho' i Paul.
44023013	Hobi do apat ngoopod tuhun izioho' do minogiupaapakat diti,
44023014	om ongoi no izioho' doid di huguan ngaavi' do padri' om doid di mohoingon ngaavi' om poihoo' no izioho' do, “Nakatau' izikoi do au' makan toi ko' minum gisom i' do apatai po dagai i Paul.
44023015	Do baino mozo' i diozu om di Momumuntu do unḏang-unḏang Johudi do mokianu di huguan do tinimungan susumangod do mogovit disido doid diozu, do mimpuupula' do monoizuk kozo kaaka di ahal disido; montok nopo dagai, nga' pointounḏa' no izikoi do mamatai disido do poguhu i' do kadampot isido doid diozu.”
44023016	Nga' koongou no i tanak kusai di tobpinai tonḏu' di Paul di kapagavangan dioho' di om ugad no doiho' id kuta' isido om poihoo' no i Paul,
44023017	i minomohoou do songuhun di susumangod ngaavi' om poboos no do, “Ovito' o komuhakan diti doid di huguan do tinimungan susumangod; tu' kivaa do posunudon dau disido.”
44023018	Dadi' ovito' no di tuhun isido doid di huguan tinimungan susumangod, om posunudo' no do, “Hinoou zou di Paul i pointolungku' om minokisakadai do mogovit do komuhakan diti doid diau; tu' kivaa do posunudon disido doid diau.”
44023019	Dadi' igitai no di huguan do tinimungan susumangod o hongon disido om angatai no do mininsodu' om uoto' no disido do, “Nunu daa o posunudon nu dogo'.”
44023020	Simḇa no isido do, “Nokopogiupaapakat no i Johudi ngaavi' do mokiovit diau di Paul doid di Momumuntu ngaavi' do unḏang-unḏang do Johudi do suvab. Mimpuupula' noopo do monoizuk do hobi inahom kokomoi di ahal disido.
44023021	Kada' kotumḇazaai dioho'. Hobi do apat ngoopod tuhun izioho' do poinganḏad disido, om nakatau' izioho' do au' makan toi ko' minum gisom i' do apatai po dioho' isido. Pointounḏa' no izioho' do baabaino om manḏad noopo di do onuan nu do kasagaan.”
44023022	Suu'o' no di huguan do tinimungan susumangod o komuhakan di do minamanau miampai do ponuu' do, “Kada' poihoo' o iisai nopo do nokopopoiho ko dogo' diti.”
44023023	Dadi' hoovo' no disido o duvo di huguan do atus susumangod om poboos no do, “Potounḏa'o' no o duvo ngaatus susumangod do tumongkizad kumaa doid Caesarea do id jaam kosizam doungosodop miampai do tuu' ngoopod songinsakai do kuḏa' om duvo ngaatus mananakadai;
44023024	onuan no do kuḏa' i Paul, om pootodon no isido do aiso ingkuukuo doid di Felix i gounal.”
44023025	Minonuat nogi' isido ditia suat:
44023026	“Kopivosian mantad di Claudius Lysias kumaa doid di Felix i gounal tavasi' kozo.
44023027	Nagakom di Johudi ngaavi' o tuhun diti om patazon nodii daa dioho', nga' nokoikot zou miampai di susumangod ku ngaavi' om noovit di isido do mogidu', noihaan do tuhun isido do Rome.
44023028	Mooi do o'ium ku do nunu o pamadawa dioho' disido, novit ku di isido do id dumḇangan di puu momumuntu do Unḏang-unḏang dioho'.
44023029	Ii nopo totonḏos do noihaan ku nga' kokomoi do piuvahan do id di Unḏang-unḏang dioho', nga' aiso di kapamadawahan i koontok do patazon toi ko' potolungkuon isido.
44023030	Mantad no do kopoihaan do kivaa do pomuakahan do mongimang do tuhun dino, do suminikap zou di do papaatod disido doid diau, om nokopopoiho zou no di monononḏos ngaavi' disido do mositi' no do booson dioho' do id dumḇangan nu i totonḏos dioho' do humavan disido.”
44023031	Tinanud di susumangod ngaavi' i ponuu' dioho'; ovito no dioho' i Paul om tonudo' no dioho' isido do kumaa doid Antipatris do doungosodop.
44023032	Di tadau sumusuut guhi' no izioho' doid kuta' dioho', om ii-ii po songinsakai do kuḏa' o minananud disido do id tinḏahanon.
44023033	Koikot nopo doid Caesarea poomḇitai no di manananud doid di gounal i suat om taako' no i Paul doid disido.
44023034	Kabasa' nopo disido ii, uoto' no disido i Paul do nunu o uvang do nontodonon disido. Koihaai nopo disido do mantad Cilicia isido poboos no isido do,
44023035	“Kinongoon ku i' ino ahal nu do koikot po doiti' i monononḏos ngaavi' diau.” Dadi' ponuu'ai no disido do manaan disido do id moligai di Herod.
44024001	Himo tadau mantad di ikot no i Ananias i padri' takavas miampai do vookon di mohoingon ngaavi' om songuhun mogogobi' i pinuungaanan do i Tertullus, om booso' no dioho' do id dumḇangan di gounal i totonḏos do humavan di Paul.
44024002	Pokihaavai no i Paul, om potimpuuno' no di Tertullus i kapananḏasan doid disido do, “Oi Felix, i Tapantang Kozo, munsikou zikoi di pibabasan i au' kotiitingkod om sabap no do kopomohizaan nu do nokobuu' o pomogunan diti,
44024003	toimoon ngaavi' dagai iho', do tomoimo om id noonomḇoo nopo, do miampai koponongkotohuadan.
44024004	Au' zou i' momiubat do timpu nu, nga' mokiinsian zou diau do id kovosian nu do mokinongou dagai do toduuk nopo.
44024005	Noihaan dagai iti tuhun do oinḏamaan do mongusang; mobponimpuun do kougaan do id di Johudi ngaavi' do id pototongkop do pomogunan om songuhun buu'an aḏat di tuhun Nazareth isido.
44024006	Mamazamut po di Panamḇazangan tagazo nga' nokinaman disido. Ginakom dagai isido. [
44024007	]
44024008	Nung uoton nu isido oihaan nu sonḏii' i katapatan do totonḏos ngaavi' dagai do humavan no do tuhun diti.”
44024009	Sinokodung isido di Johudi ngaavi', popointahang do ongotopot iti.
44024010	Panaak nopo disido i gounal do tanḏa' do moboos, simḇa no i Paul do: “Koiho zou do ahaid ko no do momḇiḇisala' do tinau' diti, om iho' no poogi' do katama' zou do moboos do mongumohig dogo' sonḏii'.
44024011	Miaga di noihaan nu sonḏii', opod om duvo tadau nogi' kozo do mantad kinougadan ku doid Jerusalem do minongoi samḇayang,
44024012	om au' i' otopot do nokokito izioho' dogo' do minonongkiuva diisai noopo toi ko' minonoodo do kougaan do tuhun id Panamḇazangan tagazo po toi ko' id sinagog ngaavi' toi ko' id kakaḏazan;
44024013	au' nogi' izioho' kaanu do manaak diau do katahangan di totonḏos ngaavi' i tinoodo dioho' do humavan dogo' do baino.
44024014	“ii nopo ookunan ku do id diau nga' itia no: sabap no do tumanud i' di Lahan, i kinomoi dioho' do kaadatan, do sumamḇa zou do Kinoingan di taki-aki ku ngaavi', migit di kotumḇazaan ku do id saviavi' ponuu' di Unḏang-unḏang om do id nunu i songinsuat do id profeta ngaavi';
44024015	om migit zou do isoo' i' o kahansanan doid Kinoingan, miaga nopo do doun dioho', do kivaa do kotungagan di tongotuhid koimaan om di tangalaat po nogi'.
44024016	Id diti no ngaavi', do kinaman ku kozo, miaga nopo dioho', do poponiting do nitungan ku do soosongian noopo do id dumḇangan do Kinoingan om toinsanan.
44024017	“Katahib nopo o piipio toun minikot zou do mogovit do usin panakadai kumaa doid tuhun ku ngaavi' om papataak do kapataakan ngaavi';
44024018	sabap no ngaavi' diti do nokito zou dioho' do doiho' id Panamḇazangan tagazo; do nohidang zou, om aiso i' do ginumuan tuhun do nakaampai, om aiso do kakasaan.
44024019	Nga' vookon Johudi ngaavi' mantad Asia o doiho' — izioho' no daa i apatut do mimḇuhai do id dumḇangan nu om mononḏos dogo' do nunu noopo i kahavanan dioho' doid dogo'.
44024020	Sokuukuang no daa do osuu' i songintinḏapou do moboos do nunu o totonḏos dioho' doid dogo' do ontok poingkakat zou do id dumḇangan di Puu momumutu do unḏang-unḏang Johudi,
44024021	nga' nung suvai ko' ii iti no nga' ii dati' iso' boos ku, ontok di ingkakat zou do id dumḇangan dioho' om poboos zou no do, ‘Sabap no do kokomoi di kotungagan di nangapatai do ḇisalaon zou do id dumḇangan diozu do tadau baino,’ kangku.”
44024022	Kopongo nopo iti, nga' nakalaalati' nodii i Felix kokomoi di Lahan, om pupusai no dau o ahal di, do minoboos do, “Salasazon ku i' o ahal nu diti do koikot po i Lysias i huguan susumangod.”
44024023	Dadi' suu'o' nodii disido i huguan do atus susumangod do manaan disido nga' aiso i' do kapanagahan, om pakavasaon i' i tuhun ngaavi' disido do monompuan disido.
44024024	Piipio tadau mantad di koikot no i Felix miampai di Drusilla i savo dau i tuhun do Johudi. Ponuu'ai no dau i Paul do momohoou om kinongoo' no isido do minoboos kokomoi do kotumḇazaan doid di Kristus Jesus.
44024025	Nga' kotimpuun nopo isido do moboos kokomoi do kotuhidan, kopongipapan sonḏii' om kopomḇisalaan di mikot, nga' kotigog no i Felix om poboos no do, “Ba, ingkaakaa no do baino; kitiitimpu zou po om monuu' zou i' vagu' do momohoou diau.”
44024026	Nogi' vagu' om kikahansanan daa isido do kotoimo do usin mantad di Paul, om sabap no diti do saasau' di isido do minomohoou disido om minonongkiboos disido.
44024027	Koopusai nopo o duvo toun, nga' nosovohi di Porcius Festus i Felix, om sabap no do kiangkab isido do kaanu do ginavo di Johudi ngaavi', do pinotimpoon di di Felix i Paul do id tolungku'.
44025001	Di tohu nodii tadau mantad di kinoikatan di Festus do id uvang di, ugad no isido doid Jerusalem do mantad Caesarea.
44025002	Pinoiho isido di huguan ngaavi' do padri' om di huguan ngaavi' do Johudi kokomoi di ahal do humavan di Paul,
44025003	do mokisikap disido do sumokodung dioho' do humavan disido, om do mokiunḏahiu disido doid Jerusalem. Maamaso no izioho' tumounḏa' do magavang do momoduso disido do id tinḏahanon.
44025004	Nga' simḇa no i Festus do pointolungku' i Paul do id Caesarea, om gumuhi' isido sonḏii' do doiho' do toduuk tadau.
44025005	Poboos no isido do, “Potonudon dogo' do mongoi doiho' i tuhun ngaavi' diozu i kikuasa', om nung kivaa nopo do hasa' do tuhun di, nga' kavasa' i' izioho' do mamadawa disido.”
44025006	Kopongo nopo do tuminḏooi miampai dioho' do vahu' tadau toi ko' ahaid no kozo do opod tadau, ugad no isido doid Caesarea om di tadau sumusuut iikau no isido do id pomḇiḇisalaan om pokiovitai no i Paul.
44025007	Kosuvon nopo i Paul, guumungai no isido di Johudi ngaavi' i minikot mantad Jerusalem, do minibponoodo do totonḏos ngaavi' kosinḏuo i au' dioho' aanu do popointahang.
44025008	Iti no o pinongumohig di Paul do montok dau sonḏii', “Aiso i' do kahasaan ku do nunu noopo i kahavan do Unḏang-unḏang Johudi, toi ko' di Panamḇazangan tagazo, toi ko' di Caesar.”
44025009	Kiangkab daa i Festus do maganu do ginavo di Johudi ngaavi', dadi' poboos no isido doid di Paul do, “Kotumḇozo' ko naku do mugad doid Jerusalem om ḇisalaon do sabap no do kapananḏasan ngaavi' diti do id dumḇangan ku do doiho'?”
44025010	Nga' simḇa no i Paul do, “Poingkakat zou no do id dumḇangan di pomḇiḇisalaan di Caesar om doiti' zou no do apatut do ḇisalaon. Aiso i' do hasa' ku doid di Johudi ngaavi' tumanud di noihaan nu kozo.
44025011	Nung kihasa' zou nopo do minimang do kahasaan tagazo, nga' au' zou i' mokiinsian do mantad ukum do patazon. Nga' nung aiso nopo do katapatan di totonḏos ngaavi' do tuhun ngaavi' diti doid dogo', nga' aiso i' songuhun kikuasa' do papataak dogo' doid dioho'. Mokiḇisala' zou di Caesar.”
44025012	Dadi' ponongkitantu' no i Festus do miampai di mononontuduk ngaavi' dau om simḇa no do, “Nokopokianu ko do ḇisalaon di Caesar; dadi' kumaa ko mai' doid di Caesar.”
44025013	Di piipio tadau do mantad di, koikot no i Laja' Agrippa om i Bernice doid Caesarea om ongoi no tuubung di Festus.
44025014	Ahaahaid i' izioho' do tuminomḇuhui, om susuzo' no di Festus i ahal di Paul do id dumḇangan di laja', do moos-boos do, “Kivaa songuhun doiti' i pinotimpoon di Felix do id tolungku',
44025015	om naamot ku do id Jerusalem ovito' no di huguan do padri' ngaavi' om di mohoingon ngaavi' do Johudi o kopoihaan kokomoi do humavan disido, minokianu do ukumon isido.
44025016	Nga' pinoiho ku izioho' do okon i' ko' koubasanan do tuhun ngaavi' do Rome do papataak do iisai noopo, gisom i' do kotuubung po di monononḏos ngaavi' dau i natanḏasan om oonuan do kosivatan do manampung dau sonḏii' mantad di totonḏos i pinotonḏos doid disido.
44025017	Dadi' ikot no izioho' doiti' do miampai dogo', om au' zou i' minomiubat do timpu nga' iikau zou no do id pomḇiḇisalaan ontok di tadau suminusuut om pokiovitai ku no do sumuang i tuhun.
44025018	Kotuubung nopo disido i monononḏos ngaavi', nga' au' i' minononḏos izioho' disido di kahasaan ngaavi' i nosoou ku do potonḏoson dioho' doid disido;
44025019	nga' kivaa do piniuvahan dioho' toi ko' oonu, do miampai disido do kokomoi di ugama dioho' sonḏii' om kokomoi di songuhun i napatai no i pinungaanan do i Jesus nga' noboos di Paul do poimpasi.
44025020	Sabap no do nokopiuman zou do au' songkuo abaa do tumoguvang do ahal miaga diti, do uoto' ku no isido nung tumumḇozo' isido do mugad doid Jerusalem do ḇisalaon kokomoi do ahal diti.
44025021	Nga' pokihuntanai no di Paul o ahal diti do ḇisalaon di Caesar, dadi' ponuu'ai ku no isido do manaan do gisom i' do kaatod ku isido doid di Caesar.”
44025022	Poboos no i Agrippa doid di Festus do, “Aanangan zou daa do koongou zou sonḏii' do tuhun dino.” Simḇa no isido do, “Koongou ko i' mai' disido do suvab.”
44025023	Dadi' di tadau suminusuut koikot no i Agrippa om i Bernice do noikot tinaanḏak om suang no do id hintuun titimungon i notinḏapou di huguan ngaavi' do tinimungan susumangod om tuhun ngaavi' kigaagaa' do id kakaḏazan tagazo di; om ponuu'ai no di Festus i Paul do mogovit sumuang.
44025024	Dadi' poboos no i Festus do, “Oi Laja' Agrippa, om saviavi' kou i songintimung doiti' do miampai dagai, okito diozu do id dumḇangan diozu i tuhun i pinokianu dogo' do tinimungan do Johudi ngaavi' id Jerusalem om do doiti', i noikot no do guminaga' om minoboos do au' apatut do poimpasi iziaho'.
44025025	Montok dogo' nopo nga' noihaan ku no do aiso i' do hasa' tagazo disido, nga' ontok nopo do pokianu isido sonḏii' do mokiḇisala' di Caesar nga' potumḇazaai ku no do popougad isido.
44025026	Nga' aiso i' di pointantu' do aanu ku do monuat kumaa doid di Caesar do kokomoi disido; iho' no poogi' do novit ku isido do id dumḇangan diozu saviavi', om hobi no kozo do montok diau, oi Laja' Agrippa, mooi do opongo nopo i koponoizukan nga' kivaa di dati' do suaton ku.
44025027	Miaga ko' aiso i' guno montok dogo' do papaatod do songuhun i nakahasa' do au' no posunudon i totonḏos ngaavi' i pinotonḏos doid disido.”
44026001	Dadi' poboos no i Agrippa doid di Paul do, “Kavasa' ko nodii do moboos do id koobian nu sonḏii'.” Om kakato' no di Paul o hongon dau om timpuun no do moboos do:
44026002	“Opiumanan ku do kinasip zou, oi Laja' Agrippa, do sumimḇa zou do id dumḇangan nu do tadau baino kokomoi do saviavi' ii totonḏos pinotonḏos di Johudi ngaavi' doid dogo',
44026003	hobi no kozo tu' abaa ko do id ahal ngaavi' do koubasanan om koukatan do id di Johudi ngaavi'. Dadi' mokiinsian zou diau do kotoboi ko daa do mokinongou dogo'.
44026004	“Noihaan i' do Johudi ngaavi' o koulaalaho' do koposizon ku do mantad di omuhok zou po, i koposizon ku mantad nopo di timpuun i' do poingamung do tuhun ku sonḏii' om do id Jerusalem.
44026005	Ahaid no do kotutun dogo' izioho' om kaanu i' izioho' do sumasi' dogo', do mimang no izioho', do minintanud zou di tinimungan i opodos o ukum do id ugama dotokou om minogiigizon zou sabaagi songuhun Pharisee.
44026006	Om ḇisalaon zou do baino tu' sabap no do kahansanan ku do id di ḏanḏi' do Kinoingan doid di taki-aki ngaavi' dotokou,
44026007	i ḏanḏi' do hinansan di opod om duvo tinau' dotokou, do aanu dioho', izioho' i nokotoboi do sodop om tadau do sumamḇa. Id kahansanan no diho', oi Laja', do ḇisalaon zou di Johudi ngaavi'!
44026008	Nookuo nodii tu' miaga ko' au' kou otumḇazaan do kaanu o Kinoingan do monungag di napatai?
44026009	“Montok nopo dogo', nga', nosoou ku haid do kalaja' ku i' do humavan di ngaan di Jesus i tuhun Nazareth do ingkuo noopo.
44026010	Noimaan ku iti do id Jerusalem; izou sonḏii' nga' nokopopotolungku' do ogumu' o tuhun tongoḇitua do Kinoingan, tu' noonuan zou do kuasa' mantad di huguan ngaavi' do padri', om ontok nopo do ukumon izioho' do patazon nga' tuminamḇa' zou nogi' do humavan dioho'.
44026011	Saasau' zou do minongoi do id sinagog do mongukum dioho', kumininam do id lahan diti do mononsog dioho' do mamazada' do kotumḇazaan dioho'; noikot no o kalalaato' ku doid dioho' tu' doiho' po id kakaḏazan tangagazo do suvai nga' ginusa' ku izioho'.
44026012	“Id kalaalahano' no diti do minugad zou doid Damascus, do kikuasa' poimponu' om miampai ponuu' mantad di huguan ngaavi' do padri',
44026013	om ontok doungadau do maamaso zou minḏahan, oi Laja', do nokokito zou do titiu mantad tavan i osinḏak po ko' iho' tadau do poinhiput dogo' om di kinoluangan ku ngaavi' do minḏahan.
44026014	Nokodunsong zikoi doid tana', om koongou ku no o ohou i minoboos doid dogo' do id Hebrew do, ‘Saul, Saul, nookuo tu' unḏosoon zou diau? Moninḏuo ko i' diau sonḏii' do monipak ko no, miaga di sapi' do monipak humavan di kazu pongungunsub dau.’
44026015	Dadi' poboos zou no do, ‘Iisai ko, Tuhan?’ Om simḇa no i Tuhan do, ‘Izou no i Jesus, i unḏosoon nu.
44026016	Nga' tungag no om ingakakat no, tu' minimḇuhai zou doid diau sabap no ditia: do momihi' diau do ponokosuupu ku om do ponokosasi' do id kinopokiikitanan diti i kinokitanan nu dogo', om i ngaavi' pointahangon ku doid diau do suvai tadau.
44026017	Tomposizon ku i' mai' iziau do mantad di tuhun ngaavi' om mantad di tinau' ngaavi' i paatadan ku diau
44026018	do mooi pongukab do mato ngaavi' dioho', mooi do maahing izioho' do mantad kotuvangan kumaa doid tanavau, do mantad kopomolintaan di Saitan kumaa doid Kinoingan, om maza' do kotumḇazaan doid dogo', kaanu mai' izioho' do kopomohiangan do ḏouso ngaavi' dioho' om kabaagi di tungkus di nongoḇitua.’
44026019	“Kopongo nopo iho', oi Laja' Agrippa, nga' au' zou di nakaanu do humavan di kinopokiikitanan mantad surga.
44026020	Aiso no suvai do nimaan ku nga' tuminimpuun zou do mongia', nokopoguhu nopo nga' doid tuhun ngaavi' do Damascus, om susuut no doid di id Jerusalem ngaavi' om saviavi' id uvang do Judaea, om nogi' doid di kapil ngaavi', do minongunsub dioho' do tumongob om gumuhi' doid Kinoingan, do popointahang do kosimḇanon do ginavo dioho' do mantad no di koimaan ngaavi' dioho'.
44026021	Iti no o sabap do ginakom zou di Johudi ngaavi' do id Panamḇazangan tagazo om kumininam daa do mamatai dogo'.
44026022	Nga' noḇitua zou di sakadai do Kinoingan, om iho' no do kakaal zou i' do poinvakas do gisom i' do baino, do sumasi' doid tuhun kigaagaa' om tuhun toomod, moboos do aiso suvai nga' nunu i nokoboos no haid di profeta ngaavi' om di Moses sonḏii' do mositi' no do aantakan:
44026023	do ḏumaa' i Kristus om do, sabaagi do i kopoguhu do tumungag mantad di poimpatai, papaaḇal isido do kanavaon montok do tuhun dotokou om montok di kapil ngaavi'.”
44026024	Kodimpot nopo isido do gisom do doiti' do id koponompungan dau sonḏii' gizak no i Festus do, “Oi Paul, muhau ko; nouhau ko dino kabaahan nu.”
44026025	Nga' simḇa no i Paul do, “Oi Festus, i Pantangon, au' zou i' muhau: moboos zou do boos ngaavi' do katapatan poimbuhat om pomuanḏaman tavasi'.
44026026	Kalati' i laja' do ahal ngaavi' diti, om doid disido no do moboos zou do aiso koosi-osi. Otumḇazaan zou do aiso i' do id saviavi' diti do kopopotigog disido; tu' aiso i' diti do nimaan do poinhosok.
44026027	Oi Laja' Agrippa, otumḇazaan ko naku doid profeta ngaavi'? Koiho zou do otumḇazaan ko.”
44026028	Mantad no diti do poboos no i Agrippa doid di Paul do, “Oluai no, om kapamadadi no dogo' do Kristian ino boobooson nu ngaavi'.”
44026029	Simḇa no i Paul do, “Oluai no toi ko' ahaid po, nga' ahansan zou do id dumḇangan do Kinoingan do okon ko' iziau noopo nga' saviavi' i poingongou dogo' do tadau baino do adadi daa do miaga dogo' — nga' kada' po daa do iti ḇalantai ngaavi'.”
44026030	Sabap no diho' do ingkakat no i laja', miampai di gounal om di Bernice om di songinḏikau miampai dioho' do doiho'.
44026031	Kahabus po izioho' pogibooboos no izioho' om nopiangazan dioho' do, “Tuhun diti nopo nga' au' i' nokoimang di misudong do patazon toi ko' potolungkuon.”
44026032	Om biisaai no di Agrippa i Festus do, “Kavasa' i' daa do pahapason iti tuhun nung au' daa isido minokianu do ḇisalaon di Caesar.”
44027001	Kookunai nopo di do apatut do humazag izikoi kumaa doid Italy, pataako' no i Paul om vookon di nongokotolungku' doid di huguan do atus susumangod i pinungaanan do i Julius, i mantad tinimungan susumangod do Agustan.
44027002	Sakai zikoi no do iso' kapal-hazag mantad Adramyttium i pakaazan doid lolokiton ngaavi' do kapal-vaig i poingompus do tisan daat do Asia om hazag no; miampai dagai i Aristarchus, i tuhun do Macedonia do Thessalonica.
44027003	Di tadau suminusuut nokoumḇaza' zikoi do id Sidon, om avasi' kozo o ginavo di Julius tu' pinapasaga' di Paul do mooi tomḇuhui di tamḇahut ngaavi' dau mooi do otoina' isido.
44027004	Mantad doiho' hazag zikoi no vagu', nga' sabap no do ohogod o tongus do huminazag di izikoi do mokitiung do Cyprus do mantad di tongus,
44027005	dadi' soboong no di daat Cilicia om Pamphylia, kihinaid do duvo minggu' do nakadampot doid Myra id Lycia.
44027006	Doiho' no do nokosoomo' do kapal-vaig mantad Alexandria i pakaazan doid Italy i huguan do atus susumangod om pasakazo' zikoi no dii.
44027007	Odomut izikoi do huminazag do piipio tadau, om nobohiingkang zikoi do dumimpot doid Cnidus. Au' zikoi nakadapit do doiho' tu' ohogod i tongus, dadi' hazag zikoi no doid Crete do mokitiung di tongus do osoosodu' po do mantad Tompok do Salmon
44027008	om minagavi' ginavo do zumuzu di tisan daat gisom i' do nokoikot izikoi doid iso' tizonon pinungaanan do Lolokiton Togingo, id doos di kakaḏazan do Lasea.
44027009	Ogumu' nodii o timpu do noubat, om i kahazagan di kapal-vaig nga' kikohigaganan, tu' nakatahib nodii kozo i timpu do kopogkuasaan, dadi' panaak no i Paul do kopoingatan doid dioho' do,
44027010	“Oi tamḇahut ngaavi'; okito ku do kikohigaganan mai' o kahazagan diti om kounḏovot tokou mai' do ogumu' o kohigaganan do okon ko' atagakan noopo tokou do sinakai ngaavi' om kapal-vaig nga' kiniopon nogi' dotokou.”
44027011	Nga' notumḇazaan po i huguan atus susumangod di di poinkuasa' di kapal om di sanganu di ko' notumḇazaan po do nunu i booson di Paul.
44027012	Om sabap no do au' avasi' do tuminḏooi do id di lolokiton do kapal-vaig do ontok timpu tosogit, do kogumuan di songinsakai do mimang do humomḇus mantad doiho' tu' poinhansan do papatahib di timpu tosogit do id Phoenix — iso' lolokiton kapal-vaig id Crete, i pointoguvang do kabaatan-kotonobon ponong koibutan-kotonobon.
44027013	Podtongus no do otoonong do mantad kabaatan om, minomusoou izioho' do notuhuk i tuḏuvon dioho', kakato' no dioho' i savu' om timpuun no do humazag do zumuzu di tisan daat do Crete.
44027014	Nga' au' i' ahaid do mantad di koikot no o ibut tavakas, i pinungaanan dioho' do “koibutan-kotonobon,” i minamahapos dioho' do mantad di pulou.
44027015	Nokosupan o kapal-vaig di om au' di nakaanu do humusak di tongus, dadi' pokiaha' zikoi nopo nodii di tongus om pokitihib zikoi nopo di.
44027016	Kotiungai izikoi nopo nga' di ontok koikot izikoi do id iso' pulou toniini' i pinungaanan do Cauda om kivaavaa no do nobohiingkang izikoi do momosi di padaau di kapal-vaig.
44027017	Koinsavat nopo ii nga' pokogoso' no ii do id di kapal-vaig; dadi', sabap no do oosizan do kasansad do id tisan daat do Syrtis, poinsavato' no dioho' i savu' om pokiuhun nopo di izioho'.
44027018	Sabap no do au' izikoi koinsud do mantad di tongus topuod, popinggavado' no dioho' i sinakai di ontok tadau suminusuut,
44027019	om di tadau kumotohu nopo nga' pataamo' no dioho' i bakaang ngaavi' di kapal-vaig miampai do minomoguno do hongon dioho' sonḏii'.
44027020	Kivaa do piipio tadau hinaid do au' okito i tadau om tomḇituon ngaavi' om i tongus topuod nga' au' nokotootood gisom i' do aiso di do kahansanan dagai do apasi.
44027021	Dadi', di ahaid nodii do aiso do akanon dioho', ingkakat no i Paul do poingamung di kusai ngaavi'. Poboos no isido do, “Oi tamḇahut ngaavi', apatut daa do minokinongou kou dogo' om au' tuminongkizad mantad Crete. Ongoihian kou i' daa di do mantad diti koumḇakan om kolugian.
44027022	Nga' monuu' zou diozu do au' kou daa atagakan do kahansanan. Aiso i' do tapatai dotokou, ii'iho' no kapal-vaig.
44027023	Minimḇuhai doid dogo' di kosodop i tasab do Kinoingan i sanganu dogo' om i suupuvonon ku,
44027024	om poboos no isido do, ‘Oi Paul, kada' koosizai. Nakasanḏad no do tumuubung ko di Caesar, om umohigan i' do Kinoingan o saviavi' di humazag miampai diau.’
44027025	Kahansan kou no, oi tamḇahut ngaavi'; humansan zou doid Kinoingan do adadi no daa i noboos doid dogo';
44027026	nga' kadada' tokou ma do id piipio pulou.”
44027027	Ontok di sodop koopod om apat muhun-uhun izikoi do id daat do Adriatic, di kuang hobi do pitanga' sodop do kopiumanai no di pakakalaja' ngaavi' do id kapal do osomok no izioho' doid papak.
44027028	Pouhuo' no dioho' i vatu poingkagos do ponuku' om koihaai no do duvo ngoopod ngoopo o inahom; au' no ahaid mantad di pouhuo' no vagu' dioho' i vatu poingkagos om koihaai no do opod po om himo ngoopo ii inahom.
44027029	Dadi', sabap no do oosizan zikoi do kasansad do id vatu do kaang, potobungo' no dioho' o apat savu' mantad douvi di kapal-vaig om samḇayang no do osikap no daa do numavau.
44027030	Kumininam i pakakalaja' ngaavi' do mogidu' mantad di kapal-vaig om pinopotuun di padaau di kapal doid di daat do mimpuupula' izioho' do popoinḏau' di savu' mantad di tuhu di kapal-vaig, nga' poboos no i Paul doid di huguan do atus susumangod om di tuhun ngaavi' dau do,
44027031	“Sahagi-ngau' tumimpoon do id kapal o tuhun ngaavi' diti, aiso i' do kahansanan do apasi ko.”
44027032	Dadi' putuho' no di susumangod ngaavi' i kagos di padaau om kouhun no ii.
44027033	Poguhu i' do numavau unsubo' no di Paul do makan o saviavi' dioho'. Poboos no isido do, “Opod om apat tadau kou do poinganḏad, do ongohouson om aiso do naakan.
44027034	Unsubon ku iziozu do makan; koposizon diozu nopo nga' poinhansan dino. Aiso i' do iso' do tobuk do id tuhu ngaavi' diozu do atagak.”
44027035	Miampai do boos ngaavi' diti do paganu no isido do piipio o louti, ponongkotohuod no di Kinoingan do songingintong izioho', kokibo' no ii om timpuun no do makan.
44027036	Nongounsub izioho' toinsanan om paganu no do takanon montok dioho' sonḏii'.
44027037	Duvo ngaatus om tuu' ngoopod om onom izikoi toinsanan do id di kapal-vaig.
44027038	Kovizau po izioho' do makan pagavado' no dioho' doid daat i ganḏum do minonginggaan di kapal-vaig.
44027039	Kanavau nopo nga' au' izioho' nokoiho do tizonon di, nga' nokito dioho' do kipapak o suok di daat; kigiiginavo daa izioho' do popodungak di kapal-vaig do doiho' nung kaanu daa izioho'.
44027040	Zadaai no dioho' i savu' ngaavi' om kaatu' no ii doid daat, om pinohuvau ponogi' i dukug ngaavi' di tuhin: dadi', poinsavato' no i hazag mooi do osuugi' ii di tongus, do mogovit dioho' do mingisan.
44027041	Nga' koovit no izioho' di hinosog di vaig doid nuunuhu do togis i nohimḇunan do vaig om kasansad no i kapal-vaig. Nakasangat o tuhu di kapal om nakatantang, dadi' imang nodii babak o id douvi di do oimangan di hakun.
44027042	Kiatag daa i susumangod ngaavi' do mamatai di nongokotolungku' tu' oosizan do kivaa dioho' do humozog om mogidu'.
44027043	Nga' aavi' o ginavo di huguan atus susumangod do mogovit di Paul do aiso ingkuukuo om au' di disido pinotumḇazaan o atag dioho' di. Ponuu' no isido di sontob koiho do humozog do moguuguhu do tumuun om kumaa doiho' id tinḏa,
44027044	om i suvai ngaavi' nopo nga' sumusuut do poinsakai do id papan toi ko' id kinoumḇakan ngaavi' di kapal. Ingkaa no iti do naantakan do avasi' om aiso ingkuukuo dioho' saviavi' om nongokotinḏa.
44028001	Koikot nopo izikoi miampai do aiso ingkuukuo, koihaai no dagai do pulou nopo di nga' pinungaanan do Malta.
44028002	Avasi' kozo o kinotompuanan di mogiigizon ngaavi' di doid dagai. Tinoimo izikoi dioho' miampai do minodsudu do tapui tagazo tu' nokotimpuun nodii o timpu umasam om osogit vagu'.
44028003	Nokotimung i Paul do sansaan o suduvon om ontok poudungo' disido ii doid tapui habus no o iso' vuhanut i nohosuan di tapui om tapi no do hongon disido.
44028004	Kokito nopo di mogiigizon ngaavi' do poinggini doid hongon disido i vuhanut nga' pogibooboos no izioho' do, “Mositi' no do momomoduso o tuhun diho'; nokoidu' dati' iho' do mantad daat, nga' au' papakavasa' disido do masi i kotuhidan do doun Kinoingan.”
44028005	Nga', tantago' no disido doid tapui i vuhanut om aiso di do ingkuukuo,
44028006	sunḏung i' ma do poinganḏad izioho' do humonit toi ko' ogunḏop isido do matai do doiho' di. Ahaahaid i' izioho' do minanḏad nga' aiso i' do naantakan di poinsuusuvai do nokito dioho' do id disido, pomusoou po vagu' izioho' om poboos no do kinoingan isido.
44028007	Id soosomok di kivaa do pongumaan di huguan do pulou di, i pinungaanan do i Publius. Tinoimo izikoi disido om tinompuan izikoi disido do tavaavasi' do tohu tadau.
44028008	Naantakan do poinhuvi i tama' di Publius do kitoluo do akavas o hinasu' om magavas. Ngozo' no intangai di Paul isido, om kopongo po do suminamḇayang pakamao' no dau o hongon dau doid di tuhun om kohingasai no isido.
44028009	Kaantakai nopo iti, ii po ngaavi' suvai i kitoluo do id pulou di nga' minodidikot om nohingasan;
44028010	pinantang izikoi kozo dioho', om ontok nopo do hazag izikoi nga' pasakazo' no dioho' do id kapal o kagaaganapan do gunoon dagai.
44028011	Koopusai nopo o tohu vuhan hazag no izikoi do suminakai do id iso' kapal-vaig i poindapit do id pulou di do sohinaid timpu tosogit; minikot ii do mantad Alexandria om kitanḏa' ii do id poguhu dau do i Miapid.
44028012	Duminapit izikoi do id Syracuse om tinḏooi no doiho' do tohu tadau;
44028013	mantad doiho' minuzu izikoi di tisan daat do kuminaa' doid Rhegium. Sangadau mantad di imang no podtongus mantad kabaatan om ontok tadau kumoduvo koikot izikoi no do id Puteoli,
44028014	i kinasaamaanan dagai do vookon di koobpinoizan om nakaanu izikoi do kounsuban do tuminḏooi miampai dioho' do sominggu'. Om dadi' koikot zikoi no doid Rome.
44028015	Koongou nopo i koobpinoizan ngaavi' do doiho' do kokomoi dagai ikot no izioho' do suminoomo' dagai do id pitomuvan i pinungaanan do Apius om id hamin pinungaanan do Tohu Hamin Sisivaan. Kokito nopo di Paul izioho' ponongkotohuod no isido do Kinoingan om ginavo disido nga' nakavakas.
44028016	Koikot nopo izikoi doid Rome pinapakavasa' i Paul do mizon do id tizonon dau sonḏii' miampai di susumangod i mintamong disido.
44028017	Kopongo nopo o tohu tadau hoovo' no disido i huguan ngaavi' do tuhun Johudi. Kotimung po izioho', poboos no isido doid dioho' do, “Oi tobpinai ngaavi', sunḏung i' ma do aiso i' hasa' ku doid tuhun ngaavi' dotokou toi ko' doid koubasanan ngaavi' di taki-aki dotokou, nga' ginakom zou do id Jerusalem om pinataak doid tuhun ngaavi' do Rome.
44028018	Sinoizuk zou dioho' om pahapason zou i' daa, tu' aiso i' do hasa' ku do nokito dioho' i kopogovit do kopongukuman do patazon;
44028019	nga' au' nasaga' i Johudi ngaavi' om nasansagan zou di do mokiḇisala' di Caesar, tu' okon ko' sabap do kivaa do totonḏos ku do humavan do tinau' ku sonḏii'.
44028020	Iho' no poogi' do minongunsub zou diozu do tumuubung dogo' om do monongkiboos dogo', tu' sabap no di kahansanan do Israel do poimḇalantai zou diti ḇalantai.”
44028021	Simḇa no izioho' do, “Au' zikoi nokotoimo do suat ngaavi' mantad Judaea do kokomoi diau, om aiso nogi' di koobpinoizan ngaavi' do nokoikot doiti' do poposogu' toi minonusuzan do pakalaat diau.
44028022	Soovon dagai om avasi' nogi' dati' do koongou zikoi do susuzan nu sonḏii' do kokomoi diau; naavi' do noihaan dagai kokomoi diho' tinimungan do tonudon nu nga' poingumḇangan iho' do ponongkihavan do id noonomḇoo.”
44028023	Dadi' potontuo' no dioho' o sangadau do sumoomo' disido om ogumu' dioho' do tuminomḇuhui disido do id tizonon dau. Susuzai no disido izioho' do kokomoi dau, do minanaak do kasasian doid kopomolintaan do Kinoingan om kumininam do papalati' dioho' kokomoi di Jesus, pinapalati' mantad di Unḏang-unḏang di Moses om di profeta ngaavi' do mantad osuvab po gisom do minsosodop;
44028024	om vookon notumḇazaan di nunu i noboos disido, ii nopo vookon nga' au' notumḇazaan.
44028025	Dadi' au' di izioho' nokopitumḇozo' om, ontok di tongkizad izioho', kivaa di do pinoboos di Paul doid dioho' di touvi no do, “Songkuo nodii o kotootopoto' di boos di Spiritu Toḇitua di ontok poboos isido doid di taki-aki ngaavi' diozu maza' di profeta Isaiah do:
44028026	‘Ugad no om moboos no doid tuhun ngaavi' diti do: “Mokinongou om mokinongou nga' au' kalaalati'! Mintong om mintong nga' au' kokiikito!”
44028027	Ginavo do tuhun ngaavi' diti nopo nga' nakahangas, tohingo ngaavi' dioho' nopo nga' maahan do mokinongou, pinoungkodom kozo dioho' o mato ngaavi' dioho', mooi do au' di oguno i mato ngaavi' dioho' do pongintong, i tohingo ngaavi' dioho' do pokinongou, i ginavo ngaavi' dioho' do pamalati', do poposimḇan do koulaalaho' ngaavi' dioho' om do ohingasan ku nodii,’m ka.
44028028	“Dadi', mositi' no do koiho kou, do iti koponomposizan di Kinoingan nopo nga' nakaatod doid di kapil ngaavi' om mokinongou mai' izioho' diti.” [
44028029	]
44028030	Minizon isido do doiho' do duvo toun do id hamin sinivaan dau sonḏii'. Tinoimo dau o toinsanan i minikot do monomḇuhui disido,
44028031	papaaḇal di kopomolintaan di Kinoingan om popo'ia' di katapatan kokomoi di Tuhan Jesus Kristus miampai aiso do koosi-osi om miampai aiso do katabon do mantad diisai noopo.
45001001	Mantad di Paul, i suupu di Kristus Jesus, i nohoou do ḏumadi do apostol,
45001002	i nokopidan montok di kalaja' di aḇal tavasi' i pinaḏanḏi' do Kinoingan di tahaid no maza' di profeta ngaavi' dau do id di ḇuuk toḇitua.
45001003	Iti no i aḇal tavasi' kokomoi di Tanak disido, i nohodi' tumanud do kodoodouvo' do tuhun,
45001004	i sinakagon di David om i tanak do Kinoingan do tumanud no di doun Spiritu om di doun koḇituahan do mantad di kuasa' do kinotungagan mantad di poimpatai: i Jesus Kristus, i Tuhan dotokou,
45001005	maza' disido no do nokotoimo tokou do graasia om kalaja' do popotongkop di kopongia'an i doun apostol do mogovit do kotunjukan do kotumḇazaan doid saviavi' tinau' do montok kapamantangan do ngaan disido.
45001006	Songingamung kou diti, om mantad no di hohoou disido do asanganu kou di Jesus Kristus.
45001007	Kumaa doid diozu saviavi', oi koginavaan kou ngaavi' do Kinoingan do id Rome, i nongohoou do ḏumadi do tuhun dau tongoḇitua, graasia om pibabasan mantad di Kinoingan i Tama' dotokou om di Tuhan Jesus Kristus.
45001008	Hobi poguhu, monongkotohuod zou do Kinoingan ku maza' di Jesus Kristus do montok diozu saviavi', tu' opibooboos o kotumḇazaan diozu do id pototongkop do pomogunan.
45001009	I Kinoingan i suupuvonon ku miampai do sunḏuvan ku do popo'ia' di aḇal tavasi' di Tanak dau, nopo nga' i sasi' ku do opi'aa'ait ku iziozu tomoimo do id samḇayang ku ngaavi',
45001010	do mokiinsian tomoimo do ingkuo noopo do insan tadau do kaanu zou no daa do tumomḇuhui diozu, nung kohizaban no do Kinoingan.
45001011	Tu' hangadon zou do mongkikiikito diozu mooi do kosunud ku daa doid diozu i taak i doun koduuduvo i kapapavakas diozu tomoimo,
45001012	toi ko' mooi do kavakas tokou songovian maza' di kotumḇazaan dotokou songovian, diozu om dogo'.
45001013	Mimang zou nogi' do koiho kou kozo, oi tobpinai ngaavi', do saasau' zou no do nakagaab do tumomḇuhui diozu — nga' gisom do baino om kivaa nopo do kaantob dogo' — do id di kahansanan do kituva' no daa o kalaja' ku doid diozu do miaga di kalaja' ku do id di kapil ngaavi' do id tizonon suvai.
45001014	Kikalaja' tagazo zou do id tuhun ngaavi' do Greek om nogi' do id di okon ko' Greek, i po toi nongo'ia' toi ko' au' nongo'ia'
45001015	om iho' no o sabap do ohizab zou nogi' do popo'ia' di aḇal tavasi' doid diozu do id Rome.
45001016	Tu' okito ku do aiso i' sabap do oikum-ikum di aḇal tavasi'; ii nopo nga' kuasa' do Kinoingan do montok koponomposizan do potitikid tuhun i kikotumḇazaan — kumaa po haid doid di Johudi ngaavi', om kumaa nogi' doid tuhun ngaavi' do Greek —
45001017	tu' id suang no di do nokointahang o koponomposizan totuhid do Kinoingan: i kotuhidan do mimpau id kotumḇazaan om i pohomḇuson do id kotumḇazaan. I miaga di noboos do id ḇuuk toḇitua do: Iisai noopo i otuhid kogiiginovoo' maza' do kotumḇazaan nga' apasi mai'.
45001018	I kapangantakan do Kinoingan mantad surga nopo nga' maamaso no pointahangon do humavan di au' popoduli' do Kinoingan om di au'-kotuhidan do tuhun ngaavi' tu' sabap no do aiso kotuhidan dioho' do atabanan dioho' o katapatan.
45001019	Tu' nunu nopo i aanu do mongiho kokomoi do Kinoingan, nga' pointahang doid dioho', tu' nokointahang no do Kinoingan ii doid dioho':
45001020	Mantad po di kavangun i pomogunan, do pointahang no haid do okito di pomolotian do ginavo do kivaa do Kinoingan om i kuasa' dau selajur i au' okito tu' okito iho' vinangun ngaavi'. Dadi' iho' no do aiso i' sabap diti tuhun ngaavi' do au' monongkoiho:
45001021	nokoiho izioho' do Kinoingan nga' au' izioho' minamantang toi ko' minonongkotohuod disido sabaagi do Kinoingan, dadi' aiso di do kinotutuko' di piuvahan ngaavi' dioho' om pointuvong o ginavo dioho' i au' koiho do mamalati'.
45001022	Magampa izioho' do abaa, nga' totopot nopo nga' hobi do bosuon izioho',
45001023	tu' nahanan dioho' di pinoomit-omit noopo o koḇontugan do Kinoingan i au' miho do apatai, pinoomit di siningizanak do tuhun i miho do apatai toi ko' tomḇohog ngaavi' toi ko' tazam ngaavi', toi ko' i vinangun ngaavi' i monungkamang toi humonḏoi.
45001024	Iho' nodii do pinohogos do Kinoingan izioho' do minsontob do id taangaangazan do kozomutan do au' mamantang do tinan dioho' sonḏii' —
45001025	tu' nahanan dioho' do vudut i katapatan do Kinoingan om suminamḇa om suminuupu di vinangun om okon ko' di Minamangun, i oḇitua selajul. Amen!
45001026	Iho' no poogi' do pinohogos di Kinoingan izioho' do id gaab ngaavi' do tonsi i koikum-ikum ngaavi';
45001027	i koonḏuan ngaavi' dioho' nga' minogohon di kopiomungan pointantu' miampai di okon ko' pointantu'; om ingkaa nogi' i kokusazan ngaavi' tu' minamazada' di kopiomungan pointantu' miampai do tongoonḏu', tuminaak do momobos do tivou do tonsi montok do tiso' om tiso', mimang di koikum-ikum do id sompikusai om oukum di izioho' sonḏii' di ukum do kosudong di kalaatan dioho'.
45001028	Iho' no poogi', do sabap no do au' izioho' tumumḇozo' do monoimo do Kinoingan, do pinohogos di do Kinoingan izioho' do id kogiiginovoo' dioho' i au' miho do toimoon om i id koimaan talaat.
45001029	Om do baino nokohogos nodii kozo izioho' do id mogisuvai-suvai kalaatan, id kobuntungan, kododoot om kogiiginovoo' talaat; noponu' do kopipihadan, kopomodusaan, pioduan, kopomusingan om kalalaat,
45001030	mananaman, momimitana', gagut ngaavi' do Kinoingan, avagkang, osumḇung om minggaagazo, apaagat do id kalaatan, obinhavan do mohoing,
45001031	aiso tutok, aiso kapamantangan, aiso koginavaan toi kosianan.
45001032	Poingiho izioho' do kootulan do Kinoingan: do iisai nopo i mimang do miaga diti nga' kosudong do patazon — nga' okon noopo ko' maan dioho' iti, nga' mangazou nogi' dovokon i mimang do miaga diho'.
45002001	Dadi', au' pokuazan do iisai ko, au' miho do au' ko ukumon nung momḇisala' ko no. Iziau i' sonḏii' o ukumon nu do ontok momḇisala' ko dovokon, tu' miaga di ukumon nu ngaavi' o kovoovozoo' nu.
45002002	Nokoiho tokou do tuhun ngaavi' do miaga diho' nopo nga' oukum i' tavaavasi' do Kinoingan.
45002003	Nga' iziau — ontok nopo do momḇisala' ko di sontob mimang di om iziau sonḏii' nga' mimang di — soou nu naku do koinsodu' ko mantad kopongukuman do Kinoingan?
45002004	Toi ko' okon naku ko' au' ko popoduli' di kavasian tosima' disido, kataanan om katabazan, nokohiiu do mongiho do komozon diti tinohuod do Kinoingan nopo nga' kopogovitan diau do id katangaban?
45002005	Hinangas nu nopo do au' ko tumongob nga' kopomo'uang noopo do taa-antob montok diau do ontok Tadau kapangantakan i timpu do koihaan do kopootuan do kopongukuman totuhid do Kinoingan.
45002006	Ḇalazan i' mai' disido o toiso'-iso' tumanud di koimaan ngaavi' dau.
45002007	Montok nopo di mongki-aa-anu ngaavi' do koḇontugan om kapantangan om otogui do tumoboi do mimang di tavasi', nga' kikoposizon selajul mai';
45002008	nga' sontob nopo di nokopihi' do koponipuan, om okon ko' katapatan, do ponokopopotunud dioho', tu' sabap no do kopipihadan dioho', nga' kotoimo mai' do kapangantakan talaat.
45002009	Potitikid tuhun i mimang di alaat nga' oikatan mai' do kountingaan om kopupudson — Johudi po haid ngaavi'; nga' Greek ngaavi' ponogi';
45002010	nga' potitikid tuhun i mimang di avasi' nga' oikatan mai' do koḇontugan om kapantangan om pibabasan — Johudi po haid ngaavi', nga' Greek ngaavi' ponogi'.
45002011	Aiso i' do pogoogozoon do Kinoingan.
45002012	Saviavi' i nokopomidouso miampai aiso di Unḏang-unḏang nga' matai mai' do miampai aiso di Unḏang-unḏang; oḇisala' mai' di Unḏang-unḏang i nokopomidouso ngaavi' do id siibo' di Unḏang-unḏang.
45002013	Tu' i potuhidon ngaavi' mai' do Kinoingan, nopo nga' okon ko' i nongokoongou di Unḏang-unḏang, nga' i tuminanud ngaavi' di Unḏang-unḏang.
45002014	Dadi', ontok nopo do mimang i kapil ngaavi', i aiso i' do Unḏang-unḏang, di kovoovozoo' i ponuu'an ngaavi' di Unḏang-unḏang, nga' izioho' no sonḏii' i Unḏang-unḏang, sunḏung i' ma do aiso i' do Unḏang-unḏang dioho'.
45002015	Kaanu izioho' do popokito do vaza' di Unḏang-unḏang i nokosuat do id ginavo dioho', i sosion do suang do ginavo dioho'; tu' nokoiho izioho' di ponimḇangan ngaavi' do suvai, vookon di do mononḏos dioho', om i vookon nopo nga' manaak dioho' do katampungan ...
45002016	ontok tadau, tumanud di aḇal tavasi' i po'ia'on ku, do momḇisala' o Kinoingan, maza' di Jesus Kristus, do saviavi' i poinhosok ngaavi' do id tuhun.
45002017	Nung kaanu kou do momungaan diozu sonḏii' do Johudi, om totootopot do humansan kou doid di Unḏang-unḏang, om ounsikou do Kinoingan diozu,
45002018	om koiho do hizab dau, om koiho di kotunud do mantad di kahasa' tu' no'ia' kou di Unḏang-unḏang;
45002019	nung ahansan kou do popopotunud kou di nobohou om babang di sontob id totuvong,
45002020	do kaanu kou mongia' di taiso toihaan om monontuduk di au' no'ii'ia' sabap no do noponu' do saviavi' toihaan om katapatan i Unḏang-unḏang
45002021	dadi', ontok mongia' kou dovokon, mongia' kou nogi' naku diozu sonḏii'? Mongia' kou do au' kavasa' do manakau, nga' manakau kou naku?
45002022	Moboos kou do au' pakavasaon do magampahu', nga' magampahu' kou naku? Mogodu kou do sumamḇa do nunu i vinangun ngaavi', nga' pakalaat kou naku do nunu i oḇitua?
45002023	Nung, mingazou kou di Unḏang-unḏang, om au' i' diozu atanud ii, dadi' mogovit kou i' do Kinoingan do id kabaazatan.
45002024	Miaga di booson di ḇuuk toḇitua do, Hasa' nu i' do adadi do kabaazatan i ngaan di Kinoingan do id tinau' ngaavi'.
45002025	Kiguno i' o sunat nung tonudon zu no i Unḏang-unḏang; nga' nung au' kou tumingkod do humavan di Unḏang-unḏang, nga' okon i' ko moomogot kou do mantad di au' nosunatan sunḏung potuu do nosunatan kou.
45002026	Om nung tonudon di tuhun au' nosunatan i ponuu' ngaavi' di Unḏang-unḏang, okon naku ko' miaga di nosunatan o kovoovozoo' disido di?
45002027	Ingkaa nogi', do nung tonudon di tuhun au' nosunatan i ponuu' di Unḏang-unḏang nga' isido i' di o mongukum diozu tu' poingigit do suat om nosunatan nga' au' i' tumanud di Unḏang-unḏang? Au' dati' isido nosunatan do id tinan dau, nga' sabap no do natanud disido i Unḏang-unḏang do kopomḇisala' mai' isido diozu tu' nakahavan di Unḏang-unḏang.
45002028	Poin-Johudi nopo nga' okon i' ko' kipomooson no do Johudi, om sunat nopo nga' okon i' ko sunat no toomod i okito do id tinan.
45002029	Johudi totopot nopo nga' i Johudi o kovoovozoo' do id suang, om sunat totopot nopo nga' id suang i' do ginavo, i okon ko' sunat no toomod nga' i doun sunḏuvan. Au' dati' ozoon do tuhun isido, nga' ozoon i' mai' do Kinoingan isido.
45003001	Dadi', kivaa naku do kounalan do poin-Johudi? Kivaa naku do kountungan do osunatan?
45003002	Ingkuo noopo nga' ogumu' i' kozo. Koiso' nopo nga', do id di Johudi ngaavi' no o pinahansanan di pason do Kinoingan.
45003003	Ingkuo nodii, nung vookon dioho' do au' ouhi'? Soovon zu naku do kopongidu' di inuhi' do Kinoingan i aiso kotumḇazaan dioho'?
45003004	Osodu' i' kozo do ingkaa! Kinoingan nopo nga' tomoimo do otopot sunḏung potuu do aiso do tuhun miho hansanon. Miaga di oboos do id di ḇuuk toḇitua do, “Do mooi do kopopokito ko di kotuhidan nu i kapamasi do ontok papaatu' ko do ukum om kointahang nodii o kahantazan nu do ontok momḇisala' ko,” ka.
45003005	Nga' nung kopopovuhai do kopomosizan totuhid do Kinoingan i kalaatan dotokou, kaanu tokou naku moboos do au' otuhid o Kinoingan do ontok — id doun tuhun toomod do koboobooso' — mogovit isido do kapangantakan dau doid dotokou?
45003006	Osodu' i' kozo do ingkaa! Komozon dino nopo nga' okon ko' momḇiḇisala' do pomogunan o Kinoingan.
45003007	Moboos ko dati' do nung kopogovit do Kinoingan do popokito do kotuhidan dau o kalaatan ku, do kaḇantug nodii kozo isido, dadi' au' i apatut do pungaanan zou do i momimidouso.
45003008	Nung ingkaa nopo nodii, nga' kotopot i luputan pitana' do vookon tuhun do popo'ia' izikoi do apatut do mimang do kalaatan o tuhun mooi do kahabus mantad di o kovosian. Totopot nopo nga' apatut do oukum o tuhun ngaavi' do miaga dino.
45003009	Dadi', ingkuo di: moomogot tokou di naku? Osodu' i' kozo ko' ingkaa: nakaatu' no dagai do Johudi ngaavi' om Greek ngaavi' nopo nga' id siibo' do kokuasaan do ḏouso.
45003010	Miaga di oboos do id di ḇuuk toḇitua do, Aiso tongoiso' dioho' do otuhid kogiiginovoo', aiso do songuhun,
45003011	aiso songuhun i abaa, aiso songuhun i mogium do Kinoingan.
45003012	Saviavi' do minogidu', ongoizo do uminonsom, aiso songuhun dioho' do mimang di pointunud, songuhun po nga' aiso.
45003013	Tontologukan nopo ngaavi' dioho' nga' hobong ngaavi' songingukab; abaa do mangahung o diha' ngaavi' dioho', id douvi do munung ngaavi' dioho' o ḇisa' di vuhanut topodos,
45003014	noponu' do tatau' om kohohodong o boos dioho'.
45003015	Osikap o takod dioho' do popotuntug do zaa' di aiso hasa',
45003016	nomḇoo noopo o ngozon dioho' nga' doiho' no o kopomunsaan om kopongumḇakan.
45003017	Au' izioho' koiho di lahan do pibabasan,
45003018	aiso do koonok doid Kinoingan do id mato ngaavi' dioho'.
45003019	Baino, nokoiho tokou nodii do nunu noopo o booson di Unḏang-unḏang nga' noboos do montok di id siibo' ngaavi' di Unḏang-unḏang, mooi do kobongut o tikid-tikid kabang, om oovit doid siibo' do kopomḇisalaan do Kinoingan o sompomogunan.
45003020	Dadi' ingkaa no, do aiso i' do tuhun do pointopot do id dumḇangan do Panalasazan do Kinoingan do miampai tumanud di Unḏang-unḏang; naavi' do maan nopo di Unḏang-unḏang nga' mononsunud dotokou do nunu kozo o ḏouso.
45003021	Kopomosizan totuhid do Kinoingan nopo nga' nasasi' di Unḏang-unḏang om di Profeta ngaavi', nga' baino nopo nga' nokointahang ii do poimpidan mantad di Unḏang-unḏang:
45003022	kopomosizan totuhid do Kinoingan i nakataak maza' do kotumḇazaan id di Jesus Kristus kumaa doid saviavi' i otumḇazaan.
45003023	Aiso i' do pisuvazan: nokopomidouso ngaavi' om natagakan do koḇontugan do Kinoingan,
45003024	om saviavi' nga' nokotopot mantad no di titaak toomod do graasia dau maza' do kinahapasan do id di Jesus Kristus.
45003025	Pinihi' do Kinoingan isido do pono-kohubukan do montok piunungan, maza' do kotumḇazaan, mantad no di kinopohuzungan do zaa' dau, om nokopopokito do kotuhidan dau; montok po haid di poguhu i', di ontok au' po noukum o ḏouso ngaavi' tu' tuminaan isido;
45003026	om montok nogi' do timpu baino, do popokito do ingkuo do otuhid isido, om popotopot do saviavi' i kikotumḇazaan do id di Jesus.
45003027	Dadi' nunu di o koikoton do pingazaan dotokou? Au' i' kaampai iti. Nunu di o kootulan tonudon — do ii-ii no koimaan ngaavi' o kiguno? Au' i'; nga' kotumḇazaan no i kiguno,
45003028	tu' okito dagai iti, do tuhun nopo nga' kotopot do kotumḇazaan, om okon ko' mimang di posunudon di Unḏang-unḏang doid disido.
45003029	Momusoou kou naku do Kinoingan nopo nga' i Kinoingan do montok noopo di Johudi ngaavi' om okon ko' montok nogi' do kapil ngaavi'? Tantu' no do montok nogi' kozo' di kapil ngaavi',
45003030	tu' Kinoingan nopo nga' ii'iso' no; popotopot mai' isido di nongosunatan sabap no do kotumḇazaan dioho', om popotopot mai' isido di au' nongosunatan maza' do kotumḇazaan dioho'.
45003031	Komozon naku dagai do noidu' o lati' di Unḏang-unḏang sabap no do kotumḇazaan? Osodu' i' kozo do ingkaa; nga' papadansaan zikoi di Unḏang-unḏang do id ningkokoton totopot di.
45004001	Dadi' nunu o booson dotokou kokomoi di Abraham, i taki-aki nontodonon do tinan dotokou?
45004002	Nung nokotopot nopo i Abraham do sabap no di noimaan dau, nga' kivaa di daa do kopokiazaan disido. Nga' okon ko' id dumḇangan do Kinoingan;
45004003	okon naku ko' oboos do id ḇuuk toḇitua do, “Notumḇazaan doid di Kinoingan i Abraham om nokountob iti doid disido sabaagi do katapatan?”
45004004	Ontok nopo do pakalaja' o songuhun, nga' okon ko' koponohuadan i gaji otoimo disido nga' montok i' disido ii;
45004005	nga' nung kivaa do au' pakalaja' nga' papataak i' do kotumḇazaan dau doid di songuhun i popotopot doid di au' otumḇazaan do Kinoingan, nga' kotumḇazaan no diti i pountobon do sabaagi katapatan.
45004006	Ingkaa nogi' i oboos di David: pungaanan disido o tuhun do asanang nung taakon do Kinoingan doid tuhun di o katapatan, do suvai ko' toomḇo noopo o koimaan do noimaan:
45004007	Songkuo nodii inazou di nongohiong o kahasaan, i nopuhas o ḏouso.
45004008	Songkuo nodii inazou di aiso kahasaan do pinotonḏos di Tuhan.
45004009	Montok noopo naku di nongosunatan o ḇalakat diti, toi ko' noboos nogi' naku iti do montok di au' nongosunatan? Nga' noboos dagai kokomoi di Abraham do i kotumḇazaan dau nopo nga' nokountob sabaagi do katapatan disido.
45004010	Dadi' ingkuo di iti do nadadi? Ontok di nosunatan no isido, toi ko' poguhu i' do nosunatan isido? Okon i' ko ontok di nosunatan no isido, nga' di au' po nosunatan isido;
45004011	om di touvi nodii do nosunatan isido, do ponokotanḏa' om ponokojamin do ii nopo kotumḇazaan disido di au' po nosunatan isido nga' nokountob doid disido do ponokokapatapatan. Id lahan no diti, do nadadi i Abraham do taki-aki do saviavi' di ongotumḇazaan i au' po nosunatan, mooi do kountob nodii izioho' do nokotopot;
45004012	kaampai no i taki-aki di nongosunatan i okon ko' nongosunatan noopo, nga' tuminanud nogi' do poomitanan do kotumḇazaan di Abraham di poguhu i' do nosunatan isido.
45004013	Tu' ii nopo ḏanḏi' doid di Abraham om di sinakagon ngaavi' dau do apatut do otungkusan isido do pomogunan nga' okon i' ko' maza' di Unḏang-unḏang, nga' maza' i' di kotuhidan do kotumḇazaan.
45004014	Tu' nung ii no i mamaamasi ngaavi' do momoguno di Unḏang-unḏang o kaanu mai' di tungkus, nga' aiso i' hoogo di kotumḇazaan om aiso i' do vinakas di ḏanḏi';
45004015	tu' aiso suvai do kahabus mantad di Unḏang-unḏang nga' ii no kapangantakan do Kinoingan, om ontok no do aiso do Unḏang-unḏang do kaanu do mamaamasi do au' kahavan di Unḏang-unḏang.
45004016	Iho' no sabap do i ḏanḏi' nopo nga' montok do kotumḇazaan, mooi do mikot ii do sabaagi taak toomod om aanu montok saviavi' sinakagon, do okon ko' sontob noopo di humansan di Unḏang-unḏang nga' montok nogi' di humansan ngaavi' doid di kotumḇazaan di Abraham, i taki-aki dotokou saviavi'
45004017	(miaga di oboos do ḇuuk toḇitua do: Dinadi ku iziau do tama' do tinau' togumu'). I Abraham no i tama' dotokou do id dumḇangan do Kinoingan, i pinahansanan disido do kotumḇazaan dau, om i popotungag di nangapatai om mamangun do nuununu nopo i aiso po haid.
45004018	Sunḏung potuu do miaga ko' aiso i' do kahansanan nga' huminansan om notumḇazaan isido, do adadi isido do tama' do tinau' togumu' do id koponuhukan di ḏanḏi' do: “Ingkaa nogi' mai' o sinakagon nu ngaavi',” ka.
45004019	Ii po tinan disido do osoou do miaga nopo do poimpatai — tu' kuang hobi atus toun no o umul disido — om i pagaganakan di Sarah nga' nokoing no nga' au' i nokoguzu' do kotumḇazaan disido.
45004020	Miampai huminansan di ḏanḏi' do Kinoingan, au' i miniduvo o ginavo disido toi ko' natagakan do kotumḇazaan, nga' nakaanu do kavakasan do mantad kotumḇazaan om minamḇantug do Kinoingan,
45004021	miampai poimponu' do kahansanan do nunu nopo i pinaḏanḏi' do Kinoingan nga' kikuasa' isido do monuhuk.
45004022	Iti no i kotumḇazaan i pinountob do ponokopopotopot disido.
45004023	Om komozon nopo di boos do “pinountob” do id ḇuuk toḇitua nga' kokomoi do okon ko' isiisido no, nga' kumaa nogi' doid dotokou —
45004024	kotumḇazaan dotokou nga' “kountob” nogi' mai'
45004025	tu' otumḇazaan tokou disido i pinopotungag di Tuhan dotokou Jesus do mantad di poimpatai i pinataak doid kapatazon montok do ḏouso ngaavi' dotokou om pinotungag montok do kapatapatan dotokou.
45005001	Dadi', do baino tu' nokotopot tokou nodii do kotumḇazaan, id pibabasan tokou nodii miampai do Kinoingan maza' di Tuhan dotokou Jesus Kristus;
45005002	maza' no disido, do id kotumḇazaan, do nokosuang tokou do id kaanangan do Kinoingan i kinosuangon dotokou do mamaamasi, om poinganḏad do munsikou do id koḇontugan do Kinoingan.
45005003	Okon ko' ii'ino no; nga' munsikou tokou nogi' do id kounḏasaan ngaavi' dotokou miampai mamalati' do kounḏasaan nopo nga' mogovit do katabazan,
45005004	om katabazan nopo nga' mogovit do pomuginavaan i nokinaman, i manaak dotokou do kahansanan,
45005005	om i kahansanan i au' i' mai' popobuvang dotokou, tu' nokotuntug no di Spiritu Toḇitua, i nakataak doid dotokou, do id ginavo dotokou i koginavaan do Kinoingan.
45005006	Ontok nopo di kakaal po dotokou do aiso lompu', ontok di timpu nakatantu', nga' minatai i Kristus do montok tuhun ngaavi' momimidouso.
45005007	Au' kou i ko'ium do songuhun i pointounḏa' do matai do montok po toi di tuhun tavasi'; sunḏung potuu, montok di tuhun tavasi' kozo, do kivaa dati' do pointounḏa' do matai.
45005008	Dadi' katahangan iti do koginavaan sonḏii' di Kinoingan doid dotokou, do minatai i Kristus do montok dotokou di ontok kakaal po do momimidouso tokou.
45005009	Iho' no poogi', do ingkuukuo po, tu' nokotopot tokou nodii di kinapatazon di Kristus, nga' angatampasi tokou, maza' disido, do mantad di kapangantakan do Kinoingan.
45005010	Tu' nung, ontok di gagut tokou po haid, nga' nokoponongkivasi' tokou do Kinoingan maza' do kinapatazon di Tanak dau, hoohobi podii vagu' do koiho tokou, tu' nokoponongkivasi' nodii disido do baino, do apasi tokou mai' di koposizon dau.
45005011	Hobi podii vagu', tu' noponu' tokou do kahansanan do kapaazaan doid di Kinoingan, maza' di Tuhan dotokou Jesus Kristus, tu' maza' disido no do nakaanu tokou di koponongkivosian dotokou.
45005012	Iho' no poogi', do nokoikot doid pomogunan o ḏouso do minaza' do songuhun, om kapatazon minaza' do ḏouso, om ingkaa no do nokoohiu do id saviavi' tinau' o kapatazon tu' saviavi' tuhun nga' nokopomidouso.
45005013	Doiho' no haid id pomogunan o ḏouso di aiso po do tongoiso' di unḏang-unḏang, sunḏung potuu do au' kountob o ḏouso di ontok aiso di unḏang-unḏang.
45005014	Nga' minomolinta' doid saviavi' mantad di Adam gisom doid di Moses o kapatazon, kaampai no ii ḏouso i au' nakahavan di ponuu', miaga di Adam, miipiaga i' isido di Songuhun i mikot...
45005015	Aiso i do kopiagahan di taak toomod om di kopokousan. Nung minikot doid ginumuan i kapatazon minaza' do hasa' do songuhun, hobi podii kozo o vaza' do graasia do Kinoingan, i mikot doid ginumuan om ogumu' kozo do ponokotitaak toomod maza' di songuhun i Jesus Kristus!
45005016	Au' nogi' miho do piagahon i taak om i hasa' do songuhun tuhun. Nokopogovit do kopongukuman o iso' no o hasa' nga' kopongo nopo i kahasaan togumu', koikot no i titaak toomod om i nogi' kahapasan!
45005017	Mantad i' do kopokousan mantad do songuhun tuhun do nokoikot o kapatazon do momolinta' do saviavi', nga' hobi po ginazo do kopomolintaan id koposizon di kotoimo ngaavi' di graasia poimponu' om i taak di kopomosizan totuhid, maza' di songuhun tuhun, i Jesus Kristus.
45005018	Nokopogovit do kopongukuman do id saviavi' tuhun o hasa' do songuhun tuhun; om i koimaan tavasi' do songuhun tuhun nopo nga' nokopogovit do kapatapatan om koposizon doid saviavi' tuhun.
45005019	Mantad do au' minimozo' o songuhun tuhun ogumu' i nadadi do momimidouso, ingkaa nogi' do mantad no do minimozo' o songuhun tuhun do ogumu' i nadadi do otuhid.
45005020	Ontok nopo do nokoikot i unḏang-unḏang nga' minomo'uang no ii do kosivatan do humasa'. Nga' songkuo po do guminumu' o ḏouso, nga' tomoimo do oguugumu' po o graasia;
45005021	tu' sabap no do nokopogovit do kapatazon o kopomolintaan do ḏouso, do momolinta' di o graasia maza' do koponomposizan totuhid i mogovit doid koposizon selajul maza' di Jesus Kristus Tuhan dotokou.
45006001	Dadi' nunu nodii i apatut do booson dotokou? Tumood tokou naku do id ḏouso mooi do oonuan do hobi ginumu' do graasia?
45006002	Okon ko' ingkaa. Nangapatai tokou do id ḏouso; ingkuo tokou nodii do kaanu tumihomḇus do mogiigizon do id suang di?
45006003	Tantu' no do au' po diozu nohiivan do ontok nopo di kopodsu' tokou do id di Kristus Jesus, nga' nopodsu' tokou do id kinapatazon dau.
45006004	Dadi' mantad no do nopodsu' tokou do id kinapatazon dau do nohobong tokou miampai disido, mooi do miaga di Kristus tu' notungag di kuasa' do koḇontugan di Tama' do mantad poimpatai, zotokou nga' apatut nogi' do tumimpuun mamaamasi do id koposizon kavavagu.
45006005	Nung nokoiso' tokou doid disido do minatai do kapatazon miaga di disido, dadi' ingkaa tokou nogi' do potungagon miaga disido;
45006006	nokoiho tokou do zotokou nopo haid nga' nakapapak miampai disido, mooi do ouzas ii izotokou haid ii id doun ḏouso om apatut do songinggabas tokou mantad koudipanan do ḏouso.
45006007	Iisai nopo i napatai no, nga' ingkuukuo po nga' nakahapas nodii do mantad ḏouso.
45006008	Nga' otumḇazaan tokou, do nung napatai tokou miampai di Kristus, nga' mamaamasi tokou nogi' mai' do miampai disido.
45006009	Koiho tokou do tinungag i Kristus do mantad di poimpatai om au' nodii matai vagu'. Aiso nodii do kuasa' do kapatazon kumaa disido.
45006010	Tu' miampai do minatai do insan no, napatai isido do id ḏouso do insan-insan, om koposizon nopo disido do baino nga' koposizon miampai do Kinoingan.
45006011	Ingkaa nogi', do mositi' do kokito kou daa diozu sonḏii' do poimpatai do id ḏouso nga' poimpasi montok di Kinoingan do id di Kristus Jesus.
45006012	Iho' no poogi' do mositi' no do au' kou popohogos do ḏouso do momolinta' do id tinan diozu i miho do apatai om popoimozo' diozu do gaab ngaavi' di;
45006013	kada' diozu taako' doid ḏouso o toomḇo noopo di boogizan do tinan diozu do gunoon do ponokobakaang ngaavi' do kalaatan. Nga' taak kou no doid di Kinoingan, do sabaagi tuhun ngaavi' do napasi mantad di poimpatai, om taako' no doid di Kinoingan o tikid-tikid boogizan do tinan ngaavi' diozu do ponokobakaang do kotuhidan;
45006014	om dadi' aiso nodii mai' do kuasa' do ḏouso do id diozu — tu' okon ko' mamaamasi kou do id siibo' do unḏang-unḏang, nga' id siibo' do graasia.
45006015	Dadi' ingkuo nodii? Kavasa' tokou di naku do momidouso, tu' okon nodii ko' id siibo' tokou di unḏang-unḏang nga' id siibo' nodii do graasia? Tantu' no do au'.
45006016	Koiho kou ngaavi' do nung kotumḇozo' kou do ḏumadi do tudipon do iisai noopo om mimozo' disido, nga' tudipon kou no disido i imozoon diozu: kavasa' kou do ḏumadi do tudipon do ḏouso i kopogovit doid kapatazon, toi ko' ḏumadi do obingimozo' i kopogovit doid kopomosizan totuhid.
45006017	Tudipon kou ngaavi' haid do ḏouso, nga' kotohuadan doid di Kinoingan tu' minimozo' kou miampai do aavi' o ginavo doid kopongia'an ngaavi' i pino'ia' doid diozu;
45006018	dadi', nangakagabas kou nodii do mantad sumuupu do ḏouso, om minaganu do kotuhidan do ponokotuan diozu.
45006019	Moboos zou do id koboobooso' do tuhun tu' kakaal kou po do tuhun ngaavi' tongomungkang: tuminaak kou haid sonḏii' do ponokosuupu ngaavi' do kozomutan, om au' miho tumanud do kootulan i nokopogovit do id hobi do au' miho do potunudon, nga' do baino nopo nga' mositi' tumaak kou no diozu sonḏii' doid kotuhidan i kopogovit do kopomḇituahan.
45006020	Ontok nopo di suupu kou po haid do ḏouso, nga' au' kou minomiumon do tanggungan diozu do id kotuhidan,
45006021	om nunu di o kinounalan diozu do minamaamasi do ingkaa? Ongoikum-ikum kou nodii do baino do kinopiipiumanai ngaavi' diozu diho' tu' koozuuzuvo' nopo diho' nga' kapatazon o koikoton.
45006022	Nga' do baino nopo, tu' nakahapas kou nodii do mantad ḏouso om nadadi do suupu ngaavi' do Kinoingan, nga' taanu nopo nodii mai' diozu nga' tingadan do koḇituahan om koikoton nopo dino nga' koposizon selajul.
45006023	Tu' vohos nopo i ḇalai mantad do ḏouso nga' kapatazon; nga' titaak toomod nopo do mantad do Kinoingan nga' koposizon selajul do id di Kristus Jesus Tuhan dotokou.
45007001	Oi tobpinai ngaavi', sabaagi do tuhun nongohuda' di Unḏang-unḏang, tantu' no do au' diozu nohiivan do ii nopo unḏang-unḏang nga' kaanu monguasa' do tuhun do ontok no do poimpasi po o tuhun di.
45007002	Ponokopoomitanan nopo nga' i tonḏu' nasavo, i sansavo dosido o sanganu dosido, tumanud do Unḏang-unḏang, do sohiihinaid disido do poimpasi, nga' apatai nopo i sansavo dosido nga' opupusan nodii, do tumanud do kootulan, o tonggungan dosido doid disido do ponokosinavaan.
45007003	Dadi' nung tumaak zosido doid kusai suvai do ontok kakaal po do poimpasi i sansavo dosido, nga' komozon nopo di nga' magagampahu' zosido; nga' nung apatai i sansavo dosido nga' opupusan nodii o tonggungan dosido, do tumanud do kootulan, om nung mokisavo zosido do kusai suvai, nga' okon nodii ko' magagampahu' zosido.
45007004	Ingkaa nogi', oi tobpinai ngaavi', do nangapatai kou do id di Unḏang-unḏang maza' di tinan di Kristus, dadi' iho' no do kaanu kou nodii do tumaak doid di songuhun, ino nopo nga', do id disido i tinungag mantad di poimpatai do mamadadi dotokou do mogiigizon do id kovosian montok do Kinoingan.
45007005	Ontok nopo do poimpasi tokou po do id kovoovozoo' ngaavi' do tinan dotokou, nga' maamaso do kumalaja' do id pototongkop do tinan dotokou i kovoovozoo' dotokou do momidouso, nounsuban di Unḏang-unḏang do mamadadi dotokou do mogiigizon do montok noopo do kapatazon.
45007006	Nga' do baino, nakahapas tokou no do mantad di Unḏang-unḏang, nangapatai do id nunu i pinopotolungku' dotokou, om dadi' id kalaja' kavavagu nodii tokou, i doun koduuduvo, om okon nodii ko' poinkalaja' do id kalaja' haid di kootulan nokosuat.
45007007	Dadi' nunu nodii o booson dotokou? Do ḏouso ii Unḏang-unḏang? Osodu' i' kozo do mantad dino! Tu' nung okon ko' i Unḏang-unḏang, nga' au' zou i' daa nokoiho do nunu o ḏouso; do ponokopoomitanan nopo nga', au' zou i' daa nokoiho do nunu o komozon do gumaab nung au' noboos di Unḏang-unḏang do: “Kada' imang gaab.”
45007008	Nga', kokito nopo o kosivatan do maza' do ponuu'an diho', nga' poimḇuhazo' nodii do ḏouso do id dogo' o saviavi' gaab; songkuo noopo hinaid do aiso do Unḏang-unḏang, nga' poimpatai o ḏouso.
45007009	Ii nopo di aiso po do Unḏang-unḏang, nga' poimpasi zou nopo haid; nga' koikot nopo i ponuu', nga' koikot no do id koposizon o ḏouso
45007010	om kapatai zou no. Koposizon i' o oviton di ponuu' nga' nokito ku do nokopogovit i' ii do kapatazon,
45007011	sabap nokokito do kosivatan o ḏouso, do mantad no di ponuu', do pinapalavong dogo', om minamatai dogo' o ḏouso, minaza' di ponuu'.
45007012	Dadi', ii nopo Unḏang-unḏang nga' oḇitua, om ii nopo ponuu'an dau nga' oḇitua, otuhid om avasi'.
45007013	Komozon di naku dino do kinapatazon ku nopo nga' nokopogovit do kovosian? Osodu' i' kozo do mantad dino! Nga' nakapamatai dogo' i ḏouso do maza' di tavasi' do mooi do ointutunan kozo do ḏouso no ḏouso, om ingkaa no do mantad no di ponuu' do pinopokito o ḏouso di kuasa' dau do aiso gontob.
45007014	Nokoiho tokou i' kozo do ii nopo Unḏang-unḏang nga' doun koduuduvo: nga' izou nopo nga' i notoodo do id tonsi om zaa' i nakadagang do ponok-tudipon do ḏouso.
45007015	Au' zou i' kalati' do koulaalaho' ku sonḏii'. Au' ku i' oimaan i nunu i maan ku, nga' ii nopo kabaazatan ku nga' oimaan ku.
45007016	Ontok nopo do maan ku i nunu i au' ku kaanangan do mimang, nga' kakaal i' do monoimo zou di Unḏang-unḏang sabaagi do avasi',
45007017	dadi' okon i' ko' izou sonḏii' o mimang di, nga' i ḏouso i' ii poingizon do id dogo'.
45007018	Om otopot no, do aiso i' do toihaan ku do avasi' do poingizon do id dogo' — do sabaagi do tuhun toomod zou, ino nopo — nga' sunḏung i' ma do id dogo' i hizab ku do mimang di tavasi', nga' ii nopo vinakas do mimang di nga' okon ko' id dogo':
45007019	ii nopo tavasi' i kaanangan ku do mimang, nga' au' ku i' oimaan; ii nopo talaat i au' ku kaanangan — nga' i no o maan ku.
45007020	Soosongian noopo do oimaan ku i au' ku kaanangan do mimang, nga' okon ko' izou i mimang di, nga' i ḏouso i poingizon do id dogo'.
45007021	Dadi' okito ku o kootulan ditia: do montok nopo dogo', nga' aiso no daa do maan ku do suvai nga' i no tavasi', nga' i talaat i' o mikot.
45007022	Id suang nopo dogo' sonḏii' nga' guminavo zou i' kozo di unḏang-unḏang do Kinoingan, nga'
45007023	okito ku do kivaa do unḏang-unḏang do suvai do id tinan ku i monongkihavan di unḏang-unḏang i id suang ginavo ku. Dadi' adadi zou di do i potolungkuon do id unḏang-unḏang do ḏouso diho' i poingizon do id tinan ku.
45007024	Songkuo nodii o kalaalaato' ku kotuutuhun! Iisai nodii o manampasi dogo' do mantad diti tinan i ukumon do kapatazon?
45007025	Kinoingan — kotohuadan doid disido — maza' di Jesus Kristus i Tuhan dotokou! Ingkaa no do izou sonḏii' miampai do ginavo ku, mimozo' zou di unḏang-unḏang do Kinoingan, nga' id kovoovozoo' ku nopo ii au' pointantu' nga' mimozo' zou di unḏang-unḏang do ḏouso.
45008001	Ingkaa no, do au' i' mai' kodoodonto po o kopongukuman doid diisai-isai i id di Kristus Jesus,
45008002	tu' ii nopo unḏang-unḏang di Spiritu i manaak do koposizon do id di Kristus Jesus nga' nakapapahapas diozu do mantad unḏang-unḏang do ḏouso om kapatazon.
45008003	Nunu nopo i au' oimaan di Unḏang-unḏang sabap no do komungkangan do kovoovozoo' do tuhun, nga' noimaan i' do Kinoingan, miampai do minonuu' di tanak dau sonḏii' do id isoo' i' di kovoovozoo' do tuhun miaga do iisai noopo i momimidouso do ḏumadi do kohubukan montok do ḏouso, om mongukum do ḏouso do id dino kovoovozoo' do tinan do tuhun.
45008004	Ingkaa no iti mooi do koponontob nodii kozo do id dotokou i gunoon ngaavi' di Unḏang-unḏang do maso tokou popotunud do koposizon dotokou do okon ko' tumanud do kovoovozoo' di tonsi dotokou nga' di sunḏuvan.
45008005	ii nopo mogiigizon ngaavi' do tumanud do kovoovozoo' do tonsi dioho' nga' kipomuanḏaman do id di doun kovoovozoo' do gaab ngaavi' do tuhun; ii nopo mogiigizon ngaavi' id doun sunḏuvan nga' kipomuginavaan do montok ngaavi' di id doun sunḏuvan.
45008006	Om kovoovozoo' nopo do tuhun nga' aiso suvai do anḏadon nga' kapatazon, nga' ii nopo di sunḏuvan nga' manḏad do koposizon om pibabasan,
45008007	tu' kokiikitanai nopo do kinoukatan do kovoovozoo' do tuhun nga' au' kosudong di Kinoingan tu' au' i' gia sumujut ii doid Unḏang-unḏang do Kinoingan, om otopot no do au' kaanu ii,
45008008	om iisai nopo i mogiigizon do tumanud do kovoovozoo' do tonsi dioho' nga' au' no kozo kopopounsikou do Kinoingan.
45008009	Nga' iziozu nopo, nga' au' i' mogiigizon do tumanud do kovoovozoo' do tonsi diozu, nga' tumanud i' di doun sunḏuvan, tu' nokopogiigizon no do id diozu i Spiritu do Kinoingan. Totootopot nopo nga', iisai nopo i aiso di Spiritu di Kristus nga' okon ko' doun disido.
45008010	Nga' nung id diozu i Kristus, nga' poimpatai o tinan diozu sabap do ḏouso nga' poimpasi o koduuduvo sabap no do nongokotopot kou no;
45008011	om nung poingizon do id diozu i Spiritu disido i pinopotungag di Jesus do mantad di poimpatai, nga' manaak nogi' mai' isido do koposizon do id tinan diozu i miho do apatai, isido i minonungag di Kristus Jesus do mantad di poimpatai maza' di Spiritu dau i poingizon id diozu.
45008012	Sabap no diho', oi tobpinai ngaavi', do okon ko' kitutang tokou do id tonsi do mooi do sumujut tokou di tonsi dotokou.
45008013	Nga' nung mogiigizon kou nopo do miaga diho', nga' tantu' no do angapatai kou; nga' nung miampai di Spiritu do patazon diozu i koubasanan ngaavi' i mantad do id tinan, nga' kikoposizon kou i' mai'.
45008014	Saviavi' buu'anon di Spiritu do Kinoingan, nga' tanak ngaavi' do Kinoingan;
45008015	tu' ii nopo notoimo diozu nga' okon ko' i sunḏuvan do koudipanan i mogovit diozu do mahik doid kounḏoosizan; nokotoimo kou do sunḏuvan do kogompizan, i monuhung dotokou do humaad do, “Abba, Ama'!” ka.
45008016	Mamung i Spiritu sonḏii' do sunḏuvan dotokou do sumasi' do tanak tokou do Kinoingan.
45008017	Om nung tanak tokou, nga' tutumungkus tokou ngaavi', tutumungkus do Kinoingan om poingapu do tumungkus miampai di Kristus, nung maagi tokou no do id kounḏasaan dau, mooi do kabaagi tokou di koḇontugan dau.
45008018	Soovon ku nopo, nga' au' i' koongoi-ongoi o saviavi' o kounḏasaan dotokou do baino di Koḇontugan i nakasanḏad do kointahang doid dotokou.
45008019	Tu' manḏad-anḏad o vinangun ngaavi' do pointahangon o tanak ngaavi' do Kinoingan.
45008020	Okon ko' montok do paḏaamaan ngaavi' di sonḏii' do nakababo' do id vinangun o aiso kahansanan, nga' montok i' disido i pinopotoodo di —
45008021	miampai atag do kagabas daa sonḏii' do mantad koudipanan doid kobuntungan o vinangun ngaavi' om oovit doid isoo' i' o kagabasan i aḇantug do ponokotanak ngaavi' do Kinoingan.
45008022	Nokoiho tokou kozo do maamaso monong-odoi do oluahan do toluo mogkoosusu o saviavi' vinangun do gisom i' do baino.
45008023	Om okon ko' ii'ino no: nga' zotokou nogi', i nongokotoimo do tuva' ngaavi' koiso nogi' di Spiritu, zotokou po nga' monong-odoi nogi' do id suang do ginavo dotokou, do hangadon om poinganḏad do kagabas o tinan dotokou.
45008024	Id kahansanan nopo, nga' kivaa no do kopomosizan dotokou, id kahansanan nopo, okon ko' okito do pointinḏapou, toi au' i' apatut do humansan tokou — nga' aiso i' do po'o'ompus nopo do humansan do nunu i okito nodii dau.
45008025	Nga', kikahansanan tokou nopo doid di au' po okito dotokou nga' kaanu tokou do manḏad di miampai do kotoboi o kotumḇazaan.
45008026	Om isoo' i' ko' miaga nogi' diti, do mikot nogi' i Spiritu do manakadai dotokou do id komungkangan dotokou, tu' ontok nopo do au' tokou koiho do ingkuo do sumamḇayang pointunud, nga' soosonḏii' i' i Spiritu do monong-odoi do popohomḇus di pokiinsianan ngaavi' dotokou i au' kohomḇus do id boos ngaavi';
45008027	om koiho i' isido do nunu o komozon di Spiritu tu' otihiu disido o ginavo do saviavi', tu' ii nopo samḇayang ngaavi' i pohomḇuson di Spiritu do montok do tuhun tongoḇitua do Kinoingan nga' tomoimo do pointanud do pomuanḏaman do Kinoingan.
45008028	Nokoiho tokou do kumalaja' o Kinoingan do miampai di guminavo ngaavi' disido, i nongohoou do pointanud di hizab dau, om dodizon no o saviavi' do angavasi' montok dioho'.
45008029	Naazu no haid disido do iisai ngaavi' i nangakasai' do toodoon do poingomit di Tanak dau, mooi do isido no i totuo no kozo di ginumuan do mogiobpinai;
45008030	izioho' no i nangakasai' o hinoou disido, pinotopot disido i sontob hinoou dau, om sontob di pinotopot disido nga' nongoovit disido doid koḇontugan.
45008031	Oboos po iti, nunu di vagu' o po'uangon dotokou? Nung montok dotokou o Kinoingan, iisai di o kaanu do humavan dotokou?
45008032	Sabap no do au' i' nihian disido i Tanak dau sonḏii', nga' pinataak dau isido do montok do kovosian dotokou saviavi', dadi' au' tokou di naku mobpiumon do miampai disido oonuan tokou mai' toomod disido do saviavi' di titaak ngaavi' dau?
45008033	Iisai di o kaanu do mogovit do kapananḏasan kumaa doid di nongopihi' do Kinoingan? Ontok manaak o Kinoingan do kotuhidan i kapasi,
45008034	iisai di o kaanu do mongukum? Okon naku ko' poingiho tokou do i Kristus Jesus no ii, i napatai — oo' om hobi po, do i notungag mantad di poimpatai om ii id avananan do Kinoingan — om i popo'uang do kopokiinsianan disido do montok dotokou?
45008035	Kivaa naku do kaanu popotongkizad dotokou do mantad koginavaan di Kristus, kaanu naku o kosusaan ngaavi' toi ko' katangaban dotokou, toi ko' kopongunḏasaan, toi ko' kosompitan do takanon toi ko' basaan, toi ko' kopogunḏaanakan toi ko' kopongimangan;
45008036	miaga di boos do ḇuuk toḇitua do: “Sabap no diau do dusoon zikoi do sangaangadau, paagahon do kamḇing ḇiri'-ḇiri' i maan kooto'?”
45008037	Au'; kavaza' tokou diti do ongounsikou do kahantoi, do mantad no do kuasa' disido i guminavo dotokou.
45008038	Tu' otumḇazaan zou diti do: kapatazon po toi ko' koposizon, toi ko' tasab ngaavi', toi ko' i momolinta' om kuasa' do surga, aiso i' di kivaa do baino, aiso i' di maamaso mikot, toi ko' nunu noopo o kuasa',
45008039	toi ko' kinavas toi ko' inahom, toi ko' nunu noopo o vinangun, do kaanu popotongkizad dotokou do mantad koginavaan do Kinoingan, i nokointahang doid dotokou do id di Kristus Jesus Tuhan dotokou.
45009001	Iti no i katapatan om moboos zou do id Kristus, au' zou i' mimpuupula', tu' sumasi' montok dogo' do id di Spiritu Toḇitua i suang ginavo ku;
45009002	kivaa katangaban tagazo om kounḏasaan togumu' do id suang ginavo ku:
45009003	kasamḇayang zou i' daa do ovusung zou no daa sonḏii' om kotongkizad mantad di Kristus, nung iti no o kopopountung di koobpinoizan ngaavi' i tonsi om zaa' ku ngaavi' sonḏii'.
45009004	Tuhun ngaavi' izioho' di Israel; i nongogompi do ponokotanak, dioho' no di koḇontugan om di pinibatasan ngaavi'; nakataak doid dioho' i Unḏang-unḏang om i kasamḇaan doid di Kinoingan om i batos ngaavi'.
45009005	Sinakagon izioho' di komohoingan ngaavi' om mantad no dioho', nung soovon o nontodonon do tinan, do minikot i Kristus i poinhoohobi do saviavi', i Kinoingan, toḇitua selajul. Amen.
45009006	Okon ko' au' notuhuk i batos di Kinoingan. Okon ko' saviavi' tuhun Israel do nohodi' do doun Israel,
45009007	om okon nogi' ko' saviavi' i sinakagon di Abraham do tanak ngaavi' dau, tu' maza' i' di Isaac do kotihomḇus do oovit o Ngaan nu.
45009008	Ino nopo, nga' okon ko' komozon do maza' no do sinakagon do tuhun do adadi o tuhun do tanak ngaavi' do Kinoingan; ii-ii no tanak ngaavi' do pinabatos o kountob do ponokotutumungkus.
45009009	ii nopo kozo boos ngaavi' do id di batos nga': “Gumuhi' zou i' vagu' do tumomḇuhui diau do id timpu diti, om kitanak kusai nodii mai' i Sarah.”
45009010	ii nopo hobi po vagu' do mantad diho' nga' i noboos doid di Rebecca ontok di poinggontizan zosido do mantad di taki-aki dotokou i Isaac,
45009011	di poguhu i' do nohodi' i tanak ngaavi' dau om poguhu i' do nokoimang ii di tavasi' toi ko' talaat, mooi do ii no daa pihi' do Kinoingan i tapatut do kahantoi,
45009012	— okon ko' i doun tuhun do kahantazan, nga' i hohoou dau — nobiisaan zosido do, “Sumuupu mai' di tomuhok i totuo.”
45009013	Toi miaga nogi' di oboos do id ḇuuk toḇitua do, “Guminavo zou di Jacob, nga' nabaazatan zou di Isau.”
45009014	Dadi', nunu ka nodii dotokou? Do Kinoingan nopo nga' au' ouhi'? Osodu' i' kozo do mantad dino!
45009015	Tu' poboos nopo doid di Moses o Kinoingan nga' noboos disido do: “Otohuod zou doid di sontob tohuodon ku, om osianan zou doid di sontob kosianan ku.”
45009016	Dadi', iho' no poogi' do okon ko' tumanud iho' do nunu i kaanangan do iisai noopo tuhun toi ko' nunu o maan do iisai noopo tuhun, nga' do kii-Kinoingan no i kikosianan.
45009017	Oboos do ḇuuk toḇitua doid di Pharaoh do: “Pinoinsavat ku iziau do montok no diti, do popokito do kavakasan ku do id diau om do opibooboos di o ngaan ku do id pototongkop do pomogunan.”
45009018	Kikomozon nogi iti do, nung mimang o Kinoingan do popokito do kosianan kumaa doid songuhun, nga' pokitanan i' disido ii, om nung mimang isido do papahangas do ginavo do songuhun, nga' pahangason i' disido ii.
45009019	Dadi' muot kou di mai' dogo' do, “Dadi' ingkuo nodii isido do pakahasa' do iisai-isai, tu' aiso i' kaanu do gumaga' do hizab dau?”
45009020	Nga' iziau, — iisai ko do tosoou nu, do tuutuhun ko no, do sumimḇa do Kinoingan? Kaanu i' naku i tinoodo do moboos doid di minonoodo dau do, “Nookuo tu' tinoodo zou diau do miaga diti?”
45009021	Tantu' no do kikuasa' doid di hagit dau i mononoodo do kakanan do mamadadi po toi di do kakanan poimḇiḏa' toi ko' kakanan toomod.
45009022	Nga' soupoma do ahaid no do minimang do popokito di kapangantakan dau om popovuhai di kuasa' dau o Kinoingan, nga' tinabazan dau i pinopohodong ngaavi' dau om i misudong do ukumon;
45009023	mooi do kointahang nodii disido i pinuavangan taḇantug i nokotounḏa' montok di tuhun ngaavi' i nangadadi do bakaang do koginavaan disido pointopot om i ahaid no do nongokotounḏa' montok do koḇontugan dino.
45009024	Zotokou no o tuhun ngaavi' dino, i nongohoou disido do okon noopo ko' mantad di Johudi ngaavi' nga' mantad nogi' di kapil ngaavi'.
45009025	Miaga di oboos disido do id ḇuuk di Hosea: Poihoon ku mai' i sontob okon ko' tuhun ku do, “Iziozu no i tuhun ku ngaavi',” om osianan zou mai' doid sontob di au' zou nosianan.
45009026	Om id tizonon no kozo di kinopoihaan doid dioho' do, “Okon ko' tuhun ku iziozu,” ka, do osunudan mai' izioho' do “tanak ngaavi' izioho' di Kinoingan poimpasi.”
45009027	Om kokomoi di Israel, itia no i pinahaad di Isaiah do: Sunḏung potuu do miaga do ginumu' do togis do daat i tuhun ngaavi' di Israel, nga' ii-ii no mai' notootodis o atampasi,
45009028	tu' miampai aiso piduvaan do ginavo toi ko' kaamḇan pootuan mai' di Tuhan do ukum dau o id tana'.
45009029	Miaga di pinoguhu di Isaiah do pinopoboos do, Nung au' tokou nopo nohuan di Tuhan kikuasa' kozo do piipio i notootodis nga' nadadi tokou no do miaga do Sodom, om miaga do Gomorrah.
45009030	Dadi' nunu di o booson dotokou? I kapil ngaavi' nopo nga' noko'ium di kopomosizan totuhid, sunḏung i' ma do au' i' izioho' minogium di, om iti no i kopomosizan totuhid i mikot maza' di kotumḇazaan;
45009031	nga' ii nopo tuhun ngaavi' di Israel, tu' minomoguno di Unḏang-unḏang do pogium do kopomosizan totuhid nga' au' i' nokoponuhuk di Unḏang-unḏang.
45009032	Om nookuo? Sabap kuminam izioho' do mogium di maza' do koimaan ngaavi' om okon ko' do id kotumḇazaan, om dadi' kasadu no izioho' di vatu kosoduvon,
45009033	miaga di oboos do id ḇuuk toḇitua do: Baino popovihiu zou do vatu kosoduvon do id Zion, i pampang do papahaap do tuhun ngaavi', nga' iisai nopo i humansan diti nga' au' i' mai' oovit doid koikum-ikuman.
45010001	Oi tobpinai ngaavi', hizab ku nopo kozo om samḇayang ku doid di Kinoingan nga' montok dioho', do angatampasi no daa izioho'.
45010002	Pointounḏa' zou kozo do sumasi' kokomoi do ginazo ginavo dioho' do montok di Kinoingan, nga' iho' po tu' okon ko' pointunud.
45010003	Au' izioho' kotutun di kopomosizan totuhid di Kinoingan om kumininam izioho' do monuidong di dioho' sonḏii', om okon ko' tuminaak doid di kopomosizan totuhid do Kinoingan.
45010004	Nga' notuhuk no do id di Kristus i Unḏang-unḏang mooi do kotuhid no daa i sontob kikotumḇazaan.
45010005	Monuat i Moses kokomoi do kopomosizan totuhid i mikot mantad di Unḏang-unḏang, om moboos do iisai noopo i tumanud di nga' kaanu mai' do koposizon do id di.
45010006	Nga' ii nopo kopomosizan totuhid do kotumḇazaan nga' moboos do: Kada' pomuonḏom do id suang do ginavo nu do, “Iisai nodii i minsavat doid surga?”
45010007	— ino nopo nga' mogovit di Kristus do minsiibo'; toi ko', “Iisai nodii i minsiibo' doid saahom?” — komozon nopo nga' mogovit di Kristus do gumuhi' mantad di poimpatai.
45010008	Dadi' nunu nodii o booson di? Osoomok kozo diozu i boos; id munung om id ginavo ngaavi' diozu ii, ino nopo nga', i boos do kotumḇazaan, i kotumḇazaan i po'ia'on dagai,
45010009	do nung tumumḇozo' kou do miampai do munung diozu do i Jesus nopo nga' i Tuhan, om nung otumḇazaan kou do id ginavo diozu do pinotungag isido di Kinoingan do mantad di poimpatai, nga' atampasi kou i' mai'.
45010010	Mantad no do otumḇazaan kou miampai do ginavo do nongokotopot kou; om mantad no do tuminumḇozo' kou miampai di munung diozu do natampasi kou.
45010011	Ontok nopo do moboos i ḇuuk toḇitua do: Aiso i' di humansan diti do oovit doid koikum-ikuman,
45010012	nga' au' i' popisuvai do Johudi ngaavi' do mantad tuhun ngaavi' do Greek: ii om ii i Tuhan di, i Tuhan do saviavi', om tinohuod nopo dau nga' kataak doid saviavi' i sumuku' doid disido,
45010013	tu' iisai nopo i momohoou doid ngaan di Tuhan nga' atampasi mai'.
45010014	Dadi' ingkuo nodii izioho' do momohoou disido nung au' no izioho' notumḇazaan doid disido? Om ingkuo di izioho' do otumḇazaan disido nung au' i' izioho' insan do nokoongou kokomoi disido? Om ingkuo di izioho' do koongou disido sahagi-ngau' kivaa do mongingia' do montok dioho'?
45010015	Om ingkuo nodii do kivaa mongingia' ngaavi' nung au' no izioho' pougadon? Tu' ka di ḇuuk toḇitua: Songkuo nodii o kovoovonuso' di kinoikatan di popopo'ia' di aḇal tavasi'.
45010016	Nga' totopot nopo nga' okon ko' saviavi' izioho' do minokinongou di aḇal tavasi'. Tu' ka di Isaiah: “Oi Tuhan, iisai nodii o notumḇazaan di nunu i noongou dioho' do mantad dagai?”
45010017	Nga' mantad no do kopokinongou do koikot o kotumḇazaan, mantad kopokinangaan, om komozon nopo dino nga' mokinongou di boos di Kristus.
45010018	Nga', moboos zou do, au' i' tuu dati' izioho' nokoongou? Totopot nopo nga' nokoongou izioho': nodimpot i' di ohou dioho' o id pototongkop di pomogunan, om nokoikot doid pototongkop di pomogunan i boos dioho'.
45010019	Muot zou vagu' do: au' i' tuu dati' nakalati' i tuhun ngaavi' di Israel? Noboos di Moses iti di poguhu i' do: Dodizon ku iziozu do opipihadan di tuhun ngaavi' i aiso do tinau'; pohodongon ku mai' iziozu di tuhun ngaavi' i aiso toihaahaan.
45010020	Om i Isaiah po nga' katama' do moboos do: Pinotumḇazaan ku o dogo' sonḏii' do o'ium di au' ngaavi' minogium dogo'; pinotumḇazaan ku o dogo' sonḏii' do nokito di au' ngaavi' suminuku' dogo';
45010021	om kokomoi doid di Israel, oboos disido do: Pinahanat ku o hongon ku ngaavi' do sangaangadau doid di tuhun ngaavi' tahangas om gugumaga'.
45011001	Booson ku nopo nga' iti no: zinadaan di naku dati' di Kinoingan i tuhun ngaavi' dau? Osodu' i' kozo do ingkaa. Izou nga' tuhun nogi' di Israel, sinakagon di Abraham i tinau' di Benjamin.
45011002	Au' i' insan zadaai di Kinoingan i tuhun ngaavi' dau sonḏii', i pinihi' dau di tahaid no kozo. Au' kou naku kosoou do nunu i oboos id ḇuuk toḇitua kokomoi di Elijah om ingkuo isido do pinoposunud doid di Kinoingan kokomoi di koimaan do tuhun ngaavi' di Israel:
45011003	Oi Tuhan, pinatai dioho' i profeta nu ngaavi', numḇak dioho' i altari nu ngaavi'. Izoozou po o noohu', om baino mamatai dogo' izioho'?
45011004	Om nunu ka di sisimḇa di Kinoingan? Nokopogohu' zou montok dogo' do tuu' ngoibu tuhun i au' po nokosingkotud do sumamḇa di Baal.
45011005	Dadi', ingkaa nogi', do id timpu dotokou do baino, kivaa di notootodis, i pinopidan do graasia.
45011006	Om sabap no do mantad do graasia ii, okon nodii ko' oimaan ii do kalaja' tangavasi'; tu' nung ingkaa nga' okon nodii ko' graasia o graasia!
45011007	Nunu po vagu'? Au' noko'ium i tuhun Israel do nunu i iumon dioho'; nga' ii-ii no i nongopihi' o noko'ium di om ii nopo ngaavi' suvai nga' nakahangas o ginavo;
45011008	miaga nopo di oboos id ḇuuk toḇitua do, “Nonuan di Kinoingan izioho' do sunḏuvan do togonoi; gisom baino do aiso do mato ngaavi' dioho' do pongintong toi tohingo ngaavi' do pokinongou.”
45011009	Oboos nogi' di David do: “Adadi no daa do tungkasip montok dioho' i pangakanan dioho', kootuon om tingkava'; pohogoso' no ino do adadi do kopomohusian dioho'.
45011010	Kotuvong no daa i mato ngaavi' dioho' dadi' au' nodii izioho' kokito, om obongkud o hikud ngaavi' dioho' do sohiihinaid.”
45011011	Booson ku nopo nga' iti no: Mogovit naku o kosoduvon diti doid kopupuson dioho' do touvi no? Osodu' i' kozo do ingkaa! Tu' ii nopo kootuan dioho' nga' nokopogovit do koponomposizan montok do kapil ngaavi', do mooi do ounsub nodii izioho' do opipihadan.
45011012	Om nung nokopopountung kozo di pomogunan o kinootuan dioho', om nokopopountung kozo do kapil ngaavi' o kinolugian dioho' — nga' hobi po mai' ginazo do kountungan do umikot do ontok kotonḏuhi' po doid dioho' o saviavi'!
45011013	Dadi' moboos zou doid diozu oi kapil ngaavi' do, gisom noopo do poinapostol zou do kapil ngaavi', ounsikou zou do tumoguvang do kalaja' koponoinaan diti;
45011014	om mimang zou do adadi iti do pogovit do kopipihad di tuhun ngaavi' i koobpinai ngaavi' dogo' om atampasi nodii daa o vookon dioho'.
45011015	Tu' kapamazadaan nopo dioho' nga' komozon do kopiunungan di pomogunan, koiho kou i' di naku do nunu o komozon do koponoimaan dioho' do mahik? Aiso suvai nga' kotungagan mantad di poimpatai!
45011016	Ontok nopo do koḇitua i tuva' koiso' ngaavi', ingkaa nogi' o saviavi' di tuva'; om nung oḇitua i gamut ingkaa nogi' i laan ngaavi'.
45011017	Nga' nung nosopi' o vookon di laan, om iziozu i tohid do kazu olif i okon ko' tinanom, i nangakaapang di suvai do maagi' do vonod tosima' di kazu olif,
45011018	dadi' okon i' di ko' minggaagazo kou do mantad ko' i laan ngaavi' suvai; om nung minsuusumḇung kou nodii, nga' soovon no: do okon i' ko iziozu i mamasi di gamut, nga' ii i' gamut i mamasi diozu.
45011019	Moboos kou mai' do, “Tinomod do monopi' i laan ngaavi' mooi do kaapang zou nodii,” ka. Otopot no ino;
45011020	sinopi' izioho' tu' sabap no do aiso do kotumḇazaan dioho', om iziozu nopo nga' nangakadansaan maza' do kotumḇazaan diozu. Dadi' apatut do aiso kosumḇungan diozu, nga' kikoosizan daa:
45011021	nung au' nohu' di Kinoingan i laan ngaavi' poinsanḏad, nga' au' kou nogi' dati' nohu'.
45011022	Soovon no i kosiavan om kosianan di Kinoingan: i kosiavan dau kumaa doid di nangakalavong, om i kovosian dau doid diozu, nung tumihomḇus kou no doid kovosian diozu do sohinaid noopo do tumaan kou di, nung au', nga' iziozu nga' putuhon nogi' mai'.
45011023	Om izioho', nung au' nopo izioho' tumihomḇus do au' otumḇazaan nga' kaapang i' mai'; tu' id suang kuasa' i' i Kinoingan do papaapang vagu' dioho'.
45011024	Tu' nung nakaapang toomod kou doid kazu olif i tinanom, sunḏung i' ma do kinoputuhan kou i' haid di kazu olif i okon ko' tinanom, hobi podii motuu kouhaahano' do montok dioho', i laan kozo haid ngaavi' poinsanḏad doiho', do kaapang doid kazu olif i dioho' no kozo.
45011025	Tobpinai kou ngaavi', mimang zou do koiho kou diti katapatan i aahom kozo o lati', mooi do au' kou nodii momuonḏom do angabaa kou: somboogizan do tuhun ngaavi' di Israel, do nangakahangas o ginavo, nga' gisom noopo do aavi' po do kosuang i kapil ngaavi';
45011026	om ingkaa mai' o tuhun ngaavi' do Israel do angatampasi. Miaga di oboos do id ḇuuk toḇitua do: “Mikot mai' mantad Zion i Mononobus, iduon mai' disido do mantad di Jacob o kalaatan.
45011027	Om iti no mai' o piḏonḏian ku do miampai dioho', do ontok hiongon ku o ḏouso ngaavi' dioho'.”
45011028	Kokomoi nopo di aḇal tavasi' di Kinoingan, nga' gagut i' izioho', do sabap no diozu; nga' kokomoi nopo di nongopihi' di Kinoingan, nga' kakaal i' do ginovoon kozo izioho' sabap no di taki-aki ngaavi' dioho'.
45011029	Montok nopo di Kinoingan nga' aiso i' do koohonon do ginavo do kokomoi di titaak ngaavi' i nakataak disido toi ko' i pihi' dau.
45011030	Miaga nogi' diozu di poguhu i' tu' au' haid minimozo' di Kinoingan nga' baino nopo nga' kotoimo kou no do kosianan, sabap no do au' izioho' minimozo';
45011031	ingkaa nogi' izioho' do au' mimozo' do baino; mooi do maza' di kosianan i nakataak doid diozu do kotoimo nogi' daa izioho' do kosianan.
45011032	Nokotolungku' di Kinoingan o saviavi' tuhun do id kagagaan dioho' sonḏii' mooi do kointahang nodii o kosianan doid dioho' saviavi'.
45011033	Songkuo nodii kopuupuavango' om koohoohomo' di kabaahan om di toihaan di Kinoingan! Au' tokou i' kaanu do manangkad di gamut do tuḏu ngaavi' toi ko' lahan ngaavi' dau.
45011034	Iisai nodii o nokookoiho do pomusaavan di Tuhan? Iisai nodii o nokokiikinam do nadadi do mononontuduk dau?
45011035	Iisai nodii o nakapanaak disido do nuununu, mooi do kotoimo do taak mantad disido?
45011036	Nuununu nopo i kivaa nga' mantad ngaavi' disido om isido o monoodo di om kivaa di do montok disido. Doid disido no o koḇontugan do sohiihinaid! Amen.
45012001	Dadi' unsubon ku iziozu, oi tobpinai ngaavi', do miampai poinsoou di kosianan ngaavi' di Kinoingan, do papataak do tinan ngaavi' diozu, do pono-kohubukan poimpasi, i oḇitua om otoimo di Kinoingan; iho' no o kavo do kasamḇaan do montok diozu, do sabaagi tuhun ngaavi' kiginavo.
45012002	Kada' poomitono' o koozuuzuvo' diozu do id doun pomogunan baino, nga' kopoposimḇan no daa diozu o koinvaguvan do kogiiginovoo' diozu, mooi do osoizuk no daa kozo diozu sonḏii' i nunu i kohizaban di Kinoingan — do nunu i tavasi' om otoimo om i poingimatu.
45012003	Om maza' di graasia i nakataak doid dogo', booson ku itia doid toiso'-iso' diozu: kada' kou pinggaagazo sonḏii' do moomogot kou do mantad do nunu kou kozo, nga' soovo' no diozu sonḏii' do miampai ohuduk o ginavo, do poingiho do nakapanaak do nadangan do kotumḇazaan dau doid tosoosonguhun i Kinoingan.
45012004	Miaga do toiso'-iso' dotokou tu' mogikavo-kavo o boogizan do id tinan dotokou, om okon ko' oizo o toinaon do boogizan ngaavi' diho':
45012005	ingkaa nogi', do saviavi' dotokou, sunḏung potuu do ogumu' tokou, nga' iso' no o tinan do id di Kristus, om sunḏung do mogikavo-kavo o boogizan nga' iso' i' o sinompuuvan dotokou.
45012006	Dadi', sabap no do mogisuvai-suvai i titaak ngaavi' do id dotokou tumanud di graasia i nakataak doid tosoosonguhun dotokou: do nung taak ii do mogoohungung, nga' apatut do mogoohungung tokou miaga di posunudon do kotumḇazaan doid dotokou;
45012007	nung montok do monompuan o taak di, nga' ovio' tokou no o ginavo do monompuan; nung kopongia'an ii, nga' gunoo' no ii montok do kopongia'an;
45012008	nung montok kopongunsuban ii, nga' gunoo' no ii do montok kopongunsuban. Ontok nopo do manaak kou, nga' apatut do manaak kou do miampai otohuod o ginavo; nung osuu' kou do momuu'an nga' mositi' no do otopot o ginavo diozu; nung kalaja' ngaavi' do kosianan o maan diozu, nga' maai no ii tu' aanangan kou do mimang di.
45012009	Koginavaan nopo nga' okon ko' mimpuupula'. Ihiai no o kalaatan; igitai no i tavasi'.
45012010	Pogigiiginavo kou no miaga kozo do miobpinai om soovo' no o vokon do hobi po guno ko' iziau sonḏii'.
45012011	Id koponompuanan doid di Tuhan, kada' pakalaja' do au' aavi' o ginavo nga' pakalaja' no do miampai aavi' o ginavo om miampai do avakas o sunḏuvan.
45012012	Kounsikou no do id kahansanan, kotoboi no do id kosusaan; tihomḇus no do obinsamḇayang;
45012013	sakadazo' no i tangasampit di tuhun tongoḇitua di Kinoingan; pogium no do kosivatan do obintoina' doid dovokon.
45012014	Ḇalakatai no i monusa' ngaavi' diozu; kada' tou'ai izioho', ḇalakatai no izioho'.
45012015	Unsikou no do miampai dovokon do ontok munsikou izioho', om tongob no do miampai di id katangaban ngaavi'.
45012016	Izoo' no o ponimḇangan nu do id saviavi'. Kada' intangai o kinoingkookokoto', nga' tuubungo' no i tuhun tongohuduk. Kada' pangazou diau sonḏii' do kabaahan nu sonḏii'.
45012017	Kada' husiai do talaat o talaat, nga' maai no i tangavasi' kumaa doid saviavi' tuhun.
45012018	Kinaman no kozo, do gisom aavi' o vinakas nu, do monongkibabas do saviavi' tuhun.
45012019	Kada' kinam do humusi': pohogoson ino, oi kinoluangan ngaavi' koginavaan ku, do kumaa doid di Kohohodong di Kinoingan. Miaga' di oboos id ḇuuk toḇitua do, Kopomohusian nopo nga' dogo' — husian ku i' mai' izioho'.
45012020	Nga' kivaa po di hobi po: “Nung houson i gagut diozu, onuai no isido do akanon, nung tuuvan, onuai no isido do inumon. Miampai no diti, do popountun kou mai' do popou poingikit do id tuhu disido,” ka.
45012021	Kada' pokiaha' do kalaatan, nga' ahao' no do kovosian o kalaatan.
45013001	Toiso'-iso' tuhun nga' mositi' mimozo' do kuasa' ngaavi' di poimpolinta', tu' aiso i' do kuasa' nga' ii no mantad di Kinoingan om dadi' nunu noopo o kuasa' ngaavi' i kivaa nga' Kinoingan o santaak.
45013002	Dadi' iisai nopo i au' mimozo' do kuasa' nga' humavan di kootulan di Kinoingan; om ii nopo huhumavan ngaavi' nga' mositi' no do mobpiumon do monoimo do kopongukuman i apatut do koontok doid dioho'.
45013003	Momḇiḇisala' ngaavi' nopo nga' au' i' kopogovit do ko'o'osi kumaa doid di angavasi' o koimaan, nga' doid di angalaat o koimaan. Dadi' nung mimang kou do mamaamasi do aiso koosi-osi do id kokuasaan, nga' pogiigizon no do id kotuhidan om kaanu kou i' mai' do kaazaan di:
45013004	doiho' ii do monompuan di Kinoingan do montok diozu om montok do kovosian diozu. Nga' nung kahasa' nopo o maan diozu, nga' koontok no do oosizan kou; tu' aiso i' paantakan do suvai do tanḏa' nopo do kuasa' nga' ilang: tu' monompuan nogi' di Kinoingan ii, do ponokopomohusi' do montok disido, do mogovit do kopomohusian do montok di nangakahasa'.
45013005	Iho' no poogi', do mositi' do obingimozo' kou, do okon noopo ko' sabap do kopomohusian diti, nga' montok nogi' do nitungan do ginavo.
45013006	Om iti no o sabap do nookuo tu' apatut kou nogi' do mamḇalai do sukai, tu' ii nopo mongunguasa' ngaavi' nga' monompuan ngaavi' di Kinoingan do ponokosusuu'on ngaavi' dau, do ontok po toi do atangkangau izioho' do papapanau do kalaja' diho'.
45013007	Ḇalazai no o tosoosonguhun do oonu i apatut do paḇalazon nu doid tosoosonguhun: kapamḇalazan do sukai do id di mokiḇalai do sukai, siva' kumaa doid di mokiḇalai do siva', kapamantangan doid di onuan do kapamantangan, om gaa' kumaa di onuan do gaa'.
45013008	Ii nopo tutang diozu do id dovokon nga' mogigiiginavo doid tiso' om tiso', tu' guminavo nopo dovokon nga' koponuhuk di Unḏang-unḏang.
45013009	Iti nopo ngaavi' nga': kada' pagampahu', kada' pamatai, kada' panakau. Kada' imang gaab, om saviavi' di ponuu' ngaavi' suvai, nga' nokukup no ngaavi' do id boos ditia: Mositi' ginovoon nu o vokon nu miaga do guminavo ko diau sonḏii'.
45013010	Koginavaan nopo nga' au' i' koponinḏuo do vokon nu, om dadi' koginavaan nopo nga' i koponuhukan di Unḏang-unḏang.
45013011	Suvai ko' iho', nokoiho kou do nokoikot no i timpu; doiti' no i timpu do montok diozu do tumingkod do modop om mosik no, tu' mantad baino nopo nga' osomok no i koponomposizan dotokou ko' di ontok timpuun tokou nogi' do notumḇazaan.
45013012	Osomok no do katahib i sodop, maamaso no do numavau; dadi' kanou no zadaai dotokou o nuununu nopo i doun kotuvangan om kanou no gumonop sonḏii' do bakaang montok di ninavau.
45013013	Kanou no mogiigizon do id konitingan, miaga di ninavau do tadau; miampai do aiso do pangaangakan talaat om kopogovukan, aiso do mogiohon-ohon do id koimaan talaat toi monontob do tivou do tonsi, aiso do pioduan toi ko' kopipihadan.
45013014	Gunoo' no i Tuhan Jesus Kristus do ponokobakaang diozu do ponongkihavan, om kada' nodii pomuonḏom do ingkuo kou do monontob do tivou ngaavi' do tinan diozu.
45014001	Toimoo' no o iisai nopo i au' avakas o kotumḇazaan, nga' kada' ponongkiuva kokomoi do ahal i au' songkuo olotian.
45014002	Kivaa dati' tuhun i migonop o kotumḇazaan mooi do kaanu mangakan do nunu noopo o kavo do takanon; nga' ii nopo omungkang o kotumḇazaan nga' mangakan noopo do kinotuan.
45014003	Iisai nopo i kopiuman do kaanu mangakan do nunu noopo nga' au' daa poponini' di momihi' do akanon; ingkaa nogi' i tuhun i momihi' do akanon do mositi' do au' daa pakahasa' di au' momihi' do akanon — tu' notoimo isido di Kinoingan.
45014004	Om iisai kou di, tu' momḇisala' do suupu dovokon? Mipadan po toi isido do poingkavason toi ko' pootuon nga' ii no suupuvonon dau sonḏii' i manantu'; om poingkavason i mai' isido, tu' kikuasa' i Tuhan do popoingkavas disido.
45014005	Kivaa tuhun momusoou do kivaa do vookon tadau do hobi oḇitua do mantad ko' i tadau ngaavi' suvai, om vookon momusoou do ongoizo nopo ii. Otumḇazaan no daa kozo do id pomuanḏaman dau sonḏii' o toiso'-iso' dioho'.
45014006	Ii nopo poimḇiibiḏa' o pamamantang dau do iso' tadau poimḇiḏa' nga' mamantang di do id kapamantangan doid di Tuhan. Dadi' ii nopo au' momihi' do akanon, nga' mangakan do id kapamantangan doid di Tuhan, monongkotohuod isido di Kinoingan; om ii nopo kivaa do au' aakan, nga' au' mangakan di do id kapamantangan doid di Tuhan om monongkotohuod isido doid di Kinoingan.
45014007	Tu' aiso i' dotokou do masi do montok dau sonḏii' om aiso i' dotokou do matai do montok dau sonḏii';
45014008	ontok nopo do poimpasi tokou po, nga' mamaamasi tokou do montok di Tuhan, om ontok nopo do matai tokou, nga' matai tokou montok di Tuhan: om ingkaa no, do poimpasi toi ko' poimpatai, nga' i Tuhan o poinsanganu dotokou.
45014009	Montok no do tuḏu diti do napatai i Kristus om napasi vagu': mooi do adadi isido do Tuhan di nangapatai om di songimpasi.
45014010	Dadi', nookuo nodii, tu' kivaa do songuhun diozu do momḇisala' di tobpinai dau, om nookuo tu' kivaa do songuhun vagu' diozu do poponini' di tobpinai dau? Saviavi' dotokou nga' mingkakat mai' do id dumḇangan do tiikoon-pomḇisalaan di Kinoingan:
45014011	tu' ka di ḇuuk toḇitua: Miampai do koposizon ku sonḏii', ka di Tuhan, tikid-tikid totud nga' humuku' mai' do id dumḇangan ku, tikid-tikid tuhun nga' mamḇantug mai' di Kinoingan.
45014012	Dadi', kumaa no doid Kinoingan, do toiso'-iso' dotokou nga' manaak mai' do luputan kokomoi dau sonḏii'.
45014013	Iho' no poogi', do kanou no tumingkod do mogiḇiiḇisala', om tumantu' nodii do au' papaavang do katatabon do id lahan di tobpinai, toi ko' nunu noopo i kapapaatu' disido.
45014014	Nokoiho zou kozo, om otumḇazaan zou kozo doid di Tuhan Jesus, do aiso i' do takanon do azamut; adadi noopo iti do azamut do ontok soovon do tuhun do azamut o toomḇo noopo o takanon, dadi' azamut nodii ii do montok disido.
45014015	Om otopot no, do nung kapapakaus kou do tobpinai diozu do maza' di nunu noopo o takanon diozu, nga' komozon do okon nodii ko' potunudon kou do koginavaan. Kada' dodizo' do koumḇakan do iisai noopo i takanon i akanon diozu, tu' minatai i Kristus do montok disido.
45014016	Kounalan nopo i nangakataak doid diozu nga' mositi' no do kada' potumḇazaai do kopogovit do boos koponinḏuo;
45014017	tu' okon ko' mangaangakan om moginum i koponoodo do kopomolintaan di Kinoingan, nga' i kotuhidan i kapasi, i pibabasan om i kounsikaan i oovit di Spiritu Toḇitua.
45014018	Ii no tuhun i monompuan di Kristus do id kalaalahano' ngaavi' diti i otoimo di Kinoingan om i pantangon do saviavi' tuhun.
45014019	Dadi', kanou no poogi' mogium tomoimo di lahan ngaavi' i mogovit doid pibabasan om di lahan ngaavi' i koonuan dotokou do kopogisoosokodungan.
45014020	Kada' umḇako' i kalaja' di Kinoingan sabap no di takanon. Totopot nopo nga' ohidang i' o saviavi' takanon; nga' adadi do kalaatan o toomḇo noopo di nung kapapaatu' no dovokon o kapangakanan di.
45014021	Avasi' no kozo do modihin do mangakan do nunu noopo o daging, toi ko' moginum do nunu noopo o anggur, toi ko' nunu noopo o koimaan i kapapaatu' di tobpinai, toi ko' kapanaak do poomitanan au' avasi', toi ko' i kopopomungkang.
45014022	Id suang diozu sonḏii', id dumḇangan di Kinoingan, igitai no i kinotumḇazaan no haid diozu. Ounsikou no i tuhun i au' kopongukum do tootoinaon dau o kootulan ngaavi' i tonudon dau.
45014023	Nga' iisai nopo i au' katantu' do kokomoi di akanon dau o ginavo nga' oukum, nung akanon no disido ii, tu' pangangakan nopo disido di nga' okon ko' mantad do kotumḇazaan — om tikid-tikid koimaan i okon ko' mantad do kotumḇazaan nga' ḏouso.
45015001	Zotokou nopo tu' ongohigkang nga' apatut do kotoboi do komungkangan ngaavi' di tongomungkang, om okon ko' popounsikou noopo dotokou sonḏii'.
45015002	Toiso'-iso' dotokou nga' mositi' no do momusoou do manaak do kohumaagan doid di sungkad-tukad dau, mooi do kopogisaasakadai tokou.
45015003	Au' nogi' minonontob kozo i Kristus di topiipiumanan ngaavi' dau sonḏii'; totopot nopo, miaga di oboos di ḇuuk toḇitua nga': “Pananaasangi' nopo ngaavi' di sontob manaasangi' diau nga' kodonto doid dogo',” ka.
45015004	Om saviavi' diti nopo i nongokosuat di tahaid no, nga' mooi do zotokou, i kopinsingiho do katabazan om kounsuban do ginavo i po'ia'on di ḇuuk toḇitua, nga' apatut do kikahansanan.
45015005	Nga' i Kinoingan do katabazan om kounsuban nopo nga' manaak diozu do isoo' i' o tuḏu, tumanud di poomitanan di Kristus Jesus,
45015006	mooi do kapanaak kou daa songovian do koḇontugan doid di Kinoingan om Tama' di Tuhan dotokou Jesus Kristus do miampai oizo o ginavo.
45015007	Dadi', pogitootoimo kou no, miaga di Kristus do minonoimo diozu, do montok do koḇontugan di Kinoingan.
45015008	Poihoon ku iziozu do kalaja' nopo di Kristus nga' monoina' di nongosunatan, monuhuk di tinopot di Kinoingan miampai do papapanau di ḏanḏi' ngaavi' i nakaḏanḏi' doid di taki-aki ngaavi',
45015009	om kalaja' nopo disido nga' montok nogi' di kapil ngaavi', mooi do kapamḇantug nodii izioho' di Kinoingan do montok do koginavaan disido touhi'; miaga di oboos id ḇuuk toḇitua do: “Montok diti, ozoon ku iziozu do id di tinau' ngaavi' om humozou do mangazou doid ngaan nu.”
45015010	Om koboos vagu' do: “Oi tinau' kou ngaavi', unsikou no, miampai di tuhun ngaavi' dau,”
45015011	om oboos nogi' vagu' do: “Oi tinau' kou ngaavi', ozoo' no i Tuhan, om hozou no do kapaazaan ngaavi' doid disido, oi tuhun kou ngaavi'.”
45015012	Om oboos vagu' di Isaiah do: “Mimḇuhai mai' i sinakagon di Jesse, i songuhun mikot do momolinta' do tinau' ngaavi', om humansan mai' doid disido o tinau' ngaavi'.”
45015013	I Kinoingan do kahansanan momonu' no daa diozu do saviavi' kounsikaan om pibabasan do id kotumḇazaan diozu, mooi do osima' kou no daa do kahansanan mantad di kuasa' di Spiritu Toḇitua.
45015014	Oi tobpinai ngaavi' ku, kikahansanan zou kozo, hobi no kozo doid diozu, do noponu' kou do kovosian, nogonop do koponontudukan om kaanu do popotunud do hasa' do tiso' om tiso'.
45015015	Nga' kikahansanan zou poimḇiḏa' do monuat doid diozu kokomoi do piipio ahal, do mongimvagu do pomusaavan diozu, sabap no di graasia i nataak di Kinoingan doid dogo'.
45015016	Noonuan zou do graasia do ḏumadi do pononompuan di Kristus Jesus doid di kapil ngaavi', pointounḏa' do papataak doid dioho' di aḇal tavasi' di Kinoingan, mooi do adadi i kapil ngaavi' do titaak i otoimo, noḇitua di Spiritu Toḇitua.
45015017	Dadi' kaanu zou do minggaagazo, doid di Kristus Jesus, do montok nunu i noimaan ku montok di Kinoingan.
45015018	Pointantu' no do katama' zou do moboos kokomoi noopo do nunu i noimaan di Kristus do maza' dogo' do mamadadi di kapil ngaavi' do mimozo', do momoguno di noboos om di noimaan ku,
45015019	mantad do kuasa' di tanḏa' ngaavi' om koimazaan ngaavi', mantad kuasa' di Spiritu di Kinoingan. Id lahan no diti do mantad Jerusalem om pohihiput, gisom i' doid Illyricum, nakaaḇal ku no do poimponu' i kopongia'an di aḇal tavasi' di Kristus;
45015020	om hobi po, do kootulan ku i' do popo'ia' di aḇal tavasi' doid ii-ii no i au' po nointutunan i ngaan di Kristus tu' au' zou i' monimpuun do id di nokotounḏa' no dovokon;
45015021	tumanud nopo di ḇuuk toḇitua nga': “Sontob di au' po nosuusunudan kokomoi disido nga' kokito mai' disido, om sontob di au' nokookoongou kokomoi disido nga' kalati' mai'.”
45015022	Iho' no o sabap do saasau' zou do natabanan do mikot tumuubung diozu;
45015023	nga', do baino nopo, tu' aiso nodii do kopogong dogo' do ponong ngaavi' doiti'; ahansan zou, do kahapas piipio toun do tipoponomḇuhui diozu, do kotuubung diozu do ontok pakaazan ku doid Spain —
45015024	om kalamai zou po do sokuukuang no kozo do koomḇohutan diozu, do pohomḇuson zou do miampai sokodung diozu.
45015025	Nga' do baino nokotumḇozo' zou do mooi doid Jerusalem do monompuan do tuhun tongoḇitua do Kinoingan do doiho',
45015026	tu' nakapanaak do tohuod o Macedonia om Achaia do montok di tangasampit di tuhun tongoḇitua di Kinoingan do id Jerusalem.
45015027	Nimaan dioho' ii; do okon ko' sabap do au' izioho' momoguno di do montok dioho' sonḏii'. Tu' nung noboogizan do kotos ngaavi' dioho' di doun koduuduvo i kapil ngaavi', dadi' ponokopomohusi' nopo doid dioho', do manaak dioho' do kotos ngaavi' nga' mamḇalai do tutang doid dioho'.
45015028	Dadi' opongo ku po iti, om kataak o sakadai diti doid hongon dioho', nga' tomḇuhuzon ku i' iziozu do ontok pakaazan ku doid Spain.
45015029	Otumḇazaan zou, do ontok nopo do mikot zou doid diozu, nga' mikot zou mai' do miampai ḇalakat poimponu' di Kristus.
45015030	Do naamot unsubon ku iziozu, oi tobpinai ngaavi', do mantad no di Tuhan Jesus Kristus dotokou om mantad koginavaan di Spiritu, do minggisom kou no daa do manakadai dogo' do id samḇayang ngaavi' diozu doid di Kinoingan do montok dogo';
45015031	sumamḇayang mooi do koidu' zou no daa do mantad di tuhun ngaavi' id Judaea i au' otumḇazaan, om do otoimo no daa di tuhun ngaavi' tongoḇitua di Kinoingan i sakadai i oviton ku doid Jerusalem.
45015032	Dadi' mikot zou i' mai' doid diozu, nung kohizaban no di Kinoingan, do montok timpu tavasi' do munḏoong miampai do tinimungan diozu.
45015033	Miampai no daa diozu i Kinoingan do pibabasan. Amen.
45016001	Pahansanan ku doid diozu i Phoebe i tobpinai tonḏu' dotokou, i mononoina' do tuhun ongotumḇazaan do id Cenchreae;
45016002	onuan no daa diozu zosido do koponoimaan, do id di Tuhan, i kosudong do montok tuhun tongoḇitua di Kinoingan om sakadazon no zosido do nunu noopo i gunoon dosido do mantad diozu — zosido sonḏii' nga' nakapanakadai do tuhun togumu', kaampai zou no sonḏii'.
45016003	Kotobian ku doid di Prisca om di Aquila, i kinoluangan ku do pakalaja' id di Kristus Jesus,
45016004	i osomok no do angapatai do minanampasi dogo'; okon ko' izoo-zou no o monongkotohuod doid dioho' nga' saviavi' ii kapil ngaavi' i ongotumḇazaan;
45016005	om kotobian ku doid di tuhun ongotumḇazaan i tumimung do id hamin dioho'. Kotobian doid di tamḇahut koginavaan ku i Epaenetus, i tuhun do Asia i nokopoguhu do nokointutun di Kristus.
45016006	Kotobian doid di Mary, i kuminalaja' miampai naavi' o ginavo do montok diozu.
45016007	Kotobian doid di apostol ngaavi' i nongointutunan, i Andronicus om i Junius, i tootobpinai ku om i kinoluangan ku i nongokotolungku' miampai dogo', i nongokopoguhu dogo' do nokointutun di Kristus.
45016008	Kotobian doid di Ampliatus, i tamḇahut koginavaan ku do id di Tuhan.
45016009	Kotobian doid di Urban, i koluang ku do pakalaja' id di Kristus, om doid di tamḇahut koginavaan ku i Stachys.
45016010	Kotobian doid di Apelles, i nakatahang do suupu di Kristus. Kotobian doid di paganakan ngaavi' di Aristobulus.
45016011	Kotobian doid di tootobpinai ku, i tutumanud ngaavi' di Herod, om kotobian doid di sontob id di Tuhan do id paganakan di Narcissus.
45016012	Kotobian doid di Tryphaena om di Tryphosa i kuminalaja' do aavi' o ginavo do id di Tuhan; kotobian doid di Persis, i koluang koupusan ku, om i kuminalaja' ponogi' kozo do id di Tuhan.
45016013	Kotobian doid di Rufus, i suupu nopihi' di Tuhan, om doid di tina' dau — i tina' ku ponogi'.
45016014	Kotobian doid di Asyncritus, Phlegon, Hermes, Patrobas, Hermas, om di tobpinai ngaavi' i miampai dioho'.
45016015	Kotobian doid di Philologus om di Julia, Nereus om di tobpinai tonḏu' dau, om i Olympas om saviavi' di tuhun tongoḇitua do Kinoingan i miampai dioho'.
45016016	Pogitaatabi' kou no do miampai di tutungub toḇitua. Tumabi' doid diozu i tuhun ongotumḇazaan di Kristus.
45016017	Unsubon ku iziozu, oi tobpinai ngaavi', do piingat-ingat no diozu i tuhun ngaavi' i mogovit di au' piunungan om kobohingkaangan ngaavi' do humavan di kopongia'an i noko'ia' doid diozu. Umivad no do mantad dioho'.
45016018	Tuhun nopo ngaavi' do miaga diho' nga' okon ko' suupu ngaavi' di Tuhan dotokou i Kristus, nga' di doun kododoot dioho' sonḏii'; om miampai boos toomis om kosudong momoduung izioho' di pomusaavan ngaavi' di au' ongoingat.
45016019	Noihaan no do saviavi' tuhun do obingimozo' kou, oonḏos zou kozo do id diozu do sabap no diti; nga' ohizab zou daa do abaa kou noopo do id nunu i tavasi', om au' nongokoiho di tangalaat.
45016020	Oluai no do utaon di Kinoingan do pibabasan i Saitan do id siibo' do hapap ngaavi' diozu. Miampai no diozu i graasia di Tuhan Jesus Kristus dotokou.
45016021	Popobuzu do kotobian ngaavi' i Timothy, i pakalaja' miampai dogo', kumaa doid diozu, om ingkaa nogi' i tootobpinai ku i Lucius, Jason om i Sosipater.
45016022	Izou, i Tertius, i monuat diti suat tumabi' diozu do id di Tuhan.
45016023	Kotobian doid diozu do mantad di Gaius, i pinopoizon dogo' do id daamin dau do doiti', om mononompuan do saviavi' di ongotumḇazaan. Popobuzu do kotobian ngaavi' kumaa doid diozu, i Erastus, i momomoopi' tozibut do kakaḏazan tagazo, om i tobpinai dotokou i Quartus. [
45016024	]
45016025	Om do baino kumaa doid disido i kaanu do papavakas diozu tumanud di aḇal tavasi' i po'ia'on ku om di kapaaḇalan kokomoi di Jesus Kristus, pointanud dino katapatan-taahom-lati' i ahaid do au' pinointahang
45016026	nga' nokointahang no do baino (miaga di pinosuat di profeta ngaavi'), tumanud di pinonuu'an di Kinoingan selajul do paaḇalon doid saviavi' tinau', mooi do mimozo' izioho' do id kotumḇazaan:
45016027	doid diidisido no, i Kinoingan tabaa, ḇontugo' no isido do aiso kopupuson maza' di Jesus Kristus. Amen.
46001001	I Paul, i nohoou maza' di hizab di Kinoingan do ḏumadi do apostol di Kristus Jesus, om i Sosthenes, tobpinai dotokou,
46001002	kumaa doid di tuhun ongotumḇazaan di Kinoingan id Corinth, doid sontob di noḇituahan id di Kristus Jesus om nohoou do ḏumadi do tuhun tongoḇitua di Kinoingan, miampai saviavi' dioho' id nomḇoo noopo, i tumaak doid di ngaan di Tuhan Jesus Kristus dotokou, i Tuhan dioho' om Tuhan dotokou nogi'.
46001003	Graasia doid diozu om pibabasan mantad di Kinoingan Tama' dotokou om di Tuhan Jesus Kristus.
46001004	Tomoimo zou monongkotohuod di Kinoingan sabap diozu, montok di graasia di Kinoingan i nakataak doid diozu id Kristus Jesus;
46001005	id disido no do nongoonuan kou do taak tosima' do mogikavo-kavo o boos om toihaan;
46001006	nokogiot kozo id diozu o kososian diozu doid di Kristus.
46001007	Om au' kou osintukan do id nunu noopo o taak do maso kou manḏad do pointahangon i Tuhan dotokou Jesus Kristus;
46001008	tumihomḇus mai' isido do manaak diozu do kavakasan gisom di kohimpupuson no kozo, mooi do aiso nodii do hasa' do okito id diozu ontok di Tadau di Tuhan dotokou Jesus Kristus.
46001009	Kavasa' kou do humansan di Kinoingan, i minomohoou diozu do monongkiapu di Tanak-kusai dau, i Jesus Kristus Tuhan dotokou.
46001010	Oi tobpinai ngaavi', unsubon ku iziozu do id di ngaan di Tuhan Jesus Kristus dotokou, do aiso daa do mogisoosompipi' do tinimungan diozu nga' mogiunung-unung no daa do id nunu i kotumḇazaan diozu; mooi do ongosompuu kou no daa kozo do id kotumḇazaan ngaavi' om kopomḇisalaan ngaavi'.
46001011	Oi tobpinai ngaavi', atalang do mantad kinopoihaan doid dogo' di tuhun ngaavi' di Chloe kokomoi diozu, do kivaa kozo do au' pogiunuunungan diozu.
46001012	Komozon ku nopo nga' itia: potitikid diozu do moboos do, “Poinsanganu zou doid di Paul,” toi “Poinsanganu zou doid di Apollos,” toi “Poinsanganu zou doid di Cephas,” toi “Poinsanganu zou doid di Kristus.”
46001013	Nabaagi dii naku i Kristus? I Paul naku i nakapapak doid salip montok diozu, toi id ngaan naku di Paul do nongopodsu' kou?
46001014	Monongkotohuod zou do au' zou nokopomodsu' do iisai noopo diozu suvai ko' i Crispus no om i Gaius,
46001015	dadi' aiso dii do songuhun kaanu moboos do nongopodsu' kou do id ngaan ku.
46001016	Oo', nopodsu' ku nogi' i paganakan di Stephanas, nga' suvai ko' izioho' au' zou momusoou do nokopomodsu' zou di iisai-isai.
46001017	Tu' okon ko' pinougad zou di Kristus do mooi pomodsu', nga' do mooi papaaḇal di aḇal tavasi'; om okon ko' momoguno do kabaahan do boos, boos tangabaa i mamadadi di salip di Kristus do aiso guno.
46001018	I aḇal di salip nopo nga' kobosuanan do montok sontob di id lahan do id koumḇakan, nga' montok dotokou i id lahan do kopomosizan nopo nga' kuasa' i' di Kinoingan ii.
46001019	Tu' booson di ḇuuk toḇitua: “Mugad zou do momunso di kabaahan di tangabaa om mogovit doid aiso kotutukon di kopomolotian di iisai noopo i kalati'.”
46001020	Id nomḇoo nodii i tuhun ngaavi' kitoihaan? Id nomḇoo nodii i tuhun ngaavi' tangabaa? Om id nomḇoo nodii i mononongkiuva ngaavi' do id timpu diti? Au' kou naku kokito do ingkuo i Kinoingan do pinopointahang do kabaahan do tuhun nopo nga' kobosuanan?
46001021	Tu' id di kabaahan di Kinoingan au' i' nakaanu mongintutun di Kinoingan i pomogunan maza' do kabaahan, kaanangan i' di Kinoingan sonḏii' do manampasi di ongotumḇazaan maza' di kobosuanan di aḇal tavasi'.
46001022	I tuhun ngaavi' Johudi nopo nga' mokianu do kosunḏuvan ngaavi', om i tuhun ngaavi' Greek nopo nga' mogium do kabaahan,
46001023	nga' izikoi nopo nga' papaaḇal di Kristus pinapapak id salip: i montok di tuhun ngaavi' Johudi nopo nga' iso' kaantob i au' dioho' ahapazan, om kobosuanan doid di tuhun-kapil ngaavi',
46001024	nga' montok nopo di nongohoou, tuhun ngaavi' Johudi toi Greek, nga' i Kristus no i kuasa' di Kinoingan om i kabaahan ponogi' di Kinoingan.
46001025	Kobosuanan di Kinoingan nopo nga' abaabaa po ko' i kabaahan do tuhun, om komungkangan di Kinoingan nopo nga' avaavakas po ko' i kavakasan do tuhun.
46001026	Soovon no, oi tobpinai ngaavi', do ingkuo kou haid do nongohoou; do okon ko' ogumu' diozu o angabaa do id doun tongotuutuhun do toihaan, okon ko' ogumu' i kaanangan do tuhun do tumanud, okon ko' ogumu' i mantad paganakan di kigaagaa'.
46001027	Au', nga' pinihi' di Kinoingan i sontob bosuon do id doun tongotuutuhun do toihaan, mooi do popoikum-ikum di tangabaa, pinihi' disido i sontob omungkang do id doun tongotuutuhun do toihaan mooi do popoikum-ikum di tangavakas,
46001028	om i ngaavi' noihaan do tuhun do okon ko' poinsuusuvai om i kababaazatan — om i ngaavi' au' poguugunoon — do mamadadi doid aiso di sontob poguugunoon,
46001029	mooi do aiso do tuhun do kopiuman do minggaagazo do id dumḇangan di Kinoingan.
46001030	Maza' i' disido do kivaa diozu do id Kristus Jesus, i montok dagai nopo nga' notoodo do kabaahan mantad di Kinoingan, om kotuhidan kapanampasi om koḇituahan om koponobusan.
46001031	Miaga di booson di ḇuuk toḇitua: Nung kivaa iisai noopo i mongkigaagazo nga' pohogoson isido do mongkigaagazo id di Tuhan.
46002001	Ontok minikot zou doid diozu, oi tobpinai ngaavi', okon ko' minikot zou miampai toihaan togumu' do mobooboos toi ponongkiuva tabaa do papaaḇal doid diozu di katapatan di Kinoingan i aahom o lati'.
46002002	Nakatantu' zou no do ii nopo toihaan do pongki'oo'onuan ku di ontok miampai zou diozu nga' toihaan kokomoi di Jesus, isido i Kristus i nakapapak do id salip.
46002003	Minikot zou doid diozu do id komungkangan, id koosizan om noikot no do madtalok
46002004	om nunu nopo i noboos om pinaaḇal ku nga' okon ko' popointahang miampai boos tangabaa doid toihaan do tuhun, nga' do popointahang di kuasa' pointopot di Spiritu,
46002005	mooi do au' nodii humansan do id kabaahan do tuhun o kotumḇazaan diozu nga' do id kuasa' di Kinoingan.
46002006	Nga' doid sontob di poingimatu nodii o pomumusoou, moboos zikoi do kabaahan, om okon ko' kabaahan doun pomogunan toi doun momomolinta' ngaavi' do pomogunan baino, i oluai nodii do opupusan.
46002007	Booson dagai nopo nga' kokomoi di kabaahan tohosok di Kinoingan, i kabaahan i pinohosok i pinasai' no haid di Kinoingan do montok koḇontugan dotokou di au' po nokotimpuun i timpu.
46002008	Aiso i' do songuhun di momomolinta' ngaavi' diti pomogunan baino do nokotutun dii; tu' nung nokotutun izioho' dii, nga' au' i' daa dioho' pinapapak doid salip i Tuhan do koḇontugan;
46002009	nga' oboos do id ḇuuk toḇitua do: Nunu nopo i au' nokito do mato om au' noongou do tohingo, nunu i au' okito do pomuanḏaman do tuhun; saviavi' ii do nongokotounḏa' di Kinoingan do montok di guminavo ngaavi' disido, m
46002010	doid dotokou, nopo nga', nakapanaak i Kinoingan do kopointahangan maza' di Spiritu, tu' monoizuk do saahom do saviavi' i Spiritu, ii potuu saahom ngaavi' di Kinoingan.
46002011	Tu' kivaa dii naku do koiho do kovoovozoo' do tosoosonguhun do suvai ko' i sunḏuvan dau sonḏii', ii id suang dau; dadi' ingkaa nogi', do aiso i' koiho di kovoovozoo' di Kinoingan nga' ii-ii no Spiritu di Kinoingan.
46002012	Dadi', i Spiritu notoimo dotokou nopo nga' okon ko' i sunḏuvan di pomogunan, nga' i Spiritu di Kinoingan sonḏii', mooi do olotian tokou nodii i taak ngaavi' tosima' di Kinoingan i nangakataak doid dotokou.
46002013	Om sabab diti ngaavi' no do moboos zikoi, do okon ko' i noihaan mantad toihaan do tuhun, nga' tumanud i' di noihaan mantad di Spiritu, i boos doun spiritu i kosudong doid di sontob doun spiritu.
46002014	Tuhun au' oḇitua nopo nga' aiso poizanan montok di taak ngaavi' di Spiritu di Kinoingan; kobosuanan i' ngaavi' iho' doid disido; au' i' disido otutunan ngaavi' iho', tu' hoogo diho' nopo nga' id di Spiritu no do oihaan.
46002015	Nga' i tuhun toḇitua nopo nga' koiho do momohoogo do nunu noopo, om hoogo dau sonḏii' nopo nga' au' aanu do suvai tuhun do mongiho.
46002016	Tu': iisai nodii o nokookoiho do pomusaavan di Tuhan? Iisai o nokokiikinam do ḏumadi do mononontuduk disido? Nga' zotokou no ngaavi' i kivaa di pomumusoou di Kristus.
46003001	Om ingkaa no, oi tobpinai ngaavi', au' zou nakaanu do moboos doid diozu do sabaagi tuhun kou tongoḇitua; minoboos zou doid diozu sabaagi do tuhun ngaavi' i kakaal po do mogiigizon do id kounsuban ngaavi' do kodoodouvo' diozu, ongoomuo' po do id Kristus.
46003002	Pinosusu ku iziozu do susu om okon ko' pinaakan do takanon tokodou, tu' au' kou po nakaanu do monoimo dii — om do baabaino po, nga' kakaal po do au' kou kaanu do monoimo dii,
46003003	tu' kakaal kou po do mogiigizon do miaga koi' tuhun no toomod diti pomogunan. Nung kakaal nopo naku do kivaa kapapahad om ponongkiaha' diozu, nga' kilati' ino do kakaal kou po do mogiigizon do miaga koi' tuhun do doun poopomogunan om do id kovoovozoo' do pogiigizon do tuhun.
46003004	Tu' kivaa nopo moboos do, “Poingampai zou di Paul” om kivaa vagu' moboos do, “Poingampai zou di Apollos” okon i' naku ko' miaga kou no do tuhun doun poopomogunan?
46003005	Tu' nunu nodii i Apollos om nunu i Paul? I suupu ngaavi' kinotumḇazaan diozu, om i sompikivaa do nataak mantad di Tuhan.
46003006	Izou i minananom, i Apollos i minonungu' vaig, nga' i Kinoingan i pinoposuni.
46003007	Id diti nopo nga', aiso i' di minananom toi ko' di minonungu' vaig; i kii-Kinoingan no, i poposuni.
46003008	I minananom om i minonungu' vaig nopo nga' isoo' i', toiso'-iso' dioho' do kaanu do tingadan pointantu' do montok di kalaja' nakalaja' disido.
46003009	Tu', songimbaagi tokou i' di kalaja' di Kinoingan; iziozu no i pongumaan di Kinoingan, vinaa di Kinoingan.
46003010	Mantad di graasia di Kinoingan i nataak doid dogo', pinotounḏa' ku i pavaahan ngaavi' miaga do mamamaa tabaa nohuda', om suvai tuhun o papavaa do id di ngaavi'. Dadi' mositi' do oingat o iisai noopo do ingkuo isido do papavaa dii.
46003011	Tu' aiso i' tuhun do kaanu popotounḏa' vagu' do pavaahan do suvai ko' i pointounḏa' no haid doiho', ino nopo nga' i Jesus Kristus.
46003012	Doid diti pavaahan no, do papavaa dati' o mogisuusuvai tuhun, miampai momoguno do amas, piok, butiza', kazu, laami toi kungkuvak
46003013	nga' i kinuama' do toiso'-iso' tuhun nopo nga' kointahang i' mai' do nunu kozo ii. Pointahangon mai' iho' di tadau do koponontuan i humisau id tapui om i tapui sonḏii' mai' o monginam do kinataataadaai do kalaja' do tosoosonguhun.
46003014	Iisai nopo i kataan do ponginaman dii o kalaja' nga' onuan do gaji ngaavi' dau.
46003015	Iisai nopo i otutudan do kalaja' nga' munḏoso do atagakan dii, sunḏung do atampasi i' mai' isido sonḏii'; atampasi mai' isido miaga do songuhun i poinhansan do atampasi mantad tapui.
46003016	Au' kou naku kopiuman do panamḇazangan tagazo kou di Kinoingan om poingizon id diozu i Spiritu di Kinoingan?
46003017	Iisai noopo i momiumḇak di panamḇazangan tagazo di Kinoingan, nga' umḇakon mai' di Kinoingan ino tuhun, tu' panamḇazangan tagazo di Kinoingan nopo nga' oḇitua; om iziozu no ino panamḇazangan tagazo.
46003018	Aiso no daa do tuhun do momoduung dau sonḏii'. Kivaa nopo diozu do momusoou do abaa do tumanud di doun pomogunan do kovoovozoo' nga' mositi' no do minsingiho po haid do mimboobosuon mooi do abaa nodii kozo.
46003019	Tu' kabaahan di pomogunan nopo nga' kobosuanan montok doid di Kinoingan. Tu' ka di ḇuuk toḇitua: Tungkosipan disido doid tungkasip do kolungaan dioho' sonḏii' i tongolungou,
46003020	om vagu': Koiho i Tuhan do i pomusaavan ngaavi' di tangabaa nopo nga' aiso i' guno.
46003021	Dadi' aiso i' do kopokiazaan kokomoi do tuhun: tu' saviavi' nga' diozu ngaavi'
46003022	i Paul po toi ko' i Apollos, toi ko' i Cephas, i pomogunan, koposizon toi ko' kapatazon, id timpu baino toi ko' i umikot — saviavi' nga' diozu ngaavi';
46003023	nga' iziozu nopo nga' i Kristus o sanganu om i Kristus nopo nga' i Kinoingan o sanganu.
46004001	Apatut momusoou o tuhun ngaavi' do izikoi nopo nga' suupu ngaavi' di Kristus, mononoina' ngaavi' i pinahansanan miampai di katapatan ngaavi' di Kinoingan i aahom o lati'.
46004002	Doid ahal diti no, do ii nopo anḏad-anḏadon do mantad di mononoina' ngaavi' nga' do ongouhi' daa izioho'.
46004003	Au' i' monguo do kumaa doid dogo' do ingkuo kou toi toomḇo noopo o tizonon-pomḇisalaan do montok dogo': Au' zou nogi' momḇisala' dogo' sonḏii'.
46004004	Otopot i' do aiso i' do hasa' do topiumanan do ginavo ku, nga' au' i' kogonop iho' do popotopot dogo' do aiso hasa': i Tuhan i' i momḇiḇisala' dogo'.
46004005	Sabap no diho', do kada' pootuo' o koponontuan doid nunu noopo do au' po oikot i timpu, gisom i' do koikot po i Tuhan; pointahangon i' mai' disido o nunu noopo i poinhosok id totuvong om povuhazon o angkab ngaavi' do saviavi' ginavo. Dadi' tosoosonguhun kotoimo mai' do kaazaan kosudong mantad Kinoingan.
46004006	Noguno ku o saviavi' diti do id dogo' sonḏii' om di Apollos do sabap no diozu, mooi do kaanu kou mongiho do ingkuo i boobooson do, “Aiso i' do kaahib do nunu i songinsuat” do otopot kokomoi dagai: tu' aiso i' do id taatanga' diozu do oponu' do montok guno dau sonḏii' om monongkiahi-ahi, do gisom i' do koponinḏuo dovokon.
46004007	Iisai minamadadi diozu do kiguno kozo? Nunu i kivaa diozu i au' nakataak doid diozu? Om nung nangakataak ii doid diozu, nookuo nodii tu' minggaagazo kou do miaga ko' diozu sonḏii' dii?
46004008	Nongokotoimo kou no do nunu noopo — ongopuavang kou no — nongokoikot kou no doid pomolintaan diozu, miampai do aiso sakadai mantad dagai! Songkuo nodii o kounsiisikoo' ku do laja' kou daa ngaavi' om izikoi nga' laja' ngaavi' do miampai diozu!
46004009	Tu' tokito ku nopo nga' miaga ko' ginuno zikoi di Kinoingan tu' apostol do gisom i' do kohimpupuson, miaga do tuhun nongoukum do patazon; dinadi zikoi do pokitanan i pointangan doid pototongkop do vinoun, miaga di doun tasab om doun tuhun ponogi'.
46004010	Doiti' zikoi no, i bosuon ngaavi' sabap di Kristus, nga' iziozu nopo nga' i tangabaa id Kristus, omungkang zikoi; iziozu nopo nga' angavakas, pantangon kou, izikoi nopo nga' maan asaasabo'.
46004011	Okuangan zikoi do akanon om inumon om basaan ngaavi' do gisom diti tadau baino, angapasut zikoi om aiso izonon dagai;
46004012	mogium zikoi do kaganapan dagai maza' do kumalaja' miampai do hongon ngaavi' dagai sonḏii', ontok tou'an zikoi, sumimḇa zikoi miampai ḇalakat; ontok osuvon zikoi, taanan nopo dagai ii;
46004013	ontok soosongion izikoi, sumimḇa zikoi miampai do ohuduk. Pakalaaton zikoi do gisom i' do baino do miaga po do sizamut ngaavi' di pomogunan, i sizamut taiso no kozo guno.
46004014	Suaton ku o saviavi' diti do okon ko' popoikum-ikum diozu nga' do popoonḏom noopo diozu, sabaagi do tanak ngaavi' koginavaan ku;
46004015	tu' sunḏung potuu do kitudipon kou do opod ngoibu do mintamong diozu id Kristus, nga' isoo' i' do ii'iso' no i tama' diozu, om izou i tama' diozu id Kristus Jesus, maza' di aḇal tavasi'.
46004016	Iho' no o sabap do unsubon ku iziozu do maganu dogo' sabaagi do tiuvan diozu
46004017	om nogi' iho' no o sabap do pinougad ku i Timothy doid diozu, tanak koupusan ku om ouhi' doid dogo' id di Tuhan, i poposoou mai' diozu di kopooposizon ku id Kristus, miaga di po'ia'on ku id noonomḇoo nopo id potitikid di ongotumḇazaan.
46004018	Sabap no do pikuukunomo' diozu do au' zou nodii mikot doid diozu, do kivaa dii do vookon diozu do minggaagazo;
46004019	nga' oluai zou no do mikot doid diozu, nung hizab no di Tuhan, om dadi' ihoon ku nopo nga' okon ko' nunu ka diti tuhun tongohuvat, nga' do nunu o kuasa' dioho'.
46004020	Tu' okon ko' id boos nongoboos i kopomolintaan di Kinoingan nga' id kuasa' i'.
46004021	Dadi' nunu nodii o pokionuon diozu? Mikot zou naku doid diozu miampai do bobobog id hongon ku toi id koginavaan, om miampai do pointoonong o ginavo?
46005001	Nokotongkop no kozo o aḇal do kivaa o koimaan tazamut do id taatanga' diozu, koimaan tazamut i aiso i' do id taatanga' potuu di kapil ngaavi', do songuhun diozu o poingizon miampai sinavaan tiso' di tama' dau.
46005002	Om noponu' kou kozo do kosumḇungan diozu sonḏii'! Mogot daa do nung tuminongob kou kozo, mooi do i tuhun i nokoimang diti nopo nga' koidu' do mantad diozu.
46005003	Montok dogo' nopo nga' songkuo potuu do osodu' zou, nga' doino' zou i' do id sunḏuvan om nakapapaatu' no do kopongukuman doid di tuhun i nokoimang diti koimaan, miaga koi' do doino' zou.
46005004	Ontok nopo do otimung kou id di ngaan di Tuhan dotokou Jesus, miampai do doino' zou do id sunḏuvan, om id di kuasa' di Tuhan dotokou Jesus,
46005005	maan no pataako' ino tuhun doid di Saitan, do montok kopunsaan do tonsi do tuhun, mooi do atampasi daa i koduuduvo dau do ontok di Tadau di Tuhan.
46005006	Aiso i' guno di kopinsantaban diozu sonḏii'. Au' kou naku koiho do kapapakamḇang do tapung hinampagit o sasad tokuudi'?
46005007	Pataamo' no i sasad nakahaid mooi do adadi kou do tapung hinampagit kavavagu, tu' au' kou po nangasasadan. Tu' nokohubuk no i Ḏoumḇa' do Paska dotokou, i Kristus;
46005008	dadi', potihomḇuso' no dotokou i tadau-tagazo, do okon ko' miampai di sasad haid om aiso sasad do kalaatan om kalalaat, nga' miniampai no di louti au' nasasadan i doun kotuhidan om katapatan.
46005009	Id suat ku, minonuat zou doid diozu do au' kou apatut humongot diti tuhun ngaavi' i mogiigizon id kozomutan.
46005010	Okon ko' papaampai zou do toinsanan di kikoimaan tangalaat id diti pomogunan baino, toi i ongodoot, toi i au' ongouhi' toi sumamḇa do kinoingan tongovudut — sabap tu' nung ingkaa nopo nga' komozon di do tuutulus diozu do mimang pidan mantad di pomogunan.
46005011	Id katapatan, komozon ku nopo nga' do au' kou gumompit di iisai noopo i monongkiobpinai diozu i mimang do kozomutan, toi odoot, toi sumamḇa do kinoingan tongovudut, toi momimitana' toi magagavuk toi au' ouhi'; kada' no ii'ihang po do makan do iisai noopo o tuhun miaga dino.
46005012	Tu' au' zou i' apatut do tumangkangau do momḇisala' di tuhun ngaavi' id dahabus. Okon naku ko' iziozu no i momḇiḇisala' di sontob id suang?
46005013	Ii ngaavi' id dahabus nopo nga' i Kinoingan o momḇisala'. Mositi' iduon diozu do mantad diozu iti tuhun talaat koimaan.
46006001	Ontok kikahadangan o songuhun diozu do kumaa doid songuhun koobpinoizan, katama' naku isido do mogium do kapanalasazan mantad di momimidouso ngaavi' om okon ko' mantad di tuhun tongoḇitua di Kinoingan?
46006002	Au' kou naku koiho do momḇiḇisala' di pomogunan nopo nga' tuhun tongoḇitua di Kinoingan? Om nung iziozu o momḇisala' di pomogunan, au' kou naku kaanu monguhan do ahal tongoniini'?
46006003	Au' kou naku koiho do momḇiḇisala' tokou nogi' mai' do tasab ngaavi'? — dadi' pointantu' ponogi' doid ahal ngaavi' doid pogiigizon dotokou id diti koposizon.
46006004	Nga' ontok kivaa do ahal ngaavi' diozu do id diti koposizon do maan pokisalasazai, oviton diozu ii doid dumḇangan di sontob okon ko' poingamung di Ongotumḇazaan!
46006005	Booson ku iti do popoikum-ikum diozu sonḏii'. Aiso naku tongosonguhun diozu i kiginavo om miho manalasai do piuvahan ngaavi' do id tinimungan diozu,
46006006	om iti nodii naku o sabap do nookuo o songuhun diozu tu' mugad doid unḏang-unḏang do humavan do songuhun, om do id dumḇangan di au' ongotumḇazaan?
46006007	Au'; iti no o hasa' diozu, mantad diozu sonḏii', do songuhun diozu mokisalasai do au'-piunungan: nookuo tu' au' kou momihi' do munḏoso do au'-kotuhidan, nookuo tu' au' kou momihi' do maan pakahasao'?
46006008	Om doiti' kou no, do mimang di au' otuhid om kopomusingan, om doid tobpinai ngaavi' i' diozu sonḏii'.
46006009	Au' kou naku koiho do tuhun ngaavi' i mimang di tangalaat nopo nga' au' i' mai' otuutungkusan po di pomolintaan di Kinoingan? Kada' ponoodo do kahasaan do momusoou — do i angazamut o koimaan, i sumamḇa ngaavi' do masou, i magagampahu' ngaavi', i monontob do tivou sonḏii', koimaan tangazamut sompikusai,
46006010	mananakau ngaavi', tuhun tongosingot, magagavuk ngaavi', momimitana' ngaavi' om moninipu' ngaavi', nopo nga' au' ngaavi' otungkusan di kopomolintaan di Kinoingan.
46006011	Ingkaa no haid o vookon diozu: nga' nongohidang kou no, nongoḇitua kou no, om nongokotopot kou no do id di ngaan di Tuhan Jesus Kristus om maza' di Spiritu di Kinoingan dotokou.
46006012	“Montok dogo' nopo nga' nuununu nopo nga' kavasa' do maan;” dati', nga' okon ko' saviavi' do avasi'. Totootopot, montok dogo' nopo nga' nuununu nopo nga' kavasa' do maan, nga' pointantu' zou no do au' mimang do okuasa' do nunu noopo.
46006013	Takanon ngaavi' nopo nga' montok do tizan, om tizan nopo nga' montok do takanon ngaavi'; om punsoon mai' di Kinoingan o duuduvo diti. Nga' tinan nopo nga' okon ko' montok do koimaan tangazamut;
46006014	montok di Tuhan ii, om i Tuhan nopo nga' montok di tinan. Tinungag di Kinoingan i Tuhan om tungagon tokou nogi' mai' disido maza' di kuasa' dau.
46006015	Au' kou naku koiho do tinan ngaavi' diozu nopo nga' puu ngaavi' do tinan di Kristus; momusoou kou naku do kavasa' kou do maganu do somboogizan ngaavi' do tinan di Kristus om potopihon no ii doid di tinan do sunḏal? Osodu' i' kozo do mantad diho'!
46006016	Toi au' kou naku koiho do iisai noopo i papaamung dau sonḏii' doid songuhun sunḏal nopo nga' kopiiso' o tinan miampai dosido, tu' i duvo nopo, miaga di oboos, nga' adadi do iso' tonsi.
46006017	Nga' iisai noopo i popiiso' dau sonḏii' doid di Tuhan nga' poingiso do id spiritu miampai disido.
46006018	Insodu' no mantad koimaan tangazamut. Saviavi' ḏouso suvai i oimaan dati' do songuhun nopo nga' oimaan id dahabus do tinan; nga' i tuhun i azamut o koimaan nopo nga' kopomidouso do humavan do tinan dau sonḏii'.
46006019	Au' kou naku koiho do tinan diozu nopo nga' panamḇazangan di Spiritu Toḇitua, i poingizon id diozu om i notoimo diozu mantad di Kinoingan?
46006020	Dadi' iziozu nopo nga' okon ko' iziozu sonḏii' o sanganu; nongobohi kou no ngaavi' miampai do gatang. Dadi' gunoo' no o tinan diozu do montok di koḇontugan di Kinoingan.
46007001	Baino nopo nga' montok di tudizo ngaavi' kokomoi di sinuat diozu. Oo', avasi' i' montok do kusai do au' kumama' do tonḏu';
46007002	nga' mooi do umivad mantad kopomidouso do kozomutan apatut dii poogi' do kisinavaan sonḏii' o potitikid kusai om kisansavo sonḏii' o potitikid tonḏu'.
46007003	Mositi' taakon di sansavo kumaa doid di sinavaan dau o nunu i pobpiumanan dosido, om ingkaa nogi' daa i sinavaan do kumaa doid di sansavo dau.
46007004	Aiso i' kuasa' di sinavaan doid tinan dau sonḏii', nga' kikuasa' i sansavo dau; om ingkaa nogi', do aiso i' kuasa' di sansavo doid tinan dau sonḏii', nga' kikuasa' i sinavaan dau.
46007005	Mositi' au' kou modihiu mantad kopiomungan do misasavo, suvai ko' nung piangazan do naamot nopo, mooi do kaanu kou do kosivatan sonḏii' do sumamḇayang, om opongo' po ii miamung kou no vagu'; mooi do au' kaanu do kosivatan i Saitan do mogimḇaazat diozu do ontok omungkang kou.
46007006	Popoiho zou diozu diti sabaagi do ponokokuasa', okon ko' ponuu'.
46007007	Kohizaban ku i' daa do momit dogo' o potitikid tuhun; nga' potitikid tuhun do kivaa do taak mantad di Kinoingan, suvai o taak doid tuhun ditia om suvai o montok dihia.
46007008	Doid di au' nangakasavo om doid tonḏu' ngaavi' napatazan do sansavo, moboos zou do: avasi' montok dioho' do ingkaa no izioho', miaga dogo'.
46007009	Nga' nung au' kaanu izioho' do tumaan sonḏii', nga' potumḇazaai no izioho' do manansavo, tu' moomogot no do kisavo ko' otutudan do unsub do tonsi.
46007010	Doid di nangakasavo, taakon ku iti koponontuan, om okon ko' dogo' diti nga' di Tuhan: Mositi' do au' pointongkizad mantad sansavo dau o sinavaan —
46007011	toi nung nokotongkizad no zosido disido, mositi' do au' nodii zosido mokisavo toi mimang ponongkibabas di sansavo dosido — om sansavo nopo nga' mositi' au' magada' do sinavaan dau.
46007012	Montok ahal ngaavi' suvai nopo nga' itia ngaavi' o koponontudukan ku sonḏii', okon ko' di Tuhan: Nung songuhun di koobpinoizan ngaavi' do kisinavaan i okon ko' songuhun otumḇazaan, om aanangan no zosido do mizon miampai disido, nga' au' daa disido zadaan zosido,
46007013	om nung songuhun tonḏu' i kisansavo do okon ko' otumḇazaan, om aanangan no isido do mizon miampai dosido, nga' au' daa dosido zadaan i sansavo dosido.
46007014	Olotian i' diozu, do i sansavo au' otumḇazaan nopo nga' koḇitua maza' di sinavaan dau om i sinavaan au' otumḇazaan nopo nga' koḇitua maza' di sansavo dau otumḇazaan. Nung okon ko' ingkaa iti, nga' au' i' ongohidang o tanak ngaavi' diozu, nga' id katapatan ongoḇitua i' ma izioho'.
46007015	Nga' nung pihi' do tumongkizad i au' otumḇazaan, nga' potumḇazaan nopo: dadi' au' nodii apagangan i koobpinoizan kusai toi i tonḏu'. Nga' nongohoou kou di Kinoingan do mamaamasi id pibabasan:
46007016	sabaagi sinavaan, ingkuo ko do kaanu popoiho do ḏumadi ko do mananampasi di sansavo diau; om sabaagi sansavo, ingkuo ko do kaanu popoiho do ḏumadi ko do mananampasi di sinavaan nu?
46007017	Ingkuo po nga' potumḇazaai no o potitikid tuhun do tumihomḇus id di boogizan i pinoobi' di Tuhan do montok disido, miaga nopo di ontok hoovo' isido di Kinoingan. Iti no i kootulan i taakon ku doid saviavi' di ongotumḇazaan.
46007018	Nung kivaa do songuhun kusai nohoou, i nosunatan no, mositi' pointihomḇus isido do poinsunat; ontok hoovon o songuhun kusai i au' nosunatan, au' daa isido maan sunatai.
46007019	Maan sunatai toi au' maan sunatai nopo nga' aiso i' do guno; i kiguno nopo nga' migit di ponuu' ngaavi' di Kinoingan.
46007020	Potitikid tuhun apatut tumimpoon doid nunu noopo koozuvo' disido ontok di hoovo' isido.
46007021	Dadi, nung ontok hoovo' ko, tudipon ko haid, kada' pomusoou do adadi haal ii — kivaa potuu do kosivatan nu do kagabasan, apatut momihi' ko do momoguno poimponu' do nuzokoton nu sabaagi tudipon.
46007022	Koiho kou, iisai noopo i nohoou id di Tuhan do pointudipon, nga' tuhun poinggabas i' di Tuhan; om ingkaa nogi', i tuhun i poinggabas do ontok hoovo' di Tuhan nopo nga' tudipon di Kristus.
46007023	Nongobohi kou do gatang; kada' nodii imang dadi do tudipon ngaavi' doid toomḇo noopo tinau'-tuhun.
46007024	Toiso'-iso' diozu, oi tobpinai ngaavi', tumihomḇus id dumḇangan di Kinoingan do id di koozuvo' id toomḇo do nohoou kou.
46007025	Kokomoi doid tuhun ngaavi' pointihomḇus do poimbihang, aiso i' do ponuu' ngaavi' ku mantad di Tuhan, nga' manaak zou do dogo' sonḏii' do pomusaavan sabaagi songuhun i noonuan do kosianan di Tuhan do ḏumanḏi' do ouhi'.
46007026	Ba nga', sabap no di pudson-ginavo i monimḇagat dogo', i konunu pointunud nopo nga' miaga ko' itia: avasi' montok do tuhun ngaavi' do tumimpoon do ingkaa no izioho'.
46007027	Nung poingamung ko doid songuhun sinavaan, kada' pogium do kapagabasan; nung kagabas ko do songuhun sinavaan, kada' pogium do songuhun sinavaan.
46007028	Sunḏung ingkaa, nung manansavo ko nodii, okon i' ko' ḏouso ino, om okon ko' ḏouso do montok songuhun haahangai toi ko' songuhun tanak vagu do mokisavo toi ko' manansavo. Nga' tuhun ngaavi' miaga dino nopo nga' kaanu mai' do kosusaan ngaavi' do sabap no diho' do id doun tuhun do kodoodouvo', om mimang zou daa diozu do aiso dino.
46007029	Komozon ku nopo, oi tobpinai ngaavi', nga' do i timpu nopo nga' nadadi no do poinggontob, om mantad baino om po'o'ompus, i kisinavaan ngaavi' nopo nga' apatut mamaamasi do miaga ko' aiso i' sinavaan;
46007030	om i mogkoudu' ngaavi' nopo nga' miaga koi' au' i' mogkoudu' izioho'; sontob di umonḏos do koposizon do miaga koi' au' i' uminonḏos izioho' dii; sontob di nokopomohi do kotos-halata' do miaga koi' aiso i' do kotos dioho';
46007031	om sontob di poinggompit miampai di pomogunan do miaga koi' tuhun ngaavi' izioho' do au' i' naahung dii. Tu' iti pomogunan miaga di oihaan dotokou nopo nga' tumahib mogidu'.
46007032	Apatut aanangan zou diozu do mimang kou do pomusaavan ngaavi' diozu do poinggabas mantad saviavi' katangaban. I kusai au' nakasavo nopo nga' papataak do pomusaavan dau doid ahal ngaavi' di Tuhan om do ingkuo isido do kaanu mongunsikou di Tuhan;
46007033	nga' i kusai nakasavo nopo nga' papataak do pomusaavan dau doid di ahal ngaavi' diti pomogunan om do ingkuo isido kaanu mongunsikou di sinavaan dau, om abaagi isido id pomusaavan.
46007034	Dadi' ingkaa, nogi', do i tonḏu' au' nasavo, om i haahangai, nopo nga' papataak do pomusaavan dosido doid di ahal ngaavi' di Tuhan om do poimḇitua id tinan om sunḏuvan; nga' i tonḏu' nasavo nopo nga' papataak do pomusaavan dosido doid di ahal ngaavi' diti pomogunan om do ingkuo zosido kaanu mongunsikou di sansavo dosido.
46007035	Moboos zou diti do manakadai noopo diozu, okon ko' monungkong (mogodu) diozu, nga' do potitikid konunu do apatut do ingkaa no ii, om do kaanu kou do papataak do kotompuanan diozu au' abaagi doid di Tuhan.
46007036	Nung kivaa songuhun tavakas topiipiumanan ginavo do momusoou do alaat kozo isido kumaa doid di taboi dau om do konunu ngaavi' apatut do umanjul nodii, nga' apatut isido do tumanud di hizab ngaavi' dau. Aiso i' ḏouso id diti; apatut izioho' do misasavo.
46007037	Nga' nung ogiot isido do tumaan id kotontuan dau, miampai-aiso toomḇo noopo unsub ginavo nga' miampai koipapan poimponu' do hizab dau sonḏii', om papatantu' do popotihomḇus dosido sabaagi do taboi dau, dadi' mimang isido do avasi'.
46007038	Id boos ngaavi' suvai, isido i manansavo di taboi dau nopo nga' mimang do avasi', om isido i au' nopo, nga' hobi po do mogot.
46007039	Sinavaan nopo nga' poingkagos do sohiihinaid nopo naku do poimpasi i sansavo dosido. Nga' nung apatai i sansavo, aiso mogodu dosido do mokisavo diisai noopo kaanangan dosido, ii-ii po do mositi' id di Tuhan ii.
46007040	Asaasanang mai' daa zosido nung tumihomḇus zosido do ingkaa no zosido dii, doid dogo' do lahan momusoou — om otumḇazaan zou do izou nga' kivaa nogi' di Spiritu di Kinoingan.
46008001	Baino kokomoi do takanon i nokosuung doid kinoingan tongovudut. Nokoiho tokou kozo do saviavi' tokou do kitoihaan; nga' toihaan nopo nga' poposumḇung, koginavaan nopo nga' popobuu' doid kovosian.
46008002	Kivaa dati' songuhun momusoou do kitoihaan poimponu' isido do iso' konunu om au' i' ma koiho isido dii do tavaavasi' do apatut daa isido do koiho dii;
46008003	nga' songuhun i guminavo di Kinoingan nopo nga' otutunan di Kinoingan.
46008004	Koiho kou, iisai noopo i nohoou id di Tuhan do pointudipon, nga' tuhun poinggabas i' di Tuhan; om ingkaa nogi', i tuhun i poinggabas do ontok hoovo' di Tuhan nopo nga' tudipon di Kristus.
46008005	Sunḏung do kivaa kaaka do pungaanan do kinoingan ngaavi', id di tavan ngaavi' om do id tana' — om do ogumu' o kinoingan om ogumu' o tuan —
46008006	nga' montok dotokou nopo nga' ii'iso' no i Kinoingan, i Tama' i mantad diisai o saviavi' konunu do mikot om montok diisai do poimpasi tokou, om iso' Tuhan, i Jesus Kristus, i maza' diisai o saviavi' konunu do mikot om maza' diisai do poimpasi tokou.
46008007	Sunḏung ingkaa, nga' okon ko' potitikid tuhun do kivaa diti toihaan. Kivaa vookon kipomusaavan do kakaal di kinoingan tongovudut do kibaagi di komozon dioho' do i takanon nopo nga' miaga koi' nakataak doid kinoingan; pomusaavan dioho' nopo tu' omungkang i', nga' nozomutan.
46008008	Nga' pointantu' no do takanon nopo nga' au' i' kapamadadi dotokou do otoimo doid di Kinoingan; aiso i' atagak dotokou do au' mangakan dii, aiso i' kountungan dotokou do mangakan dii.
46008009	Ingaton noopo do iti kahapasan diozu nopo nga' au' no kozo ḏumadi do kaantob do papasadu di ongomungkang ginavo.
46008010	Sokio do kivaa tuhun kokito diozu, iziozu i kivaa di toihaan, do poinḏikau makan id di panamḇazangan tagazo do masou, au' kou naku momusoou do i ginavo disido, somuumungkang dii, do ounsuban dati' do mangakan do takanon ngaavi' nokosuung doid masou ngaavi'.
46008011	Om dadi' maza' i' dii mai' do toihaan diozu do iti tobpinai i montok diisai do napatai i Kristus, somuumungkang-ginavo disido, nopo nga' natagak.
46008012	Dadi', momidouso do humavan di tobpinai ngaavi' diozu om mamaganit do pomusaavan tomungkang dioho', nopo nga' momidouso kou' i' do humavan di Kristus.
46008013	Ino no do nookuo do nung takanon nopo nga' i ontodonon do kootuan di tobpinai, do au' zou nodii mangaangakan po do daging, kada' do koontodonon do kootuan di tobpinai ku.
46009001	Okon naku ko' poinggabas zou? Okon naku ko' songuhun apostol zou? Au' zou naku nokokito di Jesus Tuhan dotokou? Okon naku ko' iziozu no i kalaja' ku id di Tuhan?
46009002	Sunḏung do nung doid suvai ngaavi' okon ko' apostol zou, ingkuukuo po doid diozu nga' apostol zou, tu' iziozu no i kaput do kalaja' ku sabaagi apostol id di Tuhan.
46009003	Doid sontob di mimang do mononto dogo', iti no i simḇa ku.
46009004	Aiso naku do kopotutan za do makan om minum?
46009005	Om potitikid kopotutan do maan tonudo' do sinavaan do Kristian, miaga di apostol ngaavi' suvai, miaga di tobpinai ngaavi' di Tuhan, om miaga di Cephas?
46009006	I Barnabas om izou noopo naku i aiso kopotutan do tumood pakalaja'?
46009007	Nunu nodii o susumangod do tumompuan id di susumangod do id dau do ḇalanja' sonḏii'? Om iisai nodii i mananom do id kaḇun anggur om au' insan pangakan di tuva' mantad dii, toi gumompi do tinimungan sapi' om au' monginum di susu mantad di tinimungan sapi' dau?
46009008	Kada' pomusoou do iti nopo nga' kabaahan no toomod doun pomogunan. Okon naku ko' miaga kozo no diti i booson di Unḏang-unḏang? Poinsuat iti id di Unḏang-unḏang di Moses:
46009009	Mositi' au' nu tungkohingan o tontohuan sapi' do ontok mongogik ii di ganḏum. Kokomoi naku iti do tontohuan sapi' ngaavi' do opusou i Kinoingan,
46009010	toi au' naku noboos iti do montok noopo iti do sabap dotokou? Pointahang kozo do poinsuat iti do montok sabap dotokou pointunud i' do iisai noopo i mamaladu nga' apatut mamaladu miampai di pomusaavan do kivaa baagi dau, om iisai noopo mongogik nga' apatut mongogik miampai di pomusaavan do kivaa baagi dau.
46009011	Nung nakapananom zikoi di hinsou do konunu ngaavi' doun spiritu do id diozu, oinḏamaan di naku do mokianu do apatut zikoi do monoimo mantad diozu do tuva' do konunu ngaavi' doun pomogunan?
46009012	Suvai ngaavi' nopo nga' noonuan do kopotutan ngaavi' dino do id diozu om okon naku ko' hobi po do apatut zikoi izikoi. Id katapatan, au' zikoi insan pomoguno diti katapatan; suvai i' kozo ko' ino, tinaanan dagai iti miampai do toomḇo noopo konunu ko' kapangantob po di aḇal tavasi' di Kristus do id nunu noopo lahan.
46009013	Au' kou naku kokito do i pakakalaja' ngaavi' id di Panamḇazangan tagazo nopo nga' kaanu do takanon dioho' mantad di Panamḇazangan tagazo, om i ngaavi' tumompuan id di altari nga' kaanu do magampa di baagi dioho' mantad di altari?
46009014	Ingkaa nogi', minanaak i Tuhan di ponuu' do i sontob popo'ia' di aḇal tavasi' nopo nga' apatut kaanu do pamaamasi dioho' do mantad di aḇal tavasi'.
46009015	Sunḏung ingkaa, au' zou insan kaanu do dogo' sonḏii' do toomḇo noopo diti kopotutan ngaavi' miaga diti; om au' zou nokoponuat diti do mokianu do kotompuanan miaga dino do montok dogo'; mogot matai zou ko' do ingkaa... Aiso tongosonguuhun maganu mai' mantad dogo' diti impoon do kopokiazan.
46009016	Id katapatan, popo'ia' di aḇal tavasi' nopo nga' manaak dogo' do aiso i' do kopokiazaan, tu' id siibo' zou do kasansagan om apatut do id kosusaan zou nung au' zou no nokotuhuk do mimang diti.
46009017	Nung nimaan ku ii do id dogo' sonḏii' do hizab nga' apatut do kitingadan zou; nga' nung maan ku ii do id siibo' do kounsuban nga' monoimo zou noopo do kalaja' pahansanan doid dogo'.
46009018	Dadi', nunu nodii o tingadan taanu ku? Do id kopongia'an ku taakon ku toomod i aḇal tavasi' do aiso tingadan do umivad momoguno di kopotutan ngaavi' i pakavasaan dogo' di aḇal tavasi'.
46009019	Ingkaa no do sunḏung okon ko' tudipon zou haid doid toomḇo noopo tinau'-tuhun, pokoozon ku o dogo' sonḏii' doid koudipanan doid saviavi' tuhun, do mamahantoi do sogiiginumu' aanu ku.
46009020	Doid di Johudi ngaavi' dinadi ku o dogo' sonḏii' sabaagi do Johudi, do mamahantoi di Johudi ngaavi'; doid sontob di id siibo' di Unḏang-unḏang do sabaagi songuhun id siibo' di unḏang-unḏang (sunḏung do okon ko' ingkaa zou izou), mooi do mamahantoi di sontob id siibo' di Unḏang-unḏang;
46009021	doid sontob di id habus di Unḏang-unḏang do sabaagi songuhun id habus di Unḏang-unḏang, sunḏung do okon ko' id habus zou di Unḏang-unḏang nga' id siibo' di unḏang-unḏang di Kristus, do mamahantoi di sontob id habus di Unḏang-unḏang.
46009022	Doid di tongomungkang, dinadi ku o dogo' sonḏii' do omungkang, do mamahantoi di tongomungkang. Pinoumpos ku o dogo' sonḏii' doid tuhun ngaavi' id saviavi' kavo do mogisuvai-suvai koozuvo', mooi do maza' do saviavi' taangazan taanu do oovit ku daa o vookon doid kapamasizan.
46009023	Saviavi' iti do maan ku montok di sabap di aḇal tavasi', do kabaagi zou no daa di kounalan ngaavi' dii miampai di suvai ngaavi'.
46009024	Au' kou naku koiho do sunḏung saviavi' i mananangkus id di hivang-pononongkusan do mamung id di pigusaan, soosonguhun no dioho' o kaanu do vava'? Panangkus no miaga diho' — do humantoi.
46009025	Potitikid tuhun-sipoot momusoou nopo kozo do minghuda', om iti nopo nga' do mamahantoi do ganggahung i humozi' mai', nga' ii dotokou nopo nga' au' mai' insan humozi'.
46009026	Dadi' ingkaa zou no do manangkus, okon ko' do aiso dimpoton tatahang; om ingkuo zou do monongkitumḇuk, okon ko' miaga monumḇuk do tongus.
46009027	Ukumon ku i tinan ku om oviton ii do id siibo' kopongipapan, do umivad do toomḇo noopo kohigaganan, do koimang po do sabaagi papapaaḇal montok dovokon ngaavi', izou i' sonḏii' i au' toimoon.
46010001	Mimang zou diozu do pointaatantu' i', oi tobpinai ngaavi', do i taki-aki ngaavi' dotokou nopo nga' saviavi' do kivaa di gavun do id savat dioho' om saviavi' nakatahib duminaapas di daat.
46010002	Id di gavun om id di daat saviavi' izioho' do nopodsu' doid di Moses;
46010003	saviavi' minangakan di ii om ii takanon doun sunḏuvan
46010004	om saviavi' minonginum di ii om ii tinumon doun sunḏuvan, tu' mininum izioho' mantad di pampang doun sunḏuvan i tuminanud dioho', om ino pampang nopo nga' i Kristus.
46010005	Sunḏung i' ma diti, nga' au' naanangan i Kinoingan do miampai kogumuan dioho', om bangkai dioho' nopo nga' nokotogizas id soibau di kotogisan.
46010006	Do baino iti kaantakan ngaavi' nopo nga' poomitanan ngaavi', montok kounalan dotokou, mooi do au' tokou daa insan popotuḏu do ginavo ngaavi' dotokou, miaga di nimaan dioho', do id konunu tangalaat;
46010007	om au' kou sumamḇa do kinoingan tongovudut, miaga di nimaan do vookon dioho', miaga di booson di do id ḇuuk toḇitua: I tuhun ngaavi' miniikau do makan om minum, om touvi nopo nga' miningkakat do mamalamai dioho' sonḏii'.
46010008	Toi, vagu', au' tokou umatu' doid koimaan talaat om tazamut; vookon dioho' do minimang diti, om duvo ngoopod om tohu ngoibu o nokokunomo' do kootuon dioho' do daasom sangadau.
46010009	Om do okon ko' papakaa tokou di Tuhan doid di ponginaman; vookon dioho' do pinapakaa disido doid di ponginaman, om pinatai izioho' do vuhanut ngaavi'.
46010010	Kada' no pongomu, vookon dioho' do minongomu, om pinatai izioho' di Momumunso.
46010011	Dadi' saviavi' diti konunu do naantakan doid dioho' maza' do lahan poomitanan, miaga di nosusui ngaavi' iti do id sinuatan do ḏumadi do iso' ihoon montok dotokou, ii doid diisai iti do naatu' do mogiigizon id di tadau ngaavi' touvi no di umulan ngaavi'.
46010012	Potitikid tuhun, au' monguo do songkuo o giniot do kotumḇazaan disido do tosoou dau, mositi' mingat mooi do au' aatu' isido.
46010013	Aiso i' di ponginaman ngaavi' i nokoikot doid diozu do kohobi ko' i aanu do tinau'- tuhun do tumaan. Kaanu kou humansan do i Kinoingan nopo nga' au' mai' popohogos diozu do maan pokoozo' doid di ponginaman pointahib do vinakas diozu, nga' miampai do toomḇo noopo o ponginaman manaak nogi' mai' do iso' lahan humabus mooi do kaanu kou nodii do tumaan dii.
46010014	Montok dino sabap no, oi tamḇahut ngaavi' ku, kada' imang gompit di kasamḇaan do kinoingan tongovudut. Moboos zou doid diozu sabaagi do tuhun ngaavi' kiginavo; timḇango' montok diozu sonḏii' o nunu i booson ku.
46010015	Moboos zou diozu sabaagi do tuhun kitoihaan; pomusaavai no diozu sonḏii' do oonu i pobooson ku.
46010016	I sasavan-pamḇalakatan, i balakatan dotokou, okon naku ko' maagi id di zaa' di Kristus ii; om i binoluguan do louti i kokibon dotokou, okon naku ko' maagi ii do id di tinan di Kristus?
46010017	Om do kivaa i' dii do iso' binoluguan louti, dadi' zotokou, sunḏung do ogumu' tokou, nga' iso' tinan, tu' saviavi' tokou maagi id di iso' binoluguan louti.
46010018	Baino piagaagaho' i tuhun ngaavi' sanḏad di Israel: au' naku otopot do sontob di mangakan di kohubukan ngaavi' nopo nga' maagi di altari?
46010019	Nunu komozon diti? Do i kapataakan do takanon kumaa doid kinoingan tongovudut nopo nga' iso' konunu? Toi ko' i kinoingan tongovudut sonḏii' o iso' konunu?
46010020	Au', okon i'; nga' noopo do ontok popohubuk o kapil ngaavi', nunu i pohubukon dioho' nopo nga' pohubukon doid dudui ngaavi' i okon ko' Kinoingan. Au' zou mimang diozu do maagi miampai dudui ngaavi'.
46010021	Au' kou kaanu monginum di sasavan di Tuhan om di sasavan di dudui ngaavi' ponogi'; au' kou kaanu do mihang id di mija' di Tuhan om di mija' di dudui ngaavi' ponogi'.
46010022	Totootopot tokou naku do mimang do mongungkag di kapapahad di Tuhan; avaavakas tokou naku ko' Isido?
46010023	“Potitikid konunu do pakavasaon;” ingkaa no dati', nga' okon ko' potitikid konunu do mimang do avasi'. Otopot, potitikid konunu do pakavasaon, nga' okon ko' potitikid konunu do monuidong-popobuu' do tuhun ngaavi'.
46010024	Aiso songuhun apatut mogium montok kounalan monongkodaadau sonḏii', nga' potitikid tuhun montok do songuhun suvai.
46010025	Akanon o nunu noopo konunu i pobohizon id kaḏai ngaavi' do mogkokoot ngaavi' tazam; au' tagal do mudizo do tudizo ngaavi' montok sabap do tosoosoou-ginavo,
46010026	tu' doid di Tuhan do poinsanganu i tana' om saviavi' suang dii.
46010027	Nung songuhun au' otumḇazaan magahap diozu doid makan, ugad no nung mimang kou no, om akanon o nunu noopo i posuungon id dumḇangan diozu; au' kou tagal do popoudizo po haid do tudizo ngaavi' di suang ginavo.
46010028	Nga' nung kivaa songuhun moboos doid diozu, “Iti takanon nopo nga' nokohubuk id kohubukan,” kada' pangakan dii, koponimḇangan montok di tuhun i pinopoiho diozu, montok sabap do tosoou-ginavo —
46010029	okon ko' tosoou-ginavo zu sonḏii', o komozon ku, nga' di tuhun tiso'. Nookuo i poinhogos zou do monoodo do nunu noopo tu' apatut do polintaon do pomusaavan-ginavo do songuhun suvai?
46010030	Nogonop do toimoon ku ii miampai do kounsikaan, nookuo nodii tu' tuduon zou montok mangakan do takanon i panaakan ku do koponongkotohuadan ngaavi'?
46010031	Dadi', nunu noopo akanon diozu, toi inumon, om nunu noopo suvai maan diozu, maai no saviavi' ii do montok koḇontugan di Kinoingan.
46010032	Kada' koinsan-insan do ḏumadi do ontodonon do kopokousan, doid di Johudi ngaavi' po toi ko' doid Greek ngaavi' toi doid di Eklizia di Kinoingan,
46010033	miaga nopo do kuminam zou do mongunsikou do potitikid tuhun do id potitikid konunu, okon ko' mogium montok kounalan ku sonḏii', nga' montok di kounalan di potitikid tuhun suvai, mooi do atampasi daa izioho'.
46011001	Onuo' zou sabaagi do poomitanan diozu, miaga nopo dogo' do maganu di Kristus sabaagi do poomitanan ku.
46011002	Monongko'au'giigina' zou diozu tu' momuonḏom dogo' do tomoimo nopo kozo om popotihomḇus di koubasan ngaavi' do miaga no kozo di pinohomḇus ku ngaavi' doid diozu.
46011003	Nga' apatut no do mimang zou diozu do mamalati' do i tuhu do potitikid kusai nopo nga' i Kristus, i tuhu do tonḏu' nopo nga' kusai, om i tuhu di Kristus nopo nga' i Kinoingan.
46011004	Montok potitikid kusai do sumamḇayang toi do mogoohungung miampai di tuhu dau natakapan nopo nga' popokito do au' kapantangan montok di tuhu dau.
46011005	Om montok songuhun tonḏu' do sumamḇayang toi mogoohungung miampai tuhu dosido au' natakapan nopo nga' popokito do au' kapantangan montok tuhu dosido; miaga no kozo diti do nung pinokibugaan dosido o tobuk dosido.
46011006	Totootopot, nung songuhun tonḏu' mugad miampai aiso kuihib-tuhu (sunḏuk), apatut do pokipampadan ponogi' dosido i tobuk dosido; nga' nung konunu koikum-ikum montok do tonḏu' do mokipompod do tobuk dosido toi mokibuga', dadi' apatut monongkuihib tuhu (mononsunḏuk) zosido.
46011007	Nga' montok kusai nopo nga' au' kotunud do monguihib do tuhu dau, tu' isido nopo nga' i kokiikitanai di Kinoingan om popokito do koḇontugan di Kinoingan; nga' tonḏu' nopo nga' i kokiikitanai do koḇontugan do kusai.
46011008	Tu' kusai nopo nga' okon ko' minikot mantad tonḏu'; au', tonḏu' o minikot mantad kusai:
46011009	au' nogi' vinangun o kusai montok di sabap do tonḏu', nga' tonḏu' montok di sabap do kusai:
46011010	om iti no do nookuo tu' kotunud iti do montok tonḏu' do momoguno do id tuhu dosido do iso' tanḏa' do kuasa' doid dosido, sabap no di tasab ngaavi'.
46011011	Sunḏung ingkaa, id di Tuhan, sunḏung do tonḏu' nopo nga' aiso i' do miampai-aiso kusai, nga' kusai nopo nga' aiso i' do miampai-aiso tonḏu';
46011012	om sunḏung do tonḏu' nopo nga' minikot mantad kusai, ingkaa nogi' o potitikid kusai do mikot mantad tonḏu', om potitikid konunu mikot mantad di Kinoingan.
46011013	Imang panantu' montok diozu sonḏii': do miaga' koi' kosudong i' naku do apatut o tonḏu' do sumamḇayang doid di Kinoingan miampai-aiso sunḏuk (kuihib-tuhu)?
46011014	Okon naku ko' sonḏii' o sanḏad pogun do mongia' diozu do nung songuhun kusai kivaa do tobuk tanaau, kaasab-asab naku ii doid disido,
46011015	nga' ontok anaau o tobuk do tonḏu', koḇontugan naku dosido ii? Do tobuk dosido, nopo bo, nga' nakataak doid dosido do ḏumadi do tokop.
46011016	Nung iisai noopo mimang do monongkiuva, moboos zou do aiso i' koubasanan dotokou dino, om aiso nogi' do toomḇo noopo di eklizia ngaavi' di Kinoingan.
46011017	Baino tu' id booson kokomoi do koponontudukan ngaavi' zou, au' zou kaanu monongko'au'giigina' diozu do id di pitimḇungakan ngaavi' poonjulon diozu; mimang ii do hobi kalaatan ko' tavasi'.
46011018	Kopoguhu nopo nga', koongou zou do ontok mikot kou songovian do id kotimungan diozu, kivaa do kotimungan ngaavi' sompiipidan do poingamung diozu, om do kivaavaa no do otumḇazaan zou diti.
46011019	Okon ko' konunu talaat, bo iti, o apatut kivaa do tinimungan ngaavi' misuvai do poingamung diozu mooi do sontob di maan hansano' do poingamung diozu nga' aanu do mongintutun tataatahang.
46011020	Dadi', ontok mitimḇungak kou songovian, okon i' ko' i makan-minsosodop di Tuhan i akanon diozu:
46011021	tu' ontok tumimpuun i makan, tosoosonguhun diozu do makan po haid do dau do takanon sonḏii', om kivaa songuhun houson do maso i songuhun tiso' do aavuk.
46011022	Pointantu' kozo no naku do aiso hamin ngaavi' diozu do poonjulan diozu di makan om moginum? Toi ko' kivaa au' kopomohizaan diozu di kotimungan-tuhun di Kinoingan do kaanu kou dii do papakaa doid koikum-ikum di sontob taiso? Nunu nodii o booson ku doid diozu? Monongko'au'giigina' diozu? Do id diti nopo nga' au' zou kaanu monongkoau'giigina' diozu.
46011023	Tu' i koubasanan notoimo ku mantad di Tuhan om nogi' nokohomḇus doid diozu nopo nga' do ontok di sodop do pinotobus isido, minaganu i Tuhan Jesus do vookon louti,
46011024	om kopongo po do nakapanaak isido do koponongkotohuadan ngaavi', minangakib isido dii, om minoboos isido, “Iti no i tinan ku, i montok diozu; maai no iti do id kaanḏaman dogo'.”
46011025	Om id di ii om ii lahan, miampai di sasavan ontok kopongo i makan-minsosodop, moos-boos, “Iti sasavan nopo nga' i batos kavavagu' id zaa' ku. Soosongian nopo do monginum kou diti, maai no iti sabaagi kaanḏaman dogo'.”
46011026	Dadi', soosongian nopo do mangakan kou diti louti, om monginum diti sasavan, nga' papaaḇal kou no di kinapatazon di Tuhan gisom mikot isido.
46011027	Iti no poogi' do iisai noopo i mangakan di louti om monginum di sasavan di Tuhan do au' kozo mipadan nga' sumimḇa montok di tinan om zaa' di Tuhan.
46011028	Potitikid tuhun nopo nga' do monoizuk dau sonḏii' om vagu' nogi' do mangakan di louti om monginum mantad di sasavan;
46011029	tu' tuhun i mangakan om monginum miampai au' mongintutun di tinan nopo nga' mangakan om monginum di dau sonḏii' do kopongukuman.
46011030	Ino no do nookuo do kogumuan diozu do omungkang om kipononluohon om uha'-uha' no ginumu' do napatai.
46011031	Nung obingkomi tokou dotokou sonḏii' nga' au' tokou i' maan ukumo',
46011032	nga' ontok maan tokou ḇisalao' di Tuhan, maan tokou potunudo' di Tuhan do manampasi dotokou mantad maan ukumo' miampai di pomogunan.
46011033	Dadi' ingkaa no, oi tobpinai ngaavi', ontok mitimḇungak kou montok di Makan, pogianḏad-anḏad kou no;
46011034	iisai noopo i houson apatut makan id hamin. Dadi' i pitimḇungakan diozu au' mai' mogovit diozu do koukuman. I ahal suvai ngaavi' nopo nga' uhudon ku i' mai' do ontok mikot zou.
46012001	Kokomoi di taak ngaavi' di Spiritu, oi tobpinai ngaavi', mimang zou diozu do uha'-uha' kotontuan.
46012002	Koonḏom kou do ontok di kapil ngaavi' kou po haid, sakaakahi no do nangagazat kou doid kinoingan-kapil ngaavi' nongobobou.
46012003	Sabap dino no, do mimang zou do mamadi diti do uha'-uha' tinahang doid diozu do aiso i' songuhun i moboos “Iso' taau' do id di Jesus” do kaanu moboos id di Spiritu di Kinoingan, om aiso tuhun do kaanu moboos, “I Jesus nopo nga' Tuhan” nga' id di Spiritu Toḇitua no.
46012004	Ogumu' mogisuusuvai o taak, nga' ii nopo nga' tomoimo do ii om ii Spiritu;
46012005	ogumu' mogisuvai-suvai o lahan ngaavi' do monompuan, nga' ii nopo nga' tomoimo do ii om ii Tuhan.
46012006	Ogumu' mogisuvai-suvai o kobuubuzuo' do taangaangazan, nga' id potitikid tuhun nopo nga' ii om ii i Kinoingan i poingkalaja' id dioho' saviavi'.
46012007	I kointahangan pointantu' di Spiritu i kataak doid toiso'-iso' tuhun nopo nga' gunoon montok di kovosian songovian.
46012008	Doid songuhun nopo nga' kataak mantad di Spiritu i taak do boos do popoboos do kabaahan; doid songuhun tiso' i taak do boos popovuhai do kabaahan, id kotonudan miampai di ii om ii Spiritu;
46012009	doid songuhun tiso', kotumḇazaan, mantad di ii om ii Spiritu; om doid songuhun tiso', i taak ngaavi' do kopomohingasan, maza' diti iso' Spiritu
46012010	doid songuhun tiso', i kapangalajaan do kosunḏuvan ngaavi'; doid songuhun tiso', kopogoohungungan; doid songuhun tiso', i kuasa' do mongintutun do sunḏuvan ngaavi'; doid tiso', i taak do mogisuvai-suvai o diha' ngaavi' om doid songuhun tiso', i kopolotian do diha' ngaavi'.
46012011	Nga' id kalaja' do id saviavi' diti nopo nga' iso' om ii om ii Spiritu, popotunud di ngaavi' do id hizab doid tosoosonguhun.
46012012	Tu' miaga di tinan do tuhun i iso' posompuu do ogumu' boogizan dii — saviavi' i boogizan di tinan, sunḏung ogumu', kakaal poinḏadi do iso' tinan — ingkaa nogi' iti do miampai di Kristus.
46012013	Nopodsu' tokou doid iso' tinan id iso' Spiritu, Johudi ngaavi' om Greek ngaavi' ponogi', tudipon ngaavi' om tuhun poinggabas ponogi', om saviavi' tokou do noonuan di ii om ii Spiritu do inumon.
46012014	Om totootopot do i tinan nopo nga' kisuang do okon ko' iso' puu nga' ogumu'.
46012015	Nung moboos i hapap, “Okon ko' pahad zou om ingkaa no do okon ko' poinsanganu zou doid di tinan,” nga' au' di poinsanganu ii di tinan.
46012016	Toi nung moboos i tohingo, “Okon ko' mato zou, om ingkaa no do okon ko' poinsanganu zou doid di tinan,” au' kopopotood ino di kopinsanganuan di doid di tinan.
46012017	Nung i poinsonginan tinan nopo nga' ii'iso' no mato, ingkuo dii do kivaa toongou? Nung i poinsonginan tinan nopo nga' pokinongou, ingkuo dii do kivaa tosiisingud?
46012018	Do ingkaa i' dii, pinakaa di Kinoingan o saviavi' di boogizan mogitootongkizad doid di tinan tumanud do pihi' disido sonḏii'.
46012019	Nung saviavi' ii do ii om ii boogizan, ingkuo dii ii do adadi do iso' tinan?
46012020	Do ingkaa i' dii, i boogizan ngaavi' nopo nga' ogumu' nga' i tinan nopo nga' iso'.
46012021	I mato au' kaanu moboos doid di pahad, “Aiso i' guno ku diau,” om au' nogi' kaanu i tuhu do moboos doid di hapap ngaavi', “aiso i' guno ku diau.”
46012022	Om hobi podii vagu', ii no kozo boogizan ngaavi' di tinan i miaga koi' i tomungkang no kozo i kiguno no kozo ngaavi'.
46012023	I no boogizan ngaavi' di tinan i soovon dotokou do onini' no kozo o guno i hiputan dotokou miampai di kapantangan tagazo kozo; om i boogizan dotokou i au' songkuo no'uug nopo nga' onuan do koponguugan tagaagazo
46012024	i au' gunoon di boogizan ngaavi' dotokou no'uug. Notoodo di Kinoingan i tinan mooi do agaagazo o kapantangan kataak doid di boogizan ngaavi' i aiso dii,
46012025	om ingkaa no do mooi do aiso daa do au' piangazan ngaavi' id suang di tinan nga' do toiso'-iso' baagi do oizo daa o kopusaan montok saviavi' di suvai.
46012026	Nung iso' boogizan osinḏuahan, saviavi' i boogizan suvai maagi di toluo. Om nung iso' boogizan nopo nga' pantangon, saviavi' i boogizan maagi do kaanḏasan dii.
46012027	Dadi' tinan di Kristus nopo nga' iziozu sonḏii', tosoosonguhun diozu miampai do iso' boogizan do toinaon id di posonginan.
46012028	Om sontob di nosuu' di Kinoingan id Eklizia nopo nga', apostol ngaavi' po haid, kumoduvo profeta ngaavi', kumotohu mongingia' ngaavi'... sumusuut dioho', kuasa' ngaavi' tosunḏu, dadi' taak ngaavi' do kopomohingasan, koimaan ngaavi' kasakadai, kopotunudan, mogisuvai-suvai kavo do diha' ngaavi'.
46012029	Saviavi' naku izioho' do apostol? Toi saviavi' do profeta? Toi saviavi' do mongingia'? Toi saviavi' do mangangalaja'-kosunḏuvan?
46012030	Saviavi' naku do kivaa di taak ngaavi' do kopomohingasan? Saviavi' naku izioho' do moboos id diha' ngaavi' om saviavi' do papalati' dii ngaavi'?
46012031	Potuḏuvo' o pomusaavan diozu doid di taak ngaavi' di takaakavas. Om baino mugad zou do papabanta' id dumḇangan diozu di lahan tavasi' kozo do saviavi'.
46013001	Sunḏung abaa zou do boos ngaavi' do tuhun om doun tasab — nung moboos zou miampai aiso koginavaan, au' zou i' kohobi mantad ko' iso' tagung motung-hotung toi iso' tababang maḇang-kaḇang.
46013002	Om sunḏung kivaa do dogo' di kuasa' do mogoohungung, do momohobot do saviavi' katapatan-tangaahom-lati' om toihaan, om sunḏung kivaa do dogo' do saviavi' di kotumḇazaan gunoon do monuung do nuhu tangakavas — nung miampai-aiso koginavaan ku, aiso i' dogo'.
46013003	Sunḏung do apatut taakon ku doid di tangasampit o saviavi' di izou sanganu, om tinan ku po nga' taakon do maan tutudai — nung miampai-aiso koginavaan ku, aiso i' sakaakahi do kovosian do maan dii doid dogo'.
46013004	Koginavaan nopo nga' tomoimo do kotoboi om otohuod; koginavaan nopo nga' au' insan mongivogu; koginavaan nopo nga' au' mongkiinḏaanḏama' toi nokohuvat sinumḇung,
46013005	au' insan avagkang koozuvan di om au' insan mogium do kounalan di sonḏii', au' popoopi' ii do kaus toi monimung do kototongob ngaavi'.
46013006	Koginavaan nopo nga' au' umonḏos do id koimaan kahasa', nga' mogium do kaanḏasan di do id di katapatan.
46013007	Tomoimo pointounḏa' ii do monoodo do kopogobian ngaavi', do humansan, do ahansan om do tumaan do nunu noopo mikot.
46013008	Koginavaan nopo nga' au' insan mikot doid kopupuson. Nga' nung kivaa do kopogoohungungan ngaavi', maan mai' pupusai ii; nung diha' ngaavi', mimang mai' mizo ii; om nung toihaan, maan mai' pupusai ii.
46013009	Tu' koiho tokou noopo do au' i' nogonop kozo, om mogoohungung tokou do au' i' poinggonop kozo;
46013010	nga' mikot nopo naku o kaganapan, saviavi' konunu au' poinggonop maan mai' pupusai.
46013011	Ontok di tanak zou po, noubas zou do moboos miaga do tanak, om mintong do konunu ngaavi' miaga do maan do tanak, om momusoou miaga do tanak; nga' baino do nadadi zou nodii do songuhun noungod, nopupusan ku nodii saviavi' i lahan do tanak.
46013012	Baino sangai ngaavi' do id soomin o tokito dotokou, sunḏait ngaavi' toomod, dadi' nga' miintong-intong tokou i' mai' do sopitimḇungak. Baino, kaanu zou mongiho do ii-ii no au' poinggonop kozo; dadi' nga' koiho zou i' mai' do sopooponu' do izou sonḏii' o noihaan.
46013013	Do ingkaa i' dii, tuminḏooi ngaavi' itia: kotumḇazaan, kahansanan om koginavaan, i tohu diti ngaavi'; om i tagazo kozo diti ngaavi' nopo nga' koginavaan.
46014001	Dodizo' o koginavaan do i tuḏu diozu; nga' gumiat, ponogi', montok taak ngaavi' doun spiritu, om hobi no kozo montok kopogoohungungan.
46014002	Sontob di moboos id diha' moboos doid di Kinoingan, nga' okon ko' doid tuhun ngaavi' suvai, tu' aiso tuhun kalati' dioho'; moboos izioho' id di Spiritu om i lati' nopo nga' poinhosok.
46014003	Nga', songuhun tiso' i mogoohungung moboos doid tuhun ngaavi' suvai, monuidong dioho' om manaak dioho' do kounsuban om kotontuan.
46014004	Sontob di moboos id diha' monuidong dioho' sonḏii', nga' sontob di mogoohungung monuidong di tinimungan-tuhun.
46014005	Namot do apatut aanangan zou diozu saviavi' do moboos id diha' ngaavi', hobi po do aanangan zou diozu do kaanu mogoohungung; tu' sontob di kaanu mogoohungung nopo nga' hobi ginazo guno' ko' sontob di moboos id diha' ngaavi', sahagi-ngau' kaanu izioho' papalati' do nunu booson dioho' mooi do otuidong di i eklizia.
46014006	Baino nung sokio, oi tobpinai ngaavi', do mikot zou doid diozu om moboos id diha' ngaavi', nunu o kovosian do maan ku mai' diozu nung boobooson ku nopo nga' manaak do aiso kointahangan toi toihaan toi kopogoohungungan toi koponontudukan?
46014007	Iti nopo nga' miaga do iso' kakamot tuunizon au' notunḏa'. Nung au' monoodo ii do toomḇo noopo kopisuvazan id piahatan do tuni ngaavi', ingkuo o songuhun do kaanu mongintutun do nunu o maso pomoinon do id tuahi toi sunḏatang?
46014008	Nung i tobui popouni do hohoou au' otutunan, iisai mugad tumounḏa' montok di kapanangadan?
46014009	Miaga kou nogi' diti: nung au' kou momoguno do diha' diozu do papahabus do boos i aanu tuutulus do mamalati', ingkuo o iisai noopo do koiho do nunu i booson diozu? Moboos kou mai' doid di tongus.
46014010	Songkuo noopo ginumu' di boos ngaavi' gunoon id di pomogunan, saviavi' di ngaavi' nopo nga' momoguno do tuni;
46014011	nga' nung au' zou kalati' di lati' di tuni, izou no i songkosuvazan doid di tuhun i moboos, om i moboboos nopo nga' songkosuvazan doid dogo'.
46014012	Ingkaa no miampai diozu, tu' ogiat kou do monongkivaa do kuasa' ngaavi' spiritu, imang no tuḏu do ḏumadi do puavang id sontob di monuidong di tinimungan-tuhun.
46014013	Ino no do nookuo tu' iisai noopo tuhun i moboos id diha' mositi' sumamḇayang do oonuan daa isido do kopolotian.
46014014	Tu' nung sumamḇayang zou id diha', sunḏuvan ku sumamḇayang dati' nga' pomusaavan ku au' kaanu do tuva' mantad dii.
46014015	Dadi' nunu nodii? Sumamḇayang zou mai' miampai di sunḏuvan, nga' sumamḇayang zou mai' miampai di pomusaavan ponogi': humozou zou mai' do kaazaan ngaavi' miampai di sunḏuvan om humozou zou mai' do kaazaan ngaavi' miampai di pomusaavan ponogi'.
46014016	Nung okon ko' ingkaa, nung booson diozu i ḇalakat diozu miampai di spiritu noopo, ingkuo dii i tuhun au' notimpuunan do sumimḇa do “Amen” doid koponongkotohuadan diozu, nung au' no kalati' do nunu booson diozu?
46014017	Avasi' kozo i' dati' i boos ponongkotohuod diozu, nga' i tuhun tiso' nopo nga' sakaakahi au' otuidong.
46014018	Monongkotohuod zou di Kinoingan do moboos zou miampai diha' ngaavi' hobi ko' toomḇo noopo diozu;
46014019	nga' isoo' i', ontok id di kotimungan-tuhun zou mogot booson ku o himo boos miampai pomusaavan ku, do monontuduk di suvai ngaavi' ponogi', ko' opod ngoibu boos id diha'.
46014020	Oi tobpinai ngaavi', kada' tihomḇus do doun taatanak o pomusaavan diozu; kokomoi do koimaan tangalaat, nga' uha' no doun taatanak noopo, nga' pomusaavan nopo daa diozu nga' noungod.
46014021	Moboos iti id di unḏang-unḏang nokosuat: “Id diha' ngaavi' suusuvai om id boos songkosuvazan moboos zou mai' doid diti tinau', om ingkaa potuu nga' mada' mai' izioho' do mokinongou,” ka di Tuhan.
46014022	Dadi' ingkaa no, boos ngaavi' suusuvai nopo nga' tanḏa' do okon ko' montok ongotumḇazaan, nga' montok au' ongotumḇazaan; nga' do itia bo, mogoohungung nopo nga' okon ko' montok au' ongotumḇazaan, nga' montok ongotumḇazaan.
46014023	Soupama do, nung i saviavi' tinimungan-tuhun nopo nga' minitimḇungak om saviavi' dioho' moboos id diha' ngaavi', om vookon tuhun au' notimpuunan toi au' ongotumḇazaan o minikot sumuvon, au' kou i' momusoou do moboos dati' izioho' do saviavi' kou mogunsamang?
46014024	Nga' nung saviavi' kou do minogoohungung ontok songuhun au' otumḇazaan toi songuhun tiso' au' notimpuunan minikot sumuvon, oihaan mai' disido o dau sonḏii' do pokoozon doid di ponginaman di saviavi' om ḇisalaon di saviavi'
46014025	om i songinghosok ngaavi' do ginavo dau nopo nga' kointahang; om ingkaa no do humoub mai' isido do tumungub doid tana' om sumamḇa di Kinoingan, papaaḇal do totootopot poingamung diozu i Kinoingan.
46014026	Dadi' miaga dii daa do nunu iti, oi tobpinai ngaavi'? Ontok mikot kou songovian tosoosonguhun diozu mogovit do hozou-kapaazaan toi vookon tutuduk toi kopointahangan, toi moboos id diha' toi manaak do kopolotian. Potumḇazaan no o saviavi' diti konunu do oimaan id iso' lahan i monuidong mai' di tinimungan-tuhun.
46014027	Nung kivaa toomḇo noopo o tuhun ngaavi' moboos id diha', nga' potumḇazaai no o duuduvo no, toi ogumu' no kozo do tohu, om ino ngaavi' nopo nga' songuhun no do insan timpu, om potumḇazaan no o songuhun di ngaavi' do papalati'.
46014028	Nung aiso papapalati', dadi' potumḇazaai no o tosoosonguhun dioho' do poimizo id di kotimungan-tuhun, om moboos doid disido noopo om di Kinoingan.
46014029	Potumḇazaan o duvo profeta, toi tohu, do moboos do namot di suvai ngaavi' do monimḇang do boos ngaavi' dioho';
46014030	om nung iso' kointahangan mikot doid songuhun tiso' i poinḏikau id doos, apatut i moboboos do tumood moboos.
46014031	Saviavi' kou kaanu mogoohungung, nga' songuhun no do id iso' timpu, dadi' saviavi' kopinsingiho mai' tokuudi' om saviavi' kotoimo do kopongunsuban.
46014032	I sunḏuvan kopogoohungungan nopo nga' id siibo' koponguasaan di profeta,
46014033	tu' i Kinoingan nopo nga' okon ko' Kinoingan do kousangan nga' do pibabasan. Miaga id saviavi' di eklizia ngaavi' di tuhun tongoḇitua di Kinoingan,
46014034	tonḏu' ngaavi' nopo nga' pointihomḇus poimizo id di kotimungan ngaavi' tuhun tu' aiso i' kavasaan dioho' do moboos: dioho' nopo nga' boogizan pointunjuk, miaga di booson sonḏii' di Unḏang-unḏang.
46014035	Nung kivaa nunu noopo i mimang izioho' do mongiho, apatut muot izioho' di sansavo ngaavi' dioho' id hamin: iti nopo nga' koikum-ikum montok tonḏu' do moboos id di kotimungan-tuhun-togumu'.
46014036	Momusoou kozo kou no naku do iziozu no i ontodonon di boos di Kinoingan? Toi do iziiziozu no i tuhun ngaavi' i nikoton diti?
46014037	Iisai noopo i magampa do profeta, toi do kivaa do toomḇo noopo o kuasa' ngaavi' poinspiritu mositi' mogintutun do nunu i suaton ku doid diozu nopo nga' ponuu' mantad di Tuhan.
46014038	Nung iisai noopo au' mongintutun diti, iti nopo nga' sabap do ino tuhun nopo nga' dau sonḏii' do au' intutunan.
46014039	Ingkaa no, oi tobpinai ngaavi', kapaagat no do mogoohungung, om kada' satahai i taak do moboos id diha' ngaavi'.
46014040	Nga' potontuo' no do potitikid konunu nopo nga' oimaan id kotootoodoo' pointantu' om ouhud kozo.
46015001	Mimang zou do papatahang uha'-uha' doid diozu, oi tobpinai ngaavi', do nunu i aḇal di aḇal tavasi' i noko'ia' ku doid diozu; minonoimo kou dii om minaganu kou do ningkokoton diozu do id dii,
46015002	om atampasi kou dii, nung tumatap kou doid di aḇal i pino'ia' ku doid diozu; nung au' nga' kinoikatan diozu do otumḇazaan nopo nga' id aiso kotutuko'.
46015003	Guhu nopo kozo nga' i kotumḇazaan pinohomḇus ku doid diozu, iso' koubasanan i notoimo ku sonḏii', nopo nga' do napatai i Kristus montok do ḏouso ngaavi' dotokou, id kotonudan miampai di ḇuuk tongoḇitua,
46015004	om do nohobong isido; om do ontok di tadau kumotohu, tinungag isido doid koposizon, id kotonudan miampai di ḇuuk tongoḇitua;
46015005	om do humininta' isido doid di Cephas; om touvi no doid di Opod om duvo;
46015006	om susuut no do minintahang isido doid hobi ko' himo ngaatus di tobpinai ngaavi' do id iso' i' timpu, kogumuan dioho' do kakaal po miampai dotokou, sunḏung do vookon poindunsong no poingodop;
46015007	dadi' minintahang isido doid di James, om dadi' doid saviavi' di apostol.
46015008	Touvi no do saviavi' minintahang nogi' isido doid dogo', do miaga koi' izou nopo nga' tanak nohodi' do au' po noikot o timpu kohodion.
46015009	Tu' izou nopo nga' i tonini' no kozo di apostol ngaavi' om okon i' ko' totootopot kozo do kosudong zou do maan pungaanai do apostol, tu' nokopongunḏoso zou di Eklizia di Kinoingan;
46015010	nga' nunu zou do baino, izou maza' di graasia di Kinoingan, om di graasia i nakataak doid dogo' au' i' nimaan ubaabato'. Totootopot, nakapakalaja' zou tavaavagat ko' saviavi' di suvai — okon ko' izou, nga' i graasia di Kinoingan i miampai dogo'.
46015011	Ba nga', izioho' po toi ii ko' izou, iti no i nunu i po'ia'on dagai om nunu i kinotumḇazaan diozu.
46015012	Baino nung paaḇalon i Kristus sabaagi tinungag mantad di poimpatai, ingkuo nodii o vookon diozu do moboos do aiso i' do kotungagan di nangapatai?
46015013	Nung aiso kotungagan di nangapatai, dadi' i Kristus nga' au' nogi' notungag,
46015014	om nung au' notungag i Kristus, dadi' kopongia'an dagai nopo nga' miampai-aiso tonsi, om ingkaa nogi' o kotumḇazaan diozu.
46015015	Nunu podii vagu', nakapapatahang zikoi do sabaagi sasi' tongovudut doid di Kinoingan, montok sumasi' gumaga' di Kinoingan do tinungag disido i Kristus doid koposizon ontok au' i' disido tinungag isido — nung otopot no do i nangapatai nopo nga' au' tinungag.
46015016	Tu', nung i nangapatai nopo nga' au' tinungag, i Kristus nga' au' nogi';
46015017	om nung au' nimaan tungago' i Kristus, kotumḇazaan diozu nopo nga' aiso asil om au' kou, hobi no do saviavi', pinagabas mantad ḏouso ngaavi' diozu.
46015018	Ponogi' vagu', sontob di poindunsong poingodop id Kristus nopo nga' sakaakahi no do natagak.
46015019	Nung kahansanan dotokou doid di Kristus nopo nga' pinoontok montok diti koposizon noopo, zotokou no do saviavi' tuhun i tosiisian kozo.
46015020	Id katapatan nopo nga', tinungag i Kristus mantad di poimpatai, sabaagi do i tuva' kumoiso' ngaavi' do saviavi' i songindunsong poingodop.
46015021	Tu' maza' do songuhun tuhun do minikot o kapatazon, ingkaa no do maza' do songuhun tuhun nokoikot i kotungagan mantad di poimpatai.
46015022	Miaga do saviavi' tuhun matai id Adam, ingkaa no do id Kristus o saviavi' do maan mai' ovito' doid koposizon;
46015023	nga' saviavi' izioho' do id nuhudan pointantu' dioho': i Kristus i tuva' kumoiso' ngaavi', om sumusuut, do id koikatan disido, i sontob di poinsanganu doid disido.
46015024	Opongo ino mikot mai' i kohimpupuson, ontok taakon mai' disido i kopomolintaan di Kinoingan doid di Tama', do noidu' nodii o saviavi' pomolintaan, potitikid vinakas momolinta' om kuasa'.
46015025	Tu' isido nopo nga' ḏumadi do laja' gisom do nadadi disido i sangod ngaavi' dau do patatampakan-hapap dau,
46015026	om i touvi no di sangod ngaavi' do maan iduo' nopo nga' kapatazon, tu' nakakaa disido o saviavi' konunu do id susut do hapap ngaavi' dau.
46015027	Nga' ontok oboos iti do potitikid konunu do maan posujuto', pointahang iti do au' kaanu papaampai di Songuhun i pinoposujut do potitikid konunu doid disido.
46015028	Ontok potitikid konunu do nokosujut doid disido, dadi' i Tanak sonḏii' o maan mai' posujuto' doid di Songuhun i pinoposujut do potitikid konunu doid disido, mooi do i Kinoingan nopo nga' saviavi' id saviavi'.
46015029	Nung okon ko' ingkaa, nunu nodii o koikoto' do tuhun ngaavi' i nongopodsu' dioho' sonḏii' do id koobian di nangapatai? Nung i nangapatai nopo nga' sakaakahi do au' notungag, nunu nodii o guno do nongopodsu' do id koobian dioho'?
46015030	Om ingkuo tokou zotokou? Nookuo tu' momohigogon tokou dotokou sonḏii' do id potitikid jaam do koposizon dotokou?
46015031	Tumau' zou maza' di kounsikaan i onuon ku id diozu; id Kristus Jesus Tuhan dotokou, do monoguvang zou do kapatazon tikid tadau.
46015032	Nung minonongkiimang zou do suang-tahun tongosizau do id Ephesus do id doun tuhun no kozo do pongintangan, do nunu nodii o kountungan ku maza' dii?
46015033	Nung i nangapatai nopo nga' au' i' maan tungago', dadi' kanou no makan om moginum, tu' suvab nangapatai tokou mai'.
46015034	Ingkaa no do kada' potumḇazaai o iisai noopo do momuu'an diozu do umahau. “Kinouvangan talaat momuntung do lahan tangavasi'.” Posik mantad kohimḇonguan diozu tu' apatut do ingkaa kou om zadaai no o ḏouso; vookon diozu do aiso kopomolotian di Kinoingan; poihoon ku iziozu diti do papatanog do vookon koikuman do id diozu.
46015035	Vookon tuhun muot dati': Ingkuo o tuhun nangapatai do otungag, om nunu kavo do tinan dioho' do ontok mikot izioho'?
46015036	Songkuo koboobosuono'! Nunu i tonomon diozu mositi' matai do poguhu oonuan ii do koposizon kavavagu;
46015037	om nunu i tonomon diozu nopo nga' okon ko' i tinan i mimang dadi, nga' hinsou aiso hopot noopo, do huvong katama' zou moboos, toi vookon kavo suvai:
46015038	i Kinoingan i' i manaak dii di kavo do tinan i nopihi' disido do montok dii, om montok toiso'-iso' kavo do hinsou o kavo do tinan di sonḏii'.
46015039	Okon ko' saviavi' tonsi do ii om ii tonsi: kivaa tonsi tuhun; suang-tahun iso' kavo do tonsi, tomḇohog ngaavi' iso' kavo om sada' iso' kavo po vagu'.
46015040	Dadi' kivaa do tinan ngaavi' doun surga om tinan ngaavi' doun tana'; i doun surga kivaa kogingahan do dioho' sonḏii', om i doun tana' iso' kogingahan suvai.
46015041	I tadau kivaa kogingahan di sonḏii', i vuhan iso' vagu' kogingahan, om i tomḇituon ngaavi' iso' po vagu' kogingahan; om i tomḇituon ngaavi' misuvai do poingamung dioho' sonḏii' do id kogingahan.
46015042	Iti nopo nga' i miaga nogi' miampai di kotungagan di nangapatai: nunu i tonomon nopo nga' miho tumagak, nga' nunu i tungagon nopo nga' au' miho tumagak;
46015043	i tonomon nopo nga' au' poguugunoon nga' nunu i tungagon nopo nga' aḇantug; nunu i tonomon nopo nga' omungkang, nga' nunu i tungagon nopo nga' avakas kozo;
46015044	nunu i tonomon nopo nga' tinan sanḏad, om nunu i tungagon nopo nga' tinan doun sunḏuvan. Nung kivaa tinan sanḏad, kivaa nogi' tinan poinsunḏuvan.
46015045	Dadi' i tuhun koiso', Adam, miaga di booson di ḇuuk toḇitua, ḏuminadi do koduuduvo poimpasi; om i Adam touvi no nadadi do sunḏuvan manaak koposizon.
46015046	Nga' minikot po haid i tinan sanḏad, okon ko' i tinan poinsunḏuvan; i minikot di touvi nodii.
46015047	I tuhun koiso', tu' tinoodo do tana' nopo, nga' pointana' o kodoodouvo'; i tuhun kumoduvo nopo nga' mantad surga.
46015048	I tuhun pointana' nopo nga' i nuugan montok tuhun ngaavi' pointana', i tuhun poinsurga montok di poinsurga ngaavi'.
46015049	Om do nokopogovit tokou di kaagahon di tuhun pointana', dadi' mogovit tokou mai' di kaagahon di tuhun poinsurga.
46015050	Nunu i booson ku, oi tobpinai ngaavi', nga' do kodoodouvo toomod do tuhun nopo nga' au' kaanu tumungkus di pomolintaan di Kinoingan: nunu i miho apatai nopo nga' au' kaanu tumungkus do nunu i au' miho apatai.
46015051	Baino mugad zou do monusui diozu do iso' katapatan-taahom-lati': okon ko' saviavi' tokou do mugad poinḏunsong songingodop,
46015052	nga' saviavi' tokou maan vohio', tuutulus kozo, id di kokiop i' o mato, ontok monguni i tobui touvi no. Monguni mai' i tobui, om dadi' i nangapatai maan mai' tungago' do au' nodii apatai, om avahiu tokou mai',
46015053	tu' iti kodoodouvo dotokou obimpasa' mositi' humusob do id au' obimpasa', iti kodoodouvo' miho apatai mositi' humusob do id au' miho apatai.
46015054	Om opongo po do kakaa doid au' obimpasa' iti kodoodouvo' di obimpasa' om iti kodoodouvo' miho apatai kakaa do id au' miho apatai, dadi' otuhuk nodii i boos ngaavi' di ḇuuk toḇitua do: Kapatazon nopo nga' ololop id kahantazan.
46015055	Oi kapatazon, nomḇoo i kahantazan nu? Oi kapatazon, nomḇoo i ponḏu nu?
46015056	I ponḏu do kapatazon nopo nga' ḏouso, om i kuasa' do ḏouso mikot mantad di Unḏang-unḏang.
46015057	Dadi', kotohuadan doid Kinoingan, montok manaak dotokou di kahantazan maza' di Jesus Kristus Tuhan za.
46015058	Dadi' ingkaa no, oi tobpinai ku ngaavi', tihomḇus no do ogiot om poimpantod, tomoimo osima' id vinakas montok di kalaja' di Tuhan, pointantu' do id di Tuhan nopo nga' aiso i' di kalaja' diozu do oubat-ubat po.
46016001	Baino nopo nga' kokomoi di koponimungan di tuhun tongoḇitua di Kinoingan; maan diozu i ii om ii nosusui ku montok di eklizia ngaavi' id Galatia.
46016002	Ontok di tadau kumoiso' di minggu', tosoosonguhun diozu apatut popopidan om popoobi' do sogiigisom ginumu' do aanu do tosoosonguhun diozu do popoobi'; kada' pohoido' i koponimungan doid gisom kodimpot zou.
46016003	Ontok mikot zou, pougadon ku mai' doid Jerusalem miampai suat ngaavi' do kopointutunan i tuhun ngaavi' pakavasaon diozu do papaatod do taak diozu;
46016004	nung misudong iti do mugad zou ponogi', kavasa' izioho' do monompogunan miampai dogo'.
46016005	Id nunu noopo ahal, mikot zou mai' doid diozu do katahib zou po do dumaapas noopo do Macedonia, tu' pamanaan ku tumahib dumaapas do Macedonia;
46016006	om tuminḏooi zou dati' miampai diozu, tuminḏooi dati' doino' do id timpu tosogit, mooi do kaanu kou popotounḏa' dogo' do id ponompogunan ku sumusuut, nomḇoo noopo i ugadon ku.
46016007	Au' zou i' mimang do mooi noopo sako do tumomḇuhui diozu, nga' mimang zou do tuminḏooi miampai diozu do uha' i' o timpu, do pakavasaon no di Tuhan.
46016008	Nga' tumimpoon zou mai' id Ephesus gisom do Pentecost,
46016009	tu' iso' kosivatan tagazo kozo poinganḏad dogo' doid kalaja' ku diti sunḏung tu' ogumu' o gumaga' dotokou.
46016010	Nung koikot i Timothy, toimoon om toina'on no kozo diozu isido tu' isido nga' kumalaja' nogi montok di Tuhan miaga nopo dogo',
46016011	om kada' do au' poposongkuo disido. Poinḏahanon no isido id pibabasan do id ponompogunan dau do gumuhi' doid dogo': poinganḏad zou om i tobpinai ngaavi' do koikatan disido.
46016012	Montok di tobpinai dotokou Appolos, unsubon ku no kozo isido do mikot doid diozu miampai di tobpinai ngaavi', nga' uha' piniot disido do au' po isido minimang do mugad, om mikot mai' isido do ontok ko'ium po isido do kosivatan.
46016013	Mingat no kozo, tumihomḇus piniot id di kotumḇazaan, imang no dadi do katama' om avakas.
46016014	Potumḇazaai no o potitikid konunu maan diozu do oimaan id koginavaan.
46016015	Kivaa ponogi' tokuudi' i mositi' unsubon ku iziozu do mimang, oi tobpinai ngaavi'. Koiho kou do ingkuo i paganakan di Stephanas do nadadi di tuva' koiso' ngaavi' do Achaia om nakapapataak dioho' sonḏii' doid di kotompuanan di tuhun tongoḇitua di Kinoingan;
46016016	dadi' izou nodii o monuu' diozu do papakaa diozu sonḏii' do id di kotompuanan do tuhun ngaavi' miaga diti om saviavi' i pakalaja' om manakadai dioho' id diti kalaja' tavagat.
46016017	Ounsikou zou do i Stephanas om Fortunatus om Achaicus nokoikot no; nogontian kou dioho' do aino' kou doiti'.
46016018	Nokotoonong dioho' i pomusaavan ku do id kounḏaangan, miaga nopo di nimaan dioho' di diozu; apatut kou do monongko'au'giigina' do tuhun ngaavi' miaga dioho'.
46016019	I Eklizia ngaavi' do Asia popobuzu do kotobian ngaavi' dioho'. I Aquila om Prisca popobuzu do hizab poimḇiḏa' ngaavi' dioho' id di Tuhan, songovian miampai di eklizia i mitimḇungak id hamin dioho'.
46016020	Popobuzu do pason kotobian dioho' o saviavi' tobpinai. Pogitaatabi' kou no miampai di tungub toḇitua.
46016021	Iti kotobian nopo nga' id suat-tuntuu' ku sonḏii' — PAUL.
46016022	Nung kivaa iisai noopo i au' guminavo di Tuhan, kovusungan no o id songuhun miaga dino. Maran atha.
46016023	I graasia di Tuhan Jesus Kristus miampai diozu.
46016024	Koginavaan ku nopo nga' miampai diozu saviavi' id Kristus Jesus.
47001001	I Paul, maza' di hizab di Kinoingan, songuhun apostol di Kristus Jesus, om i Timothy, tobpinai dotokou, kumaa doid di eklizia di Kinoingan id Corinth om doid saviavi' tuhun tongoḇitua di Kinoingan id pototongkop do Achaia.
47001002	Graasia doid diozu om pibabasan mantad di Kinoingan Tama' dotokou om di Tuhan Jesus Kristus.
47001003	Aazou no i Kinoingan om Tama' di Tuhan Jesus Kristus dotokou, i Tama' tobinsianan om ii Kinoingan ii manaak do potitikid kounsuban kavasa'-aanu,
47001004	manakadai dagai isido do id potitikid kosusaan, mooi do kaanu zikoi do mikot doid di kapanakadazan di suvai ngaavi', id potitikid kosusaan dioho' sabap no di kounsuban ii toimoon dagai sonḏii' mantad di Kinoingan.
47001005	Tu' miaga di kounḏasaan ngaavi' di Kristus humuzung doid koposizon ngaavi' dagai; ingkaa nogi' ii kounsuban toimoon dagai maza' di Kristus.
47001006	Ingkaa no do nung kivaa kosusaan ngaavi' do duopuson dagai, papaapu mai' iti doid kounsuban diozu om kopomosizan diozu; nung monoimo zikoi do kounsuban, iti nopo nga' maganu montok diozu di kounsuban ii papaanu diozu do tumaan miampai kataanan di ii om ii kounḏasaan ngaavi' miaga di taanan dagai.
47001007	Ingkaa no do kahansanan za montok diozu nopo nga' pointampasi id di koihaan do maagi kou di kounsuban toimoon dagai, au' okuang ko' di kounḏasaan ngaavi' taanan dagai.
47001008	Ingkaa no do id di kosusaan ngaavi' duopuson za id Asia, mimang zikoi diozu do uha' kotontuan, oi tobpinai ngaavi', do id siibo' zikoi do kapanatahan poinhobi mantad toomod, pointahib do vinakas ngaavi' do kataanan za, ingkaa no do hinangkaban za o saviavi' kahansanan do tumampasi potuu.
47001009	Id katapatan nopo nga' minogovit zikoi di ukum do kapatazon id suang do dagai sonḏii', mooi do apatut zikoi do maan sansagai do humansan do okon ko' id dagai sonḏii' nga' id di Kinoingan, ii monungag di nangapatai.
47001010	Tinampasi zikoi disido do mantad kapatazon miaga dino om manampasi mai' dagai isido — humansan zikoi do id disido do mimang do ingkaa.
47001011	Samḇayang diozu montok dagai nopo nga' umapu mai' doid diti, mooi do, montok kaanangan di Kinoingan nopokitanan doid dagai sabaagi do ii kotutukon di samḇayang ngaavi' do ogumu' kozo, koponongkotohuadan ngaavi' ponogi' o kataak daa maza' do kogumuan do id koobian dagai.
47001012	Kivaa iso' konunu i kounsikaan za, ino nopo nga' kogompitan ginavo za do tomoimo nopo dagai do poingimatu doid potitikid tuhun, om hobi kozo no kumaa doid diozu, miampai dino koḇituahan au' noomigan mikot mantad di Kinoingan, humansan do okon ko' do id kopomusaavan doun tuhun nga' do id di graasia di Kinoingan.
47001013	Id suat za, aiso i' do au' aḇasa' kozo diozu om do au' olotian;
47001014	om kahansanan ku i' do, tu' somboogizan nodii o nolotian diozu dagai, ingkaa no do kalati' kou i' mai' do poimponu' do kaanu kou di do umunsikou dagai miaga dagai do umunsikou do ontok mikot i Tadau di Tuhan Jesus dotokou.
47001015	Miniampai no diti koponontuan do nokopongomoi zou do mikot po haid doid diozu, mooi do inḏuvo o kounalan taanu diozu;
47001016	do monomḇuhui diozu do id tinḏahanon ku doid Macedonia, om dadi' do poguhian vagu' doid diozu mantad Macedonia, mooi do kaanu kou popotounḏa' dogo' do id tinḏahanon ku doid Judaea.
47001017	Tu' ino no haid i tuḏu ku, momusoou kou naku do pinavahiu ku tokuudi' i pomusaavan ku? Toi do i atag ngaavi' ku nopo nga' mimpau do id kaabpo-abpo ngaavi' no toomod do doun tuhun om kivaa id pomusaavan ku do Oo', oo' om do Au', au' ponogi'?
47001018	Tu' pointantu' no do miho hansanon i Kinoingan, do ii booson za doid diozu nopo nga' okon ko' duuduvo do Oo' om Au'.
47001019	I Tanak di Kinoingan, Jesus Kristus, i pinaaḇal doid diozu maza' dagai, ino nopo nga', maza' dogo' om maza' di Sylvanus om Timothy, nopo nga' au' insan do Oo' om Au'; kodoodouvo' dau nopo nga' saviavi' do Oo'.
47001020	Tu' id disido nopo nga' o-ium i Oo' doid saviavi' di ḏanḏi' di Kinoingan om ino no poogi' do “maza'” disido no do sumimḇa zikoi do “Amen” do manaak do kaazaan doid di Kinoingan.
47001021	I Kinoingan i' i manaak dagai, miampai diozu, do tizonon pointantu' id Kristus
47001022	om nokopongumau dotokou om nakapananḏa' dotokou miampai panananḏa' (saap) dau, manaak dotokou do sabaagi batos di Spiritu id ginavo ngaavi' dotokou.
47001023	Maza' do koposizon ku momohoou zou doid di Kinoingan do ḏumadi do sasi' ku do iti nopo nga' do mogobi' noopo diozu do au' zou minikot vagu' doid Corinth.
47001024	Aiso hizab dagai do popopolinta' diti doid kotumḇazaan diozu, nga' do pakalaja' miampai diozu do montok kaanḏasan diozu; tu' ningkokoton diozu id di kotumḇazaan nopo nga' ogiot.
47002001	Dadi', pinapatantu' zou do pomusaavan ku, do kotomḇuhuzan ku sumusuut doid diozu nopo nga' okon mai' ko' i oluo,
47002002	tu' nung monoodo zou do pudson-ginavo diozu nga' monoodo zou no do pudson-ginavo doid di ii-ii no koonuan om ontodonon do kaanḏasan ku.
47002003	Totootopot, minonuat zou do ii no kozo di nosuat ku do popoivad dogo' sonḏii' do mantad pudson-ginavo ontok minonomḇuhui zou diozu, mantad di ii no kozo tuhun ngaavi' i apatut nakapanaak dogo' do kaanḏasan, id di kahansanan do montok saviavi' diozu do i kaanḏasan ku nopo nga' diozu ponogi'.
47002004	Minonuat zou diozu miampai id katangaban kozo, nga' okon ko' komozon do popopudson ginavo diozu nga' do popokito diozu do songkuo ginazo do kogiiginovoo' ku montok diozu.
47002005	Nung iisai noopo pinopopudson ginavo dovokon, nimaan disido ii do okon ko' doid dogo', nga' doid saviavi' diozu toi doid vookon diozu.
47002006	I ukum nokoukum no di kogumuan nopo nga' uha' gonop montok do tuhun miaga dino;
47002007	om baino iziozu nopo nodii bo nga' apatut popohiong om mongunsub disido do hobi podii, tu' nung au' nga' ohinguban mai' isido di gisom di pudson-ginavo disido.
47002008	Ino no do nookuo tu' mongunsub zou diozu do manaak do koginavaan diozu doid disido i pointahang do okito.
47002009	Iti nopo nga' id katapatan do ii sabap ku do montok minonuat, do monginam do vinasi' diozu om do nung totootopot kou naku do obingimozo'.
47002010	Nga' nung popohiong kou diisai noopo, dadi' izou nga' popohiong nogi' disido; om nunu noopo ii nokohiong ku, nung kivaa no do nunu noopo ii nokohiong ku, noimaan ku ii do montok sabap diozu id dumḇangan di Kristus,
47002011	do umivad do aaha' taka di Saitan, i noihaan no kozo dotokou o taka.
47002012	Ontok nokoikot zou doid Troas do montok sabap di aḇal tavasi' di Kristus om do iso' tataangob noivang montok dogo' do doiho' do id di Tuhan,
47002013	aiso i' kinoinggaanan ku mantad pudson-ginavo, au' noko'ium di tobpinai ku Titus do doiho', om minoboos zou do tumoodo no doid dioho' om minugad zou muzu doid Macedonia.
47002014	Nga', kotohuadan ngaavi' doid di Kinoingan i tomoimo manaak dotokou id Kristus do baagi id di nuzudan kahantazan dau, om maza' dotokou nopo nga' popotongkop id noonomḇoo di inongid do koihaan do disido sonḏii'.
47002015	Doid di Kinoingan zotokou nopo nga' i inongid di Kristus, duuduvo doid sontob di maso maan tomposizo' om doid sontob di id tinḏahanon muzu doid koumḇakan;
47002016	montok diti touvi no ngaavi', i vongi' do kapatazon pakaazan doid kapatazon, nga' montok di kumoiso', i vongi' do koposizon pakaazan doid koposizon. Iisai i poingaga doid kalaja' miaga dino?
47002017	Sokuukuang no do au' tokou momizamut di boos di Kinoingan, miaga di maan do kogumuan, nga' iti nopo nga' id saviavi' konitingan, sabaagi hahansanon ngaavi' di Kiniongan om id dumḇangan di Kinoingan, do moboos tokou id Kristus.
47003001	Tumimpuun naku vagu' izikoi do monongko'au'giigina' dagai sonḏii' doid diozu — do miaga koi' momoguno zikoi, miaga do vookon suvai, do mimang do suat ngaavi' ponongko'au'giigina' do kumaa po toi doid diozu toi mantad po toi diozu?
47003002	Iziozu diozu sonḏii' o suat dagai, nokosuat id ginavo ngaavi' dagai, do potitikid tuhun kaanu mamḇasa' om kalati';
47003003	om iti nopo nga' pointahang do iziozu nopo nga' suat mantad di Kristus, pinahansan doid kopomohizaan za, nokosuat do okon ko' miampai dawat-ink nga' miampai di Spiritu di Kinoingan poimpasi; okon ko' do id hapak ngaavi' vatu nga' id di hapak ngaavi' do ginavo ngaavi' do tuhun.
47003004	Miaga dino no i kahansanan i kivaa dagai maza' di Kristus do id tumuubung di Kinoingan;
47003005	iti nopo nga' okon ko' do poinggonop zikoi nodii kozo do kaanu zikoi magampa do toomḇo noopo o ponongko'au'giigina' montok dagai sonḏii'; saviavi' kaganapan-kabaahan dagai do mikot i' mantad di Kinoingan.
47003006	Nakapanaak isido dagai di kabaahan poinggonop do ḏumadi do pakakalaja' ngaavi' do iso' batos kavavagu, iso' batos i okon ko' suat ngaavi' nosuat, nga' do id Spiritu; tu' i suat ngaavi' nosuat nopo nga' mamatai, nga' i Spiritu nopo nga' manaak do koposizon.
47003007	Baino nung i kapangalajaan do kapatazon, poinhukis id suat ngaavi' do id vatu, naantakan do ingkaa o koḇontugan do i tuhun ngaavi' Israel au' nakaanu do mintong di Moses do pointatap id di voos, sabap do koḇontugan di, sunḏung i' do i koḇontugan nopo nga' tuminahib noopo,
47003008	songkuo nodii o kohoohobizo' mai' di kalaja' di Spiritu do aantakan id koḇontugan!
47003009	Tu' nung aḇantug do papakalaja' do kopongukuman, papakalaja' do kotuhidan kapanampasi nopo nga' hobi pinuavang id koḇontugan.
47003010	Totootopot, nunu i nopomusaavan haid do aḇantug nakapanagak do saviavi' kapagampahan doid koḇontugan, maza' do kopiagaagahan miampai di koḇontugan i sumonḏot di.
47003011	Tu' nung nunu i tumahib nopo nga' kivaa do koḇontugan, songkuo nodii ginazo dino koḇontugan i sohiihinaid aiso kopupuson.
47003012	Miampai do ingkaa iti kahansanan, kaanu zikoi moboos miampai sakaakahi aiso koosi;
47003013	okon ko' miaga di Moses i pinopotokop do tokop-voos doid voos dau mooi do ii tuhun ngaavi' Israel au' nodii mintong di kotutukon do nunu i tumahib noopo.
47003014	Nga' pomusaavan ngaavi' dioho' nopo nga' pointutub; totootopot, gisom diti tadau baabaino, ii om ii tokop o pointihomḇus pointokop di pamḇasaan di Testamentum Haid: au' i' nakakat ii, tu' id Kristus noopo do oidu' ii.
47003015	Do ingkaa i' di, gisom do tadau diti, soosongian noopo i Moses do aḇasa', ginavo ngaavi' dioho' nopo nga' atakapan miampai tokop,
47003016	om iti tokop nopo nga' au' mai' maan iduo' gisom i' do gumuhi' izioho' doid di Tuhan.
47003017	Baino iti Tuhan nopo nga' i Spiritu om nomḇoo nopo i Spiritu di Tuhan, doiho' no o kagabasan.
47003018	Om saviavi' tokou, miampai voos ngaavi' dotokou au' natakapan miaga do soomin-pogotulan ngaavi' popokito di koḇontugan di Tuhan, maso vohion doid di kokitanai i pokitanan dotokou id koḇontugan mavau-navau-kozo; iti no i kalaja' di Tuhan i id di Spiritu.
47004001	Ingkaa no o kalaja' za maza' do kosianan di Kinoingan, om iti no poogi' do au' zikoi umuzog
47004002	nga' nakapamazada' do saviavi' tohosok koikum-ikum. Iti nopo nga' okon ko' lahan za do ḏumadi do moninipu', toi do momilasu di boos di Kinoingan; nga', id tokito di Kinoingan papataak zikoi do dagai sonḏii' doid potitikid tinau' tuhun miampai pomusaavan maza' do popokito poimbuhat kozo di katapatan.
47004003	Nung i aḇal tavasi' dagai nopo nga' miaga ko' natakapan om nohikupan, ingkaa no iti doid sontob di id di tinḏahanon kumaa doid kapatazon,
47004004	i au' otumḇazaan ngaavi', i nimaan bohoo' do kinoingan do pomogunan diti o pomusaavan, mooi do au' kokito izioho' do binabang di aḇal tavasi' di koḇontugan di Kristus, i miaga kokitanai di Kinoingan.
47004005	Okon ko' izikoi sonḏii' i maan za paaḇalo', nga' i Kristus Jesus sabaagi i Tuhan, om izikoi sonḏii' sabaagi suupu ngaavi' diozu montok no di Jesus.
47004006	I Kinoingan i' i minoboos, “Pababango' o tanavau do pagaha' do totuvong,” i minimang babang doid ginavo ngaavi' dagai do mamanavau diho' miampai di koihaan do koḇontugan di Kinoingan, i koḇontugan id di voos di Kristus.
47004007	Nga' sohudon za iti kotos-tapagon-hoogo do id suang do tuutunsina' ngaavi' tinoodo mantad hagit no, mooi do i ginazo di kuasa' nopo nga' di Kinoingan om okon ko' dagai sonḏii'.
47004008	Nohiputan zikoi do mogikavo-kavo o kosusaan, nga' au' i' nobingkuung om naaha'; aiso lahan do monginggaan do kobohingkaangan ngaavi' do okito za, nga' au' i' izikoi atagakan do kahansanan;
47004009	nokoimamang-nunḏoso izikoi nga' au' i' nazadaan; pinodunsong gisom nakahanat, nga' au' i' napatai; tomoimo
47004010	oviton za miampai dagai id tinan za i kinapatazon di Jesus mooi do i koposizon di Jesus, ponogi', nga' okito daa id tinan za.
47004011	Totootopot no, namot do kakaal zikoi poimpasi, mompus-ompus nopo do maan zikoi pokoozo' doid kapatazon, montok no di Jesus, mooi do i koposizon di Kristus, ponogi', okito daa id tinan za di miho apatai.
47004012	Dadi', kapatazon i' o poingkalaja' do id dagai; nga' koposizon i' do id diozu.
47004013	Nga' kivaa do dagai di ii om ii sunḏuvan do kotumḇazaan miaga di osusui id ḇuuk toḇitua — notumḇazaan zou om iti no poogi' do minoboos zou — izikoi, ponogi', nga' otumḇazaan om iti no poogi' do izikoi, ponogi', nga' moboos,
47004014	poingiho do isido ii minonungag di Tuhan Jesus nga' monungag nogi' mai' dagai izikoi miampai di Jesus, om mogovit dagai doid disido sonḏii' — om diozu ponogi'.
47004015	Ingkaa no iti, saviavi' ngaavi' diti nga' montok kounalan diozu, mooi do hobi ginumu' graasia doid mumu'-gumu' tuhun, ingkaa nogi' daa do koponongkotohuadan nga' maahabai nogi', doid di koḇontugan di Kinoingan.
47004016	Iho' no sabap do au' i' mimang mungkang izikoi, tu' sunḏung do iti kodoodouvo' tinan-habus dagai diti mimang mai' pasa', nga' itia nopo kodoodouvo' suang-tinan za nga' oinvaguvan do tadau-tadau.
47004017	Ii nopo kaḏaa'an tagaan om naamot noopo do kosusaan ngaavi' dagai nga' kopoinḏapu' montok dagai do koḇontugan aiso kopupuson i sakaakahi aiso paagahon,
47004018	tu' ii nopo tuḏuvon za nga' okon ko' i okito, nga' i au' okito. Nunu noopo i okito nga' tumahib i' om naamot noopo, nga' nunu nopo i au' okito nga' salajul toi ko' sohiihinaid aiso kopupuson.
47005001	Tu' poingiho kozo izikoi do ontok atabas i husap i momohusap dagai do id tana', kivaa hamin montok dagai mantad di Kinoingan, okon ko' tinoodo do hongon ngaavi' do tuhun nga' sohiihinaid aiso kopupuson, id di surga ngaavi'.
47005002	Om id diti kokookoozo' doun tana' totootopot do mongomu tokou,
47005003	hangadon do papahamin di hamin dotokou doun surga do id soibau diti baabaino; nung totootopot do o-ium tokou do nabasaanan om okon ko' nobuhagasan.
47005004	Oo', totootopot, id diti husap baabaino, mongomu tokou id susut di kaḏaa'an, okon ko' do mimang tokou do maan buhagasai do tokop dotokou, nga' sabap do mimang tokou do maan takapai miampai di basaan tagazo kumoduvo do id soibau, mooi do nunu ii miho apatai id dotokou maan daa lolopo' do koposizon.
47005005	I Kinoingan i' i pinapasanḏad dotokou montok no kozo diti tuḏu, om nakapanaak dotokou isido di Spiritu sabaagi batos.
47005006	Dadi', tomoimo tokou do poimponu' do kahansanan, poingiho do sohiihinaid nopo naku dotokou do id daamin id di tinan nga' poingidu' tokou no mantad di Tuhan,
47005007	potunudon do kotumḇazaan om au' po do maza' do tokito;
47005008	dadi', poimponu' tokou do kahansanan, om humangad i' di do maan potongkizado' mantad di tinan om do mimang do id hamin miampai di Tuhan.
47005009	Om ingkaa no do id hamin toi poingidu', toodoon tokou iti do hizab dotokou do mongunsikou disido.
47005010	Tu' id di tiikoon pomḇiḇisalaan di Kristus saviavi' tokou do maan intangai do montok nunu tokou, mooi do toiso'-iso' dotokou kotoimo daa do nunu ii nakapatut isido id di tinan, poinsudong doid nunu noopo ii noimaan disido, avasi' toi alaat.
47005011	Om ingkaa no do miampai di koonok doid di Tuhan i tomoimo id pomusaavan dagai do kuminam zikoi do mamahantoi do tuhun ngaavi'. Nga' intangan zikoi di Kinoingan do montok nunu zikoi, om ahansan zou do ino nogi' ii maan do pomusaavan diozu.
47005012	Vagu' moboos zikoi diti do okon ko' monongko'au'giigina' dagai sonḏii' doid diozu, nga' manaak noopo diozu di kosivatan do umunsikou id dagai, mooi do kaanu kou daa di simḇa montok sontob di umunsikou id koimḇuhazan ngaavi' om okon ko' katapatan id suang.
47005013	Nung au' poimpatut o sabap za, iti nopo nga' montok di Kinoingan; nung apatut, montok diozu.
47005014	Tu' i koginavaan di Kristus o momohingub dagai do ontok momusoou zikoi do nung songuhun tuhun minatai montok saviavi', dadi' saviavi' napatai;
47005015	paḏaamaan dau do minatai montok saviavi' kotuhunan nopo nga' do sontob di poimpasi apatut mamaamasi do okon nodii ko' montok dioho' sonḏii', nga' montok disido i minatai om notungag doid koposizon.
47005016	Dadi' mantad baabaino om po'o'ompus, au' zikoi momusoou diisai noopo maza' do nuzokoton ngaavi' do tuhun: poingintutun potuu kozo haid di Kristus tumanud do nuzokoton ngaavi' do tuhun, au' zikoi nodii kotutun disido doid dino lahan.
47005017	Ingkaa no do montok diisai noopo i id Kristus, kivaa do vinangun kavavagu: i kootulan haid nopo nga' nokougad no om iso' kotuhunan vagu nopo nga' doiho' do intangan.
47005018	Saviavi' iti do kalaja' di Kinoingan; pinapababas isido dotokou doid dau sonḏii' maza' di Kristus om minanaak isido dotokou di kalaja' poimḇiḏa' do kopibabasan.
47005019	Komozon ku, i Kinoingan nopo nga' id Kristus do papababas di pomogunan doid dau sonḏii', okon ko' monimpoon do diisai noopo do hasa' ngaavi' do gumaga' disido, nga' papahansan doid dotokou di aḇal do kopibabasan.
47005020	Ingkaa no do izikoi nopo nga' hahansanon ngaavi' montok di Kristus; iti nopo nga' do miaga koi' mongunsub diozu i Kinoingan maza' dagai, om id di ngaan di Kristus mokiinsian zikoi doid diozu do mimang babas doid di Kinoingan.
47005021	Montok sabap dotokou dinadi disido ii songuhun aiso ḏouso do iso' kohubukan montok ḏouso, mooi do id disido adadi tokou daa di kotuhidan di Kinoingan.
47006001	Sabaagi do sompipakakalaja' ngaavi' disido, mokiinsian zikoi diozu do insan po do au' daa popohogos di graasia di Kinoingan i notoimo no diozu.
47006002	Tu' minoboos isido, “Do id di timpu do kaanangan ku nokoponimḇa zou diozu; ontok di tadau do kopomosizan nakapanakadai zou diozu;” avasi', baino no ii timpu totopot do kaanangan, baino no do ii tadau do kopomosizan doiti' no.
47006003	Umivad zikoi do papaantob do kaantob ngaavi' id lahan diisai noopo, mooi do aiso daa totonḏos kosokot doid kalaja' do kotoinaan za;
47006004	nga' id potitikid konunu papatahang zikoi sonḏii' do suupu tongotopot di Kiniongan; maza' do katabazan togiot do id timpu ngaavi' do kosusaan ngaavi', kobohingkaangan ngaavi' om pudson-ginavo;
47006005	ontok bobogon zikoi toi pougadon doid tolungku' toi guupan mongimang; pakalaja' kalaja' tavagat, aiso todop, okohusan hous;
47006006	id konitingan, id toihaan, id katabazan, id kotohuadan; id di Sunḏuvan Toḇitua, id koginavaan taiso kalaatan;
47006007	id di boos do katapatan om id di kuasa' di Kinoingan; maza' do momoguno di sinḏata' ngaavi' do kotunudan montok pongimang om montok pongumohig:
47006008	id timpu ngaavi' do kapantangan toi kaasaban, totonḏos toi kaazaan; poonsohuvon do minghaahasu ngaavi' nga' totootopot zikoi i' ma;
47006009	au' otutunan om nga' otoimo zikoi i' ma; mogimpapatai, om nga' doiti' zikoi i' ma; poimpasi; nobobog nga' au' ma nopujulan kiniopon;
47006010	id koudipanan nga' tomoimo ma do mongunsikou; nokomosikin kozo nga' mamadadi ma dovokon do puavang; aiso nuununu, nga' poinsanganu ma do potitikid konunu.
47006011	Oi tuhun ngaavi' do Corinth, nokopoboos zikoi do poimbuhat kozo om nokopogivang do ginavo dagai doid diozu.
47006012	Toomḇo noopo o pudson-ginavo do opiumanan diozu nga' okon ko' ponong id dagai; ii pudson-ginavo nopo nga' id diozu sonḏii'.
47006013	Id kopiahanan taadang — moboos zou do miaga ko' doid tanak ngaavi' ku — mositi' mogivang kou nogi do ginavo ngaavi' diozu.
47006014	Kada' ponguampo diozu sonḏii' do id tinimungan au' aadang miampai di au' ongotumḇazaan; ingkuo di o kotuhidan om mamaḏaanḏang unḏang-unḏang do adadi do mikouvang, toi nunu nodii o kopiagahan do tanavau om totuvong?
47006015	Ingkuo i Kristus do mikot id kopiangazan miampai di Beliar om nunu o kopiboogizan-boos do adadi id piahatan do otumḇazaan om au' otumḇazaan?
47006016	I panamḇazangan tagazo di Kinoingan au' kaanu monongkiunung miampai do kinoingan tongovudut, om ino no ii nunu tokou — i panamḇazangan tagazo di Kinoingan poimpasi. Kivaa do dotokou do boos di Kinoingan do montok diti: Posungkadon ku mai' ii pogiigizanan ku do poingamung dioho' om mogiigizon poingamung dioho'; Kinoingan zou mai' dioho' om tuhun ngaavi' ku mai' izioho'.
47006017	Pogidu' mantad dioho', hidango' o diozu sonḏii', m ka di Tuhan do moboos. Kada' kama' do nunu noopo au' abaakas, om dadi' toimoon ku mai' iziozu.
47006018	Tama' zou mai' doid diozu, om tanak ngaavi' kusai om tonḏu' kou mai' doid dogo', m ka di Tuhan tinḏama' do moboos.
47007001	Tu' iti ḏanḏi' ngaavi' nopo nga' nakaḏanḏi' doid dotokou, oi tamḇahut ngaavi' ku, apatut momohiung mimbaakas tokou sonḏii' do potitikid konunu ii momizamut do tinan po toi ko' sunḏuvan, mogovit do kopomoḇituahan dotokou doid kaganapan tu' id di koonok di Kinoingan.
47007002	Poobio' o tizonon montok dagai do id ginavo ngaavi' diozu. Au' zikoi nokoponinḏuo diisai-isai, toi nokopongumḇak diisai-isai, toi nakapaganu kosivatan diisai-isai.
47007003	Okon ko' moboos zou diti do mongukum diisai-isai; tu' nokopopoiho zou no haid diozu, iziozu nopo nga' id ginavo ngaavi' dagai — mooi do songovian do masi tokou om songovian do matai tokou.
47007004	Kaanu zou moboos miampai di binuhat tagazo kozo doid diozu; om kaanu zou moboos miampai di kounsikaan tagazo kozo kokomoi diozu: id saviavi' kosusaan diozu, oponu' zou miampai kounsuban om maahabai miampai kaanḏasan.
47007005	Ii po nokoikot zikoi nodii doid Macedonia, nga' aiso do kinounḏaangan montok diti tinan za. Osodu' mantad diti; hinikupan zikoi do kosusaan do id posoihi', doiho' o pioduan ngaavi' id poinhiput dagai om kountingaan ngaavi' id suang dagai.
47007006	Nga' i Kinoingan, i mongunsub di sontob nataaban ginavo, minongunsub dagai maza' di kinoikatan di Titus;
47007007	om okon ko' kinoikatan noopo disido, nga' nogi' do maza' di kounsuban ii nakataak diozu disido, tu' pinoiho zikoi disido do hizab diozu do sumoomo' dagai, songkuo kotootongobo' diozu om songkuo pusou diozu montok dagai; mooi do hobi podii do noonḏos zou.
47007008	Dadi' do baino, sunḏung do minomudson zou do ginavo diozu miampai diti suat ku, au' zou i' mononso' diti. Minononso zou potuu diti — om koiho zou do minomudson ginavo diozu ii suat ku, sunḏung potuu do au' po ahaid —
47007009	nga' ounsikou zou do baino, okon ko' sabap do pinopiuman kou do kopudsonan-ginavo, nga' sabap do ii pudson-ginavo ii nokopudson diozu nopo nga' minogovit doid katangaban; ii pudson-ginavo diozu nopo nga' ii kavo ii otoimo di Kinoingan om ingkaa no do nokoikot kou do aiso i' kavo do sinḏuo maza' dagai.
47007010	Tu' opudson ginavo nopo do id lahan di pakavasaon di Kinoingan nga' mogovit doid katangaban om dadi' doid kopomosizan miampai aiso sonso ngaavi'; ii i' kavo do pudson-ginavo doun poopomogunan ii mimpupus id kapatazon.
47007011	Mintong nopo do id diti ahal baabaino: do id nunu ii kinotutukon di dinadi kou do momiumon do pudson-ginavo id di lahan ii pakavasaon di Kinoingan — nunu o ogompit, nunu o tumohig, nunu o kohohodong doid di au'-kopotutan om nunu o kotigagang; nunu pobpiumanan, om nunu koloizan, om nunu noimaan do kotuhidan. Id potitikid lahan naahi-ahi kou diozu sonḏii' do kaḇalatan id diti ahal.
47007012	Ingkaa no do sunḏung minonuat zou do suat doid diozu, okon i' ko' montok sabap di papapakaus ii, om okon nogi' ko' montok di songuhun pinakaus, nga' mooi noopo do iziozu sonḏii' apatut koiho kozo id di tokito di Kinoingan do nunu kopusaan diozu montok dagai.
47007013	Ino no ii nunu kino-iuman ku do kounsuban. Pomo'uang doid saviavi' iti do mongunsub dagai, dinadi zikoi di Titus do hobi podii do oonḏos, do baino do ii sunḏuvan dau noimvoguvan do saviavi' kou.
47007014	Nung minokiazou zou kokomoi disido doid diozu do id nunu noopo lahan, dadi' au' zou i' nimaan dodizo' do okito do bosuon; totootopot, kopokiazaan za doid di Titus nopo nga' nokointahang do miaga tinopot do nunu noopo ii noboos za doid diozu.
47007015	Koginavaan disido sonḏii' montok diozu hobi podii do avaavakas po daa ontok oonḏom disido do songkuo kou do minimozo' kozo, om ingkuo kou do minonoimo disido miampai koo'osi om padtatalok.
47007016	Ounsikou zou do kivaa potitikid kahansanan ku id diozu.
47008001	Sumusuut, oi tobpinai ngaavi', popoiho zikoi mai' diozu di graasia di Kinoingan ii nakataak doid di eklizia ngaavi' id Macedonia,
47008002	om ingkuo, do po'o'ompus do linuo ngaavi' do kosusaan mompus-ompus, ii kaanḏasan dioho' au' oidu' om kosompitan dioho' toinḏamaan do nakahabai id pinuavangan do tinohuod dioho' do dau.
47008003	Kaanu zou sumasi' do dioho' i' do tuntaban do minanaak izioho' di taak dioho', ii okon i' ko' sogiigisom no di taangazan di asil ngaavi' dioho', nga' kohobi po ko' ii asil ngaavi' dioho';
47008004	om mobpokiinsian i' dagai izioho' do osonsog no kozo do montok di kounalan do baagi id di kopikouvangan do kotoinaan doid di tuhun tongoḇitua di Kinoingan —
47008005	iti nopo nga' okon ko' ii pobpiumanan za dioho', nga' tuminimpuun iti maza' di papataak izioho' dioho' sonḏii' doid di Tuhan om doid dagai do id di kopokisikapan di hizab di Kinoingan.
47008006	Id di kohimpupuson minongunsub zikoi di Titus, tu' nokoponoodo no isido do timpuunon, do mogovit ponogi' diti kalaja' do koponohuadan doid kaganapan id taatanga' diozu.
47008007	Poinhobi, tu' puavang kou no id potitikid konunu — kotumḇazaan, hinadau-mobooboos, kopomolotian, kopusaan montok potitikid konunu, om koginavaan montok dagai ponogi' — dadi' potontuon no do avasi' ponogi' kozo o taangazan diozu id diti kalaja' do koponohuadan.
47008008	Okon ko' moboos zou diti sabaagi iso' ponuu', nga' monginam di katapatan do koginavaan diozu kumaa doid kopusaan doid suvai ngaavi'.
47008009	Koiho kou no kozo di tinohuod ii kivaa do di Tuhan Jesus Kristus, do, sunḏung puavang haid isido, ḏuminadi isido do asampit (mosikin) montok sabap diozu, mooi do apatut adadi kou do puavang maza' do kosompitan (komosikinan) disido.
47008010	Manaak zou mai' diozu do pomusaavan ku i nopomusaavan ku id diho' ahal; iti no mai' i pakaazan pointunud montok diozu tu' iziozu no i kumoiso' haid, sontoun no hinaid, do okon noopo ko' do mimang do toomḇo noopo koimaan nga' nogi' do gisom i' ma do mamadadi di tudon.
47008011	Dadi', baino, pongozo' no ponogi' i koimaan, mooi do i koponuhukan diozu — sogiigisom di pakavasaon do asil ngaavi' diozu — poingadang daa doid giniat diozu montok di tudon.
47008012	Doiho' nopo naku o giniat ginavo, i impoon do id toomḇo iti do otoimo, nopo nga' nunu i kivaa do songuhun, okon ko' nunu i aiso do songuhun.
47008013	Iti nopo nga' okon i' ko' do mositi' do monginggaan kou do kogunaan ngaavi' do tuhun ngaavi' suvai om do popohogos diozu sonḏii' do id kosusaan; nga' apatut do kivaa piadangan taadang—
47008014	i hobi asil diozu do baabaino kaanu dati' do monoomo' di hobi tutang dioho', om id timpu tiso' ii dioho' do hobi asil kaanu dati' monoomo' do hobi tutang diozu;
47008015	tu' moboos i ḇuuk toḇitua: Aiso songuhun i nokotimung do hobi do kivaa do oinḏamaan ginumu', aiso songuhun i nokotimung do okuang do kivaa do oinḏamaan kinudi'.
47008016	Ponongkotohuod no doid di Kinoingan do montok pinoposuang do id ginavo di Titus di ii om ii kopusaan totopot montok diozu.
47008017	Pointantu' no do pinosuang disido id ginavo ii kopongunsuban za; nga' agaagazo po ii giniat dau sonḏii', om minugad isido doid diozu do id tuntaban dau sonḏii'.
47008018	Nokopopougad zikoi miampai disido di tobpinai i aazou sabaagi songuhun papapaaḇal aḇal tavasi' do id saviavi' di eklizia
47008019	om ii, nunu podii vagu', nopihi' di eklizia ngaavi' do ḏumadi do kouvang za monompogunan id diti kalaja' do koponohuadan, iso' kalaja' i maan toinao' dagai montok di koḇontugan di Tuhan om kasantaban za poinggonop.
47008020	Nazu dagai iti do id diti lahan mooi do aiso songuhun tapatut kaanu monoodo do toomḇo noopo totonḏos do humavan dagai kokomoi diti ginumu' togumu' kousinan i maan za toinao'.
47008021	Om ingkaa no do miningat zikoi i' kozo do mimang di kotunud okon noopo ko' id di tokito di Tuhan nga' nogi' doid tokito do tuhun ngaavi'.
47008022	Pointanud ngaavi' diti, nokopopougad zikoi do tobpinai za ii kipinaagat nopingkinaman za no do id lahan togumu' om ii baino nopo nga' hobi podii pinaagat tu' agazo kozo o kotumḇazaan disido doid diozu.
47008023	Nung id tudizo i Titus — isido nopo nga' kouvang ku om tuhun-sompipakalaja' id kounalan ngaavi' diozu; om nung tobpinai ngaavi' dagai — izioho' no ii mogogovit aḇal kopoihaan za kokomoi di eklizia ngaavi' om di koḇontugan di Kristus.
47008024	Dadi' ingkaa no, id tokito poimponu' di saviavi' eklizia, panaak no do katahangan do guminavo kou dioho', om do nokotunud zikoi do mokiazou kokomoi diozu doid dioho'.
47009001	Kokomoi di sakadai doid tuhun tongoḇitua di Kinoingan, au' i' kozo tagal montok dogo' do monuat doid diozu;
47009002	tu' koiho zou i' kozo do pinaagat diozu, om nokopokiazou zou kokomoi di doid di tuhun ngaavi' Macedonia do “nokotounḏa' o Achaia do mantad di toun po”; pinaagat diozu nopo nga' nadadi do gigizu' doid kogumuan suvai.
47009003	Iso' i' ko', nokopopougad zou di tobpinai ngaavi', do papatantu' do kopokiazaan za kokomoi diozu nopo nga' au' daa kapapatahang do aiso suang id diti kokomoi om do pointounḏa' kou daa, tu' minoboos zou do ingkaa kou no;
47009004	mooi do nung kaakalu' no do vookon di tuhun ngaavi' Macedonia do mikot miampai dogo' om kokito diozu do au' pointounḏa', izikoi — aiso toboos kokomoi diozu sonḏii' — tantu' no do koikum tu' nokopokiazou kokomoi diozu.
47009005	Ingkaa no do nosoou ku iti do kiguno do mongunsub di tobpinai ngaavi' do mugad doid diozu do poguhu dagai om papatantu' di titaak i nakaḏanḏi' no diozu, mooi do saviavi' ii do doiho' sabaagi titaak totopot om okon ko' pamaamagazat.
47009006	Nga' onḏomon no: iisai noopo ii mananom do apaagau nga' mongomot nogi' mai' do apaagau — om iisai noopo i mananom do obobot nga' mongomot nogi' mai' do obobot.
47009007	Tosoosonguhun apatut manaak do sogiiginumu' miaga di natantu' dau do id dau sonḏii' do koponontuan, okon ko' somok mada' manaak toi id siibo' do kapanansagan, tu' i Kinoingan nopo nga' guminavo do mananaak i manaak miampai alaai o ginavo.
47009008	Pointantu' kozo i' i Kinoingan do kaanu popopoinggonop diozu miampai graasia di tosima', mooi do tomoimo diozu do kivaa do poinggonop montok potitikid
47009009	kogunaan zu, om maahabai i' o asil ngaavi' do saviavi' kavo do kalaja' tavasi' zu. Miaga di noboos di Ḇuuk Toḇitua: Doid di tongomosikin, minanaak isido miampai-aiso gontob, katapatan disido ogiot poimpantod sohiihinaid.
47009010	I songuhun i aiso no do kaantob-antob po do manaak hinsou montok di manananom om takanon do akanon momogonop mai' diozu miampai migonop o tangkob do hinsou montok tonomon om mamadadi di pangamatan do kotunudan diozu do agaagazo po:
47009011	ogonop mai' o kopuavango' diozu id potitikid lahan montok potitikid kavo do koponohuadan ii mamadadi do tuhun ngaavi' do monongkotohuod di Kinoingan do montok nunu ii noimaan dotokou.
47009012	Tu' ii nopo sakadai kataak montok kalaja' koponompuanan nga' okon noopo ko' monontob di kogunaan ngaavi' di tuhun tongoḇitua di Kinoingan, nga' humabai nogi' doid koponongkotohuadan pointongkop kozo doid di Kinoingan;
47009013	tu' ontok nakapapatahang kou do vinasi' diozu maza' diti sakadai, manaak mai' izioho' do koḇontugan doid di Kinoingan montok di kobingimazaan i pokitanan diozu id tumanud di aḇal tavasi' di Kristus, ingkaa ponogi' montok di tinohuod di songkouvangan diozu kumaa doid dioho' om kumaa doid saviavi'.
47009014	Minamot dino, samḇayang dioho' montok diozu nga' popokito mai' di koginavaan opiumanan dioho' montok diozu sabap di graasia tosima' ii nakataak di Kinoingan diozu.
47009015	Kotohuadan ngaavi' doid di Kinoingan montok titaak dau i pointahib do saviavi' i au' i' miho do booson.
47010001	Mongunsub zou diozu maza' di kohuudan om kataanan di Kristus — iti no i Paul i moboos soosonḏii' do baabaino — Izou, songuhun i ohuduk kozo do ontok potuubung diozu isido nga' noponu' do katamaan ontok id sodu'.
47010002	Oo', kopokisakadazan ku nopo doid diozu nga' do au' zou apatut do katama' do ontok di totootopot do miampai zou diozu, toi popokito di kopotontuan sonḏii' miaga di pomusaavan ku do gunoon ku do ontok magangat-monongkiaha' zou di sontob momusoou do izikoi nopo nga' potunudon do paḏaamaan ngaavi' di doun tuhun.
47010003	Tu' sunḏung tuhun izikoi, nga' okon ko' kalaalahano' ngaavi' do tuhun do mimang zikoi do pisangadan.
47010004	Ii sinḏata' ngaavi' ii maan dagai do pisangadan nopo nga' okon ko' ii kodoodouvo ngaavi' do tuhun, nga' do kikuasa' ngaavi' ii, id sabap di Kinoingan, do momuzas do kuta' ngaavi'. Pomusaavan ngaavi' i' ii vuzason dagai,
47010005	potitikid pomusaavan nosoosoou i tinuidong do pamahavan di kointutunan di Kinoingan, om oviton za o potitikid pomusaavan kumaa doid koudipanan om kobingimazaan doid di Kristus;
47010006	nakapapataak kou nopo do kobingimazaan diozu poinggonop, potounḏa' zikoi no do mongukum do toomḇo noopo o au' kobingimazaan.
47010007	Intong do id di katahangan do mato ngaavi' diozu. Iisai noopo ii otumḇazaan do poinsanganu isido doid di Kristus apatut muzu do popohomḇus-tokito do poinsanganu zikoi doid di Kristus au' okuang do mantad ko' ii maan disido.
47010008	Dati' pinoinḏaanḏamaan ku do ounsikou id kuasa' za, nga' minanaak i Tuhan dagai dino do montok ponuidong diozu, okon ko' montok mangaba' diozu, om au' zou mugad do maan poikumo'
47010009	doid popotumḇozo' diozu do momusoou do kaanu zou poposuang do koonok doid diozu do maza' do suat noopo.
47010010	Kivaa songuhun minoboos, “Suat ngaavi' disido nopo nga' poinggonop vinagat, om noponu' do vinakas, nga' ontok okito nu isido id tolungku', au' i' kagazat isido om kuasa' ngaavi' dau do moboos nga' aiso lati'.”
47010011	Aanangan zou daa do tuhun miaga dino do kokito do koimaan nopo ngaavi' dagai do ontok doino' izikoi nga' isoo' i' vinasi' miaga di id suat ngaavi' dagai do ontok doihuu' zikoi id sodu'.
47010012	Okon ko' mongkimamaa' zikoi doid gaa' dagai sonḏii', toi papaaga po toi dagai sonḏii' miampai do tuhun ngaavi' pointantu' ii manaak do koponoimaan ngaavi' dioho' sonḏii'. Maza' do monuku' dioho' sonḏii' maza' dioho' sonḏii' om popiaga dioho' sonḏii' doid dioho' sonḏii', popokito noopo izioho' do kobosuanan dioho'.
47010013	Maza' do kopisuvazan au' zikoi i' umatag do mokiazou do poingahib do tukuan, nga' monuku' mai' dagai sonḏii' maza' di tukuan i pinovihiu di Kinoingan do montok dagai, ino nopo nga' do minikot mantad sosiisinodu' kuminaa' doid diozu.
47010014	Okon ko' popohobi dimpoton zikoi sonḏii' miaga di ingkaa no daa nung au' zikoi nokoikot mantad sosiisinodu' lahan kuminaa' doid diozu; id katapatan izikoi no i kumoiso' do minikot doid sosiisinodu' diozu miampai di aḇal tavasi' di Kristus.
47010015	Ingkaa no do okon ko' mokiazou zikoi do katahib do tukuan, kokomoi do kalaja' do tuhun ngaavi' suvai; id katapatan, ahansan zikoi, do maso gumazo o kotumḇazaan diozu, do kotihomḇus do gumazo tumanud diti dagai do tukuan,
47010016	maza' do popo'ia' di aḇal tavasi' kumaa doid uvang ngaavi' pointahib diozu, mantad ko' mokiazou kokomoi do kalaja' noimaan no do id uvang do suvai.
47010017	Potumḇazaai no o iisai noopo ii mimang do mokiazou, do mokiazou kokomoi di Tuhan.
47010018	Tu' okon ko' maza' do ponongko'au'giigina' sonḏii' do ahantoi o kointutunan, nga' maza' i' do kapangazaan.
47011001	Ohizab zou do kaanu kou tumoboi do kobosuanan toniini' mantad dogo' — okon ko' do au' kou nodii mimang diti.
47011002	Ii kapapahad ii opiumanan ku montok diozu nopo nga', kokito kou, ii kapapahad di Kinoingan sonḏii': Pinataak ku iziozu saviavi' do id kopisasavaan doid iso' sansavo, haahangai tataakas montok pataakan doid di Kristus.
47011003	Nga' oosizan zou do, miaga di vuhanut miampai taka dau do minogimḇaazat di Eva, pomusaavan ngaavi' diozu obuu'an dati' do umahau mantad kapataakan iso' pomumusoou doid di Kristus.
47011004	Tu' toomḇo noopo o mikot kosivatan nga' do popo'ia' no do songuhun Jesus ii suvai ko' ii songuhun po'ia'on dagai, toi monoimo kou noopo do iso' spiritu suvai mantad di iso' notoimo diozu, toi iso' aḇal tavasi' suvai mantad di iso' tinoimo diozu — om do tumoboi kou dino miampai do aahung kou nopo.
47011005	Baabaino, momusoou zou do okon ko' izou no ii poinsujut no kozo doid di apostol tangakavas.
47011006	Kivaa potuu tokuudi' okuang id poboboos ku doid ginumuan, nga' iti nopo nga' okon ko' ingkaa miampai di toihaan ku, tu' nokobuhat za do popokito doid diozu do id saviavi' timpu om id dumḇangan do potitikid tuhun.
47011007	Dadi', nokoimang zou naku do hasa', humuduk dogo' sonḏii' mooi do akakat kou daa popoinsavat, maza' do popo'ia' di Aḇal Tavasi' di Kinoingan doid diozu montok do aiso?
47011008	Minagaau zou do eklizia ngaavi' suvai, maganu do gaji mantad dioho' mooi do kaanu pakalaja' montok diozu.
47011009	Ontok miniampai zou diozu om minomoguno do usin, okon ko' simḇagat zou diisai-isai, tu' ii tobpinai ngaavi' mantad Macedonia minogovit dogo' do sogiiginumu' ginuno ku di ontok minikot izioho'; tomoimo ku do oingat do au' popohogos dogo' do ḏumadi do simḇagat doid diozu do id toomḇo noopo lahan, om tumihomḇus zou mai' do ingkaa no.
47011010	Om do katapatan di Kristus nopo nga' id dogo', iti kopokiazaan ku nopo nga' okon ko' mugad do maan pomizoo' id di uvang ngaavi' do Achaia.
47011011	Nookuo nodii tu' apatut iti do ingkaa? Sabap do au' zou guminavo diozu? Koiho i Kinoingan do guminavo zou diozu.
47011012	Mugad zou do ingkaa no o koimaan miaga diti maan ku do baabaino, do momutu di tana' mantad susut di hapap ngaavi' di sontob mogium do kosivatan do maan patahango' do topong ngaavi' ku do id impoon ngaavi' montok kopokiazaan.
47011013	Iti tuhun ngaavi' nopo nga' apostol ngaavi' pilasu', pakakalaja' ngaavi' au' ouhi' ii minghaahasu dioho' sonḏii' sabaagi do apostol ngaavi' di Kristus.
47011014	Aiso i' do katangahan id diti; i Saitan po nga' papaansahu dau sonḏii' sabaagi do tasab do tanavau.
47011015	Dadi', aiso i' do poinhoohobi diti, do ontok ii suupu ngaavi' dau papaansahu dioho' sonḏii' sabaagi do ii suupu ngaavi' do kotunudan. Mikot mai' izioho' doid di kopupuson kosudong doid nunu ii noimaan dioho'.
47011016	Do monugut: kada' pohogoso' o iisai noopo do momusoou do bosuon zou, nga' nung momusoou kou iziozu do ingkaa, nga' toimoo' zou no sabaagi songuhun bosuon, mooi do izou, ponogi', nga' kaanu mimang do kopokiazaan toniini'.
47011017	Au' zou mai' tumanud di lahan di Tuhan do id nunu ii booson ku do baabaino nga' moboos zou mai' mantad no do kobosuanan id di kotumḇazaan do kivaa tokuudi' kopokiazaan ku.
47011018	Ogumu' kozo tuhun mokiazou do id doun tuhun noopo toomod do izou podii nga' ingkaa nogi' mai'.
47011019	Koiho zou do songkuo sinanang diozu do tumoboi miampai do bosuon ngaavi', tu' angabaa kou i' gia iziozu sonḏii';
47011020	om ingkuo do kakaal i' mai' diozu do tumoboi miampai do tuhun ii mongudipon diozu, magavi' mangakan do saviavi' ii iziozu o sanganu, papakaa diozu do id siibo' ponuu' ngaavi' dau om papakaa dau sonḏii' do id savat diozu, toi ko' manapap noogi' diozu do id di voos.
47011021	Booson ku iti do id koikuman; dati' do noinḏamaan zikoi do omungkang. Nunu noopo o pagagampa ngaavi' katama' do toodoon diisai noopo — baabaino moboos zou sabaagi bosuon — kaanu zou nogi' do magampa di ngaavi'.
47011022	Hebrew ngaavi' izioho'? Izou nga' Hebrew nogi'. Tuhun ngaavi' Israel izioho'? Ingkaa zou nogi'. Sinakagon ngaavi' di Abraham izioho'? Ingkaa zou nogi'.
47011023	Suupu ngaavi' di Kristus izioho? Moboos zou do id kobosuanan saabaaba' — izou nga' ingkaa nogi', om hobi ko' izioho': Nokoimang zou do hobi kalaja', id tolungku' zou do hobi po, nobobog zou do hobi noinḏamaan, ogumu' timpu do pinakaa zou doid kapatazon.
47011024	Inghimo do noonuan zou di Johudi ngaavi' do tohu ngoopod om sizam pasut:
47011025	intohu do binobog zou miampai babadas ngaavi'; insan do nimaan zou dunsongo' vatu; intohu do binabak-hakun i kapal daat ku, om insan do doiho' zou id di daat poimvahad do sonsodop om sangadau;
47011026	mompus-ompus monompogunan, nakakaa zou id kohigaganan mantad bavang ngaavi', id kohigaganan mantad magagaau ngaavi', id kohigaganan mantad tuhun ngaavi' ku sonḏii' om id kohigaganan mantad di kapil ngaavi', id kohigaganan id di kakaḏazan tongoniini' om id kohigaganan mantad di kokompungan ngaavi', id kohigaganan do id daat om id kohigaganan mantad tuhun ngaavi' minghaahasu sabaagi tobpinai ngaavi';
47011027	nakapakalaja' zou miampai vinakas-au'-oohu', montok sodop togumu' do miampai aiso todop; hinouson om tinuuvan zou, om saasau' do sakaakahi aiso takanon om tinumon;
47011028	Om, suvai ko' saviavi' di konunu ngaavi' id habus, doiho' no, tadau-tadau, i onḏop ginavo do id dogo' kokomoi do pudson ginavo ku montok saviavi' di eklizia.
47011029	Nung iisai noopo mimang mungkang, komungkang zou nogi'; om ontok iisai noopo maan dodizo' do umatu', tumutud zou sonḏii' do id kaḏaa'an tavagat.
47011030	Nung mositi' do mokiazou zou, mokiazou zou mai' kokomoi do saviavi' di lahan id toomḇo do omungkang zou.
47011031	I Kinoingan om Tama' di Tuhan Jesus — i sohiihinaid do maan ozoo' — koiho do okon ko' momudut zou.
47011032	Ontok di doiho' zou po haid id Damascus, i gounal i id siibo' kuasa' di Laja' Aretas pinapatamong do mintatamong ngaavi' poinhiput di kakaḏazan tagazo do Damascus do mamagakom dogo',
47011033	om pinouhu zou poinsuang do iso' ḇakul tagazo i pinosiat di iso' titihion id di tobon, om ino no do ingkuo zou do nokoidu' mantad di hongon ngaavi' disido.
47012001	Mokiazou zou tu' mositi' mokiazou zou. Okon ko' do mimang iti do toomḇo noopo o kovosian, nga' muzu zou mai' doid pinokiikito ngaavi' om kointahangan ngaavi' mantad di Tuhan.
47012002	Kotutun zou do songuhun id Kristus ii opod om apat toun no hinaid — kakaal id di tinan? Au' zou koiho; toi id habus di tinan? Au' zou koiho: Koiho i Kinoingan — do nakakat gisom i' doid di surga kumotohu.
47012003	Om koiho zou do iti tuhun nopo — kakaal id di tinan? Toi id habus di tinan? Au' zou koiho, koiho i Kinoingan —
47012004	nga' nakakat kuminaa' doid Paradais om nokoongou do boos ngaavi' noboos ii au' aanu om au' dati' oboos do toomḇo noopo tinau' tuhun.
47012005	Id koobian do songuhun miaga diho' aanangan zou do mokiazou, nga' okon ko' mugad zou mokiazou do id koobian ku sonḏii' nga' do id komungkangan ngaavi' ku no;
47012006	om dadi', momihi' zou do mokiazou nga' au' zou mai' moboos miaga do bosuon tu' moboos zou mai' di katapatan. Nga' au' zou mai' muzu tu' sokio no do iisai noopo apatut do momusoou dogo' do akaakavas ko' ii tokito om toongou dau kokomoi dogo', sabap no di ginazo poimḇiibiḏa' di kointahangan ngaavi'.
47012007	Nomḇoo po di, mooi do au' zou apatut do kakaa id savat dogo' sonḏii', noonuan zou do ugi id di tonsi, iso' mogogovit aḇal mantad di Saitan do mabpamadas dogo' om manahob dogo' mantad kakaa doid savat dogo' sonḏii'.
47012008	Kokomoi diti, nokopokiinsian zou do intohu miampai di Tuhan do tumongkizad daa dogo' ii;
47012009	nga' nokosimḇa isido dogo', “Graasia ku nopo nga' migonop montok diau: tu' vinakas nopo nga' do id gontob poimponu' di do id komungkangan.” Dadi' iti nopo, nga' kokomoi do komungkangan ngaavi' ku do hobi no kozo sinanang ku do mokiazou, mooi do ii vinakas di Kristus munḏoong no daa do id dogo';
47012010	om iti no do nookuo tu' ounsikou zou do komungkangan ngaavi', kopoimamangan ngaavi', pongungukot ngaavi', kapamagakaman ngaavi' om kounḏasaan ginavo montok sabap di Kristus. Tu' iti nopo nga' ontok omungkang zou do avakas zou.
47012011	Ḏuminadi zou doid bosuon, nga' sinansagan zou diozu doid diti. Iziozu ii apatut do monongko'au'giigina' dogo'; ino apostol ngaavi' tinḏama' aiso i' haid do kosivatan doid dogo', aiso potuu kozo dogo'.
47012012	Saviavi' ii tanḏa' kokiikitanai do apostol totopot nopo nga' nakapakalaja' poingamung diozu: kataanan poinggonop, tanḏa' ngaavi', koimazaan ngaavi', kopokitanan ngaavi' do kuasa'.
47012013	Kivaa naku do toomḇo noopo lahan ii id toomḇo kou do noonuan do okuang ko' di di eklizia ngaavi' noohu', ii-ii po do au' zou minamadadi dogo' sonḏii' do pamadaa' doid diozu? Pohiongo' zou no montok diti au' kaadangan!
47012014	Doiti' zou no, potounḏa' do mikot doid diozu montok di timpu kotohu om au' zou i' mugad ḏumadi do pamadaa' do id diozu: okon ko' kotos ngaavi' diozu ii pokionuon ku, nga' iziozu sonḏii'. Tanak ngaavi' nopo nga' au' i' anḏaanḏadon do monimung montok do mohoing ngaavi' dioho', nga' mohoing ngaavi' montok do tanak ngaavi' dioho',
47012015	om hobi po kounsikoo' ku do momoguno do nunu i kivaa doid dogo' om do maan zou gunoo' montok do koduuduvo ngaavi' diozu. Sabap naku do guminavo zou kozo diozu do hobi po, do oginavo zou nodii do okuang?
47012016	Dadi', ingkaa no, au' zou i' minamadadi dogo' sonḏii' do kaḏaa'an doid diozu, nga', do kataatakaho ku, nagakom ku iziozu maza' do taka.
47012017	Nakaanu zou naku do kounalan do diozu maza' do toomḇo noopo di tuhun ngaavi' pinougad ku doid diozu?
47012018	Minikot i Titus do id kopongunsuban ku, om pinougad ku ii kouvang disido miampai disido. Minaganu naku i Titus do kounalan do diozu? Kaanu kou naku mogohim do isido om izou nopo nga' tumanud di kopotunudan di ii om ii Spiritu om do id di ii om ii pakaazan ngaavi'?
47012019	Saviavi' diti timpu minomusoou kou do nokopokiinsian zikoi do sabap dagai sonḏii' id dumḇangan diozu; au', nokopoboos zikoi id Kristus om id di dumḇangan di Kinoingan — om saviavi', oi tamḇahut ngaavi' koginavaan, do monuidong diozu.
47012020	Oosizan zou do id iso' lahan toi lahan tiso', ontok mikot zou, o'ium ku dati' iziozu do suvai mantad nunu ii apatut do kaanangan ku do ingkuo kou, om o'ium zou dati' diozu do nunu ii au' kou mai' aanangan do ingkuo zou; mooi do id iso' lahan toi di lahan tiso' doiho' di mai' o piahaan, kapapahadan, kogiiginovoo' talaat, pioduan ngaavi', pitana', kaka, akakat kogiiginovoo' om koukatan ngaavi';
47012021	om ontok mikot zou vagu', pohudukon zou dati' di Kinoingan ku do id dumḇangan diozu om potongobon zou mai' di saviavi' ii minomidouso id di timpu nakatahib om kakaal po do au' tuminongob di au' konitingan ngaavi' om koimaan tangalaat doun tonsi om kolungaan ngaavi' doun tonsi ii noimaan dioho'.
47013001	Iti no mai' ii timpu kumointohu do noduumak ku iziozu. Nunu noopo ii hasa' au' oinḏamaan ginazo, ii katahangan do duvo toi tohu sasi' o pokionuon do manantu' do pongontok.
47013002	Minanaak zou diozu do kopoihaan do insan, om baino, sunḏung okon ko' miampai zou diozu, manaak zou vagu' do kopoihaan, miaga nopo di ontok miniampai zou diozu do kumoinḏuvo, doid sontob di minomidouso haid poguhu, om doid saviavi' suvai; om iti no doid diti tuḏu, do ontok mikot zou id timpu tiso', aiso mai' kosianan ku.
47013003	Tu' mokianu kou i' do katahangan do i Kristus i' i moboos id dogo'; okon ko' omungkang isido miampai diozu nga' do kuasa' dau nopo nga' id pakalajaan miampai diozu;
47013004	tu', sunḏung id habus ii do komungkangan do pinapapak isido, poimpasi isido do baabaino miampai di kuasa' di Kinoingan. Izikoi, ponogi', nga' omungkang id disido, nga' miampai kokomoi doid diozu mamaamasi zikoi mai' miampai disido maza' di kuasa' di Kinoingan.
47013005	Pokoozo' o diozu sonḏii' doid di panaasan do papatantu' do id di kotumḇazaan kou. Soizuko' o diozu sonḏii'. Au' kou naku mongintutun diozu sonḏii' sabaagi do tuhun ngaavi' i id diisai i Jesus Kristus do poingizon? — Kada' noopo, ino nopo nga', do aatu' kou di panaasan.
47013006	Nga' izikoi nopo nga' au' naatu' di panaasan, om ahansan zou do kokito om koiho kou diti.
47013007	Samḇayang i' dagai doid di Kinoingan do mimang kou daa do aiso hasa' — okon ko' do kivaa nodii di kounalan za do humantoi do panaasan, nga' sabap do mimang kou mai' do nunu i kotunud, au' zikoi potuu kahantoi di panaasan.
47013008	Aiso vinakas za do humavan di katapatan, popobuu' noopo di katapatan;
47013009	om kounsikou zikoi do omungkang nung angavakas kou po daa. Nunu ii pokionuon za id samḇayang ngaavi' dagai nga' do apatut kou do adadi do poinggonop-vinasi'.
47013010	Ino no do nookuo tu' monuat zou diti do maso po do kakaal osodu', mooi do ontok miampai zou diozu okon nodii mai' ko' do mositi' avagkang zou, miampai di kuasa' i nakataak dogo' di Tuhan, iso' kuasa' i montok ponuidong om okon ko' montok pongovuzas.
47013011	Dadi' do momupus, oi tobpinai ngaavi', hizaban za iziozu do kaanḏasan; kinamai no do gumazo do poinggonop-vinasi'; pogiunsub-unsub kou no; oizo o pomusaavan om mogiigizon id pibabasan, om i Kinoingan do koginavaan om pibabasan miampai mai' diozu.
47013012	Pogitaatabi' kou no miampai tungub toḇitua. Saviavi' tuhun tongoḇitua di Kinoingan popobuzu diozu do kotobian ngaavi' dioho'.
47013013	I graasia di Tuhan Jesus Kristus, i koginavaan di Kinoingan om i kopikouvangan di Spiritu Toḇitua miampai i' diozu saviavi'.
48001001	Mantad di Paul, songuhun apostol i dinadi do okon ko' mantad do tinau' ngaavi' tuhun om okon nogi' ko' maza' do toomḇo noopo tinau' tuhun nga' maza' di Jesus Kristus om di Kinoingan i Tama' i minonungag disido mantad di poimpatai,
48001002	om saviavi' i tobpinai i miampai dogo', kumaa doid di eklizia ngaavi' doid Galatia:
48001003	Graasia om pibabasan mantad di Kinoingan i Tama' om di Tuhan Jesus Kristus dotokou
48001004	i pinapataak dau sonḏii' montok do ḏouso ngaavi' dotokou do manampasi dotokou mantad diti pomogunan talaat do baabaino, id kotonudan miampai di hizab di Kinoingan om Tama' dotokou,
48001005	id disido no o koḇontugan do sohiihinaid aiso kopupuson. Amen.
48001006	Atangahan zou do osikap kou kozo do maahing mogidu' mantad di songuhun i minomohoou diozu id di graasia di Kristus om do maso kou no munḏahiu doid aḇal tavasi' do suvai —
48001007	nga' okon i' ko' iti nopo nga' iso' po aḇal tavasi'; ii-ii po do kivaa mononoodo ngaavi' kosusaan do poingamung diozu i mogium lahan do papalavong di aḇal tavasi' di Kristus.
48001008	Nga' nung izikoi sonḏii' potuu toi ko' iso' tasab mantad surga o popo'ia' doid diozu do aḇal tavasi', suvai ko' i pino'ia' dagai doid diozu, pokoozo' no doid disido o taau' di Kinoingan.
48001009	Suguto' ku vagu' i nunu i pinaaḇal dagai nokopoguhu: iisai noopo i mongia' doid diozu do iso' aḇal tavasi' i suvai ko' i kumoiso' do pino'ia' doid diozu nga' pokoozon id siibo' do taau' di Kinoingan.
48001010	Iisai o kinaman ku do mamagazat ginavo do baino, tinau' ngaavi' tuhun ko' Kinoingan? Kuminam zou naku do mongunsikou do tinau' ngaavi' tuhun? Nung kakaal ku po daa do mimang dino apatut do okon ko' suupu zou di Kristus.
48001011	Baino manu zou do popointahang kozo diti do doid diozu, oi tobpinai ngaavi', kokomoi di aḇal tavasi' i pino'ia' ku, do ii nopo nga' okon ko' aḇal do tuhun.
48001012	Ii nopo nga' okon ko' notoimo ku do mantad toomḇo noopo tinau' tuhun, om au' zou i' nia' di, nga' minikot ii doid dogo' maza' do kinointahangan di Jesus Kristus.
48001013	Pointantu' kozo do nokoongou kou do ingkuo zou minogiigizon id di nakatahib, tumanud do Adat Johudi,
48001014	om ingkuo do sakaakahi aiso gontob doid di lahan do minonusa' zou di Eklizia di Kinoingan maza' do id kinam ku ngaavi' do mongumḇak di; om ingkuo, id Adat do Johudi, do noohiban ku o kogumuan tampon ku ngaavi' Johudi do id giniat ku aiso gontob do montok di koubasanan ngaavi' di taki-aki ku ngaavi'.
48001015	Nga' ontok nopo i Kinoingan, i nokopopopidan dogo' mantad di timpu ontok id pagaganakan zou po di ina' ku, do minomohoou dogo' maza' di graasia dau om minomihi'
48001016	do popointahang di Tanak dau doid dogo', mooi do apatut po'ia'on ku isido doid di kapil ngaavi', au' zou uminagab do minooi ponongkiboos miampai toomḇo noopo tinau' tuhun,
48001017	toi ko' minugad doid Jerusalem do minooi tuubung di apostol ngaavi' no haid do poguhu dogo'. Suvai ko' iho', nga' pinougadan ku tuutulus doid Arabia, om guminuhi' vagu' mantad doiho' kuminaa doid Damascus.
48001018	Katahib podii o tohu toun om vagu' nogi' do minugad zou doid Jerusalem do tumuubung di Cephas. Tumininḏooi zou do opod om himo tadau miampai disido
48001019	nga' au' zou i' nokotuubung do toomḇo noopo di apostol ngaavi' suvai, nga' i zi James no, i tobpinai kusai di Tuhan.
48001020	Tumaau' zou id dumḇangan di Kinoingan do nunu i nokosuat ku nopo nga' i katapatan.
48001021	Kopongo nopo ino minugad zou doid tizonon ngaavi' id Syria om Cilicia;
48001022	om kakaal po do au' otutunan o upa' ku doid di eklizia ngaavi' id Kristus doiho' id Judaea,
48001023	kopiongou-ongou noopo toomod izioho' ditia do oboos, “I tuhun i ogiat kozo haid do monusa' dotokou nopo nga' baabaino popo'ia' di kotumḇazaan i kinoubasan disido do kuminam do monguzas,”
48001024	om minanaak izioho' do koḇontugan doid di Kinoingan do montok dogo'.
48002001	Di opod nodii om apat toun mantad di do minonompogunan zou vagu' kuminaa doid Jerusalem, miampai di Barnabas, om nangatan ku nogi' i Titus miampai dogo'.
48002002	I ponompogunan ku nopo nga' nounsuban maza' do kointahangan, om doiho' no, id timpu tohosok miampai di buu'an ngaavi' tointuutunan, do pinatahang ku kozo i saviavi' aḇal tavasi' i po'ia'on ku doid di kapil ngaavi', mooi do uha' pointantu' do ada' do aiso asil di pinggisaman ngaavi' di maan ku om noimaan no.
48002003	Dadi' ingkaa potuu, om sunḏung i Titus, songuhun tuhun Greek, miampai dogo', nga' aiso i' do kinopokionuan do apatut sunatan isido;
48002004	nga' sabap no do vookon tobpinai tongovudut i nokopogohimu mongunsub dioho' sonḏii' do monohinu do id di kagabasan za id Kristus Jesus, umatag do poponini' dagai gisom doid tudipon —
48002005	tuhun ngaavi' au' za kininongou do toduuk potuu, tu' nung ingkaa nga' ii katapatan di aḇal tavasi' noko'ia' doid diozu nopo nga' nopisimḇaan i' dati'...
48002006	nga' sontob di nointutunan sabaagi tuhun ngaavi' kiguno — totootopot po toi do kiguno ko' aiso guno dioho': Aiso i' do pohuuhuuson momihi' miampai di Kinoingan — sontob buu'an ngaavi' ointutunan, moboos zou, aiso i' do po'uangon doid aḇal ku.
48002007	Okon i' ko' ingkaa nga', nokito nopo naku dioho' do ii aḇal tavasi' montok di nongosunatan nopo nga' nimaan pahansano' doid dogo', miaga nopo doid di Peter di aḇal tavasi' montok di nongosunatan
48002008	(tu' isido i pinopokuasa' di kapaaḇalan-aḇal-tavasi' di Peter doid di nongosunatan, pinopokuasa' nogi' di dogo' doid di kapil ngaavi'),
48002009	om ontok minonoimo i izioho' di graasia i nakataak doid dogo', dadi' i James om i Cephas om i John, i nongointutunan sabaagi toigi-tangagazo, tuminabi' miampai di Barnabas om miampai dogo' sabaagi do tanḏa' do pikouvangan: mugad zikoi doid di kapil ngaavi' om izioho' doid di nongosunatan.
48002010	Aiso nodii pinokianu dioho' do hobi ko' apatut momuonḏom zikoi do manakadai di tangasampit, om izou nopo nga' ino nogi' i mangan ku kozo toina'o'.
48002011	Sunḏung do ingkaa, ontok minikot i Cephas doid Antioch, nga' sakaakahi no do au' ku tinoimo isido tu' pointahang kozo do au' nokotunud isido.
48002012	Poguhu do tuhun ngaavi' pointantu' mantad di James do minikot, noubas isido do makan miampai do kapil ngaavi'; nga' koikot nopo ngaavi' ii, imang no isop isido om poinginsodu' mantad dioho', tu' oosizan di nongosunatan.
48002013	Om i Johudi ngaavi' suvai nga' tuminanud di ula disido, gisom no maa do i Barnabas podii nga' naahung di ula dioho'.
48002014	Kokito ku nopo o koulaalaho' dioho' do au' mamantang di lati' di aḇal tavasi', biisaai ku no i Cephas do id dumḇangan do saviavi' izioho do, “Tu' iziau, sunḏung do Johudi ko, mamaamasi miaga do kapil ngaavi' om okon ko' miaga di Johudi ngaavi', ingkuo ko nodii do mononsog di kapil ngaavi' do mamaamasi miaga di Johudi ngaavi'?”
48002015	Izikoi i nohodi' do Johudi ngaavi' om okon ko' kapil momimidouso ngaavi'
48002016	nokopinsingiho i' bo do songuhun-tuhun nopo nga' opomusaavan do sabaagi pointunud do okon ko' maza' do tumanud di Unḏang-unḏang nga' maza' do kotumḇazaan id di Jesus Kristus; om izikoi nga' notumḇazaan nogi' id di Kristus Jesus mooi do opomusaavan sabaagi' pointunud maza' do kotumḇazaan id di Kristus om okon ko' maza' do tumanud di Unḏang-unḏang: tu' aiso tinau' tuhun do o'ium do pointunudmaza' do tumanud di Unḏang-unḏang.
48002017	Baino nung izikoi nga' miaga koi' momimidouso ngaavi' do sabap no do mogium zikoi do kapatapatan id Kristus, pointantu' no kozo iti do gakoi id Kristus nopo nga' id di kotoinaan do ḏouso. Sakaakahi do okon ko' ingkaa!
48002018	Nung baino papavaa zou mahik do potitikid konunu i novuzas ku haid, papatahang zou do nakahasa' zou haid di poguhu.
48002019	Id katapatan, maza' di Unḏang-unḏang napatai zou doid di Unḏang-unḏang mooi do kaanu zou masi doid di Kinoingan. Nakapapak zou miampai di Kristus
48002020	om poimpasi zou i' ma; okon nodii ma ko' izou ii, nga' i Kristus poingizon id dogo'. I koposizon i pogiigizanan ku do baabaino, mozo' doid di gontob do kodoodouvo' do tuhun, mamaamasi zou id kotumḇazaan, kotumḇazaan id di Tanak di Kinoingan i gumininavo dogo' om pinapataak do dau sonḏii' montok dogo'.
48002021	Okon ko' popobibi' zou do graasia di Kinoingan do sabaagi aiso hoogo; iti nopo nga' do nung kopomosizan kapanampasi nopo nga' mikot maza' di Unḏang-unḏang, au' kozo tagal do minatai i Kristus.
48003001	Tuhun ngaavi' bosuon kou id Galatia! Nokokito kou nodii do pointahang kozo di Jesus Kristus do nakapapak, id duudumḇangan do mato ngaavi' diozu, iisai o pinapakaa do pamamaavong do id diozu?
48003002	Kivaa do iso' no itia i mimang zou do popoiho kou dogo': Ingkuo nodii iti do minonoimo kou di Spiritu — minaza' naku iti do kotonudan di Unḏang-unḏang, toi ko' minaza' do otumḇazaan id di aḇal noongou diozu?
48003003	Nokotimpuun nodii id di Spiritu, mimang kou naku ḏumadi do bosuon kozo do miaga ko' mimpupus id di tonsi?
48003004	Aiso naku sakaakahi do vaza' di saviavi' kovosian di notoimo diozu — nung totootopot no do aiso vaza'?
48003005	Dadi', moboos kou naku, do isido i mininsiisima' kozo do popougad di Spiritu doid diozu, om pakalaja' di kosunḏuvan ngaavi' do poingamung diozu, nopo nga' mimang diti maza' do kotonudan diozu di Unḏang-unḏang toi ko' sabap do notumḇazaan kou di aḇal noongou diozu?
48003006	I Abraham, koiho kou, pinapakaa do kotumḇazaan dau id di Kinoingan, om iti nopo nga' nokotungkap doid disido sabaagi do kotunudan.
48003007	Dadi' pointantu' no do i tuhun ngaavi' do kotumḇazaan no i tanak ngaavi' di Abraham.
48003008	Om iti nopo nga' sabap do nokito no haid di ḇuuk toḇitua do manaak mai' i Kinoingan do kotuhidan kapanampasi doid di kapil ngaavi' maza' do kotumḇazaan, do pinoihaan di i aḇal tavasi' id timpu dumonto doid di Abraham id boos ngaavi' do: Saviavi' tinau' maan mai' ḇalakatai maza' diau.
48003009	Ingkaa no do iti nopo nga' tuhun ngaavi' do kotumḇazaan i monoimo di ii om ii ḇalakat miaga di di Abraham, i tuhun do kotumḇazaan.
48003010	Ponogi' vagu', saviavi' i mozo' do id di kalaja' ngaavi' di Unḏang-unḏang nopo nga' id siibo' do taau', tu' poinsuat id ḇuuk toḇitua do: Ovusung no isido i au' tumihomḇus do tumanud do nunu noopo i poinsuat id di ḇuuk di Unḏang-unḏang.
48003011	Baino poimbuhat iti do aiso tuhun opomusaavan sabaagi pointunud id di tokito di Kinoingan maza' di unḏang-unḏang, tu' i pointunud nopo nga' mamaamasi mai' maza' do kotumḇazaan;
48003012	om i Unḏang-unḏang nopo nga' poingimpau do okon ko' do id kotumḇazaan nga' do id di kootulan-tonudon, iisai noopo i poimpahud miampai di nga' ko'ium mai' do koposizon id di.
48003013	I Kristus minonobus dotokou mantad di taau' di Unḏang-unḏang maza' do nimaan tou'ai montok sabap no dotokou tu' poinsuat id ḇuuk toḇitua do: Iisai noopo naanḏat nga' otou'an,
48003014	mooi do i ḇalakat di Abraham mikot daa doid di kapil ngaavi' id Kristus Jesus, om mooi do zotokou monoimo daa di Spiritu naḏanḏi' maza' do kotumḇazaan.
48003015	Tumanud do id poomḇitan ngaavi' doun tuutuhun, oi tobpinai ngaavi': Soupama do iso' hizab nopo nga' doun tuhun noopo, nokogiot nopo ii nga' aiso nodii tuhun kaanu mongidu' di toi ko' popo'uang do hobi kapamaganapan ngaavi' doid di.
48003016	Ii nopo batos ngaavi' nga' nokoumpongo doid di Abraham om doid di sinakagon dau. I boos ngaavi' nopo nga' okon ko' om doid di sinakagon NGAAVI' dau ka, nga' id di iso' no — om doid di sinakagon nu ka, i mongomoi di Kristus.
48003017	Nunu i booson ku nga' itia: nokogiot nopo di Kinoingan di tahaid no o iso' hizab, i Unḏang-unḏang, mikot do apat ngaatus om tohu ngoopod toun do touvi, au' kaanu momuhas di om ingkaa no do au' mangasil di batos di.
48003018	Kokito kou, nung ii tungkus mikot maza' di Unḏang-unḏang, au' nodii mikot ii maza' do iso' batos; nga' minaza' i' do iso' batos do pinataak di Kinoingan ii taak dau doid di Abraham.
48003019	Dadi' nunu i tuḏu di Unḏang-unḏang? Pino'uang ii do monoguvang do kahasaan ngaavi' gisom do koikot i “sinakagon” i nabatasan di batos; om pinohomḇus ii maza' do tasab ngaavi', maza' di kapahansanan do iso' mananavai-popipiboos.
48003020	Nga' aanu do kivaa do mananavai nopo nga' do id piahatan do duvo tinimungan, nga' i Kinoingan nopo nga' iso' no.
48003021	Dadi', au' di naku poinsudong i Unḏang-unḏang doid di batos ngaavi' di Kinoingan? Okon i' kozo ko' ingkaa? Nung nakaanu manaak do koposizon i Unḏang-unḏang di, pointantu' kozo do i kotuhidan kapanampasi do minikot mantad di Unḏang-unḏang.
48003022	Do ingkaa i' dii, aiso tohiban di ḇuuk toḇitua do ontok moboos ii do ḏouso nopo nga' tuan id noonomḇoo nopo; ingkaa no do aanu papataak i batos do maamaza' no do kotumḇazaan id di Jesus Kristus kumaa doid di ongotumḇazaan.
48003023	Nga' poguhu minikot o kotumḇazaan, pinakaa tokou do id siibo' kopintamangan di Unḏang-unḏang, kinunsian moguvung do manḏad di kotumḇazaan i touvi nopo mai' nga' pointahangon doid dotokou.
48003024	Ingkaa no do i Unḏang-unḏang nopo nga' tuminompuan sabaagi tudipon do mintamong dotokou, do momuu'an dotokou kumaa doid di Kristus, mooi do aanu tokou do popotopot maza' do kotumḇazaan.
48003025	Nga' baino do nokoikot nodii i kotumḇazaan zotokou nopo nga' okon nodii ko' id siibo' do tudipon mintamong dotokou;
48003026	tu' saviavi' kou nga' tanak ngaavi' di Kinoingan, maza' do kotumḇazaan, id di Jesus Kristus,
48003027	tu' potitikid tosoosonguhun diozu i nopodsu' nopo nga' nabasaanan id Kristus.
48003028	Aiso nodii komozon do Johudi toi Greek, aiso nodii komozon do tudipon toi tuhun poinggabas, aiso nodii komozon do kusai toi tonḏu' — tu' saviavi' kou do iso' id di Kristus Jesus.
48003029	Om sabap noopo do di Kristus, iziozu no ino sinakagon di Abraham, i tungkusan ngaavi' nangaanan id di batos.
48004001	Nunu i booson ku nga' itia: songuhun tumungkus, id suang di timpu do ontok kakaal po isido do id siibo' umul nopo nga' aiso pisuvazan mantad ko' songuhun tudipon, sunḏung potuu do isido i sanganu di saviavi' halata' (kotos);
48004002	isido nopo nga' id siibo' di kokuasaan di mintatamong ngaavi' om papapanau ngaavi' kalaja' do gisom i' di timpu pinatantu' di ama' dau.
48004003	Ingkaa nogi' tokou, sohinaid nopo do kakaal tokou do id siibo' umul, poingudipon tokou doid di kootulan ngaavi' tavakas diti pomogunan;
48004004	nga' ontok nokoikot i kaganapan di timpu, pinougad di Kinoingan i tanak dau, pinogkoosusu do songuhun tonḏu', nohodi' do poinsujut di Unḏang-unḏang,
48004005	do monobus di tuhun-polintaon ngaavi' di Unḏang-unḏang, mooi do kaanu tokou monoimo do kopomogompizan sabaagi tanak ngaavi'.
48004006	Tu' tanak kou ngaavi' i', nokopopougad i Kinoingan doid ginavo ngaavi' dotokou di Spiritu di Tanak dau do maad-haad do, “Abba, Ama'”;
48004007	om ingkaa no do okon nodii ko' tudipon kou, nga' songuhun tanak; om nung songuhun tanak, dadi' songuhun tumungkus, maza' do koimaan sonḏii' di Kinoingan.
48004008	Nga' ontok di au' kou po haid nokotutun di Kinoingan, nopi' kou id koudipanan doid konunu ngaavi' i sakaakahi do okon ko' totootopot do kinoingan ngaavi',
48004009	nga' do baino nopo nga' nokointutun kou nodii di Kinoingan — toi ko' hobi po, nointutunan di Kinoingan — ingkuo nodii tu' baino maahing kou vagu' gumuhi' doid di vinakas tangaiso'-kuasa' om tangasampit om mimang kou vagu' do monguhit do tumudipon doid di do baino?
48004010	Tumanud om migit kou do tadau ngaavi', om vuhan ngaavi', om timpu ngaavi' do toun om toun ngaavi' poimḇiḏa' —
48004011	tumongob zou di kokomoi diozu, noubat no dati' o pininggisaman ku ngaavi' do id diozu.
48004012	Mongunsub zou diozu, oi tobpinai ngaavi', — imang no dadi do miaga dogo', tu' nadadi zou no do miaga diozu. Au' kou i' insan do au' aadang doid dogo';
48004013	totootopot do oonḏom diozu do iso' toluo i' i minanaak haid dogo' di kosivatan do popo'ia' di aḇal tavasi' doid diozu,
48004014	nga' sunḏung do i toluo ku nopo nga' iso' ponginaman doid diozu, nga' au' kou i' pinopokito do nunu noopo o au' kaanangan toi ohodong topiipiumanan; okon i' ko' ingkaa nga' minonoimo kou i' dogo' sabaagi do songuhun papapaaḇal di Kinoingan, do miaga koi' izou no i Kristus Jesus sonḏii'.
48004015	Dadi' nunu nodii o naantakan doid di kasantaban kozo diozu di? Tu' kaanu zou sumasi' doid diozu do nokonḏu i' daa diozu do papahabus i mato ngaavi' diozu om nakataak ii doid dogo', nung aanu po daa do ingkaa.
48004016	Dadi' nadadi zou naku do gagut diozu do pinopoiho noopo do katapatan doid diozu?
48004017	Kapataakan-pinaagat dioho' doid diozu nopo nga' aiso i' do tuḏu misudong-ozoon; mimang noopo toomod izioho' do mamahangkab diozu mantad dogo', mooi do popointanga' kou daa do kapataakan-pinaagat do id dioho'.
48004018	Kapataakan-pinaagat doid iso' sabap misudong-ozoon nopo nga' kosudong-ozoon do soosongian noopo, okon ko' ontok noopo do miampai zou diozu.
48004019	Oi tanak ku ngaavi', mugad zou dumuapus monguhit di toluo do mogkoosusu doid diozu, gisom o'uug i Kristus id diozu;
48004020	om songkuo nodii daa o hizab ku do nakaanu zou daa do miampai diozu do id diti timpu baabaino om ko'ium di lahan pointunud do moboos doid diozu: kivaavaa no doid katagakan zou miampai diozu.
48004021	Dadi' poihoo' zou, aanangan kou no kozo do ḏumadi do sumujut doid di Unḏang-unḏang, nokopokinongou kou naku do nunu boos di Unḏang-unḏang?
48004022	Poinsuat id ḇuuk toḇitua do kivaa duvo tanak kusai di Abraham, songuhun maza' di tanak tonḏu' tudipon om songuhun maza' di tonḏu' poinggabas.
48004023	I tanak-kusai di tanak tonḏu' tudipon nopo nga' minikot do maan pogkoosusuvo' id di kalaalahano' do kodoodouvo' do tuhun; nga' i tanak-kusai di tonḏu' poinggabas nopo nga' minikot do maan pogkoosusuvo' maza' do iso' ḏanḏi'.
48004024	Kivaa do koungkadanon diti: iti tonḏu' ngaavi' nopo nga' poinlati' montok di duvo batos. I iso' nakataak do id Nuhu Sinai — ino nopo nga' i Hagar, om tanak ngaavi' dosido nohodi' doid koudipanan;
48004025	baino Sinai nopo nga' iso' nuhu takavas id Arabia om ponoko-Jerusalem ino do id diti kokookoozo' do baabaino, tu' zosido nopo nga' id koudipanan songovian miampai tanak ngaavi' dosido.
48004026	Nga' i Jerusalem id savat nopo nga' poinggabas, om ino no i tina' dotokou;
48004027	tu' poinsuat id ḇuuk toḇitua do: Gizak id kaanḏasan, oi tonḏu' humavun i aiso tanak nopogkoosusu! Pinggizak id gizak ngaavi' do kaanḏasan, iziau i au' insan id toluo-mogkoosusu. Tu' i tanak ngaavi' di songuhun zinadaan nopo nga' poinhobi id ginumu' ko' i tanak ngaavi' di songuhun sinavaan naatadan (nasavo).
48004028	Baino, iziozu, oi tobpinai ngaavi', nopo nga' miaga di Isaac, tanak ngaavi' di ḏanḏi';
48004029	miaga nopo do id timpu dino, minamagakom-monusa' i tanak nohodi' id kalaalahano' do kodoodouvo' do tuhun di tanak nohodi' maza' di Spiritu, ingkaa nogi' do baino.
48004030	Nga' nunu iti i poinsuat id ḇuuk toḇitua? Uzazango' popoidu' ino tonḏu' tudipon om i tanak kusai dosido; i tanak kusai di tonḏu' tudipon nopo nga' okon ko' do maagi di tungkus miampai di tanak kusai di tonḏu' poinggabas.
48004031	Dadi' ingkaa no, oi tobpinai ngaavi', zotokou no i tanak ngaavi' do okon ko' di tanak tonḏu' tudipon nga' do di tonḏu' poinggabas.
48005001	Pinagabas tokou di Kristus, mooi do apatut potihomḇus tokou do poinggabas. Dadi', pavakaso' no o ginavo, om kada' potumḇazaai o diozu sonḏii' do maan pokogoso' vagu' doid di poku' do koudipanan.
48005002	Izou, i Paul, manaak diozu do boos ku do nung monoimo kou do koponunatan, sakaakahi do aiso mai' kounalan di Kristus doid diozu.
48005003	Taakon ku o kopotontuan ku do insan po vagu' doid potitikid tuhun i monoimo do koponunatan do isido nopo nga' id siibo' do ponuu' tavakas do migit di saviavi' Unḏang-unḏang;
48005004	mimang kou nopo do maan pountobo' sabaagi do pointunud maza' di Unḏang-unḏang, nga' nokopopotongkizad kou no diozu sonḏii' mantad di Kristus, naatu'-noidu' kou mantad di graasia.
48005005	Buu'anon tokou di Spiritu do manḏad id di kahansanan poinhansan do kotuhidan kapanampasi maza' do kotumḇazaan,
48005006	tu' id Kristus Jesus nopo nga' okon i' ko' osunatan toi au' osunatan i kivaza' doid nunu noopo — kookotumḇazaan no o kumalaja' maza' do koginavaan.
48005007	Tinimpuunan diozu tavaavasi' i ponongkusan diozu; iisai minikot do magantob diozu om popotood diozu do mimozo' di katapatan?
48005008	Iti nopo nga' do pointantu' kozo no do okon ko' toomḇo noopo o kounsuban mantad disido i minomohoou diozu!
48005009	Songkodut no o sasad do kapapakamḇang di saviavi' nazatan tinḏalam.
48005010	Nga' opiumanan ku do pointantu' do osompuu nopo do id di Tuhan, au' kou mai' obuu'an do umahau, om do iisai noopo i manaak diozu do kosusaan nga' maan mai' ukumo', au' monguo do iisai isido.
48005011	Om izou, oi tobpinai ngaavi' — nung kakaal zou po daa do popo'ia' do koponunatan, nookuo tu' kakaal apatut zou do gokomon do unḏosoon? Tu' nung ingkaa, okon nodii ko' i salip o kapanabon.
48005012	Kaanu zou po daa do humizab do sontob di au' popotoonong diozu do tumihomḇus daa do monginggais pigis dioho' sonḏii'.
48005013	Id tahib do saviavi', oi tobpinai ngaavi', hinoou kou do ḏumadi do poinggabas; kada' gunoo' o kagabasan diozu sabaagi do iso' tivang montok koponubakan sonḏii', nga' imang no dadi do suupu ngaavi' doid tiso' om tiso' id koginavaan,
48005014	tu' i saviavi' di Unḏang-unḏang nopo nga' kukupon-poponibo' id di iso' ponuu': Mositi' guminavo ko di sungkad-tukad nu miaga diau sonḏii'.
48005015	Nung muzu kou do mogikookokot om mogigaagansai, ingaton no: kopogiloololop kou mai'.
48005016	Ponovohi, poihoon ku iziozu, kobuu'an no di Spiritu, om au' kou nodii mai' umaha' doid koponubakan sonḏii'.
48005017	I hizab ngaavi' do koponubakan sonḏii' nopo nga' tomoimo id kagagaan doid di Spiritu, om ii hizab ngaavi' di Spiritu nopo nga' id kagagaan doid koponubakan sonḏii': mitupak ngaavi' izioho', iso' humavan di tiso', ino no do ingkuo kou do atahaban mantad mimang di konunu ngaavi' i maan daa diozu.
48005018	Nga' ontok obuu'an kou di Spiritu, okon ko' id siibo' di Unḏang-unḏang kou.
48005019	Ontok nopo do tumanud do koponubakan sonḏii', ii nopo koulaalaho' ngaavi' nga' poingintahang: kababantat, kozomutan-tivou-tonsi, om kokokoliu,
48005020	i kasamḇaan do kinoingan tongovudut om kotuvangan; piasangan ngaavi' om pihavanan, kapapahad, ginavo tobinghasu' om pioduan ngaavi', au' kopiangazan ngaavi',
48005021	kopogipiipidan ngaavi' om hizab moninḏuo, koovukan, kalamazan-tangazamut om saviavi' konunu miaga dino. Om kokomoi ditia ngaavi', popoiho zou diozu do baino miaga di nokopopoiho zou diozu id di timpu nakatahib, do tuhun ngaavi' i mongula id diti lahan ngaavi' nopo nga' au' mai' kotungkus di pomolintaan di Kinoingan.
48005022	Nga' i tuva' di Spiritu nopo nga' koginavaan, kaanḏasan, pibabasan, katabazan, tinohuod, kavasian, katapatan,
48005023	kohuudan om koipapan sonḏii'; aiso unḏang-unḏang kaanu kumama' do konunu ngaavi' miaga diti ngaavi'.
48005024	Saviavi' i poinsanganu doid di Kristus Jesus nopo nga' nakapapak sonḏii' miampai saviavi' topiipiumanan ginavo di om hizab ngaavi' dii.
48005025	Tu' mamaamasi tokou maza' di Spiritu, potumḇazaai no o koimaan dotokou do obuu'an di Spiritu
48005026	om kada' tokou kalaat-ginavo toi kobingasang toi do mogipaapahad.
48006001	Oi tobpinai ngaavi', songuhun potuu diozu o agakom do mimang do nunu i kahasa', sontob diozu i poinsunḏuvan apatut popotunud dino tuhun do id sunḏuvan do kohuudan; om tamangan no o diozu sonḏii' do au' kou pokoozon doid di ponginaman miaga di.
48006002	Boboo' no o kaḏaa'an ngaavi' do tiso' om tiso'; ino no o ingkuo migit di unḏang-unḏang di Kristus.
48006003	Songuhun i momusoou dau sonḏii' do kiguno, ontok do okon i' ko' kiguno isido, nopo nga' momoduung noopo dau sonḏii';
48006004	nga' potitikid tuhun apatut do monoizuk do naangazan ngaavi' dau sonḏii', om dadi' poizonon disido i kopokiazaan dau doid naangazan ngaavi' dau sonḏii', au' popiaga-aga ngaavi' di miampai di dovokon.
48006005	Tosoosonguhun do kivaa do dau sonḏii' do boboon.
48006006	Iisai nopo i maso do inoboson id doktrin nga' apatut manaak di mongingia' dau do baagi mantad saviavi' kotos dau.
48006007	Kada' pomoduung diau sonḏii': i Kinoingan nopo nga' okon ko' maan pobosuono'; nunu noopo i tonomon do songuhun iisai noopo, ii no i omoton mai' disido.
48006008	Nung i kapananaman dau nopo nga' id di gana' do koponubakan sonḏii', dadi' kapangamatan disido mantad di nopo nga' kobuntungan i' mai'; nung kapananaman dau nopo nga' id di Spiritu, dadi' kapangamatan dau mantad di Spiritu nopo nga' koposizon selajul i' mai'.
48006009	Om kada' tokou insan kababasai do mimang di tavasi'; tu' nung au' tokou magampu, kivaa mai' o tomoton dotokou id timpu nakatantu'.
48006010	Dadi' ingkaa no, sohiihinaid noopo do kivaa do kosivatan dotokou, potumḇazaai no o saviavi' koimaan dotokou do poinḏadi montok kovosian do potitikid tuhun, om hobi po kozo do sontob di poinsanganu doid di kohominan di kotumḇazaan.
48006011	Bii'o' do nunu o suat tangagazo do noguno ku do minonuat doid diozu miampai do tuntuu' ku sonḏii'.
48006012	Ii ngaavi' i' i popoopokito songkuo vinasi' dioho' maza' do nuzokoton ngaavi' do tuhun i poposonsog do koponunatan do id diozu, kouhan-uhanai no do ingkaa mooi do au' nodii gokomon-mongunḏoso izioho' montok di salip di Kristus.
48006013	Sunḏung potuu do osunatan izioho' nga' kakaal i' do au' migit izioho' sonḏii' di Unḏang-unḏang; mimang izioho' diozu do maan sunatai do mooi noopo do kaanu izioho' do mokiazou do kokiikitanai ponong-dahabus diozu.
48006014	Nga' montok dogo', aiso i' kozo do miaga koi' apatut zou do mokiazou, nga' ii-ii no salip di Tuhan Jesus Kristus dotokou, i maza' diisai i pomogunan do nakapapak doid dogo', om izou doid di pomogunan.
48006015	Okon i' ko' osunatan toi au' osunatan i koponoodo do ahal; nga' nunu i koponoodo do ahal nopo nga' iso' vinangun kavavagu.
48006016	Pibabasan om kosianan doid saviavi' i tumanud diti sabaagi do kootulan dioho' om doid di Israel di Kinoingan.
48006017	Opongo iti, kada' nodii potumḇazaai o iisai noopo do monusa' dogo'; boboon ku do poinsaap do id tinan ku i tanḏa' ngaavi' di Jesus.
48006018	I graasia di Tuhan Jesus Kristus dotokou o miampai di sunḏuvan diozu, oi tobpinai ngaavi'. Amen.
49001001	I Paul, maza' di hizab di Kinoingan songuhun apostol di Kristus Jesus, kumaa doid tuhun tongoḇitua di Kinoingan, ouhi' id Kristus Jesus.
49001002	Graasia om pibabasan doid diozu mantad di Kinoingan Tama' dotokou om mantad di Tuhan Jesus Kristus.
49001003	Aazou no i Kinoingan i Tama' di Tuhan Jesus Kristus dotokou, i nakapamḇalakat dotokou miampai saviavi' di ḇalakat ngaavi' poinsunḏuvan do surga id Kristus.
49001004	Ingkaa no do minomihi' dotokou isido id Kristus do poguhu i' di pomogunan do navangun do ḏumadi do oḇitua om aiso hasa' id dumḇangan disido id koginavaan,
49001005	minananḏa' no haid dotokou do montok dau sonḏii', do ḏumadi do tanak ngaavi' ginompi, maza' di Jesus Kristus, ingkaa no o tuḏu om kaanangan tavasi' dau,
49001006	doid di kaazaan di koḇontugan do graasia dau, taak toomod dau doid dotokou id di Koginavaan,
49001007	i id diisai, maza' di zaa' dau, do kaanu tokou do kagabasan, i kopomohiongan do ḏouso ngaavi' dotokou. Ingkaa no i kopuavangan di graasia
49001008	i pinovois disido do id dotokou do id saviavi' kabaahan om tokito-mantad.
49001009	Nopotumḇazaan tokou disido do mongiho di katapatan-taahom-lati' di tuḏu dau, tumanud doid kaanangan tavasi' dau i pinatantu' kozo no haid disido id Kristus,
49001010	montok disido do muzu mimang do ontok notuhuk no o tuḏuvan dioho' i timpu ngaavi': do oviton mai' disido o potitikid konunu songovian id siibo' di Kristus, sabaagi tuhu, potitikid konunu id di surga om potitikid konunu do id tana'.
49001011	Om id disido no iti do nokotoimo tokou do tungkus dotokou, i natanḏaan no haid poguhu do ingkaa tokou no, id siibo' di tuḏu di Songuhun i popotunud do saviavi' konunu tu' papatantu' isido maza' do hizab dau sonḏii',
49001012	nopihi' do ḏumadi, montok di kaazaan di koḇontugan dau, di tuhun ngaavi' i papakaa mai' do kahansanan ngaavi' dioho' id Kristus do poguhu minikot isido.
49001013	Baino iziozu ponogi', id disido, nga' nokoongou di aḇal di katapatan om di aḇal tavasi' do koponomposizan diozu, om nakapakaa do kahansanan diozu id diti nasaapan kou no miampai di saap di Spiritu Toḇitua di Batos,
49001014	ii nopo nga' i ḏanḏi' di tungkus dotokou, montok di kagabasan di tuhun ngaavi' i naanu di Kinoingan do montok dau sonḏii', montok di kaazaan di koḇontugan dau.
49001015	Ino no do nookuo tu' izou, nokoongou nopo do insan do kokomoi do kotumḇazaan id di Tuhan Jesus, om koginavaan diozu montok saviavi' tuhun tongoḇitua di Kinoingan, nga'
49001016	au' insan do au' nokoponuhuk do monongkotohuod di Kinoingan montok diozu om do momuonḏom diozu do id samḇayang ngaavi' ku.
49001017	I Kinoingan di Tuhan Jesus Kristus dotokou, i Tama' do koḇontugan, manaak no daa diozu do sunḏuvan do kabaahan om tokito-tatalang do nunu i pointahangon, do mogovit diozu doid koihaan poimponu' kokomoi disido.
49001018	Panavaon no daa disido o tokito di mato ngaavi' do pomusaavan diozu mooi do kaanu kou mintong do nunu o kahansanan do poinsohud di hohoou disido montok diozu, songkuo o koḇontugan di tungkus taakon disido doid tuhun tongoḇitua dau,
49001019	om songkuo o kohoohobizo' ginazo di kuasa' i nakapanau disido montok dotokou i ongotumḇazaan; tumanud iti miampai di vinakas di kuasa' dau
49001020	do id poingkalaja' id Kristus, i kuasa' i pinapanau disido id koponungagan disido mantad di poimpatai om popo'iikau disido do id tiikoon-laja' do id avananan dau, id surga,
49001021	poinginsavat kozo do potitikid kokuasaan, vinakas momolinta', kuasa' toi kuasa'-laja', toi toomḇo noopo ngaan suvai i aanu do mamangaan, okon noopo ko' id diti timpu nga' nogi' do id di umulan do mikot.
49001022	Nokosusut no disido o saviavi' konunu do id susut do hapap ngaavi' dau, om minamadadi disido, tu' poinginsavat isido do saviavi' konunu, di huguan di Eklizia;
49001023	i Tinan dau, i koponuan disido i noponu', saviavi' id saviavi'.
49002001	Om nangapatai kou haid, maza' di hasa' ngaavi' om di ḏouso ngaavi'
49002002	i noubas do manantu' do lahan pamaamasi diozu ontok di poingizon kou haid maza' di kovoovozoo' ngaavi' diti pomogunan, minimozo' di momomolinta' i monguasa' di tongus, di sunḏuvan i poingkalaja' id sontob di gumaga'.
49002003	Izikoi nga' saviavi' nogi' do poingamung haid dioho', mamaamasi noopo maza' do kaanangan ngaavi' sanḏad za, minimozo' di pokionuon ngaavi' do kosubakan sonḏii' do tuhun om tosoosoou za sonḏii'; kodoodouvo' za o minamadadi dagai do au' okuang do kosudong do kohohodong di Kinoingan do mantad ko' di suvai ngaavi' do diti pomogunan.
49002004	Nga' i Kinoingan, tu' puavang id koginavaan touhi', maza' di koginavaan tagazo i pinoginavo disido dotokou,
49002005	do i potuu nangapatai tokou haid id ḏouso ngaavi' dotokou, nga' minogovit dotokou doid koposizon miampai di Kristus — maza' i' do graasia do nangatampasi kou —
49002006	om pinopotungag dotokou miampai disido om minanaak dotokou do tizonon miampai disido do id surga, id Kristus Jesus.
49002007	Iti nopo nga' popokito montok saviavi' umulan do mikot, maza' di kovosian disido doid dotokou id Kristus Jesus, do songkuo o kohoohobizo' pinuavang disido id graasia.
49002008	Tu' maza' i' do graasia do nangatampasi kou, maza' do kotumḇazaan; okon ko' maza' do toomḇo noopo konunu do diozu sonḏii', nga' maza' do taak mantad di Kinoingan;
49002009	okon ko' maza' do toomḇo noopo konunu i noimaan diozu, mooi do aiso tuhun kaanu magampa di kovosian.
49002010	Zotokou nopo nga' kalaja' do tanḏai di Kinoingan, vinangun id Kristus Jesus montok di kalaja' tangavasi' i kalaja' nakasanḏad no haid di Kinoingan do monoodo do lahan do pamaamasi dotokou.
49002011	Dadi', kada' hiivai, do kivaa haid do timpu do ontok miampai kou haid di kapil ngaavi' maza' do sinakagon doun tinan tuhun, pinungaanan do au' nongosunatan ka di sontob moboos do dioho' sonḏii' sabaagi do i nongosunatan maza' do sabap do kapamazazakan doun tinan tuhun,
49002012	kada' hiivai, kangku do moboos, do izioho' haid nopo do id dino timpu nga' pointongkizad mantad di Kristus om poinghangkab mantad kopuuvan di Israel, songkosuvazan ngaavi' miampai-aiso baagi id di batos ngaavi' di Ḏanḏi', nogontob doid diti pomogunan, miampai-aiso kahansanan om miampai-aiso Kinoingan.
49002013	Nga' baino id Kristus Jesus, iziozu i noubas do osodu' kozo nopo nga' noovit poinginsomok, maza' di zaa' di Kristus.
49002014	Tu' isido no i pibabasan id taatanga' dotokou, om nokoponoodo di duvo doid iso' kointutunan om nakapamabak di kaantob i popitongkizad haid dioho', miampai minongidu' di au' kosunungan maza' do id kotuhunan dau sonḏii',
49002015	ino nopo nga', i Unḏang-unḏang di ponuu' ngaavi' miampai di suat-kootulan ngaavi' dii. Tuḏu dau id diti nopo nga', maza' do popotonḏuhi' do pibabasan, do mamangun do iso' Tuhun Kavavagu do mantad di duvo izioho',
49002016	om maza' di salip, popibabas dioho' duuduvo doid di Kinoingan id iso' Tinan; id kotuhunan dau sonḏii' pinatai disido i au' kosunungan.
49002017	Minikot isido do minogovit di aḇal tavasi' do pibabasan doid diozu i tongosodu' ngaavi' om pibabasan kumaa di sontob ngaavi' doid somok.
49002018	Dadi', maza' disido, do zotokou duuduvo id di iso' Spiritu kaanu do umikot doid di Tama'.
49002019	Ingkaa no do okon nodii ko' songkosuvazan kou toi ko' tutumomḇuhui ngaavi' songkosuvazan; tuhun ngaavi' sompimomogun kou miampai di tuhun tongoḇitua di Kinoingan om baagi do paganakan di Kinoingan.
49002020	Pinavaa kou doid posungkadan ngaavi' di apostol ngaavi' om profeta ngaavi', om i Kristus Jesus sonḏii' no i vatu pisuk.
49002021	Potitikid ponuidong pinogivaavatu id disido gumazo doid iso' panamḇazangan tagazo toḇitua id di Tuhan;
49002022	om iziozu ponogi', id disido, nga' maan vaaho' doid iso' tizonon-pogiigizanan di Kinoingan id di Spiritu.
49003001	Iti no do sabap diti no do izou, i Paul, songuhun pointolungku' di Tuhan Jesus do id koobian diozu kapil ngaavi' ...
49003002	pointantu' no kozo do nokoongou kou di lahan id nomḇoo i Kinoingan do minamahansan dogo' miampai di graasia nataak disido dogo' montok sabap diozu;
49003003	pinoihaan disido doid dogo' maza' do kinopointahangan di katapatan-taahom-lati' i kosususui ku do aatos kozo di —
49003004	mantad do kapambasaan dii do papaanu mai' diozu do mongiho-mamalati' do inahom tolotian ku di katapatan-taahom-lati' di Kristus.
49003005	Iti katapatan-taahom-lati', tu' do baino nokointahang nodii iti id di Spiritu kumaa doid di apostol om profeta tongoḇitua, nopo nga' au' noihaan doid kotuhunan id sinakagon ngaavi' nokopoguhu:
49003006	do i kapil ngaavi' do baino nopo nga' kivaa ii om ii tungkus om adadi di ii om ii Tinan om umunsikou di ii om ii ḏanḏi' id Kristus Jesus maza' di aḇal tavasi'.
49003007	Dinadi zou di suupu dino aḇal tavasi' maza' do taak do graasia mantad di Kinoingan i minanaak dii doid dogo' maza' di kapakalajaan ngaavi' di kuasa' dau.
49003008	Izou, i okuang ko' i tonini' no kozo do saviavi' di tuhun tongoḇitua di Kinoingan, napahansanan miampai diti graasia poimḇiḏa', do papaaḇal doid di kapil ngaavi' di kotos-tapagon-hoogo au' miho sangkadon monuku' id Kristus
49003009	om do popotohud do tanavau do id di kapakalajaan ngaavi' id suusuang di katapatan-taahom-lati' i nopi' poinhosok muzu do saviavi' umulan id Kinoingan, i mamamangun do potitikid konunu.
49003010	I tuḏu diti nopo nga', do baino, maza' di Eklizia, i momomolinta' ngaavi' om vinakas ngaavi' momolinta' apatut minsingiho do songkuo sinima' di kabaahan di Kinoingan,
49003011	tumanud doid di lahan i no'uug disido mantad saviavi' timpu-aiso-kopupuson id Kristus Jesus Tuhan dotokou.
49003012	Id disido ogonop o katamaan dotokou do mintutuk di Kinoingan do id kahansanan poinggonop, maza' do kotumḇazaan dotokou id disido;
49003013	dadi', mokiinsian zou diozu, kada' katagakai do kotumḇazaan sonḏii' do saasabap noopo do ponginaman ngaavi' i otoguvang ku montok no ngaavi' diozu; iti nopo nga' kaazaan diozu.
49003014	Dadi', iti no i nunu i samḇayangon ku, poinsingkotud id dumḇangan di Tama',
49003015	i mantad diisai o potitikid kododizan do tama', id surga toi ko' do id tana', do maganu do ngaan.
49003016	Id di kosimaan do koḇontugan dau, papaanu no daa isido diozu, maza' di Spiritu dau, do gumazo do ogiot id kuasa' miampai kokomoi doid suusuang po diozu sonḏii',
49003017	mooi do i Kristus mamaamasi daa id ginavo ngaavi' diozu maza' do kotumḇazaan, om dadi', atanom id koginavaan om avaa do id koginavaan,
49003018	miampai do saviavi' tuhun tongoḇitua di Kinoingan kivaa mai' di vinakas diozu do umogot-umagko di kinivang om di tinaviu, di kinavas om di inahom;
49003019	mooi do, poingiho di koginavaan di Kristus, ii id kaahib do toihaan, oponu' kou no daa miampai di koponuan poingahib-ahib di Kinoingan.
49003020	Koḇontugan doid disido, i diisai do kuasa', poingkalaja' id dotokou, i kaanu do mimang do hobi po do aiso gontob ko' di aanu dotokou do mudizo toi momusoou;
49003021	koḇontugan doid disido mantad sinakagon kumaa doid sinakagon id di Eklizia om id Kristus Jesus sohiihinaid aiso kopupuson. Amen.
49004001	Izou, i pointolungku' id di Tuhan, mongunsub ponogi' diozu do tumanud do pamaamasi' kosudong di kapamahaavan doid toomḇo do nohoou kou.
49004002	Miampai saviavi' kohudukan om kohuudan, om miampai katabazan, mogisaasakadai id koginavaan.
49004003	Maganu do potitikid kopomohizaan do manampasi di pisompuuvan di Spiritu maza' di pibabasan i monimḇagos diozu songovian.
49004004	Kivaa iso' Tinan, iso' Spiritu, miaga nopo do iso' kahansanan nopo nga' i dimpoton di kapamahaavan di Kinoingan doid diozu.
49004005	Kivaa iso' Tuhan, iso' kotumḇazaan, iso' kopodsuan,
49004006	om iso' Kinoingan om Tama' do saviavi', id soibau do saviavi', dumuapus do saviavi' om id suang do saviavi'.
49004007	Do id tosoosonguhun dotokou nakataak i kaanangan di Kinoingan do id nunu noopo lahan pinoobi' di Kristus dii.
49004008	Iho' no do nookuo tu' moboos ii: Minugad isido doid di takavas ngaavi', minogovit do tuhun-ginakom ngaavi', minanaak isido do taak ngaavi' doid kotuhunan.
49004009	Ontok moboos ii, “mininsavat isido,” mositi' mongomoi ii do nokoinsiibo' isido doid di inantai tangaahom kozo di tana'.
49004010	I songuhun i mininsiibo' nopo nga' aiso no suvai mantad di songuhun i mininsavat doid savat do saviavi' di tavan ngaavi' do momonu' do saviavi' konunu.
49004011	Om doid vookon, “taak” disido nopo nga' do apatut izioho' do apostol ngaavi'; doid vookon profeta ngaavi'; doid vookon, papapaaḇal ngaavi' di aḇal tavasi'; doid vookon, gugumompi ngaavi' om mongingia' ngaavi';
49004012	do popogisoosompuu songovian do tuhun tongoḇitua di Kinoingan montok di kalaja' do kotoinaan do mamaa monuidong di Tinan di Kristus,
49004013	gisom do saviavi' tokou kodimpot do pisompuuvan id kotumḇazaan om koihaan di tanak di Kinoingan om monguug di Tuhun poinggonop vinasi' om nosukod kozo miampai di koponuan di Kristus sonḏii'.
49004014	Dadi' okon nodii mai' ko' tanak ngaavi' tokou, toi popintovoson doid iso' lahan kumaa doid tiso', om oovit doiti' om doiho' maza' do potitikid pogugunsamang kavavagu do kopongia'an, do id di kosianan do saviavi' di taka pomoinon do tuhun ngaavi' om ko-aiso-an kaadaadatai dioho' do id pomomoduung tomodon dioho'.
49004015	Nung mamaamasi tokou maza' di katapatan om id koginavaan, gumazo tokou mai' poinggonop kozo doid Kristus, i tuhu
49004016	i maza' diisai i saviavi' Tinan do pisokoton om piomungon songovian, potitikid pihangadan popo'uang do vinakas sonḏii' dii, montok toiso'-iso' boogizan do pakalaja' tumanud doid kalaja' di. Ingkaa no do gumazo i tinan gisom do nokoponuidong sonḏii' ii do id koginavaan.
49004017	Dadi' itia booson ku doid diozu om patahangon doid diozu id di Tuhan, kada' buzu do mamaamasi di pamaamasi aiso suang tuhu i pamaamasi di kapil ngaavi'.
49004018	I pomolotian taahom nopo dioho' nga' id di totuvong, om nakaahau izioho' mantad di koposizon di Kinoingan, sabap no do au' monongkoiho izioho om iti no i kotutukon-taanu do pomumusoou ngaavi' dioho' di poingkaput.
49004019	Nokulovutan nopo o topiumanan dioho' do kotunud om kahasa', nakapamazada' no izioho' do saviavi' koipapan sonḏii' om mompus doid kohobi o potitikid kavo do au' opiodo'.
49004020	Dadi' ino nopo nga' okon no kozo ko' i lahan i noihaan diozu id Kristus,
49004021	kada' noopo do au' kou minokinongou disido do pointantu' kozo ontok di ia'o' kou do nunu i katapatan id di Jesus.
49004022	Suu'on kou do popobibi' di diozu sonḏii' haid, i poinsanganu doid lahan pamaamasi haid diozu om i nobuntungan sabap do tuminanud do hizab ngaavi' pomomoduung.
49004023	Pomuanḏaman diozu nga' maan imvaguvai id sunḏuvan
49004024	mooi do kaanu kou humusob di Tuhun Kavavagu i navangun do id kootulan ngaavi' di Kinoingan id di kotunudan om koḇituahan di katapatan.
49004025	Dadi' mantad baino om po'o'ompus, mositi' do aiso nodii do vudut ngaavi'. Poboos no di katapatan kumaa doid tiso' om tiso', tu' saviavi' tokou do baagi do tiso' om tiso'.
49004026	Ohodong kou potuu, kada' pomidouso: kada' no potuutumḇazaai po ii tadau do tumonob do id kohohodong kou
49004027	tu' nung potumḇazaan diozu nga' manaak kou no mai' di logon do poimpaan hapap.
49004028	Iisai noopo i mananakau haid nga' tood no do manakau; ponovohi nopo nga' apatut isido do papadansaan dau sonḏii' doid kalaja' touhi' miampai momoguno do pahad ngaavi' dau sonḏii' mooi do kivaa tokuudi' daa disido do poboogizon miampai di id kosompitan.
49004029	Aiso boos talaat-om-kahasa' do apaapatut po do dumaapas do munung ngaavi' diozu; potumḇazaai no i boos ngaavi' diozu do oboos montok di kapamagatan di suvai ngaavi', tumanud do taakon ngaavi' do kaantakan, om imang no do tavasi' doid di mokikinongou ngaavi' diozu;
49004030	kada' popotongob di Spiritu Toḇitua di Kinoingan i nakapananḏa' diozu miampai sasaap dau, pointounḏa' montok di tadau ontok pagabason tokou mai'.
49004031	Toomḇo noopo o kopoitan toi kogiiginovoo' talaat toi kohohodong toi gumizak toi paki' mositi' no do koinsodu' tosodu' mantad diozu — ingkaa nogi' do mositi' o potitikid kavo do boos kosinḏuo.
49004032	Kobintohuod no doid tiso' om tiso', obinsianan, mogihiihiong miaga di Kinoingan do pointounḏa' kozo do pinopohiong diozu id Kristus.
49005001	Dadi', sabaagi tanak ngaavi' koginavaan di Kinoingan, onuo' no isido sabaagi poomitanan diozu,
49005002	om tonudo' no i Kristus maza' do guminavo tu' gininavo kou disido, pinapaataak do dau sonḏii' montok dotokou sabaagi iso' kohubukan om kohubukan toongid vongi' doid di Kinoingan.
49005003	Poingamung diozu mositi' aiso do ait potuu do kabantatan toi au' konitingan do id nunu noopo o kalaalahano' ngaavi' di, toi kododoot: iti nopo nga' au' kozo kapamadadi di tuhun tongoḇitua di Kinoingan!
49005004	Mositi' do aiso boos tangazamut toi kokomoi do kabantatan toi nazakan ngaavi' tangalaat — saviavi' iti do kahasa' montok diozu; apatut om mogot do kivaa koponongkotohuadan.
49005005	Tu' uha' o kotontuan diozu do aiso tuhun ii sumontob doid kalaatan kabantatan toi au' konitingan toi kododoot — ii sumuupu do kinoingan tovudut — do kaanu tumungkus di pomolintaan di Kinoingan.
49005006	Kada' potumḇazaai o iisai noopo do momoduung diozu miampai do pononongkiuva-boos ngaavi' taiso suang: koulaalaho' diti no ii mamagazat popoinsiibo' di kohohodong di Kinoingan doid sontob di gumaga' humavan disido.
49005007	Potontuon no do au' kou papataam do simpuut diozu miampai dioho'.
49005008	Totuvong kou ngaavi' haid, nga' baino tanavau kou id di Tuhan; imang no do sabaagi tanak ngaavi' do tanavau,
49005009	tu' i vaza' ngaavi' di tanavau nopo nga' okito id kovosian om kotunudan om katapatan poinggonop.
49005010	Kinamai no mogium do nunu pokionuon di Tuhan diozu,
49005011	kada' baagi id di kalaja' ngaavi' taiso guno do totuvong nga', i tupa' nopo nga', pokitanai no izioho' montok do nunu izioho'.
49005012	Ii konunu ngaavi' ii oimaan id hosok nopo nga' koikum-ikum i' do booson noopo toi;
49005013	nga' toomḇo noopo konunu pokitanan maza' di tanavau nga' maan mai' pokiongo kinihap
49005014	om toomḇo noopo konunu kokiong-kinihap nga' babang sonḏii' ii. Iti no do nookuo tu' oboos itia: Posik no, oi mogogodop tungag mantad di poimpatai, om i Kristus mimang mai' babang do id diau.
49005015	Ingkaa no do ingaton no kozo kokomoi di kalaalahano' do koposizon ngaavi' buu'anon diozu, miaga do totiu'-pomumusoou om okon ko' miaga do tuhun ngaavi' taiso kogiiginavaai.
49005016	Pinggisamai no ii tavasi' kozo di timpu baabaino, tu' iti nopo nga' umulan talaat.
49005017	Iti no do nookuo tu' mositi' do okon ko' aiso tosoosoou diozu nga' mositi' mongintutun do nunu i hizab di Tuhan.
49005018	Kada' imang kaavuk miampai hiing-anggur; iti nopo nga' kobosuanan momiumḇak noopo; koponu' no miampai di Spiritu.
49005019	Hozou no do hozou-kapaazaan ngaavi' om hozou-tongoḇitua om hozou ngaavi' nounsuban sunḏuvan do poingamung diozu sonḏii', humozou om humozuk doid di Tuhan o id ginavo ngaavi' diozu,
49005020	tomoimo om id nomḇoo noopo panaak no do koponongkotohuadan ngaavi' doid di Kinoingan i Tama' dotokou id di ngaan di Tuhan Jesus Kristus dotokou.
49005021	Pogihuuhuduk om pogihuuhuud kou no tu' sabap no do kapantangan montok di Kristus.
49005022	Sinavaan ngaavi' apatut humusuk doid sansavo ngaavi' dioho' miaga doid di Tuhan,
49005023	tu', miaga do i Kristus nopo nga' tuhu di Eklizia om manampasi di son-tinan, ingkaa no do sansavo nopo nga' ii tuhu di sinavaan dau;
49005024	om miaga do i Eklizia nopo nga' poinhusuk doid di Kristus, ingkaa no do apatut o sinavaan ngaavi' do ingkaa no doid sansavo ngaavi' dioho', id potitikid konunu.
49005025	Sansavo ngaavi' apatut guminavo do sinavaan ngaavi' dioho', miaga di Kristus do gumininavo di Eklizia om pinopohubuk do dau sonḏii' montok dosido
49005026	do mamadadi dosido do oḇitua maza' do momohiung dosido do id vaig pambaakas miampai nuugan do boos ngaavi',
49005027	mooi do ontok onuo' disido i Eklizia doid dau sonḏii' aḇantug daa zosido, miampai aiso vook-vook toi kuludot toi nunu noopo miaga dino, nga' oḇitua om aiso hasa'.
49005028	Id di ii om ii lahan, sansavo ngaavi' mositi' guminavo do sinavaan ngaavi' dioho' miaga do guminavo izioho' do tinan ngaavi' dioho' sonḏii'; montok songuhun kusai do guminavo do sinavaan dau nopo nga' montok disido do guminavo dau sonḏii'.
49005029	Songuhun kusai au' insan do abaazatan do tinan dau sonḏii', nga' paakanon disido ii om gompizon disido ii, om ino no ii lahan di Kristus do gumompi di Eklizia,
49005030	tu' baagi ngaavi' tokou di Tinan dau.
49005031	Iti no do nookuo i kusai tu' tumongkizad di ama' om di ina' dau om ḏumadi do poinsokot doid di sinavaan dau, om ii duvo ḏumadi do iso' tonsi.
49005032	Iti katapatan-taahom-lati' nopo nga' kivaa do tanḏa' tagazo, nga' pokomozon ku iti doid di Kristus om di Eklizia.
49005033	Ouhit ku vagu' do: iziozu ponogi', toiso'-iso' diozu, mositi' guminavo di sinavaan dau miaga do guminavo isido do dau sonḏii'; om pantango' no do potitikid sinavaan i sansavo dosido.
49006001	Oi tanak ngaavi', kobingimozo' no doid mohoing ngaavi' diozu id di Tuhan — ino no i nunu i pokionuon do kotunudan.
49006002	I ponuu' koiso' ii kivaa do ḏanḏi' pointapi do id dii nopo nga': Pantango' no i tama' om i tina' nu,
49006003	om i ḏanḏi' nopo nga': mooi do kivaa nodii do koposizon tanaau diozu om mogkoongoo' id di tana'.
49006004	Om mohoing ngaavi', kada' no pokookoozo' po i tanak ngaavi' diozu doid ohodong topiumanan nga' ovito' no mamagazo izioho' miampai kopotunudan om tutuduk nounsuban di Tuhan.
49006005	Oi tudipon ngaavi', kobingimozo' no doid sontob di, tumanud do doun tuhun do pomumusoou, tuan ngaavi' diozu, miampai kapantangan taahom om kotunjukan totopot, miaga' do obingimozo' kou doid di Kristus:
49006006	okon noopo ko' ontok poingintong diozu izioho', do miaga koi' do mamantang kou noopo do tinau' ngaavi' tuhun, nga' sabaagi tudipon ngaavi' di Kristus i aavi' kozo ginavo do mimang di hizab di Kinoingan.
49006007	Pakalaja' no do agaan kozo ginavo montok di sabap di Tuhan om okon ko' montok di sabap do tinau' ngaavi' tuhun.
49006008	Kada' no hiihiivai po do potitikid tuhun, tudipon po toi ko' tuhun poinhapas, nopo nga' maan mai' tingadanai di Tuhan do montok nunu noopo kalaja' noimaan tavaavasi' disido.
49006009	Om sontob diozu i touki ngaavi' kalaja', toinao' no i tudipon ngaavi' diozu do id di ii om ii sunḏuvan; maai no miampai aiso pogugunḏoonok ngaavi', om kada' no hiihiivai po do izioho' om iziozu nopo nga' kivaa di ii om ii Tuan id surga om aiso i' do pohuuhuuson miampai disido.
49006010	Touvi no, imang no gazo do avakas id di Tuhan, miampai di vinakas di kuasa' dau.
49006011	Sinḏatao' no i sinḏata' poimponu' di Kinoingan mooi do kaanu mongohid di taka ngaavi' di logon.
49006012	Tu' okon ko' humavan do sangod ngaavi' do tuhun do mositi' minggisom vinakas tokou, nga' humavan di kokuasaan ngaavi' om di vinakas ngaavi' momolinta' i tuan ngaavi' di kotuvangan id diti pomogunan, i sunḏuvan ngaavi' do kalaatan id di tavan ngaavi'.
49006013	Ino no do nookuo tu' mositi' sinḏataon diozu i saviavi' sinḏata' di Kinoingan, tu' nung au' nga' au' kou mai' kaanu do monongkohid do oonu noopo o pongongohid do id di tadau talaat, toi mingkakat poimpantod sunḏung potuu do minggisom kou do vinakas diozu sonḏii' gisom doid di poimponu'.
49006014	Dadi' ingkakat no poimpantod, miampai katapatan o pointaagkos poinhiput do tavak diozu, om kotunudan o tangkub-kangkab,
49006015	poingkasut montok kasut do id hapap ngaavi' diozu di giniat do popotongkop di aḇal tavasi' do pibabasan
49006016	om tomoimo poingovit di kohid do kotumḇazaan mooi do kaanu kou momoguno di do pononsob di amok ngaavi' di Iso' Talaat.
49006017	Om mositi' momoguno kou di kopomosizan do mantad di Kinoingan sabaagi tupi' tokodou diozu om di ilang di Spiritu, ino nopo nga' i boos di Kinoingan.
49006018	Id saviavi' samḇayang om kopokiinsianan diozu tihomḇus no do sumamḇayang id di Spiritu do id potitikid kaantakan taanu. Kada' no kouzan-uzan po do tumihomḇus modtudau do sumamḇayang montok saviavi' tuhun tongoḇitua di Kinoingan,
49006019	om sumamḇayang montok dogo' do maan onuai do kosivatan do mongukab do kabang ku om aiso kozo koosi do mamadadi di katapatan-taahom-lati' di aḇal tavasi' do oihaan
49006020	do id toomḇo do izou no o hahansanon id ḇalantai ngaavi'; imang no samḇayang do id kapaaḇalan di moboos zou daa do aiso kozo koosi-osi tu' do apatut do ingkaa zou no.
49006021	Mooi do koiho kou, ponogi', do nunu aantakan doid dogo' om nunu maan ku, i Tychicus tobpinai koginavaan ku, mananakadai miho hansanon ku id di Tuhan, o popoiho mai' diozu do potitikid konunu.
49006022	Popougad zou disido doid diozu do montok no kozo diti tuḏu, do manaak diozu do aḇal kokomoi dagai om mongunsub kozo diozu.
49006023	I Kinoingan i Tama' om i Tuhan Jesus Kristus manaak no daa do pibabasan, koginavaan om kotumḇazaan doid saviavi' di tobpinai.
49006024	Graasia o miampai no daa do saviavi' i guminavo di Tuhan Jesus Kristus, id koposizon au' miho apatai.
50001001	I Paul om Timothy, suupu ngaavi' di Kristus Jesus, kumaa doid saviavi' tuhun tongoḇitua di Kinoingan id Kristus Jesus id Philippi, songovian miampai di momumuu'an tongotuo dioho' om di dekon ngaavi'.
50001002	Graasia om pibabasan doid diozu mantad di Kinoingan Tama' dotokou om di Tuhan Jesus Kristus.
50001003	Monongkotohuod zou di Kinoingan ku do soosongian noopo do momusoou zou diozu,
50001004	om potitikid timpu do sumamḇayang zou montok diozu, tomoimo zou do sumamḇayang miampai kaanḏasan
50001005	montok kopikouvangan diozu id di aḇal tavasi' do mantad di tadau kumoiso' nogi' kozo gisom doid di baino.
50001006	Uha' hansan ku do i Iso' i minonimpuun do kalaja' tavasi' id diozu do muzu momongo di do gisom mikot i Tadau di Jesus Kristus.
50001007	Kotunud i' bo do apatut kopiuman zou do miaga diti kumaa doid diozu saviavi', tu' kivaa' tizonon diozu id ginavo ku, tu' saviavi' kou do nokopogibaabaagi songovian id di graasia i nadadi do dogo', duuduvo i ḇalantai ngaavi' ku om kalaja' ku do mongumohig om popointahang di aḇal tavasi'.
50001008	Tu' i Kinoingan o sumasi' mai' montok dogo' do songkuo o kahaahangado' ku montok diozu saviavi' miampai do hangad tabaang di Kristus Jesus;
50001009	samḇayang ku i' do i pogigiiginavaan diozu mazo-gazo no daa miampai di toihaan om tolotian poinggonop
50001010	i manakadai mai' diozu do mikot doid kopongihaan-taahom totopot, mooi do aiso hasa' mai' diozu om poinggabas do toomḇo noopo vaza' do hasa' do ontok mikot i Tadau di Kristus,
50001011	poimponu' kozo no miampai di tuva' ngaavi' do kotunudan maza' di Jesus Kristus, montok di koḇontugan om kaazaan di Kinoingan.
50001012	Do baino mimang zou do mongiho kozo, oi tobpinai ngaavi', do i kobuubuzuo' do koposizon ku do baino nopo nga' manakadai po ko' mantad do manabon di kobuuon di aḇal tavasi'.
50001013	Ḇalantai ngaavi' ku do id Kristus nopo nga' nadadi do oihaan kozo do okon noopo ko' doid saviavi' di Praetorium (Mintatamong pomolintaan), nga' doid potitikid tuhun ponogi',
50001014	om ingkaa no do kogumuan di tobpinai ngaavi' id di Tuhan do nakaanu kahansanan mantad ḇalantai ngaavi' ku om mama'-tama' id kapaaḇalan di Aḇal miampai aiso no do koosi-osi po.
50001015	Otopot i' do vookon dioho' nopo nga' popo'ia' di Kristus do mantad no do hizab moninḏuo om piahaan; nga' ogumu' ponogi' i angavasi' o atag ngaavi';
50001016	vookon mimang di do mantad no do koginavaan, poingiho do pointihomḇus zou do ogiot id pongungumohig ku di aḇal tavasi'.
50001017	Kivaa suvai ngaavi' i papaaḇal di Kristus tu' mantad no do kapapahadan, okon ko' id katapatan nga' kilati' do popo'uang doid di vinagat do ḇalantai ngaavi' ku.
50001018	Nga' au' i' monguo motuu iti? Ii'ino no do id duuduvo lahan, miampai po toi do tuḏu ngaavi' tovudut toi totopot, do kaaḇal i' i Kristus, om montok dino asanang zou;
50001019	om tumihomḇus zou mai' do poinsanang, ponogi', tu' koiho zou do iti no i nunu i manampasi mai' dogo', miampai samḇayang ngaavi' diozu om miampai di sakadai di Spiritu di Jesus Kristus;
50001020	saviavi' do id kotonudan miampai kahansanan om kotumḇazaan ku poinhansan kozo do au' zou mai' insan do monoimo do kaahaan, nga' miampai poinggonop do aiso koosi muzu zou mai', mooi do baabaino, miaga tomoimo, ḇontugon mai' i Kristus do id tinan ku, maza' po toi do koposizon ku toi kapatazon ku.
50001021	Koposizon doid dogo', pointantu' no, nopo nga' i Kristus, nga' vagu' kapatazon nopo nga' untung tavasi'.
50001022	Ponogi' vagu', nung ḏumadi do poimpasi id di tinan o manaak dogo' do kosivatan montok kalaja' tobinguva', au' zou koiho do toomḇo apatut pihion ku.
50001023	Opiduvo o ginavo ku do toomḇo pihi': mimang zou do kougad om miampai di di Kristus, om iti nopo nga' i hobi kozo daa vinasi' —
50001024	om do montok sabap diozu do tumihomḇus poimpasi id diti tinan nopo nga' kogunaan hobi inagab.
50001025	Soginumu' diti no i oihaan ku pointantu', do tumimpoon zou mai' om mingkakat id dabping diozu saviavi', do mongunsub do kobuzuon diozu om kaanḏasan diozu id di kotumḇazaan,
50001026	mooi do i koguhian ku do poingamung diozu umuang daa do papahabai do kounsikaan diozu id Jesus Kristus do sabap no dogo'.
50001027	Nga' mositi' tomoimo umula kou do id lahan i kosudong di aḇal tavasi' di Kristus, mooi do mikot zou po toi doid diozu om intangan ku sonḏii' toi ko' mokinongou zou noopo do saviavi' kokomoi diozu mantad sodu', o'ium ku daa iziozu do pointatap ginavo om osompuu id spiritu, monongkisangod, sabaagi iso' tinimungan miampai iso' tuḏu, montok di kotumḇazaan di aḇal tavasi',
50001028	au' naaha' do toomḇo noopo di ponongkiaha' ngaavi' diozu. Tanḏa' tatahang mai' iti, montok dioho' do izioho' nopo nga' maan tagako', om montok diozu do iziozu nopo nga' maan tomposizo'.
50001029	Mikot iti mantad di Kinoingan, tu' noonuan kou di kounalan montok sabap di Kristus do okon noopo ko' do otumḇazaan id disido nga' do umunḏoso ponogi' montok disido;
50001030	monongkiimang kou di ii om ii pisangadan i nokito diozu do ponongkiimangan ku montok disido om i oongou diozu do kakaal ponongkiimangan ku.
50002001	Dadi' nung id Kristus do kivaa nunu noopo konunu i mongunsub mai' diozu, toomḇo noopo kounsuban id koginavaan, toomḇo noopo pikouvangan id di Spiritu, toomḇo noopo binaang toi kosianan — mokiinsian zou diozu,
50002002	dodizo' no o kaanḏasan ku do poinggonop maza' do poinḏadi do iso' pomumusoou, iso' id koginavaan, iso' id ginavo om iso' id pomusaavan.
50002003	Aiso do maan do mantad no do kapapahad toi ko' kinoubau ginavo sonḏii', nga' maan mantad do kohudukan do pomumusoou, potitikid tuhun apatut manaak do kopohuuhuusan doid dovokon,
50002004	potitikid tuhun okon ko' popobuu' do pongkimoomoiso' do kounalan sonḏii', nga' montok daa do sontob dovokon.
50002005	Dodizo' no i diozu sonḏii' do i pomumusoou di Kristus Jesus;
50002006	I vozo' disido nopo nga' doun Kinoingan, nga' au' i' isido luminonggivit do kopiagahan disido miampai di Kinoingan.
50002007	Nga' zinadaan disido i doun dau sonḏii', minaganu di nuugan do tudipon, ḏuminadi do miaga tinau' ngaavi' tuhun; om do poinḏadi do miaga kozo do tuhun,
50002008	ohuuhuduk po isido, gisom i' ma do minonoimo do kapatazon, kapatazon do id salip.
50002009	Om montok diti pinoingkavas di Kinoingan isido do takavas, om nonuan isido di ngaan i id savat po do mantad saviavi' ngaan suvai;
50002010	mooi do saviavi' tinau' id di tavan ngaavi', do id tana' om id di pomogunan-siibo', apatut popohuku' di totud do id di ngaan di Jesus
50002011	om do potitikid diha' apatut popoboos do i Jesus Kristus no i Tuhan, doid di koḇontugan di Konoingan i Tama'.
50002012	Ingkaa no, oi tamḇahut ngaavi' koginavaan, tomoimo diozu do obingimozo'; kobingimazaan diozu mositi' au' maan gontobo' doid timpu ngaavi' ontok pointinḏapou zou. Baino do au' pointinḏapou zou mositi' hobi po dii do id poingintahang, dadi' kalajao' no o koponomposizan diozu id koonok om padtatalok.
50002013	I Kinoingan i' ii, montok tuḏu totohuod dau sonḏii', manaak diozu di atag om kuasa' ngaavi' do mimang.
50002014	Ula diozu pagabaso' no do omu om sogu'
50002015	mooi do potihomḇus kou do aiso hasa' om oniting, tanak ngaavi' di Kinoingan i au' noumḇak i nohiputan do sinakagon momomoduung om mogogohimu, mimang babang poingamung dioho' miaga do tomḇituon tongosinḏak id di pomogunan,
50002016	manaak doid di di Boos do koposizon. Dadi' kivaa nodii mai' sabap ku do umunsikou do id di Tadau di Kristus, tu' okon i' mai' ko' montok aiso i' naanu-anu do nakapanangkus zou di pigusaan om pinapakalaja' tavagat kozo.
50002017	Totootopot, potunguon potuu o zaa' ku do sabaagi kohubukan-tinumon do id soibau do kohubukan diozu om di kapataakan do kotumḇazaan diozu, nga' ounsikou zou mai' om mamung id kaanḏasan diozu —
50002018	om id di ii om ii lahan, mositi' ounsikou kou om mamung id kaanḏasan ku.
50002019	Ahansan zou, id di Tuhan Jesus, do kopopougad di Timothy doid diozu do oduuk no, mooi do i pomumusoou ku kadansaan daa id kounḏaangan do ontok oongou ku do ingkuo kou.
50002020	Aiso nodii suvai i aanu ku popougad i miaga disido om i momohizo do ingkaa o katapatan montok kokookoozo' diozu;
50002021	i suvai ngaavi' nopo nga' mimang do kapakalaja' montok dioho' sonḏii', okon ko' montok di Jesus Kristus.
50002022	Nga' koiho kou do okuukuo kotuutuhun isido do nakatahang dau sonḏii', pakalaja' miampai dogo' do montok di sabap di aḇal tavasi' miaga do songuhun tanak miampai tama' dau.
50002023	Dadi', iti no o sabap do isido no i mangan ku pougado' doid diozu do tuutulus do aangazan ku po mongiho do nunu i aantakan doid dogo';
50002024	nga' ahansan zou id di Tuhan do mikot zou mai' sonḏii', ponogi', do poguhu i' do kahaid.
50002025	Sunḏung ingkaa iti, nga' minomusoou zou do mositi' do pougadon doid diozu i Epaphroditus, tobpinai ku om koluang pakakalaja' om kouvang ku id pisangadan, tu' isido po noogi' i uminobi' diozu do mintamong do koumatan ku ngaavi';
50002026	tu' nokoivad isido diozu saviavi' om tuminongob tu' nokoongou kou do sinogiton isido.
50002027	Totootopot do navaavagatan isido om somok napatai; nga' kosianan di Kinoingan doid disido — om okon noopo ko' doid disido nga' nogi' doid dogo', do mangahi-ahi dogo' do iso' katangaban do id soibau do tiso'.
50002028	Dadi' popougad zou disido gumuhi' do tosiisikap taangazan ku mooi do kivaa mai' diozu di kaanḏasan do kokito vagu' disido, om ino nopo mai' nga' koinsasamadan tokuudi' doid dogo' do id kouzanan-ginavo ku.
50002029	Dadi', toimoo' no isido id di Tuhan, miampai saviavi' kaanḏasan; timpoono' no o tuhun ngaavi' miaga disido do id kapantangan,
50002030	tu' iti nopo nga' montok no do kalaja' di Kristus do nokoikot isido do osomok no kozo doid kapatazon, pinopounḏun do koposizon dau do mimang di kalaja' doid dogo' i au' kou sonḏii' nakaanu do mimang.
50003001	Touvi no kozo, oi tobpinai ngaavi', hizaban ku iziozu do kaanḏasan id di Tuhan. Do monuat doid diozu do nunu i nosuat ku no haid di poguuhu nopo nga' aiso i' kosusaan doid dogo' om doid diozu nopo mai' nga' koumohigan i'.
50003002	Ingaton no o tasu ngaavi'! Ingaton o tuhun pakakalaja' tangalaat! Ingaton o sonḏii' ngaavi' mimpigis!
50003003	Zotokou no i tuhun tongotopot di koponunatan tu' sumamḇa tokou maza' di Spiritu di Kinoingan om mamadadi di Kristus Jesus do ii-ii no kopokiazaan dotokou, au' humansan do id ninḏamaan ngaavi' do tinan,
50003004	sunḏung potuu, do izou sonḏii' nakaanu humansan do id diti ngaavi' ponogi'. Nung iisai noopo i magampa do humansan do id dioho', ampa ku o moomogot.
50003005	Sinunatan zou ontok di tadau kumovahu' do koposizon ku, nohodi' zou do i tinau' di Israel, do di suku'-tinau' di Benjamin, songuhun Hebrew pinogkoosusu do mohoing ngaavi' Hebrew. Id di ahal di Unḏang-unḏang, Pharisee zou haid;
50003006	montok taangazan kougama'an, monunusa' zou haid di Eklizia; montok di kotunudan poinsuang id di Unḏang-unḏang, aiso haid hasa' ku.
50003007	Nga' nunu ngaavi' haid i pinuavangan ku maza' zou di Kristus Jesus do baino do monguntob di do sabaagi lugi' ngaavi'.
50003008	Oo', opuuputai ku po mai': sabap no di kounalan takavas kozo do mongintutun di Kristus Jesus i Tuhan ku, do untobon ku o potitikid konunu suvai do sabaagi lugi'. Montok disido do notoimo ku i katagakan do saviavi' konunu suvai, om mintong do id di ngaavi' saviavi' do sabaagi sizamut do kaanu zou po daa do umuntung di Kristus
50003009	om maan onuai do iso' tizonon id disido, miampai di kotunudan nountung ku do okon ko' mantad di Unḏang-unḏang, nga' maza' do kotumḇazaan id Kristus, iso' kotunudan mantad di Kinoingan, mimpau do id kotumḇazaan,
50003010	do mikot zou no daa do kotutun disido om di kuasa' di kinotungagan dau, om maagi do kounḏasaan ngaavi' dau maza' do maan uugo' doid di kovoovozoo' do kinapatazon dau,
50003011	minggisom kumaa ponong di dimpoton do kotungagan mantad di nangapatai.
50003012	Okon ko' do naanu ku no ii, au' ku po nodimpot i dimpoton ku, nga' kakaal ku po do momogusa' di do id di ponginaman do maganu momuntut di tingadan i montok di no do binuntut zou di Kristus.
50003013	Oi tobpinai ngaavi', au' zou momusoou dogo' sonḏii' do nobuntut ku no ii; kaanu zou noopo do moboos dino do momohiiu do saviavi' i poimḇihiu id douvi ku, om minguzan muzu doid nunu i poimḇihiu id dumḇangan,
50003014	manangkus zou kumaa ponong di pompod pogovian do mamahantoi di vava' do hohoou poinsurga di Kinoingan id Kristus Jesus.
50003015	Dadi' iti no i lahan id toomḇo do saviavi' dotokou i nosukod do apatut momusoou, om nung kakaal diozu do momusoou do poinsuusuvai kozo do id toomḇo noopo lahan, dadi' kakaal podii do maan patahango' di Kinoingan iti ahal doid diozu.
50003016	Do naamot, kanou mugad muzu do mantad di pompod nodimpot do toiso'-iso' dotokou.
50003017	Oi tobpinai ngaavi', imang no sompuu id momit dogo'. Pointongon no kozo o mato ngaavi' diozu do id sontob di mimang do pointanud doid di poomitanan naanu diozu mantad dogo'.
50003018	Tu' ogumu' kozo o tuhun i saasau' no do nopoingatan ku diozu, om baino popoingat zou vagu' diozu miampai lomou ngaavi' id mato ngaavi' ku, i mingula miaga di sangod ngaavi' di salip di Kristus.
50003019	Poinsanḏad no do maan tagako' izioho'; kinoingan dioho' nopo nga' i tizan; mimḇantug izioho' do id nunu i apatut soovon dioho' do koikum-ikum, tu' pomumusoou dioho' nopo nga' poimpahud doid konunu ngaavi' doun tana'.
50003020	Nga' pogun-logkong dotokou nopo nga' id surga om iti nopo nga' mantad doiho' no do manḏad-anḏad tokou do Mananampasi, i Tuhan Jesus Kristus,
50003021	i poposihiu mai' diti tinan dotokou taiso kasaasanangai doid di nuugan di tinan dau taḇantug, maza' di kapakalajaan di kuasa' i kivaa disido, gisom i' ma do mogovit do saviavi' konunu do id susut do kotuanan dau.
50004001	Dadi' ingkaa no, oi tobpinai ku ngaavi' om tamḇahut ngaavi' koginavaan i noinsoduan ku no kozo, kaanḏasan ku om siga-laja' ku, imang kou no longgivit id di Tuhan, oi tamḇahut ngaavi' koginavaan.
50004002	Mongunsub zou di Euodia, om mongunsub zou di Syntyche do mikot doid piangazan miampai tiso' om tiso' id di Tuhan;
50004003	om monuu' zou diau, oi Syzygus, do totootopot ḏumadi do “kouvang” om manakadai dioho'. Iti ngaavi' tonḏu' nopo nga' nokopinggisom kozo montok di aḇal tavasi' miampai dogo', sontonudan miampai di Clement om saviavi' di suvai songkouvangan-ku-pakalaja', ii songinsuat o ngaan ngaavi' id di ḇuuk do Koposizon.
50004004	Dadi', tomoimo no do oonḏos id di Tuhan, suguto' ku, koonḏos no.
50004005	Potumḇazaai no o kogiiginavaai tavasi' diozu do poingintahang doid potitikid tuhun. Osomok no i Tuhan.
50004006	Kada' no kotootongob po kokomoi do toomḇo noopo konunu; nga' poihoo' no i Kinoingan kokomoi do saviavi' hizab diozu do potitikid kavo do id samḇayang om kopokiinsianan do dumuapus miampai kounsikaan-ginavo,
50004007	om i pibabasan di Kinoingan ii id tahib do kopomolotian dotokou o mintamong mai' do ginavo ngaavi' om pomusaavan ngaavi' diozu id Kristus Jesus.
50004008	Touvi no, oi tobpinai ngaavi', potumḇazaai no o pomusaavan ngaavi' diozu do oponu' miampai do potitikid konunu ii otopot, potitikid konunu ii pantangon, potitikid ii kotunud om oniting, potitikid konunu ii ginovoon om ponongko'au'giigina'an dotokou — miampai do nunu noopo ii tavasi' om misudong-ozoon.
50004009	Buzu no do mimang do potitikid konunu nopinsingihaan diozu mantad dogo' om nopoihaan maza' dogo' om noongou om nokokito do noimaan ku. Dadi' i Kinoingan do pibabasan miampai i' mai' diozu.
50004010	Montok dogo' izou, noponu' zou do kaanḏasan id di Tuhan, do baino do ahaid podii om i koponimḇangan diozu montok dogo' nopo nga' nokopomivusak vagu'; sunḏung intutunan ku do totootopot kivaa do koponimḇangan diozu di poguhu, nga' aiso kinosivatan do popokito di.
50004011	Au' zou moboos diti sabap do kikokuangan zou do toomḇo noopo konunu; nokopinsingiho zou do monoguvang do nunu noopo i kivaa dogo'.
50004012	Koiho zou do ingkuo mamaamasi do opiodo' kozo, om koiho zou nogi' do ingkuo mamaamasi do nogoogonop koumatan: id potitikid lahan do baino do noihaan kozo ku no i tohosok do saviavi' koozuvan: tizan noponu' om tizan taiso suang, kosimaan om kosompitan.
50004013	Aiso i' do au' zou kaanu mimang id di Iso' i papavakas dogo'.
50004014	Nga' iso' i' bo ko', avasi' i' bo montok diozu do maagi miampai dogo' do id kosusaan ngaavi' ku.
50004015	Id di tadau ngaavi' tinimpuunon i' di aḇal tavasi', miaga diozu doid Philippi do koiho kozo, ontok tuminongkizad zou do Macedonia, aiso eklizia do suvai ko' iziozu sonḏii' do minonoodo do kopiangazan kiikila' miampai dogo' do id di ahal do ḇalanja' om kotoimaan-ḇalai ngaavi'. Iziiziozu no;
50004016	om hobi podii vagu', inḏuvo kou popobuzu doid dogo' do nunu i ginuno ku id Thessalonica.
50004017	Okon ko' i taak i hoogoon ku no kozo; nunu i hoogoon ku nga' i ḇunga'-usin i gumumu' id kiikila' diozu.
50004018	Kivaa i' do dogo' do saviavi' di gunoon ku om kohobi po: nogonop zou i' kozo, baino do notoimo ku mantad di Epaphroditus i taak i pinobuzu diozu, iso' kopopounsikou vongi', i kohubukan i otoimo om kopopounsikou doid di Kinoingan.
50004019	Om i Kinoingan ku monuhuk mai' do saviavi' gunoon diozu do mantad di pinuavangan ngaavi' do koḇontugan dau id Kristus Jesus.
50004020	Om ingkaa no do koḇontugan doid di Kinoingan Tama' dotokou, sohiihinaid aiso kopupuson. Amen.
50004021	Kotobian ngaavi' ku doid tosoosonguhun tuhun tongoḇitua di Kinoingan id Kristus Jesus. I tobpinai ngaavi' i miampai dogo' popobuzu doid diozu do kotobian ngaavi' dioho'.
50004022	Saviavi' tuhun toḇitua do Kinoingan popobuzu doid diozu do kotobian ngaavi' dioho', hobi kozo no di sontob paganakan di Caesar.
50004023	I graasia di Tuhan Jesus Kristus miampai no daa di sunḏuvan diozu.
51001001	Mantad di Paul, i maza' di hizab di Kinoingan do nadadi do songuhun apostol di Kristus Jesus, om mantad di tobpinai dotokou Timothy
51001002	kumaa doid di tuhun tongoḇitua di Kinoingan id Colossae, tobpinai dotokou tongouhi' id Kristus. Graasia om pibabasan doid diozu mantad di Kinoingan Tama' dotokou.
51001003	Manaak zikoi do koponongkotohuadan ngaavi' montok diozu doid di Kinoingan, i Tama' di Tuhan Jesus Kristus dotokou, mompus-ompus id samḇayang ngaavi' dagai,
51001004	do mantad nopo di koongou za o kokomoi do kotumḇazaan diozu id Kristus Jesus om di koginavaan i pokitanan diozu kumaa doid saviavi' tuhun toḇitua di Kinoingan,
51001005	tu' sabap no di kahansanan i untunon montok diozu id surga. Aḇal diti kahansanan do nokodimpot doid diozu di au' po ahaid maza' di boos di katapatan, i aḇal tavasi'
51001006	i minikot doid diozu id di ii om ii lahan miaga di momiuva' ii om sumuni id pototongkop di pomogunan. Kivaa no dii di ii om ii vaza' poingamung diozu, mantad nopo di koongou kou kokomoi di graasia di Kinoingan om mongintutun dii do montok nunu ii do totootopot.
51001007	Noihaan diozu iti mantad di Epaphras, kouvang-pakalaja' i koginavaan kozo dagai om songuhun kumoduvo miho hansanon montok dotokou sabaagi do suupu di Kristus,
51001008	om isido no i pinopoiho ponogi' dagai do saviavi' kokomoi do koginavaan diozu id di Spiritu.
51001009	Ino no do nookuo, tu' mantad nopo di tadau do pinopoiho isido dagai, au' zikoi nahatang do momuonḏom diozu id samḇayang ngaavi' dagai om minokianu do maza' do kabaahan poinggonop om kopomolotian poinspiritu apatut dumimpot kou di koihaan poimponu' di hizab dau
51001010	om ingkaa no do kaanu do tumanud do koposizon misudong di Tuhan, koposizon otoimo doid disido do id saviavi' kovoovozoo' dii, momiuva' do tuva' id potitikid kavo do kalaja' tavasi' om gumazo id di toihaan di Kinoingan,
51001011	nakavakas, id kotonudan miampai di vinakas taḇantug dau, miampai saviavi' kuasa' do tomoimo tumoboi om tumaan,
51001012	manaak do koponongkotohuadan ngaavi' miampai kaanḏasan doid di Tama' i nakapamadadi diozu do kaanu maagi di ginumuan di tuhun tongoḇitua di Kinoingan om miampai dioho' do tumungkus di tanavau.
51001013	Tu' ino no i nunu i noimaan disido. Isido no i nakapanampasi dotokou mantad di vinakas do kotuvangan momolinta' om pinopounḏahiu dotokou doid di kopomolintaan di Tanak i ginovoon disido,
51001014	om id disido umonḏos tokou do kagabasan dotokou, i kopomohiongan do ḏouso.
51001015	Isido no i upa' di Kinoingan au' okito, i nohodi-koiso' do saviavi' vinangun,
51001016	tu' id disido no do navangun o saviavi' konunu id surga om do id tana': potitikid konunu okito om potitikid konunu au' okito, tiikoon-laja' ngaavi', vinakas ngaavi' momolinta', kokuasaan-laja' ngaavi', kuasa' ngaavi' — saviavi' konunu do vinangun maza' disido om montok disido.
51001017	Doiho' no haid isido do poguhu saviavi' konunu id disido no do saviavi' konunu mogiigit-igit songovian,
51001018	om isido no i Tuhu di Tinan, ino nopo nga' i Eklizia. Isido no i Timpuunon, i nohodi-koiso' mantad di nangapatai, mooi do apatut isido do i takavas kozo id potitikid lahan;
51001019	tu' mimang i Kinoingan do saviavi' koponuan do o'ium id disido
51001020	om maza' disido do popibabas do saviavi' konunu doid disido, potitikid konunu id surga om potitikid konunu do id tana', maza' do monoodo do pibabasan maza' di kinapatazon dau do id salip.
51001021	Di poguhu i' haid, tuhun kou haid do songkosuvazan ngaavi' om gagut ngaavi', i doid lahan do ula ngaavi' haid diozu do momuonḏom om koimaan ngaavi' di nimangan diozu;
51001022	baino nokopopibabas no isido diozu, maza' di kinapatazon dau om id dino tinan miho apatai, do mogovit diozu id dumḇangan dau sonḏii' do oḇitua, aiso hasa' om aahi-ahi mantad hasa' —
51001023	sohiihinaid nopo do tumaan kou om poinggiot poingkakat do id di tuvou tokodou di kotumḇazaan, au' insan popotumḇozo' diozu sonḏii' do apahus mantad di kahansanan ḏinanḏi' maza' di aḇal tavasi', i noongou diozu, i noko'ia' doid potitikid vinangun id susut tavan, om do toomḇo do izou, i Paul, nadadi di suupu.
51001024	Mamadadi dogo' iti do asanang do umunḏoso montok diozu do baino, om id tinan ku sonḏii' do momogonop do saviavi' di kosusaan i kakaal po do maan toguvango' di Kristus montok di sabap di tinan dau, i Eklizia,
51001025	do toomḇo do dinadi zou do suupu miampai di tonggungan kumaa doid diozu i nataak di Kinoingan doid dogo', do momongo di aḇal di Kinoingan,
51001026	i aḇal i katapatan-taahom-lati' i poinhosok montok sinakagon ngaavi' om notusan toun ngaavi' om do baino nokointahang doid tuhun tongoḇitua dau.
51001027	Tuḏu no haid di Kinoingan do popointahang doid dioho' do songkuo pinuavang di koḇontugan diti katapatan-taahom-lati' do poingamung di kapil ngaavi'; iti nopo nga' i Kristus poingamung diozu, kahansanan diozu do koḇontugan:
51001028	iti no i Kristus i paaḇalon dagai, popoingat om mongia' do potitikid tuhun do id saviavi' kabaahan, do mamadadi do potitikid tuhun do poinggonop kozo id Kristus.
51001029	Om iti no do montok diti sabap no do pakalaja' tavagat zou, minggisom miampai vinakas dau i pakalaja' id dogo' do avakas kozo.
51002001	Dadi', mimang zou diozu do koiho, do nunu pinggigisom ku do id koobian diozu om id koobian di sontob id Laodicea, om id koobian do ogumu' kozo suvai i au' insan kokito dogo' do voos sompivoos.
51002002	Saviavi' iti do popikagos dioho' songovian do id koginavaan om do mongunsub do kotontuan dioho' gisom do puavang izioho' id di kotontuan do kopomolotian poinggonop dioho' om kivaa toihaan di katapatan-taahom-lati' di Kinoingan
51002003	id toomḇo do saviavi' montiala' do kabaahan om toihaan do poinhosok.
51002004	Booson ku iti do mamadadi do pointantu' do aiso songuhun momoduung diozu miampai do pononongkiuva ngaavi' kaahung ginavo.
51002005	Aino' zou dati' do id tinan, nga' id sunḏuvan nopo nga' doiho' zou do poingamung diozu, kounsikou do kokito do songkuo vinasi' kouhuuhudo' diozu om do kokito do songkuo giniot do kotumḇazaan diozu id di Kristus.
51002006	Dadi' ingkaa no, tu' minonoimo kou di Jesus do sabaagi Tuhan om Kristus, baino pamaamasi kou no do pamaamasi ngaavi' id disido,
51002007	imang no gamut id disido om avaa potuidong do id disido, poinggiot poingigit maza' di kotumḇazaan noko'ia' doid diozu, om maahabai miampai do koponongkotohuadan.
51002008	Potontuon no do aiso songuhun mongudipon diozu miampai di pamamagazat taiso suang do “kootulan doun poopomogunan” i kavo do igitan do tinau' ngaavi' tuhun, mimpau di kootulan ngaavi' diti pomogunan om okon ko' do id di Kristus.
51002009	Id disido, i nuugan doun tinan, mogiigizon o kokinoinganan id saviavi' do koponuan di,
51002010	om id disido iziozu nga' ko'ium nogi' do kotuhukan diozu sonḏii', id di iso' i tuhu do potitikid kokuasaan-laja' om vinakas momolinta'.
51002011	Id disido do nongosunatan kou, miampai koponunatan nakaanjul, do okon ko' maza' do hongon do tuhun, nga' maza' di kopomuzadan poinggonop do diozu do sanḏad sonḏii'. Iti no o koponunatan tumanud doid di Kristus.
51002012	Nohobong kou miampai disido maza' do kopodsuan diozu; maza' do toomḇo, ponogi', do nakakat kou popoinsavat miampai disido maza' do kotumḇazaan diozu id di kuasa' di Kinoingan ii minonungag disido mantad di poimpatai.
51002013	Nangapatai kou haid, tu' momimidouso kou haid om au' nosunatan id tinan: noovit kou disido doid koposizon miampai disido, nokopopohiong isido dotokou do potitikid toiso'-iso' do ḏouso ngaavi' dotokou.
51002014	Nopuhas disido mongidu' i suat-pinosuatan do tutang dotokou doid di Unḏang-unḏang, i miningkakat humavan dotokou; novuzas disido i maza' do pinapapapak di doid di salip;
51002015	om noidu' disido i kokuasaan-laja' om i vinakas ngaavi' momolinta', om pinouzud izioho' id ginumuan (tuhun kokito), id douvi disido do id nuzudan dau kikahantazan.
51002016	Dadi' kada' potuutumḇazaai po o iisai noopo do mongomi diozu do montok nunu akanon toi inumon diozu, toi kokomoi do kotonudan doid tadau-kalamazan ngaavi' tounan, Vuhan Kavavagu ngaavi' toi Sabbath ngaavi'.
51002017	Iti ngaavi' nopo nga' tinggohungung no do nunu i mikot: i katapatan nopo nga' ii Tinan di Kristus.
51002018	Kada' kotipuai di vava' diozu maza' do iisai noopo momihi' do monungkamang kumaa doid di tasab ngaavi' om sumamḇa dioho', papahansan do potitikid kahansanan do id pinokiikito ngaavi' notoimo, nounsuban no toomod do kalaalahano' do tuhun do momusoou;
51002019	tuhun miaga dino nopo nga' aiso kogompitan doid di Tuhu, id toomḇo i posonginan tinan, noonuan do saviavi' gunoon di om kopiigit songovian maza' di pihangadan ngaavi' om tuat tangagazo di, do gumazo miampai di kogozoon nataak di Kinoingan.
51002020	Nung napatai totootopot kou miampai di Kristus doid di kootulan ngaavi' diti pomogunan, nookuo tu' kakaal kou po do popotumḇozo' do kootulan ngaavi' do monuu' doid diozu, do miaga koi' kakaal po diozu do poingizon id di pomogunan? —
51002021	“Kada' pomuut diti, kada' pangakan dino, kada' kama' di tiso',”
51002022	om saviavi' i kokomoi do konunu ngaavi' i tumagak-matai do namot i' do maso gunoon izioho' — tumanud doid ponuu' ngaavi' no toomod om kootulan toomod do tuhun!
51002023	Id diti kootulan ngaavi' nopo nga' totootopot kaanu kou mogium do nunu ii miaga ko' topiumanan tavasi' — i kopomuhizaban di hizab, om kohudukan i au' i' papaampai di tinan; nga' id katapatan nopo nga' aiso i' hoogo dioho' do tumupa' do koponubakan sonḏii'.
51003001	Tu' notungag kou do ḏumadi do miampai di Kristus, mositi' mogium kou di konunu ngaavi' i id savat, i id nomḇoo i Kristus, poinḏikau do id avananan di Tama'.
51003002	Potuḏuvo' no o pomusaavan ngaavi' diozu do id konunu ngaavi' i id savat, okon ko' do id di konunu ngaavi' i id tana',
51003003	tu' minatai kou, om baino i koposizon i kivaa diozu nopo nga' poinhosok miampai di Kristus id Kinoingan.
51003004	Nga' ontok pointahangon i Kristus — om isido no i koposizon diozu — iziozu, ponogi', nga' maan mai' pointahango' miampai disido id koḇontugan.
51003005	Ino no do nookuo tu' mositi' patazon diozu o potitikid konunu id diozu i doun tana': kokomoi doid kabantatan, kozomutan, topiipiumanan nakahasa' au' oipop, hizab tangalaat om hobi kozo no do kododoot, i miaga nopo do sumamḇa do masou;
51003006	iti no kozo iti konunu ngaavi' i mamagazat di kohohodong di Kinoingan kumaa doid sontob di gumaga'.
51003007	Om iti ngaavi' no i konunu ngaavi' i minonguug do lahan pamaamasi diozu do ontok di poingizon kou poingamung dino tuhun ngaavi',
51003008	nga' baino iziozu nga' mositi' nogi' do mamazada' do saviavi' diti konunu: kohohodong do tuhun, kogiiginovoo' tobinghasu', hizab moninḏuo dovokon, boos tangalaat om koboobooso' tangazamut;
51003009	om kada' pogivuuvudut. Novuzad no diozu mongidu' i koulaalaho' haid diozu miampai di iziozu haid,
51003010	om nokopononḏau' sonḏii' kou no do dau kavavagu i mimang mai' buu' kumaa doid toihaan totopot do opiimvoguvan kozo iti do id di kokiikitanai di Minamangun diti;
51003011	om id dino kokiikitanai aiso i' do izonon montok pisuvazan id piahatan do Greek om Johudi, id piahatan di nongosunatan om au' nongosunatan, toi id piahatan do songkosuvazan om tuhun-Scythi, tudipon toi poinhapas. I kii-Kristus no: isido nopo nga' i potitikid konunu om id potitikid konunu isido.
51003012	Dadi', sabaagi i nopihi' di Kinoingan, i tuhun tongoḇitua di Kinoingan i ginovoon disido, maan kou basaanai id kosianan opiumanan ginavo, id koponohuadan om kohudukan, kohuudan om katabazan.
51003013	Pogitootoboi kou no; pogiihiihiong kou no nung songuhun diozu kivaa sogu' kumaa doid songuhun. Nokopohiong diozu i Tuhan; baino iziozu nga' mositi' ingkaa nogi'.
51003014	Id soibau do saviavi' diti basaan, pabasaano' no o koginavaan, i kopikagasan poinggonop.
51003015	Om i pibabasan di Kristus momolinta' no daa id ginavo ngaavi' diozu, tu' montok diti no do nongohoou kou songovian id iso' tinan. Kobintohuod no tomoimo.
51003016	Potumḇazaai no i Boos di Kristus, id saviavi' pinuavangan dii, do ko'ium tizonon miampai diozu. Pogi'ii'ia' kou no, om pogituutuduk kou no, id saviavi' kabaahan. Miampai kounsikaan id ginavo ngaavi' diozu hozou no do hozou-kapaazaan ngaavi' om hozou tongoḇitua om hozou nongounsuban doid di Kinoingan;
51003017	om nunu noopo booson toi maan diozu, potumḇazaai no ii do id di ngaan di Tuhan Jesus, id koponongkotohuadan doid di Kinoingan i Tama' maza' disido.
51003018	Oi sinavaan ngaavi', imang no sujut doid sansavo ngaavi' diozu, miaga' do apatut kou id di Tuhan.
51003019	Oi sansavo ngaavi', ginovoo' no o sinavaan ngaavi' diozu om kada' kopodtu doid dioho'.
51003020	Oi tanak ngaavi', kobingimozo' no tomoimo doid mohoing ngaavi' diozu, tu' ino no i nunu iopounsikou mai' di Tuhan.
51003021	Oi mohoing ngaavi', kada' intitio' o tanak ngaavi' diozu tu' nung intition diozu izioho' nga' atagakan mai' izioho' do ginavo.
51003022	Oi tudipon kou ngaavi', kobingimozo' no di tuhun ngaavi' i pungaanan do tuan ngaavi' doiti' id vinoun; okon noopo ko' ontok do poingintong izioho' diozu, tu' miaga' koi' mongunsikou kou noopo do tuhun, nga' do aavi' ginavo, saasabap no do kapantangan montok di Tuhan.
51003023	Nunu noopo o kalaja' diozu, pokoozo' no o ginavo diozu doid di sabaagi do oimaan montok di Tuhan om okon ko' montok do tinau' ngaavi' tuhun,
51003024	poingiho do i Tuhan mamḇalai mahik diozu maza' do mamadadi diozu do tumungkus ngaavi' dau. I Kristus Tuhan i' i suupuvonon diozu.
51003025	Iisai noopo i mimang do kahasa' nga' maan mai' ḇalazai mahik do ii om ii. Tu' aiso i' do pohuuhuuson pogoogozoon.
51004001	Oi tuan ngaavi', potontuon no do i tudipon ngaavi' diozu oonuan do nunu i pointunud om aadang, poingiho do iziozu nga' kivaa nogi' do Tuan id surga.
51004002	Imang no toboi id samḇayang ngaavi' diozu om kobintohuod no do maso kou pointudau do sumamḇayang.
51004003	Sumamḇayang no hobi no kozo montok dagai, mokiinsian di Kinoingan do poposimḇaavang do tataangob montok dagai do papaaḇal di aḇal om popotongkop di katapatan-taahom-lati' di Kristus, montok di sabap do id toomḇo zou do id ḇalantai ngaavi';
51004004	sumamḇayang no do paaḇalon ku no daa ii do sogiigisom tinalang do taangazan do sontob ku.
51004005	Imang no do abaa kozo doid tuhun-dahabus ngaavi', monoodo di tavasi' kozo di timpu baino.
51004006	Tomoimo moboos tavaavasi' om miampai inongid do tusi'-toongid nga' imang no pusou doid di kavo do simḇa pokionuon do tosoosonguhun.
51004007	I Tychicus o popoiho mai' diozu do saviavi' di aḇal kokomoi dogo'. Tobpinai koginavaan kozo isido, om songuhun mananakadai om kouvang miho hansanon id di kotoinaan di Tuhan.
51004008	Popougad zou disido doid diozu do montok-kozo no diti tuḏu: do manaak diozu do aḇal kokomoi dagai om do mongunsub kozo diozu.
51004009	Miampai disido do pougadon ku i Onesimus, iho' tobpinai koginavaan om miho hansanon om ii sompimogiigizon diozu. Popoiho mai' izioho' diozu do potitikid konunu ii aantakan doiti'.
51004010	I Aristarchus, i doiti' id tolungku' miampai dogo', popobuzu do kotobian ngaavi' dau, om ingkaa nogi' i Mark, i pinsan di Barnabas — nopobuzuan kou do vookon kopoihaan kokomoi disido; nung mikot isido doid diozu, onuan no isido do koponoimaan tabaang —
51004011	om i Jesus Justus popo'uang do kotobian ngaavi' dau. Do saviavi' di sontob nokoikot mantad di koponunatan, ii iti ngaavi' no i totootopot pakalaja' miampai dogo' do montok di pomolintaan di Kinoingan. Koinsasamadan tagazo izioho' doid dogo'.
51004012	I Epaphras, sompituhun mogiigizon diozu, popobuzu do kotobian ngaavi' dau; iti suupu di Kristus Jesus i au' insan tumood monongkisangod montok diozu, sumamḇayang do au' kou mai' insan humungkang nga' tomoimo migit poinggonop kozo om pointampasi kozo doid di hizab di Kinoingan.
51004013	Kaanu zou sumasi' montok disido do pakalaja' tavagat isido montok diozu, om montok ponogi' di sontob id Laodicea om Hierapolis.
51004014	Kotobian ngaavi' mantad di Luke i tamḇahut koginavaan ku, i ḏokutul, om nogi' mantad di Demas.
51004015	Taakon no gia iti kotobian ku ngaavi' doid di tobpinai ngaavi' id Laodicea om doid di Nympha om di eklizia i mitimḇungak id hamin dosido.
51004016	Opongo po do nabasa' iti suat doid taatanga' diozu, pobuzuon no iti do maan basao' id di eklizia di tuhun ngaavi' Laodicea; om onuon no i suat mantad Laodicea do montok diozu do basaon diozu sonḏii'.
51004017	Taakon no di Archippus iti aḇal, “Onḏomon no i kotoinaan i pinonuuan di Tuhan doid diozu, om kinamai no do papaanjul di.”
51004018	Iti kotobian nopo nga' suat-tuntuu' ku sonḏii' — i PAUL. Onḏomon no i ḇalantai ngaavi' poimḇalantai ku. Graasia miampai diozu.
52001001	I Paul, Silvanus om Timothy, kumaa doid di Eklizia id Thessalonica i id di Kinoingan i Tama' om di Tuhan Jesus Kristus. Graasia doid diozu om pibabasan.
52001002	Tomoimo zikoi monongkotohuod di Kinoingan do montok diozu saviavi', mangait diozu do id samḇayang ngaavi' dagai mompus-ompus.
52001003	Oonḏom za id dumḇangan di Kinoingan om di Tama' dagai do songkuo vinakas di kotumḇazaan, songkuo tinohuod di koginavaan, songkuo kataano' di kahansanan i kivaa diozu mantad di Tuhan Jesus Kristus dotokou.
52001004	Koiho zikoi, oi tobpinai ngaavi' ginovoon di Kinoingan, do nongopihi' kou,
52001005	tu' i aḇal tavasi' dagai minikot doid diozu do okon ko' id boos ngaavi' noopo, nga' id kuasa' om id di Spiritu Toḇitua om miampai vaza' tagazo. Om tuminanud kou di lahan do pamaamasi i pinamaamasi dagai ontok di miampai zikoi diozu, i montok sabap diozu.
52001006	Minaganu kou dagai om di Tuhan sabaagi tiuvan diozu, monoimo di boos miampai di kaanḏasan di Spiritu Toḇitua sunḏung do id kosusaan tagazo.
52001007	Om ingkaa no do ḏuminadi kou do poomitanan doid saviavi' otumḇazaan id Macedonia om Achaia
52001008	tu' mantad diozu no do i boos di Tuhan huminonggou-tumongkop — om okon noopo ko' pototongkop do Macedonia om Achaia, tu' kotumḇazaan diozu id di Kinoingan nokotongkop id pototongkop. Au' zikoi tagal do popoiho do suvai tuhun ngaavi' kokomoi diti:
52001009	suvai tuhun ngaavi' o popoiho dagai do ingkuo zikoi tuminimpuun di kalaja' do poingamung diozu, ingkuo kou zuminada' di kasamḇaan doid kinoingan tongovudut ontok minunḏahiu kou doid di Kinoingan om ḏuminadi do suupu ngaavi' di Kinoingan poimpasi om totopot;
52001010	om ingkuo do poinganḏad kou do baino do montok di Jesus, Tanak dau, i tinungag disido mantad poimpatai, do mikot mantad surga. Isido i' i manampasi dotokou mantad di Kopongukuman i mikot.
52002001	Koiho kou iziozu sonḏii', oi tobpinai ngaavi', do i kotomḇuhuzan za doid diozu nopo nga' okon ko' aiso kounalan.
52002002	Sunḏung potuu, miaga di oihaan diozu, do nokotoimo zikoi do kotompuanan totolog om kopoimamangan ngaavi' id Philippi, nga' minanaak dagai i Kinoingan di katamaan do popoboos di aḇal tavasi' dau doid diozu do aiso koosi-osi, sunḏung do agazo o kagagaan.
52002003	Kopongunsuban za doid diozu nopo nga' okon ko' mikot mantad toomḇo noopo kopomoduungan toi tuḏu ngaavi' au' oniting toi taka tangalaat.
52002004	Au', notoimo zikoi di Kinoingan do maan pahansanai di aḇal tavasi', om iti no do ingkuo zikoi do mongia', mogium do mongunsikou do okon ko' tinau' ngaavi' tuhun nga' di Kinoingan i monginam do ginavo ngaavi' dotokou.
52002005	Totootopot, au' zikoi insan nokoimang miampai di pomusaavan do momolumḇok diisai noopo, miaga di oihaan diozu, om au' nogi' do sabaagi iso' ponokop do kododoot, i Kinoingan o sasi' za;
52002006	au' zikoi nogi' insan pogium do kapantangan mantad tinau' ngaavi' tuhun, mantad po toi diozu toi iisai noopo suvai,
52002007	ontok do nakaanu zikoi i' daa do poposimḇagat dagai sonḏii' do id diozu miampai vinagat poimponu', sabaagi do apostol ngaavi' di Kristus. Okon i' di ko' ingkaa, nga' minogiigizon zikoi i' do okon ko' mokihizo do poingamung diozu. Miaga do tina' do papaakan om mintamong do tanak ngaavi' dosido,
52002008	nopiumanan za do pointoina' kozo doid diozu, do asanang zikoi i' daa do mamaagi miampai diozu do okon noopo ko' di aḇal tavasi' di Kinoingan, nga' nogi' do koposizon ngaavi' dagai sonḏii', do nadadi kou do koginavaan kozo.
52002009	Oonḏom diozu, oi tobpinai ngaavi', do miampai nunu o vinakas-au'-oohu' do ginuno za do pakalaja', uminudipon do sodop om tadau mooi do au' adadi do kaḏaa' doid toomḇo noopo diozu ontok di maso zikoi papaaḇal di aḇal tavasi' di Kinoingan doid diozu.
52002010	Sasi' ngaavi' kou, om ingkaa nogi' i Kinoingan, do kotoinaan dagai diozu, tu' notumḇazaan kou i', nopo nga' aadang om pointunud do aiso i' haahasa' po.
52002011	Miaga do oihaan diozu do tuminoina' zikoi do potitikid diozu miaga do tama' do monoina' do tanak ngaavi' dau,
52002012	minongunsub diozu, papavakas ginavo diozu om mokisakadai doid diozu do mamaamasi do pamaamasi kosudong di Kinoingan, i momohoou diozu doid pomolintaan dau om koḇontugan dau.
52002013	Saasabap tiso' nopo do nookuo tu' mompus-ompus zikoi do monongkotohuod di Kinoingan nga' do noongou nopo naku diozu i boos i novit za doid diozu sabaagi aḇal di Kinoingan, tinoimo diozu i sabaagi do i totootopot, okon ko' i boos do toomḇo noopo o tinau' tuhun, nga' i boos di Kinoingan, iso' kuasa' i pakalaja' poingamung diozu i ongotumḇazaan ngaavi'.
52002014	Tu' iziozu nopo, oi tobpinai ngaavi', nga' nokoponiuvan diozu sonḏii' do id di eklizia ngaavi' di Kinoingan id Kristus Jesus ii id Judaea, id dino no do nounḏoso kou di ii om ii kotoina'an mantad tuhun-pogun ngaavi' diozu sonḏii' miaga di naanu dioho' mantad di Johudi ngaavi',
52002015	i pinapakaa di Tuhan Jesus doid kapatazon, om di profeta ngaavi' ponogi', om minongunḏoso ponogi' dagai. Koimaan dioho' nopo nga' au' kopopounsikou di Kinoingan, om mamadi dioho' do gagut ngaavi' di toinsanan tinau' tuhun,
52002016	tu' manahob dagai izioho' do mantad mongia' doid di kapil ngaavi' do manampasi dioho'. Iho' nodii do id saviavi' di timpu do dumimpot i' izioho' di kogisaman poimponu' do kobilutan dioho', nga' ahaid podii om koikot no doid dioho' i ukum mantad di Kinoingan.
52002017	Sunḏung potuu do nopotongkizadan zikoi diozu montok timpu toniibo' nopo id tinan nga' au' insan id piginavaan, oi tobpinai ngaavi', kivaa do hizab om hangad za poimḇiibiḏa' vinakas do sumoomo' vagu' diozu do id voos sompivoos,
52002018	om kumininam zikoi kozo do mikot om monomḇuhui diozu; izou, i Paul, kumininam do hobi ko' insan, nga' i Saitan o minanahob dagai.
52002019	Nunu o tosoou diozu do i kahansanan za om kaanḏasan za, om nunu o siga-laja' za do kapantangan id di dumḇangan di Tuhan Jesus dotokou do ontok mikot isido?
52002020	Iziozu no, tu' iziozu no i kounsikaan om kaanḏasan dagai.
52003001	Ontok au' zikoi nodii nakataan di, minanantu'-pomusaavan izikoi do hobi no vinasi' do maan tongkizadai miampai-aiso kouvang do id Athens, om
52003002	pougado' za no i tobpinai Timothy, i mananakadai di Kinoingan do id kopotongkopan di aḇal tavasi' di Kristus, do popotihomḇus diozu do ogiot om mongunsub diozu kokomoi do kotumḇazaan diozu
52003003	om manahob do toomḇo noopo diozu do mantad au' posinonodon di kosusaan ngaavi' baabaino. Miaga di oihaan diozu, do iti ngaavi' nopo nga' ingkuukuo po nga' do mikot doid lahan za:
52003004	totootopot, ontok di miampai zikoi po haid diozu, pinopoingat zikoi diozu do pointantu' no do kivaa kosusaan ngaavi' do maan taanai dotokou, om ino no i nunu naantakan do baabaino, miaga di nokito no diozu.
52003005	Ino no do nookuo, tu' ontok au' zou nodii kataan di, pinopougad zou do papatantu' kumaa dogo' sonḏii' kokomoi do kotumḇazaan diozu: noosizan zou do i Monginginam nakapakaa no dati' diozu doid di ponginaman, om saviavi' kalaja' za do aiso asil no dati'.
52003006	Sunḏung ingkaa, nga' nokoguhi' no i Timothy mantad diozu om nakapanaak dagai do aḇal tavasi' kokomoi do kotumḇazaan diozu om koginavaan diozu, pinopoiho dagai do tomoimo kou do momuonḏom dagai miampai kounsikaan om mimang do sumoomo' dagai miaga kozo dagai do mimang do sumoomo' diozu.
52003007	Om ingkaa no, oi tobpinai ngaavi', kotumḇazaan diozu nopo nga' nadadi no do kopongunsuban tagazo doid dagai do id di tanga' do kouzanan-ginavo om kosusaan diozu sonḏii';
52003008	baino kaanu zikoi vagu' do momuobo, tu' ogiot kou poingigit id di Tuhan.
52003009	Ingkuo nodii zikoi do kaanu monongkotohuod poinggonop doid di Kinoingan do montok diozu, do montok saviavi' di kaanḏasan opiumanan za id dumḇangan di Kinoingan dotokou do id sabap no diozu?
52003010	Pointantu' kozo izikoi do sumamḇayang do sodop om tadau do mimang do kaanu do sumoomo' diozu do voos sompivoos vagu' om mononḏop do toomḇo noopo o kokuangan ngaavi' id kotumḇazaan diozu.
52003011	Dau sonḏii' no daa i Kinoingan Tama' dotokou, om i Tuhan Jesus Kristus dotokou, do popouhan do lahan za kumaa doid diozu.
52003012	Uangan om popuavangon no daa di Tuhan o pogigiiginavaan diozu om montok saviavi', mooi do kaangkung no daa di dagai do montok diozu.
52003013	Om pogioton no daa disido do id koḇituahan o ginavo ngaavi' diozu do aiso hasa' kou no daa do id di tokito di Kinoingan om Tama' dotokou do ontok mikot i Tuhan Jesus dotokou miampai saviavi' di tongoḇitua dau.
52004001	Touvi no, oi tobpinai ngaavi', mongunsub zikoi diozu om mokiinsian doid diozu id di Tuhan Jesus; minonuu' zikoi diozu do ingkuo mamaamasi id di lahan i kopopounsikou di Kinoingan, om ingkaa kou no do mamaamasi'; nga' poguugumuo' po o kobuu'on.
52004002	Poingiho kou kozo di koponontudukan ngaavi' nataak za diozu do id di kuasa' di Tuhan Jesus.
52004003	Humizab i Kinoingan do saviavi' kou ḏumadi do oḇitua. Mimang isido diozu do umivad mantad kabantatan kahasa',
52004004	om tosoosonguhun diozu do mongiho do ingkuo mongipop do tinan dau doid lahan i oḇitua om apantang,
52004005	au' umaha' doid kabantatan au' mogobi' miaga di tinau' ngaavi' i au' monongkoiho di Kinoingan.
52004006	Mimang isido do sakaakahi aiso tongosonguhun do momiimidouso po maza' do maganu kounalan do tobpinai do id diti ahal ngaavi'; tomoimo ḇalazan mahik di Tuhan o ḏouso ngaavi' miaga dino, miaga di nokosoto kozo no haid dagai do popoiho diozu.
52004007	Hinoou tokou di Kinoingan do ḏumadi do oḇitua, okon ko' ḏumadi do au' oḇitua;
52004008	id boos ngaavi' suvai, toomḇo noopo songuhun ii mada' diti nga' mada' do okon ko' kokuasaan do tuhun, nga' di Kinoingan, ii manaak diozu di Spiritu Toḇitua dau.
52004009	Kokomoi do koginavaan mogiobpiipinai, au' zou tagal monuat doid diozu kokomoi dino, tu' iziozu sonḏii' nokopinsingiho mantad di Kinoingan do guminavo do tiso' om tiso',
52004010	om id katapatan nopo nga' ingkaa kou no do monoina' do saviavi' di tobpinai id pototongkop do saviavi' Macedonia. Sunḏung ingkaa, nga' mongunsub zikoi diozu, oi tobpinai ngaavi', do muzu monoodo do kobuuon hobi ginazo
52004011	om do monoodo do tuntaban do pogiigizon poimizo kozo, tumoina' doid ponginḏopuan diozu sonḏii' om monginḏapu' do koposizon diozu, miaga nopo di noboos za diozu,
52004012	mooi do kaanu kou daa di kapantangan do tuhun-habus ngaavi' om okon ko' ḏumadi do humansan do id diisai noopo.
52004013	Mimang zikoi diozu do uha' pointantu', oi tobpinai ngaavi', kokomoi do sontob di songindunsong poingodop, do mamadadi do pointantu' do au' kou tumongob montok dioho', miaga di suvai ngaavi' i aiso kahansanan.
52004014	Otumḇazaan tokou do napatai i Jesus om nokotungag vagu', om id di ii om ii lahan do oviton mai' di Kinoingan do miampai disido i sontob songindunsong poingodop id Jesus.
52004015	Kaanu zikoi popoiho diozu diti do mantad di kopongia'an sonḏii' di Tuhan, do zotokou i kakaal poimpasi montok di koikatan di Tuhan nopo nga' aiso mai' do komogoton do mantad ko' di songindunsong poingodop.
52004016	Id di tanḏa' nataak maza' di ohou di Huguan-tasab om di tobui di Kinoingan, i Tuhan sonḏii' o mikot mai' sumonḏot mantad surga; sontob di napatai id Kristus mai' ii kumoiso' do tumungag,
52004017	om opongo podii ino do zotokou ii pointimpoon do poimpasi o maan kakato' popoinsavat id di gavun ngaavi', songovian miampai dioho', do tumuubung di Tuhan id di tongus. Iti no i lahan do miampai tokou mai' di Tuhan montok sohiihinaid aiso kopupuson.
52004018	Dadi', miampai do pomusavaan ngaavi' miaga diti, apatut do mogiunsub-unsub kou.
52005001	Kokomoi do timpu ngaavi' om tadau-vuhan ngaavi', oi tobpinai ngaavi', au' i' tagal do monuat doid diozu
52005002	tu' poingiho kou kozo do id toomḇo noopo ahal do i Tadau di Tuhan nopo nga' mugad do mikot miaga do mananakau id di doungosodop.
52005003	Iti nopo nga' ontok moboos o tuhun ngaavi', “Songkuo minizo om binabas diti” do tigog umatu' doid dioho' o koumḇakan, miaga do toluo ngaavi' mogkoosusu do tigog mikot doid tonḏu' poinggontizan; om aiso pogiduon.
52005004	Nga' iziozu, oi tobpinai ngaavi', au' poingizon id di totuvong, do i Tadau au' popoingat mai' diozu miaga do mananakau.
52005005	Au', iziozu nopo nga' saviavi' do tanak do tanavau om tanak ngaavi' di tadau: okon ko' poinsanganu tokou doid di sodop toi doid totuvong,
52005006	dadi' au' tokou apatut do tumihomḇus poingodop, miaga do maan do tosoosonguhun suvai, nga' tumihomḇus do pointudau kozo om poimpiuman (au' naavuk).
52005007	Sodop nopo nga' i timpu montok mogogodop ngaavi' do modop om sodop i timpu do magagavuk ngaavi' do poingavuk,
52005008	nga' poinsanganu tokou doid di tadau om apatut tokou do au' naavuk; kanou pokuompoo' doid dotokou o kotumḇazaan om koginavaan montok tangkub-kangkab, om i kahansanan do koponomposizan montok tupi' tokodou.
52005009	Pinasanḏad tokou di Kinoingan do okon ko' montok kopongukuman dau, nga' do mamahantoi do kopomosizan maza' di Tuhan Jesus Kristus dotokou,
52005010	i minatai montok dotokou mooi do, poimposik toi poingodop, apatut tokou do kakaal mamaamasi poinsompuu doid disido.
52005011	Dadi' panaak no do kopongunsuban doid tiso' om tiso', om tihomḇus no do papavakas do tiso' om tiso', miaga dino maso no maan diozu.
52005012	Mokiinsian zikoi doid diozu, oi tobpinai ngaavi', do obonimḇang doid sontob di pakalaja' tavagat kozo do poingamung diozu do sabaagi buu'an ngaavi' diozu id di Tuhan om sontob di mongomi diozu.
52005013	Panaak no dioho' di kapantangan tagazo kozo om koginavaan montok dioho' tu' sabap no do kalaja' dioho'. Imang no dadi do id pibabasan do poingamung diozu sonḏii'
52005014	Mongunsub zikoi diozu, oi tobpinai ngaavi', do monontuduk kozo do sontob di au' pointanud tuntaban, mongunsub di obunḏoosi, manakadai di tomungkang om imang no toboi miampai potitikid tuhun.
52005015	Potontuon no do tuhun ngaavi' au' kuminam do popohusi' do talaat montok talaat; tomoimo pointuḏu do id nunu i tavasi' kozo montok toiso'-iso' tuhun om montok potitikid tuhun.
52005016	Tomoimo do mimang onḏos;
52005017	muubuzu sumamḇayang;
52005018	om montok saviavi' konunu panaak no do koponongkotohuadan ngaavi'; iti no i hizab di Kinoingan montok diozu id Kristus Jesus.
52005019	Kada' pomisok di Spiritu
52005020	kada' hunḏaato' i taak do kopogoohungungan miampai au' popoopoguno;
52005021	kinamai no o potitikid konunu om longgivit no doid nunu i tavasi'
52005022	ivadai no o potitikid kavo do kalaatan.
52005023	I Kinoingan do pibabasan mamadadi no daa diozu do pointatap om oḇitua; om i sunḏuvan diozu, koposizon om tinan diozu pointoonong do aiso hasa' montok di koikatan di Tuhan Jesus Kristus dotokou.
52005024	Isido i nokopomohoou diozu nopo nga' miho hansanon om monuhuk mai' diti.
52005025	Imang no samḇayang montok dagai, oi tobpinai ngaavi'.
52005026	Tobio' no saviavi' i tobpinai miampai tungub toḇitua.
52005027	Ponuu' ngaavi' ku, id di ngaan di Tuhan, nopo nga' do iti suat nopo nga' maan basao' doid saviavi' di tobpinai.
52005028	I graasia di Tuhan Jesus Kristus dotokou miampai i' diozu.
53001001	I Paul, Silvanus om Timothy, kumaa doid di Eklizia id Thessalonica i id di Kinoingan Tama' dotokou om di Tuhan Jesus Kristus;
53001002	Graasia doid diozu om pibabasan mantad di Kinoingan i Tama' om di Tuhan Jesus Kristus.
53001003	Mositi' tomoimo zikoi monongkotohuod di Kinoingan montok diozu, oi tobpinai ngaavi'; uha' kozo tinopot, tu' kotumḇazaan diozu kikoimazaan kozo do gumazo om i pogigiiginavaan i kivaa do tosoosonguhun diozu do montok saviavi' nga' au' insan tumood do umuang.
53001004	Poingamung di eklizia ngaavi' di Kinoingan maganu zikoi do kounsikaan poimḇiḏa' id diozu montok do kataanan om kotumḇazaan diozu do id siibo' do saviavi' i kopongunḏasaan om kosusaan maan diozu boboo'.
53001005	Saviavi' iti do popokito do kopomḇisalaan di Kinoingan nopo nga' otuhid, mooi do o'ium kou daa do mipadan di pomolintaan di Kinoingan; iti nopo nga' montok di sabap diti no do ounḏoso kou do baabaino.
53001006	Tu' kotuhidan di Kinoingan nopo nga' pointantu' kozo no mai' do mongomoi do kosusaan maan poimango' do id sontob di baabaino do popoimang do kosusaan do id diozu,
53001007	om montok diozu i baabaino do umunḏoso do kosusaan, koinsasamadan i' miampai dagai, do ontok i Tuhan Jesus mimḇuhai mantad surga miampai di tasab ngaavi' do kuasa' dau.
53001008	Mikot mai' isido do pointanga' do tapui miisinḏab; popoukum mai' isido do ukum do id sontob di au' monoimo di Kinoingan om mada' do monoimo di aḇal tavasi' di Tuhan Jesus dotokou.
53001009	Ukum doid dioho' nopo nga' maan tagako' sohiihinaid aiso kopupuson, au' poomungon id di kotinḏapaan di Tuhan om id di koḇontugan do kavakasan dau
53001010	do ontok dino tadau ontok mikot isido do maan ḇontugo' do poingamung di tongoḇitua dau om koimazaan kozo do saviavi' di otumḇazaan id disido; om poingamung kou no di sontob notumḇazaan do kososian za.
53001011	Id sabap diti no do pointihomḇus zikoi nogi' do sumamḇayang do mamadadi mai' diozu i Kinoingan dotokou do mipadan do kapamahaavan dau, om maza' do kuasa' dau do monuhuk do saviavi' hizab diozu montok kovosian, om momongo togonop do saviavi' di nimaan diozu maza' do kotumḇazaan;
53001012	mooi do i ngaan di Tuhan Jesus Kristus dotokou aḇantug daa id diozu om iziozu id disido, maza' di graasia di Kinoingan dotokou om di Tuhan Jesus Kristus.
53002001	Kokomoi di koikatan di Tuhan Jesus Kristus dotokou, oi tobpinai ngaavi', om do otimung tokou doid disido:
53002002	kada' no gia do ouhan kozo do oompuvong toi ko' otigagang mantad do toomḇo noopo o kopogoohungungan toi ko' toomḇo noopo o kopoihaan toi ko' toomḇo noopo o suat magampa do mantad dagai, i manaak pomusaavan do i Tadau di Tuhan nokoikot no.
53002003	Kada' no potuutumḇazaai po o iisai noopo tuhun do momoduung diozu do id toomḇo noopo lahan. Au' i' aantakan ii do gisom i' do opongo aantakan i Kagagaan Tagazo om do nokoimḇuhai i Songuhun talaat, i Songuhun natagak,
53002004	i Sangod, i popoingkavas dau sonḏii' do id savat do potitikid di pungaanan kaaka do i Kinoingan toi potuḏuvan do kasamḇaan do popo'iikau dau sonḏii' do id tiikoon-laja' id tizonon toḇitua di Kinoingan om poposohimḇou di pagagampa do isido no i Kinoingan.
53002005	Koonḏom kou motuu di kopoihaan ku diozu kokomoi diti ontok di miniampai zou po diozu?
53002006	Om koiho kou, ponogi', do nunu i kakaal momogong disido do mintahang mantad koimḇuhazan dau do poguhu di timpu nakatantu' dau.
53002007	I katapatan-taahom-lati' do kalaatan nopo nga' poingkalaja' no do baino, nga' oidu' nopo i momogong dii,
53002008	om nga' i Songuhun talaat mimḇuhai mai' do poingintahang kozo. Umḇakon mai' di Tuhan isido di puobo di kabang dau om punsoon mai' isido di kointahangan taḇantug dau do id koikatan dau.
53002009	Nga' i koikatan di Songuhun talaat nopo nga' atanḏaan mai' di Saitan (Logon) i poingkalaja' id saviavi' kavo do kosunḏuvan ngaavi' om tanḏa' ngaavi' om koimazaan ngaavi' pilasu',
53002010	om potitikid kopomodungaan talaat potuḏuvon do id sontob di id di lahan do koumḇakan tu' au' mai' izioho' monoimo di koginavaan di katapatan om do apasi nodii.
53002011	Om ino no poogi' do pougadon di Kinoingan do id dioho' o iso' kuasa' i papaahau di tuhun ngaavi' mooi do otumḇazaan izioho' do nunu i tovudut,
53002012	om mooi do sontob di au' otumḇazaan di katapatan om maganu do kounsikaan dioho' do id kalaatan nopo nga' saviavi' do oukum.
53002013	Nga' mositi' tomoimo zikoi do monongkotohuod di Kinoingan do montok diozu, oi tobpinai ngaavi' i ginovoon di Tuhan, tu' minomihi' diozu i Kinoingan do mantad di tinimpuunon i' do maan tomposizo' di Spiritu i mamadadi dotokou do oḇitua om maza' do kotumḇazaan id di katapatan.
53002014	Maza' di aḇal tavasi' za hinoou kou disido doid diti mooi do apatut magampa kou sabaagi do diozu sonḏii' di koḇontugan di Jesus Kristus Tuhan dotokou.
53002015	Dadi', ingkakat poimpantod, oi tobpinai ngaavi', om tanud no di koubasan ngaavi' noko'ia' za diozu, maza' do boos po toi ko' kabang po toi ko' suat.
53002016	Dau sonḏii' no daa i Tuhan Jesus Kristus dotokou, om i Kinoingan Tama' dotokou ii nakapanaak dotokou do koginavaan dau om, maza' di graasia dau, om ingkaa o kopongunsuban au' miho tumood om do ingkaa o kahansanan pointantu',
53002017	do mongunsub diozu om papavakas diozu do id potitikid boos om koimaan tavasi'.
53003001	Touvi no, oi tobpinai ngaavi', sumamḇayang kou no montok dagai do i aḇal di Tuhan tumongkop no daa tosiisikap, om otoimo miampai kapantangan miaga di ingkaa no ii doid diozu;
53003002	om sumamḇayang kou no do atampasi zikoi no daa mantad tuhun tongogouvit om talaat, tu' okon ko' potitikid tuhun do kivaa kotumḇazaan.
53003003	Kaanu kou humansan do id di Tuhan, i manaak mai' diozu do kavakasan om mintamong diozu mantad di Songuhun talaat,
53003004	om izikoi, id di Tuhan, kivaa potitikid kahansanan id diozu, do maamaso kou mimang om muzu do mimang do saviavi' i booson za diozu.
53003005	Boohingon no daa di Tuhan o ginavo ngaavi' diozu kumaa doid di koginavaan di Kinoingan om di kataanan di Kristus.
53003006	Id di ngaan di Tuhan Jesus Kristus, mongunsub zikoi diozu, oi tobpinai ngaavi', do umivad mantad toomḇo noopo di tobpinai ngaavi' ii mogiigizon do koposizon au' pointanud tuntaban tavasi', okon ko' pointanud di koubasanan notoimo diozu mantad dagai.
53003007	Koiho kou do ingkuo kou do apatut maganu dagai do sabaagi poomitanan diozu: izikoi nopo nga' okon ko' i au' pointanud do tuntaban tangavasi' om tongotopot do ontok di miampai zikoi po haid diozu,
53003008	om au' zikoi nogi' insan minonoimo do takanon mantad diisai noopo miampai au' minamḇalai montok di; au', pinakalaja' zikoi miampai vinakas-au'-oohu'-ohu' po, sodop om tadau, mooi do au' adadi do simḇagat-kadadaa' doid toomḇo noopo diozu.
53003009	Iti nopo nga' okon ko' do aiso kopotutan dagai do mimang do ingkaa, nga' mooi do mamadadi dagai sonḏii' do iso' poomitanan montok diozu do momit.
53003010	Minongunsub zikoi diozu do ontok di miniampai zikoi diozu do au' papakavasa' diisai noopo do makan nung minada' no isido do pakalaja'.
53003011	Baino koongou zikoi do kivaa vookon diozu i mogiigizon do koposizon ngaavi' miampai-aiso do toomḇo noopo o kotonudan-tuntaban-tangavasi', au' pakalaja' izioho' sonḏii' nga' manangkangau i' do tuhun ngaavi' suvai do pakalaja'.
53003012	Id di Tuhan Jesus Kristus, mongunsub om momohoou zikoi do id tuhun ngaavi' miaga diti do muzu poimiizo kozo do pakalaja' om monginḏapu' di takanon i akanon dioho'.
53003013	Oi tobpinai ku ngaavi', kada' kou no koinsan-insan po do asavaho do mimang do nunu ii kotunud.
53003014	Nung iisai noopo o mada' do mimozo' do nunu iti nokosuat ku id diti suat, puhonuon no isido om kaahi-ahi no do mimang do nunu noopo miampai disido, mooi do oikum-ikum mai' isido do dau sonḏii',
53003015	sunḏung ingkaa nga' okon ko' tompuanon diozu isido do miaga koi' gagut, nga' do popotunud kou i' disido sabaagi tobpinai.
53003016	Dau sonḏii' no daa i Tuhan do pibabasan do manaak diozu do pibabasan do id saviavi' timpu om id potitikid lahan. I Tuhan miampai diozu saviavi'.
53003017	Iti kotobian nopo nga' suat-tuntuu' ku sonḏii' — i PAUL. Iti nopo nga' i tanḏa' do katapatan id potitikid suat; iti nopo nga' suat ku sonḏii'.
53003018	I graasia di Tuhan Jesus Kristus dotokou miampai no daa diozu saviavi'.
54001001	I Paul, i apostol di Kristus Jesus nosuu' di ponuu' di Kinoingan Mononobus dotokou om di Kristus Jesus kahansanan dotokou,
54001002	kumaa doid di Timothy, dogo' do tanak totopot id di kotumḇazaan. Graasia, kosianan om pibabasan mantad di Kinoingan i Tama' om mantad di Kristus Jesus Tuhan dotokou.
54001003	Ontok maso ku pinougadan doid Macedonia, minongunsub zou diau do tumimpoon id Ephesus do monontuduk do tuhun ngaavi' pointantu' do kada' popotongkop do kopongia'an poinhasa'
54001004	toi ko' manaak kopokinangaan doid tanong-guuguhu' ngaavi' om susuzan sinakagon ngaavi' au' opuupupusan; iti konunu ngaavi' nopo nga' mogovit noopo do kopiduvaan ginavo ngaavi' om okon ko' popotihomḇus do atag di Kinoingan i tinuidong do id kotumḇazaan.
54001005	I kotutukon touvi do id toomḇo iti koponontudukan do tumuḏu nopo nga' koginavaan, humabus mantad ginavo toniting, nitungan tataakas om kotumḇazaan totopot.
54001006	Vookon tuhun nokohidau di lahan doid diti konunu ngaavi' om minaahing doid kapanangkaan taiso suang, kuminam ḏumadi do mongingia' ngaavi' di Unḏang-unḏang;
54001007	nga' au' nakalati' izioho' di boos ngaavi' gunoon dioho' om au' nogi' nakalati' di ahal ngaavi' kokomoi di boos tangavakas i toodoon dioho'.
54001008	Poingiho tokou kozo do i Unḏang-unḏang nopo nga' avasi', nga' ontok noopo do gunoon ii do pointunud kozo, do id di kopomolotian do unḏang-unḏang ngaavi' nopo nga' okon ko' nuug montok do tuhun ngaavi' pointunud kogiiginovoo'.
54001009	Okon i' ko' ingkaa, izioho' (unḏang-unḏang ngaavi') nopo nga' montok mamamaḏaanḏang ngaavi' unḏang-unḏang om di tangagaga', montok di au' opining id ugama, om di tangalaat, montok di pakalaat di tongoḇitua om di taiso-kinoingan, izioho' (unḏang-unḏang ngaavi') nopo nga' montok tuhun ngaavi' i mamatai di tama' ngaavi' toi tina' ngaavi' dioho' om montok momomoduso ngaavi',
54001010	montok di magagampad, sompikusai mongingkusai ngaavi', mananazang-tuhun ngaavi', montok momumudut ngaavi' om montok momumudut id ḇisala' — om montok potitikid konunu suvai i kaḏaanḏang doid di kopongia'an totopot
54001011	i mipahud miampai di aḇal tavasi' di koḇontugan di Kinoingan taazou, i aḇal tavasi' i pinahansan doid dogo'.
54001012	Monongkotohuod zou doid di Kristus Jesus Tuhan dotokou, i nakapanaak dogo' do kavakasan. Maza' do minomohoou dogo' doid kotompuanan dau noḇisala' zou disido do kosudong-hansanon,
54001013	sunḏung potuu do mogogohunḏaat di Kinoingan zou haid om monininḏuo om au' popooposongkuo. Kosianan, i' bo, o nopokitanan doid dogo', tu' maso do aiso kotumḇazaan ku minimang zou do id au' monongkoiho;
54001014	nga' i graasia di Tuhan dotokou o minomonu' dogo' miampai kotumḇazaan om miampai di koginavaan i id Kristus Jesus.
54001015	Doiti' iti boobooson i kaanu ko do humansan om aiso tuhun apatut miduvo-ginavo: do i Kristus Jesus minikot doid di pomogunan do manampasi do momimidouso ngaavi'. Izou dogo' sonḏii' no i tagazo kozo no dioho';
54001016	om nung kosianan o nopokitanan doid dogo', iti nopo nga' sabap kinomoi di Jesus Kristus do mamadadi dogo' di poomitanan moguhuan di katabazan dau au' miho aasak do montok saviavi' di suvai tuhun i touvi nopo nga' do humansan id disido do montok koposizon selajul.
54001017	Doid di Laja' aiso kopupuson, i au' miho apatai, au' okito om ii'iso' no Kinoingan, kapantangan om koḇontugan montok sohiihinaid aiso kopupuson. Amen.
54001018	Oi Timothy, tanak-kusai ku, itia ngaavi' no o tutuduk ngaavi' i taakon ku diau, id kotonudan miampai di boos ngaavi' i noboos haid doid diau maza' di profeta ngaavi', mooi do id tanavau dioho' monongkiimang ko daa miaga do susumangod tavasi'
54001019	miampai kotumḇazaan om nitungan tavasi' montok sinḏata' ngaavi' nu. Vookon tuhun pinopobibi' do pomumusoou dioho' om minongumḇak no do kotumḇazaan dioho' o kinotutukon.
54001020	Komozon ku tuhun ngaavi' miaga di Hymenaeus om Alexander, i nopoomḇitan ku doid di Saitan (Logon) mooi do kopinsingiho daa izioho' do okon ko' ḏumadi do mogogohunḏaat di Kinoingan.
54002001	Dadi' mongunsub zou, kumoiso' do saviavi' nopo nga' do kopokionuan ngaavi', samḇayang ngaavi', kopokiinsianan ngaavi' om koponongkotohuadan apatut do taakon montok potitikid tuhun,
54002002	montok laja' ngaavi' om suvai ngaavi' id kokuasaan, mooi do kaanu tokou daa do pamaamasi ngaavi' pibabasan om pokodoit miampai saviavi' kapataakan sonḏii' om kotunudan-kosudong.
54002003	Mimang diti nopo nga' kotunud, om otoimo doid di Kinoingan Mamamasi dotokou:
54002004	mimang isido do potitikid tuhun do atampasi om kodimpot do koihaan poimponu' di katapatan.
54002005	Tu' ii'iso' no i Kinoingan, om ii'iso' no o mananavai id piahatan di Kinoingan om kotuhunan, isido sonḏii' o tinau' tuhun, i Kristus Jesus,
54002006	pinapataak do dau sonḏii' sabaagi tobus montok saviavi'. Iti no i sasi' nakataak do id di timpu pinatantu',
54002007	do i toomḇo do dinadi zou do papapaaḇal om apostol om — moboos zou di katapatan om aiso vudut — songuhun mongingia' doid di kapil ngaavi' do id kotumḇazaan om katapatan.
54002008	Dadi', id potitikid tizonon, mimang zou di kusai ngaavi' do mangakat do pahad ngaavi' dioho' do apantang kozo do id samḇayang, miampai aiso kohohodong toi piuvahan boos.
54002009	Miagaaga diti nogi', do tonḏu' ngaavi' nopo nga' do manambasaan do basaan ngaavi' kosudong om maan basaanai pokodoit om opiodo kozo, miampai-aiso tobuk sinulampik toi amas toi montiala' toi basaan tangapagon;
54002010	pomo'uang vinanus dioho' nopo nga' do mimang di kalaja' tangavasi' i poinsudong montok tonḏu' ngaavi' i magampa do opining id ugama.
54002011	Id timpu koponontudukan, tonḏu' nopo nga' apatut pokodoit om abamantang.
54002012	Aiso kavasaan panaak ku montok tonḏu' do mongia' toi do kivaa kuasa' kumaa doid kusai. Apatut poimizo o tonḏu',
54002013	tu' i zi Adam o nimaan uugo' poguhu om i zi Eva i touvi,
54002014	om okon ko' i zi Adam i binuu'an umahau nga' i tonḏu' i nimaan buu'an umahau om naatu' doid ḏouso.
54002015	Sunḏung ingkaa, tomposizon i' mai' zosido maza' do mogontizan, nga' mamaamasi no ma zosido do koposizon poingimatu om tomoimo id kotumḇazaan om koginavaan om koḇituahan.
54003001	Doiti' iti boobooson i kaanu ko humansan: do mimang do ḏumadi do totuutuo momumuntu nopo nga' momuhizab do kalaja' tapantang.
54003002	Iti no do nookuo i momumuntu tu' mositi' kikogiiginovoo' aiso hasa'. Sansavo do songuhun sinavaan, mositi' isido do kataan-kogiiginovoo', pointunud pongotulan om oingat, obonompuan om songuhun mongingia' tavasi';
54003003	okon ko' mogiginum toinḏamaan, okon ko' tobinghasu-ginavo, nga' ohuud om otoonong, okon ko' tamaha' pinuavangan,
54003004	songuhun kusai i monoina' tavaavasi' do paganakan dau sonḏii' om mamagazo do tanak ngaavi' dau do mimozo' disido om do angapasang kozo:
54003005	ingkuo kaanu o toomḇo noopo kusai i au' kalati' do ingkuo monoina' do paganakan dau sonḏii' do kaanu gumompi di Eklizia di Kinoingan?
54003006	Apatut isido do okon ko' ii kavavagu nadadi do otumḇazaan, tu' biizungon no dati' do kosumḇungan o tuhu disido om kaanu isido di ii om ii ukum miaga di di logon.
54003007	Apatut ponogi' do isido nopo nga' pokovoovosion do tuhun ngaavi' habus, mooi do au' insan aatu' isido doid ngaan talaat om doid di tungkasip di logon.
54003008	Miipiaga ponogi' diti, do dekon ngaavi' nopo nga' mositi' paapantangon, okon ko' duvo diha', uha'-uha' noopo id di ginumu' do hiing-anggur inumon dioho' om miampai aiso kododoot nokohuvat montok do usin.
54003009	Mositi' migit izioho' doid di katapatan-taahom-lati' di kotumḇazaan miampai nitungan tohidang.
54003010	Maan po haid soizuko' izioho', om posuangon do monompuan sabaagi dekon ngaavi' nga' noopo nung aiso no gumaga' dioho'.
54003011	Miipiaga ponogi' diti, do tonḏu' ngaavi' nopo nga' mositi' paapantangon, okon ko' kaka-kaka ngaavi', au' naavuk om miho kozo hansanon.
54003012	Dekon ngaavi' nopo nga' mositi' sansavo ngaavi' do songuhun sinavaan om mositi' tuhun ngaavi' i monoina' tavaavasi' do tanak ngaavi' om paganakan ngaavi' dioho'.
54003013	Sontob dioho' i papapanau tavaavasi' do kalaja' ngaavi' dioho' sabaagi dekon ngaavi' nopo nga' kaanu mai' do ningkokoton takavas montok dioho' sonḏii' om ohou kikuasa' do id ahal ngaavi' kokomoi do kotumḇazaan id di Kristus Jesus.
54003014	Monuat zou diti doid diau id di kahansanan do kaanu zou dati' do mikot doid diau do oduuk no;
54003015	nga' sokio do aamḇanan zou, mimang zou diau do koiho do ingkuo o tuhun ngaavi' do apatut do mingimatu id paganakan di Kinoingan — ino nopo nga', id di Eklizia di Kinoingan poimpasi, toigi-tagazo om tuvou di katapatan.
54003016	Miampai-aiso toomḇo noopo piduvaan-ginavo, i katapatan-taahom-lati' di ugama dotokou nopo nga' totootopot do aahom kozo: Dinadi isido do okito id di tonsi, pinotopot id di Spiritu, nokito do tasab ngaavi', pinaaḇal doid di kapil ngaavi', kinotumḇazaan id pototongkop di pomogunan, pinoinsavat id koḇontugan.
54004001	I Spiritu nokoboos tobuhat-kozo do id suang timpu di timpu ngaavi' touvi no, vookon mamazada' mai' di kotumḇazaan om mokinongou no kozo doid spiritu ngaavi' om doktrin ngaavi' momomoduung i mikot mantad logon ngaavi',
54004002	aahung di pimpuupula' do momumudut ngaavi' i kinitungan ngaavi' do miaga koi' nasaapan do bosi' aagang hinasu':
54004003	mogodu izioho' do kopisasavaan om au' pakasaga' mangakan do takanon ngaavi' i vinangun di Kinoingan do maan toimoo' miampai koponongkotohuadan di saviavi' otumḇazaan om di koiho di katapatan.
54004004	Potitikid konunu i navangun di Kinoingan nopo nga' avasi', om aiso takanon do maan zadaai, nga' maan no ma toimoo' i miampai koponongkotohuadan:
54004005	i boos di Kinoingan om samḇayang o mamadadi di do oḇitua.
54004006	Nung pokoozon nu o saviavi' diti doid di tobpinai ngaavi', iziau no mai' i suupu tavasi' di Kristus om popokito do totootopot nolotian nu i kopongia'an di kotumḇazaan om i doktrin tavasi' i tomoimo natanud nu.
54004007	Kada' no ii'imang po ampai doid susuzan-guuguhu ngaavi' taiso-kinoingan om tanong guuguhu ngaavi' do sinavaan ngaavi'. Hudao' no o diau sonḏii' montok ugama.
54004008	Uha' guno do pomohuzat tinan, nga' i kopomogunaan do ugama nopo nga' aiso gontob, tu' monunui ii do ḏanḏi' do duuduvo montok koposizon doiti' om baabaino om montok di koposizon do mikot;
54004009	ino no o boobooson i kaanu ko humansan om aiso tuhun do apatut miduvo-ginavo diti.
54004010	Komozon ku do i pompod do saviavi' pinogoogovian ginavo pininggisaman kalaja' dotokou nopo nga' do nakakaa dotokou o kahansanan dotokou do id di Kinoingan poimpasi om isido no i Mamamasi di saviavi' tinau' tuhun nga' hobi no kozo do saviavi' ongotumḇazaan.
54004011	Iti no i nunu i potudukon om po'ia'on nu.
54004012	Kada' potumḇazaai o iisai noopo do au' momohizo diau tu' omuhok ko, nga' imang no dadi do poomitanan doid saviavi' di otumḇazaan id di kalaalahano' do moboos om umula ko, om id koginavaan nu, kotumḇazaan nu om niniting nu.
54004013	Gisom kodimpot zou, pataako' no o diau sonḏii' doid mamḇasa' doid di tuhun ngaavi', mongunsub om mongia'.
54004014	Kivaa do diau id diau do taak poinspiritu i nataak doid diau do ontok di minoboos i profeta ngaavi' om i tinimungan di tongotuutuo pinapaampam do pahad ngaavi' dioho' do id diau; kada' daadazo' ii.
54004015	Potumḇazaai no ii do adadi do kopomohizaan nu om toinaon nu, om potitikid tuhun kokito mai' do kobuuon nu.
54004016	Kobongitung no kokomoi do nunu maan nu om nunu po'ia'on nu; tumaan no id diti, om id diti lahan no do manampasi ko mai' do duuduvo diau sonḏii' om sontob di mokinongou doid diau.
54005001	Kada' pobooboos po do opodtu doid kusai totuutuo ko' iziau sonḏii', nga' poboos no doid disido miaga do moboos ko doid di ama' nu sonḏii'; toinao' no o kusai tongomuumuhok sabaagi tobpinai kusai ngaavi',
54005002	tonḏu' tongotuutuo sabaagi tina' ngaavi' om tonḏu' tongomuumuhok sabaagi tobpinai tonḏu' ngaavi' miampai saviavi' koimotuvan.
54005003	Koponimḇang no doid tonḏu' nangapatazan sansavo — nung totootopot kozo no izioho' do napatazan sansavo.
54005004	Nung songuhun tonḏu' napatazan sansavo i kivaa tanak ngaavi' toi monongodu' ngaavi', nopo nga' minsingiho po haid izioho' do mimang do kalaja' dioho' doid paganakan ngaavi' dioho' sonḏii' om mamḇalai mahik do tutang dioho' doid mohoing ngaavi' dioho', tu' iti no i nunu i popounsikou di Kinoingan.
54005005	Nga' songuhun tonḏu' i totootopot do napatazan sansavo om osonḏii'an podii nopo nga' nokopopotuḏu no do kahansanan dosido do id di Kinoingan om tumaan do sodop om tadau do id kopokiinsianan ngaavi' om samḇayang.
54005006	I songuhun i momusoou noopo do koimazaan-tivou nopo nga' poimpatai no haid do maso po do kakaal poimpasi zosido:
54005007	ponontuduk no dioho' id diti, ponogi', mooi do koposizon ngaavi' dioho' nopo nga' aiso hasa' daa.
54005008	Iisai noopo i au' mintamong do koobpinoizan ngaavi' dau sonḏii', hobi kozo no nung poingizon izioho' miampai disido, nopo nga' nakapamazada' di kotumḇazaan om hobi-laat ko' songuhun au' otumḇazaan.
54005009	Koposuatan ngaan sabaagi songuhun tonḏu' napatazan sansavo nopo nga' kavasa' noopo montok tonḏu' i sokuukuang no do onom ngoopod toun umul i nasavo do soosonguhun no sansavo.
54005010	Mositi' zosido do songuhun tonḏu' nointutunan montok kalaja' tangavasi' dosido — nakapamagazo po toi zosido do tanak ngaavi' dosido, nokoponompuan doid songkosuvazan ngaavi' om nokopomohiung di hapap ngaavi' di tuhun tongoḇitua di Kinoingan, nakapanakadai do tuhun ngaavi' id kosusaan toi nokopinggiat id saviavi' kavo do kalaja' tavasi'.
54005011	Kada' ponoimo do tonḏu' napatazan sansavo i omuhok po tu' nung popoivad dioho' mantad di Kristus i hizab ngaavi' sanḏad dioho', nga' mimang izioho' do mokisavo vagu',
54005012	om dadi' mongukum dioho' o tuhun ngaavi' do montok au' ouhi' doid di batos no kozo dioho'.
54005013	Suvai ko' ino, minsingiho izioho' do ingkuo ḏumadi do au' pakalaja' om mimpanau no mintikid hamin; om dadi', okon ko' au' pakalaja' noopo, nga' minsingiho izioho' do ḏumadi do kaka-kaka ngaavi' om susumampalag ngaavi' id ahal ngaavi' do tuhun ngaavi' suvai om do moboos do nunu i au' apatut do pobooson.
54005014	Momusoou zou do hobi-vasi' montok tonḏu' napatazan sansavo do sovoon vagu' om kivaa tanak ngaavi' om paganakan do tamangan, om okon ko' manaak di sangod do nunu noopo kosivatan do poposoibau do ahal kapapalaat ngaavi' kokomoi dioho';
54005015	kivaa no vookon i nakabaahing no gumuhi' do tumanud di Saitan (Logon).
54005016	Nung songuhun tonḏu' otumḇazaan kivaa do koobpinoizan ngaavi' napatazan sansavo, apatut zosido do manakadai dioho' om kada' pamadadi di Eklizia do tumaan di ḇalanja' nga' pasakadazo' no ii (i Eklizia) doid sontob di totootopot do napatazan sansavo.
54005017	Tongotuutuo ngaavi' i pakalaja' tavaavasi' do kalaja' dioho' do ontok maso poingkuasa' kalaja' izioho' nopo nga' koinḏapu' do inḏuvo tingadan, hobi kozo no do sontob di pakalaja' tavagat do papaaḇal om mongia'.
54005018	Miaga di booson do ḇuuk toḇitua: Mositi' au' ko mamagalanjang do kabang do tontohuan sapi' do ontok maso i mongogik di ganḏum; om vagu': I pakakalaja' nopo nga' mipatut di gaji ngaavi' dau.
54005019	Kada' no ponoimo po do toomḇo noopo totonḏos oviton humavan doid songuhun totuutuo sahagi-ngau' sokodungon ii do duvo toi tohu sasi'.
54005020	Nung iisai noopo o id kahasaan, hodongon poingintahang kozo isido, sabaagi kopoingatan doid di suvai ngaavi'.
54005021	Id dumḇangan di Kinoingan, om id dumḇangan di Jesus Kristus om di tasab ngaavi' nopihi' disido, pokuasaon ku iziau do tumanud diti kootulan ngaavi' do au' no manaanampung po om au' insan ḏumadi do aahung maza' do kopoopohuusan.
54005022	Kada' kosikap kozo do poposonḏot do pahad ngaavi' doid diisai noopo, om kada' no ii'imang po pamadadi diau sonḏii' do kouvang id ḏouso diisai noopo suvai; potihomḇuso' no o diau sonḏii' do oniting.
54005023	Apatut mamazada' ko do monginum noopo do vaig om ponginum no do hiing-anggur tokuudi' montok di sabap do ponguta' nakan nu om di ovong ngaavi' saasau' do toluo nu.
54005024	I kahasaan ngaavi' do vookon tuhun nopo nga' pointahang do ahaid po do poguhu mikot izioho' doid di koponitungan, naamot do i suvai ngaavi' nopo nga' kivaa do hasa' ngaavi' i au' ointahangan do gisom touvi.
54005025	Miipiaga dino nogi', do i tavasi' i maan do tuhun ngaavi' kaanu ḏumadi do poingintahang; nga' ontok potuu do au' kaanu ii, nga' au' kaanu ii do tumihomḇus poinhosok.
54006001	Saviavi' i id siibo' di poku' do koudipanan mositi' kivaa kapantangan au' asavaho montok do tuan ngaavi' dioho', mooi do i ngaan di Kinoingan om kopongia'an dotokou au' oovit doid ngaan-au'-avasi'.
54006002	Sontob di ongotumḇazaan o tuan ngaavi' nopo nga' okon ko' do au' mamantang dioho' tu' sabap tobpinai ngaavi' izioho'; okon ko' ingkaa nga', apatut izioho' do hobi podii do monompuan dioho', tu' sontob di kaanu di kounalan do kotoina'an dioho' nopo nga' ongotumḇazaan om koginavaan doid di Kinoingan. Iti no i nunu i po'ia'on om pounsubon nu.
54006003	Iisai noopo i popo'ia' do nunu noopo i suvai om au' tumanud di kopongia'an pointunud, i di Tuhan Jesus Kristus dotokou, i doktrin — i id kotonudan miampai ugama totopot,
54006004	nga' osumḇung om aiso tolotian, om nga' kikomungkangan i' ii tu' mongudizo do potitikid konunu om monongkiuva-boos kokomoi do boos ngaavi'. Saviavi' i kaanu mikot mantad diti nopo nga' kapapahadan, pioduan boos tangahasu' om kopongonḏugaan talaat;
54006005	om pioduan au' opupusan do tuhun ngaavi' nongozomutan id pomumusoou om noovian do katapatan, om momusoou do ugama nopo nga' iso' lahan do monoodo do untung.
54006006	Ugama, nopo bo, nga' mogovit i' do untung ngaavi' tagazo, nga' doid sontob noopo di asantaban miampai do nunu i kivaa dioho'.
54006007	Aiso i' novit dotokou doid di pomogunan, om aiso i' taanu dotokou do maganu mantad diti;
54006008	nga' kivaa nopo naku do takanon om basaan dotokou, nga' asantaban tokou no mai' miampai dino.
54006009	Tuhun ngaavi' i hangadon do ḏumadi do puavang nopo nga' lolopon doid ponginaman; otungkosipan izioho' doid saviavi' kavo do kobosuanan om hizab tangalaat i popotudok do tuhun ngaavi' doid koumḇakan om kovuzasan.
54006010	“I koginavaan do usin nopo nga' i gamut do saviavi' kalaatan” om kivaa no vookon i, momogusa' dii, do nakaahau no mantad di katapatan om ingkaa no do nakapanaak di koduuduvo ngaavi' dioho' do songkuo noopo ginumu' do ganit ngaavi' kapatai.
54006011	Nga', sabaagi songuhun nakataak doid di Kinoingan, ivadai no o saviavi' dino. Mositi' tumuḏu ko do ḏumadi do pointunud om opining-ugama, noponu' miampai kotumḇazaan om koginavaan, kataanan om kohuudan.
54006012	Ponongkiimang no di pononongkiimang tavasi' do kotumḇazaan om hontozo' no i koposizon selajul (aiso kopupuson) i doid toomḇo ko do nohoou om montok dii no do minonoodo ko do kotonudan tavasi' nu do kotumḇazaan do id dumḇangan do sasi' togumu'.
54006013	Baino, id dumḇangan di Kinoingan, i puun do saviavi' koposizon, om id dumḇangan di Jesus Kristus, i suminasi' doid kalaja' tavasi' dau do kotumḇazaan id dumḇangan di Pontius Pilate, suu'on ku iziau
54006014	do mimang do saviavi' noponuu'an diau, miampai aiso hasa' ngaavi' toi au'-kotuhukan ngaavi', gisom di kointahangan di Tuhan Jesus Kristus dotokou,
54006015	i ontok di timpu nokoikot maan mai' pointahango' di Kinoingan, i aazou om ii-ii no Momomolinta' do saviavi', i Laja' do laja' ngaavi' om i Tuhan do tuhan ngaavi',
54006016	i soosonguhun no au' miho apatai, i pogiigizanan dau nopo nga' id tanavau au' oinsamakan, i aiso do tinau'-tuhun nokokito toi kokito: doid disido no o kapantangan om kuasa' aiso kopupuson. Amen.
54006017	Tudukan i sontob puavang id kotos ngaavi' diti pomogunan do apatut izioho' do kada' kosumḇung om apatut do popotuḏu do kahansanan ngaavi' dioho' do okon ko' do id usin, i au' miho hansanon, nga' do id di Kinoingan i manaak tosiisima' kozo dotokou do saviavi' i gunoon dotokou montok kasanangan dotokou.
54006018	Izioho' nopo nga' do mimang do tavasi' om mimang puavang id kalaja' tangavasi', otohuod id kapanaakan om tomoimo potounḏa' do mamaagi —
54006019	iti no i lahan do kaanu izioho' do monima' monguntun do ginumu' pukuon tavasi' montok di touvi nung mimang no izioho' do manansanganu di ii-ii no koposizon i totopot.
54006020	Oi Timothy koginavaan ku, hizoon no kozo o saviavi' i nimaan pahansano' doid diau. Baahing no mogidu' mantad pogibaabaasan ngaavi' doun poopomogunan i taiso-kinoingan om di au'-kopiunungan ngaavi' di toihaan i okon i' kozo ko' toihaan;
54006021	maza' do monogok diti, vookon nokohisang no di dimpoton do kotumḇazaan. Graasia miampai diau.
55001001	Mantad di Paul, apostol di Kristus Jesus maza' di hizab di Kinoingan id kotonudan miampai di ḏanḏi' dau do koposizon id Kristus Jesus,
55001002	kumaa doid di Timothy, oi tanak kusai do koginavaan ku. Graasia, kosianan om pibabasan mantad di Kinoingan i Tama' om mantad di Kristus Jesus Tuhan dotokou.
55001003	Sodop om tadau do monongkotohuod zou di Kinoingan i tompuanon ku miampai nitungan toniting miaga di nimaan di taki-aki ngaavi' ku. Onḏomon ku iziau id samḇayang ngaavi' ku do tomoimo nopo sodop om tadau;
55001004	onḏomon ku i lomou ngaavi' nu om hangadon do kokito vagu' diau do momogonop do kaanḏasan ku.
55001005	Onḏomon ku nogi' i kotumḇazaan nu ouhi', iso' kotumḇazaan i minizon haid id di odu' nu Lois, om id di ina' nu Eunice, om otumḇazaan zou do poingizon nogi' id diau.
55001006	Ino no do nookuo tu' poposoou zou diau do baino do mongizap do poposinḏab tapui di taak di Kinoingan i poinsanganu nu maza' di kapaampaman di pahad ku ngaavi'.
55001007	Au' i' minanaak dito i Kinoingan do sunḏuvan (spiritu) do katatahou, nga' i Spiritu do kuasa' om koginavaan om koipapan sonḏii'.
55001008	Dadi' au' ko i' insan do maan poikuukumo' do sumasi' doid di Tuhan dotokou, toi oikum-ikum dogo' do nadadi do pointolungku' dau; nga' maagi id kosusaan ku ngaavi' montok di sabap di aḇal tavasi', humansan do id di kuasa' di Kinoingan
55001009	i nakapanampasi dito om minomohoou dito do ḏumadi do oḇitua — okon ko' sabap do toomḇo noopo konunu noimaan dito sonḏii' nga' montok di tuḏu dau sonḏii' om maza' di graasia dau sonḏii'. Iti graasia nopo nga' nakataak no haid doid dito, id Kristus Jesus, poguhu di tinimpuunon do timpu,
55001010	nga' pinointahang iti do miiminaza' no di kointahangan di Mamamasi Jesus Kristus dotokou. Nopuhas noidu' disido o kapatazon, om noovit disido doid kanavaon o au' miho apatai om koposizon maza' di aḇal tavasi';
55001011	ii id diisai o kotompuanan do dinadi zou do papapaaḇal, apostol om mongingia'.
55001012	Ino no do nookuo tu' poimpiuman zou do kounḏasaan ngaavi' ku do baabaino; nga' au' zou i' oikum-ikum, tu' koiho zou do id diisai o pinoizanan ku do kahansanan ku, om aiso i' kozo piduvaan-ginavo ku do kaanu isido do mintamong do gisom dino Tadau di nunu i pinahansan ku doid disido.
55001013	Potihomḇuso' no sabaagi ponokotiuvan nu i kopongia'an tavasi' noongou nu mantad dogo', id di kotumḇazaan om koginavaan i id di Kristus Jesus.
55001014	Miampai di sakadai di Spiritu Toḇitua ii poingizon id dito, tamangai no ino konunu tapagon-kozo-hoogo ii nakataak id kahansanan.
55001015	Miaga di oihaan nu, do i Phygelus om Hermogenes om saviavi' i suvai id Asia nakapamazada' no dogo'.
55001016	Ahansan zou di Tuhan do otohuod mai' doid saviavi' di paganakan di Onesiphorus, tu' saasau' isido do nadadi do i koinsasamadan doid dogo' om au' insan noikum-ikum do ḇalantai ngaavi' ku.
55001017	Okon i' ko ingkaa nga', kodimpot nopo isido doid Rome, minogium kozo isido dogo' om noko'ium dogo'.
55001018	Po'iumon no daa di Tuhan isido do kosianan di Tuhan do ontok dino Tadau. Moomogot o diau do toihaan ko' iisai noopo suvai do songkuo ginumu' sakadai disido dogo' do id Ephesus.
55002001	Montok diau nopo, oi tanak kusai ku, nga' paganu no do kavakasan mantad di graasia i id Kristus Jesus.
55002002	Pohomḇuso' no doid tuhun ngaavi' miho hansanon i nunu i noongou nu mantad dogo' maza' do ogumu' o sasi' mooi do izioho' nga' kaanu mai' mongia' dovokon ngaavi'.
55002003	Imang no taan miampai do diau do baagi do kosusaan ngaavi', miaga do susumangod tavasi' di Kristus Jesus.
55002004	Aiso i' tongosonguhun i id kotoinaan-sumangod muubuzu kozo do papaampai do dau sonḏii' id di ahal ngaavi' do koposizon do tuhun-toomod, tu' mositi' mamahantoi isido di kasagaan di tuhun i pinoposuat disido;
55002005	toi vagu' songuhun i sumuang id iso' piboi'an sipoot nopo nga' kahantoi noopo nung monongkibai' isido id di sipoot ngaavi' — kaanu isido mamahantoi do iso' vava' noopo nung nokoponongkibai isido tumanud di kootulan ngaavi';
55002006	om vagu', ii i' momumutanom i pakalaja' tavagat i kivaa di pagagampa koiso' do id di tanom i oomot.
55002007	Pomusaavai no o nunu i noboos ku, om i Tuhan o manaak mai' diau do kopomolotian poimponu'.
55002008	Onḏomo' no i aḇal tavasi' i poingovit ku, “I Jesus Kristus notungag mantad di poimpatai, nasakag mantad di tinau' di David;”
55002009	iti nopo nga' do id sabap diti no do tumaan zou miampai kounḏasaan, maan potuu ḇalantazai miaga do tuhun-nakahasa'. Nga' aḇal di Kinoingan nopo nga' au' aanu mamḇalantai.
55002010	Ingkaa no do tumaan zou montok di sabap di sontob nopihi', mooi do izioho', ponogi', nga' kaanu daa di kopomosizan i id Kristus miampai koḇontugan aiso kopupuson.
55002011	Doiti' iti boobooson i aanu nu humansan: Nung napatai tokou miampai disido, dadi' mamaamasi' tokou mai' miampai disido.
55002012	Nung tumaan tokou, dadi' momolinta' mai' tokou miampai disido. Nung au' tokou manansanganu disido, dadi' au' mai' manansanganu dotokou isido.
55002013	Nung aiso inuhi' dotokou, kakaal isido do ouhi', tu' au' kaanu isido do au' manansanganu do dau sonḏii'.
55002014	Poonḏomon no izioho' diti; om poihoon izioho' id di ngaan di Kinoingan do mositi' aiso kopimḇalatakan kokomoi do boos ngaavi': saviavi' di taanu-anu diti nopo nga' i koumḇakan do sontob di poingongou.
55002015	Ponoodo no do potitikid pinggigisom do popotinḏapou diau sonḏii' id dumḇangan di Kinoingan sabaagi pakakalaja' notoimo i au' i' tagal oikum-ikum, nga' i tumanud di aḇal do katapatan do id lahan totuhid.
55002016	Kada' ampai do pogibaabaasan ngaavi' doun poopomogunan taiso-kinoingan — mogovit noopo ngaavi' ii doid modu'-sodu' om modu'-sodu' mantad ugama totopot.
55002017	Boos do id kavo diti nopo nga' popotongkop do kobuntungan miaga do bongkuang (tonsi-mimang-buntung), miaga id di kaantakan di Hymenaeus om Philetus,
55002018	i kusai ngaavi' i nakaahau mantad di katapatan, magampa do i kotungagan nopo nga' naantakan no. Mongusang izioho' do kotumḇazaan do vookon tuhun.
55002019	Sunḏung ma do ingkaa, poinggiot potuidong i vatu posumpakan notinagas di Kinoingan, om itia no i saap-kaput do id diti: “Kotutun i Tuhan do sontob di dau sonḏii',” om “saviavi' i momohoou do id di ngaan di Tuhan mositi' umivad do kalaatan.”
55002020	Okon ko' saviavi' i pinggan id hamin tagazo do tinoodo do amas om piok; vookon tinoodo do kazu toi tana'-hagit: iho' guhu nopo nga' igitan id kapantangan, iho' touvi nopo nga' igitan do omula hoogo.
55002021	Nung songuhun mangakat dau sonḏii' popoinsodu' mantad diti kahasaan ngaavi' booson ku, adadi mai' isido do pononohud igitan id kapantangan, pointaak om kosudong montok di Tuan, potounḏa' montok toomḇo noopo kalaja' tavasi'.
55002022	Baahing no mogidu' mantad di linaat topiipiumanan ginavo ngaavi' do komuhakan, pongitung kozo no do id kotunudan, kotumḇazaan, koginavaan om pibabasan, id kopiisaan miampai saviavi' di sontob momohoou do id di Tuhan miampai ginavo toniting.
55002023	Ivadai no iti kobosuanan ngaavi' om panangkaan ngaavi' au' katanud tuntaban pointunud, poinlati' do manaak noopo iti ngaavi' do kosoibaan doid pioduan ngaavi':
55002024	om songuhun suupu di Tuhan nopo nga' mositi' au' umampai id pioduan ngaavi', nga' mositi' otohuod (avasi') doid tikid tuhun, songuhun mongingia' tavasi', om kotoboi.
55002025	Mositi' ohuud isido do ontok popotunud isido do tuhun ngaavi' i gumaga' disido, id di kahansanan do manaak daa dioho' i Kinoingan do kosimḇanon do pomumusoou mooi do kotutun izioho' di katapatan
55002026	om mikot doid koimotuvan ngaavi' dioho', umidu' mantad di tungkasip di logon om minamadadi dioho' do ginakom ngaavi' dau om pinoposujut dioho' doid hizab dau.
55003001	Uha'-uha' motuu o kotontuan nu do id di tadau ngaavi' touvi no kivaa mai' do vookon timpu tosusa'.
55003002	Tuhun ngaavi' ḏumadi mai' do oinḏamaan momusoou montok dioho' sonḏii' noopo om tamaha' pinuavangan, mingazou sonḏii', akakat kogiiginovoo' om ongopodtu; au' obingimozo' doid mohoing ngaavi' dioho', au' monongkotohuod, au' monongkoiho do ugama;
55003003	aiso kogiiginavaai om ongogouvit; momimitana' ngaavi' mai' izioho', gonsuvak tangakalag, ongosiou angagauk om gagut ngaavi' do potitikid konunu i angavasi';
55003004	angaahom taka talaat om ongotolog om ouhau do kosumḇungan, pihi' po dioho' o kasantaban ginavo dioho' sonḏii' ko' Kinoingan.
55003005	Potihomḇuson i' mai' dioho' i kokiikitanai dahabus do ugama nga' nakapamazada' i' mai' di kuasa' ponongsuang dii. Ivad no mantad tuhun ngaavi' miaga diho'.
55003006	Miaga do kavo diho', ponogi', nopo nga' kusai ngaavi' i popoopolumḇok dioho' sonḏii' doid paganakan ngaavi' mooi do kaahung do tonḏu' ngaavi' bosuon i nopudsuvan natanagan miampai ḏouso ngaavi' dioho' om tumanud do hizab-tivou mogisuususuut,
55003007	tomoimo mogium pinsingihaan, nga' au' kaanu-anu po do mikot doid koihaan di katapatan.
55003008	Miaga nopo di Jannes om di Jambres do minada'-mimozo' di Moses, dadi' iti kusai ngaavi' nopo nga' minada'-mimozo' di katapatan, pomumusoou ngaavi' dioho' mimang buntung om kotumḇazaan dioho' poimpilasu'.
55003009	Nga' au' mai' kaanu izioho' do muzu do osoosodu' po: kobosuanan dioho', miaga di diho' duvo kusai, mositi' ḏumadi do poingintahang doid potitikid tuhun.
55003010	Iziau, nopo bo nga', nakatanud do kopongia'an ku, lahan ku do mamaamasi, tuḏu ngaavi' ku, kotumḇazaan ku, katabazan ku om koginavaan ku, kataanan ku
55003011	om i koponusaan ngaavi' om kounḏasaan ngaavi' ii minikot doid dogo' id tizonon ngaavi' miaga do Antioch, Iconium om Lystra — saviavi' i koponusaan nataanan ku; om i Tuhan nakapanampasi dogo' mantad potitikid toiso'-iso' dioho'.
55003012	Nga' iisai noopo tuhun i kuminam do mamaamasi id kataakan doid di Kristus nga' pointantu' no do maan susao';
55003013	do namot diti minghaahasu tangalaat do mugad mai' mantad alaat kumaa doid hobi-laat, momoduung do suvai ngaavi', om izioho' sonḏii' o oduung.
55003014	Mositi' tumihomḇus ko doid nunu i noko'ia' diau om oihaan nu do otopot; onḏomon do iisai haid i mongingia' ngaavi' nu,
55003015	om ingkuo, do mantad po di tanak ko, nokoiho ko di ḇuuk tongoḇitua — mantad diti ngaavi' do kaanu ko minsingiho di kabaahan i mogovit doid kopomosizan maza' do kotumḇazaan id di Kristus Jesus.
55003016	Saviavi' ḇuuk toḇitua nopo nga' nounsuban di Kinoingan om kiguno kozo montok pangahi do kahasaan, montok popotunud do pamaamasi ngaavi' do tuhun ngaavi' om mongia' dioho' do ḏumadi do pointunud.
55003017	Iti no do ingkuo o songuhun i pointaak doid di Kinoingan do ḏumadi do okuampaan poimponu' om pointounḏa' do montok toomḇo noopo o kalaja' tavasi'.
55004001	Id dumḇangan di Kinoingan om id dumḇangan di Kristus Jesus i ḏumadi do momḇiḇisala' di songimpasi om di songimpatai, monuu' zou diau, id di ngaan di kointahangan disido om di pomolintaan dau:
55004002	paaḇalo' no i aḇal om, toimoon toi au' otoimo, sonsog no id dii. Havano' o kovudutan, potunudo' o kahasaan, panaak no do kopongunsuban — nga' maan o saviavi' miampai katabazan om miampai kopomohizaan do monontuduk.
55004003	I timpu nopo nga' pointantu' do mikot do ontok tuhun ngaavi' au' mai' monoimo do kopongia'an totopot, nga' tohingo ngaavi' dioho' nopo nga' magkato mai' montok toomḇo noopo konunu kavavagu om monimung mai' izioho' do dioho' sonḏii' do saviavi' tinimungan do mongingia' ngaavi' tumanud doid kaanangan ngaavi' dioho' sonḏii';
55004004	om dadi' potutubon mai' dioho' o tohingo ngaavi' dioho' (au' mokinongou) doid di katapatan om gumuhi' mai' doid susuzan-tongovudut.
55004005	Nga' mositi' tumihomḇus ko do pointatap id saviavi' di timpu; imang no taan miampai kounḏasaan; mai' no i kalaja' do popo'ia' di aḇal tavasi'; tuhuko' no i kotoinaan noponuu'an diau.
55004006	Montok nopo dogo' izou, koposizon ku nopo nga' maamaso no potunguon momubus sabaagi kohubukan-tinumon-hiing-anggur om i timpu nokoikot no montok dogo' do tumongkizad.
55004007	Nokoponongkiimang zou no di piimangan tavasi' gisom doid di kopupuson; nakapanangkus zou di pigusaan gisom doid di pomupusan; natanud ku i kotumḇazaan;
55004008	i mikot montok dogo' do baino nopo nga' ii-ii po siga-laja' do kotunudan ii i Tuhan, i momḇiḇisala' pointunud, o papataak mai' doid dogo' do ontok dino Tadau, om okon noopo ko' doid dogo' nga' doid saviavi' i huminangad montok kointahangan disido.
55004009	Minggisom no do mikot om sumoomo' dogo' do tosiisikap taangazan nu.
55004010	Do ingkaa i' di iti, do minamazada' dogo' i Demas montok koginavaan doid diti koposizon om nokougad doid Thessalonica, i Crescens nokougad doid Galatia om i Titus doid Dalmatia;
55004011	i Luke po i miampai dogo'. Oviton i Mark miampai diau; okito ku isido do mananakadai kiguno do id kalaja' ku.
55004012	Nokopopougad zou di Tychicus doid Ephesus.
55004013	Ontok mikot ko, oviton no i kuihib i notimpoon ku miampai di Carpus id Troas, om i hiningkuman ngaavi' suat, hobi kozo no di tinoodo ngaavi' mantad kuhit (binulang).
55004014	I Alexander i modsusupu' luzang nopo nga' nokoimang dogo' do kosusaan togumu'; i Tuhan o mamḇalai mai' disido tumanud do sudong do koimaan ngaavi' disido.
55004015	Ingaton no o diau sonḏii' do kada' do oimaan disido, tu' magavi' ginavo isido do minggisom do monongkibai' do potitikid konunu i booson dito.
55004016	Id di timpu kumoiso' do pinapabanta' zou do tumohig ku, aiso songuhun minikot doid kuut do manakadai dogo'. Potitikid tosoosonguhun dioho' do minamazada' dogo' — au' no daa aḇalatan izioho' montok diti.
55004017	Nga' i Tuhan o id dabping ku om minanaak dogo' do vinakas kuasa', mooi do maza' dogo' do i aḇal kaaḇal daa kozo poimponu' montok kinongoon do saviavi' di kapil; om ingkaa no do natampasi zou mantad di kabang di monḏou.
55004018	I Tuhan o manampasi mai' dogo' mantad saviavi' ponginaman talaat do id dogo', om mogovit dogo' do pointampasi kumaa doid pomolintaan dau poinsurga. Doid disido no o koḇontugan sohiihinaid aiso kopupuson. Amen.
55004019	Kotobian ngaavi' doid di Prisca om di Aquila, om di paganakan di Onesiphorus.
55004020	Tuminimpoon i Erastus do id Corinth, om tinongkizadan ku i Trophimus do maso sogiton id Miletus.
55004021	Minggisom no do mikot do poguhu i' di timpu-tosogit. Kotobian ngaavi' doid diau mantad di Eubulus, Pudens, Linus, Claudia om saviavi' di tobpinai.
55004022	I Tuhan miampai di sunḏuvan nu. Graasia miampai diau.
56001001	Mantad di Paul, suupu di Kinoingan, apostol di Jesus Kristus do mogovit doid di sontob di nopihi' di Kinoingan kumaa doid kotumḇazaan om doid koihaan di katapatan i mogovit doid ugama totopot,
56001002	om do manaak dioho' di kahansanan di koposizon selajul i nabatos di Kinoingan di tahaid no kozo. Au' momudut isido
56001003	om ingkaa no, id timpu noikot, pinoihaan disido i aḇal dau maza' do kapaaḇalan i pinahansan doid dogo' maza' di ponuu' di Kinoingan Mamamasi dotokou.
56001004	Kumaa doid di Titus, dogo' do tanak totopot id di kotumḇazaan i piihangan dito. Graasia om pibabasan mantad di Kinoingan i Tama' om mantad di Kristus Jesus Mamamasi dotokou.
56001005	I sabap do tinimpoon ku iziau id Crete nopo nga' montok diau do mangazu do potitikid konunu i kakaal po do maan om mamadadi do tongotuutuo ngaavi' id potitikid kakaḏazan toniini', id di lahan noboos ku diau,
56001006	ii nopo nga', toiso'-iso' dioho' mositi' do kusai aahi-ahi mantad hasa' (poingimatu), sansavo do songuhun sinavaan, om tanak ngaavi' dau nopo nga' mositi' ongotumḇazaan om okon ko' asabi' do maan tuduo' miampai kogiiginovoo' au' nabaau' toi agauk-agaga'.
56001007	I momumuntu nopo nga' mositi' no do aahi-ahi mantad hasa' (poingimatu) tu' isido nopo nga' hahansanon di Kinoingan: au' insan akakat kogiiginovoo' toi obinghasu' kogiiginovoo', okon ko' oinḏamaan magavuk toi mogugunaam, au' tamaha' pinuavangan;
56001008	nga' obonompuan om guguminavo do kovosian; kiginavo, otuhid kogiiginovoo', opining om koipop sonḏii';
56001009	om mositi' isido do ogiot lumonggivit di aḇal au' koohon di koubasanan, mooi do aanu humansan isido do id duuduvo montok manaak kounsuban id doktrin totopot om montok mangahi do sontob di monongkiuva gumaga' dii.
56001010	Om id katapatan nopo nga' ogumu' tuhun agauk-agaga', i moboos do mogunsamang om kuminam mamadadi dovokon ngaavi' do otumḇazaan dii, hobi kozo no di poingamung di sontob di doun koponunatan.
56001011	Mositi' pokodoiton izioho': tuhun ngaavi' diti kavo nopo nga' mongusang di saviavi' paganakan ngaavi', maza' do mongia' dioho' do konunu ngaavi' i au' apatut izioho' do popo'ia', om mimang dii do montok di sabap do untung tazamut.
56001012	Songuhun dioho' sonḏii' i', songuhun di profeta ngaavi' dioho', i minoboos, “Tuhun ngaavi' Crete nopo nga' au' insan do nunu nga' momumudut ngaavi' no, suang-tahun ngaavi' kohigaganan, saviavi' do kododoot om koo'obu';”
56001013	om ino nopo nga' kopoihaan totopot. Dadi' imang no pagaagavi' ginavo do popotunud dioho', om dodizon izioho' do poinggonop id di kotumḇazaan
56001014	mooi do tumood izioho' do momuhanu di susuzan guuguhu ngaavi' do Johudi om di kootulan ngaavi' di tuhun ngaavi' i maahing mogidu' mantad di katapatan.
56001015	Doid sontob di oniting do dioho' sonḏii', potitikid konunu nga' oniting; nga' doid sontob di nadadi do nobuntung om aiso kotumḇazaan, aiso aanu mamadadi do oniting nga' kobuntungan no id duuduvo id pomumusoou ngaavi' dioho' om id nitungan ngaavi' dioho'.
56001016	Magampa izioho' do kotutun di Kinoingan nga' maza' do kalaja' ngaavi' dioho' nopo nga' mogohim izioho' disido: gugumaga' tangagauk-kozo izioho' om uha'-uha' i' do au' miho hansanon montok toomḇo noopo o kalaja' tavasi'.
56002001	Dadi', montok diau iti, do popo'ia' di koulaalaho' ii mipahud miampai doktrin tohidas.
56002002	Kusai tongotuutuo nopo nga' apatut au' obuudsot, au' nosinlaatan ngaan, uha'-uha' noopo, pointatap avasi' id kotumḇazaan om koginavaan om kataanan.
56002003	Miagaaga ponogi', tonḏu' tongotuutuo nopo nga' apatut umula sabaagi sumudong do tuhun tongopining-ugama, miampai aiso kaka-kapapalaat-ngaan om aiso kotogian do hiing-anggur — mositi' izioho' do ii popopo'ia' ngaavi' do ula kotunud
56002004	om popokito do tonḏu' tongomuumuhok do ingkuo izioho' do apatut guminavo do sansavo ngaavi' dioho' om guminavo do tanak ngaavi' dioho',
56002005	ingkuo do apatut izioho' do kiginavo om oniting, om ingkuo do pakalaja' id hamin ngaavi' dioho', om ḏumadi do ohuud, om mimozo' do sansavo ngaavi' dioho', mooi do ii aḇal di Kinoingan nopo nga' au' osinlaatan.
56002006	Miagaaga ponogi', unsubon o kusai tongomuumuhok do ḏumadi do uha'-uha' noopo id potitikid konunu ii maan dioho',
56002007	om iziau diau sonḏii' manaak do poomitanan do kalaja' tangavasi', maza' do katapatan om pagaagavi' ginavo, ontok mongia' ko, om maza' do aḇal totopot om aiso kahasaan
56002008	mooi do toomḇo noopo havan nga' id katagakan mai', miampai aiso totonḏos do toodoon do gumaga' dito.
56002009	Tudipon ngaavi' mositi' obingimozo' doid tuan ngaavi' dioho' do id potitikid konunu om mimang do nunu pinokianu miampai-aiso ponongkiuva-boos;
56002010	om mositi' aiso koponilutan — mositi' popokito izioho' do kotuhidan poinggonop do id saviavi' timpu, mooi do id potitikid lahan izioho' do kovosian doid di kopongia'an di Kinoingan Mamamasi dotokou.
56002011	Kokito ko, graasia di Kinoingan nopo nga' pinointahang do manampasi di saviavi' tinau' tuhun;
56002012	nokopongia' dotokou ii do apatut tokou do mamazada' do potitikid konunu i kaḏaanḏang doid di ugama totopot om saviavi' topiipiumanan ginavo dotokou doun poopomogunan, mositi' koipop sonḏii' tokou om mamaamasi pointunud om pamaamasi opining-ugama id diti pomogunan baino,
56002013	manḏad id kahansanan montok di ḇalakat i mikot mai' miampai di kointahangan di koḇontugan di Kinoingan tinḏama' dotokou om di Mamamasi Kristus Jesus.
56002014	Pinapataak isido do dau sonḏii' montok dotokou mooi do monobus dotokou mantad saviavi' hasa' dotokou om do momohidang do tuhun ngaavi' do ḏumadi do dau sonḏii' kozo om ohizab do mimang tavasi'.
56002015	Iti no i nunu i mositi' booson nu, mongunsub toi monongkiuva-boos miampai kuasa' poimponu'; au' songuhun apatut mogohimut diau.
56003001	Posoovo' izioho' do ḏumadi do obingimozo' doid di upisol ngaavi' id kuasa'; ḏumadi do pointounḏa' do mimang do avasi' do id potitikid kosivatan;
56003002	okon ko' do mugad momitana' do tuhun ngaavi' suvai nga' ḏumadi do abamabas om ohuud, om tomoimo apasang doid tuhun ngaavi' do saviavi' koozuvan.
56003003	Kivaa do timpu haid do ontok izito nga' au' haid monongkoiho, au' obingimozo' om pinaahau om nudipon do mogisuvai-suvai topiipiumanan ginavo om kopomiubatan ngaavi'; dadi' minogiigizon kito id kalaatan om gaab monusa' dovokon, mogibaabaazat om obingbaazatan kito sonḏii'.
56003004	Nga' ontok pinointahang i tinohuod om koginavaan di Kinoingan Mamamasi dotokou montok do tinau'-tuhun, okon i' ko' sabap do toomḇo noopo o koimaan ngaavi' kotunud do noimaan dotokou sonḏii' ii;
56003005	ii nopo nga' montok i' do aiso sabap nga' ii-ii no koginavaan dau sonḏii' i ouhi' do minanampasi dotokou isido, maza' di vaig kopomohidangan do kohodion-koinvagu om kopongimvoguvan id di Spiritu Toḇitua
56003006	toomḇo do otohuod kozo isido do pinopotungu doid dotokou maza' di Jesus Kristus Mamamasi dotokou;
56003007	mooi do, nokotopot di graasia dau, apatut ḏumadi tokou do tungkusan ngaavi' id kahansanan do koposizon aiso kopupuson.
56003008	Iti no i doktrin i kaanu ko humansan. Mimang zou diau do au' i' magampu kozo do id kopongia'an do saviavi' diti, mooi do i sontob otumḇazaan id di Kinoingan do baabaino do tomoimo daa do pomumusoou ngaavi' dioho' do pointoina' id mimang do kalaja' tangavasi'. Saviavi' iti do avasi', om kiguno montok potitikid tuhun.
56003009	Nga' ivad no mantad kapanangkaan ngaavi' bosuon, om di sontob tutulan nazatan ngaavi' do komohoingan ngaavi', om di piuvahan tongoniini' om piuvahan ngaavi' kokomoi di Unḏang-unḏang — ii ngaavi' nopo nga' aiso guno om mogunsamang.
56003010	Nung kivaa tuhun monongkiuva do nunu ii po'ia'on nu, dadi' opongo po o kopoingatan koiso' om koduvo, kada' nodii pomohizo disido:
56003011	koiho ko mai' do iisai noopo dino kavo-do-tuhun nga' nakaahau om sonḏii' uminukum sabaagi momimidouso.
56003012	Nosuu' ku nopo i Artemas toi i Tychicus kumaa doid diau, minggisom ko no do mamung dogo' id Nicopolis, id nomḇoo do nakapanantu' zou do momoguno di timpu-tosogit.
56003013	Kohizab kozo no do manakadai do id tinḏahanon di Zenas i luyal om di Apollos, om potontuon no do kivaa do dioho' do potitikid konunu gunoon dioho'.
56003014	Saviavi' tuhun dotokou mositi' nogi' do minsingiho do momoguno do timpu dioho' sonḏii' do id mimang do kalaja' tangavasi' montok kogunaan ngaavi' dioho' tomoimo, om okon ko' ḏumadi do aiso asil.
56003015	Saviavi' i miampai dogo' popobuzu do kotobian ngaavi' dioho'. Kotobian ngaavi' doid sontob di guminavo dotokou id di kotumḇazaan. Graasia miampai diozu saviavi'.
57001001	Suat mantad di Sangti Paul doid di Philemon, Kotob Koiso' Mantad di Paul, songuhun pointolungku' di Kristus om mantad di tobpinai kusai dotokou Timothy; kumaa doid di kouvang sompipakakalaja' koginavaan dotokou i Philemon,
57001002	i tobpinai tonḏu' dotokou Apphia, kouvang sompisusumangod dotokou Archippus om i eklizia i mitimḇungak id hamin nu.
57001003	Graasia om i pibabasan di Kinoingan Tama' dotokou om di Tuhan Jesus Kristus.
57001004	Tomoimo do monongkotohuod zou di Kinoingan ku, mangait-ngaan nu id samḇayang ngaavi' ku,
57001005	tu' koongou zou di koginavaan om di kotumḇazaan i kivaa diau montok di Tuhan Jesus om montok saviavi' tuhun tongoḇitua di Kinoingan.
57001006	Sumamḇayang zou do i koponongkikouvangan nu id kotumḇazaan mikot daa doid kopokitanan id koihaan poimponu' do saviavi' di tavasi' i aanu dotokou mimang montok di Kristus.
57001007	Nokotoimo zou do kaanḏasan togumu' om kopongunsuban maza' do koginavaan nu; nokotoonong nu doid kounḏaangan o ginavo ngaavi' di tuhun toḇitua di Kinoingan.
57001008	Iho' no poogi', do sunḏung do id Kristus aiso i' do kopintataadan ku kokomoi do popoiho diau do nunu o kalaja' nu,
57001009	kivaavaa po do mokisakadai zou doid koginavaan nu, do ingkaa zou no diti, i Paul, songuhun tuhun nohoing, om baino pointolungku' ponogi' di Kristus Jesus.
57001010	Mokiinsian zou doid diau montok songuhun i dogo' do tanak, ii nadadi zou do tama' dau do maso poimḇalantai dogo' iti ḇalantai ngaavi': komozon ku i Onesimus.
57001011	Aiso haid guno disido doid diau di poguhu, nga' baino kiguno isido doid duuduvo doid diau om doid dogo'.
57001012	Popougad zou disido gumuhi' doid diau — ino nopo nga', popougad doid diau di ginavo ku sonḏii'.
57001013	Apatut do naanangan zou do monimpoon disido miampai dogo'; nakaanu i' daa isido do ḏumadi do gugumanti' montok diau, do manakadai dogo' do maso zou do id di ḇalantai ngaavi' ii noovit doid dogo' di aḇal tavasi'.
57001014	Sunḏung ingkaa, nga' au' zou minimang do mimang do toomḇo noopo konunu miampai-aiso kasagaan nu; nokopononsog i' daa ii do koimaan nu do kovosian, ii apatut do anḏang-anḏang ingkaa.
57001015	Momusoou zou do noidu' mantad diau i Onesimus do montok timpu naamot, sabap-noopo do mooi do aanu nu isido do poingguhi' montok sohiihinaid,
57001016	do okon nodii ko' sabaagi tudipon, nga' i hobi mogot ko' tudipon, songuhun tobpinai koginavaan; hobi kozo no do koginavaan doid dogo', nga' baino ogumu' kohobizo' doid diau, duuduvo do id di doun tuhun-toomod om id di Tuhan.
57001017	Dadi' nung manaak ko dogo' do toomḇo noopo kopikouvangan miampai diau sonḏii', toimoo' no isido miaga do ingkuo ko do monoimo dogo';
57001018	nung nokopomuhasa' isido doid diau do id toomḇo noopo lahan toi poingutang diau do nunu noopo, pokoozon ii doid kiikila' ku.
57001019	Monuat zou diti do id pahad ku sonḏii', Izou, i Paul, mamḇalai mahik diti — au' ku oiton o tuututang po, i iziau sonḏii' o poingutang doid dogo'!
57001020	Ba nga', oi tobpinai, humansan zou do id diau, id di Tuhan; padansaano' po i ginavo ku do id kounḏaangan, id Kristus.
57001021	Monuat zou miampai kahansanan poinggonop id kotuhukan nu, pointantu' do mimang ko po di mai' do hobi ko' di pokionuon ku.
57001022	Kivaa iso' po konunu: paganu gia do iso' tizonon pointounḏa' montok dogo' do tinḏoozon ku? Humansan zou do maza' do samḇayang ngaavi' nu do maan zou potonḏuhiono' doid diau.
57001023	I Epaphras, songuhun pointolungku' miampai dogo' id Kristus, popobuzu do kotobian ngaavi';
57001024	ingkaa nogi' i pakakalaja' ngaavi' songkouvangan ku, i Mark, i Aristarchus, i Demas om i Luke.
57001025	I graasia di Tuhan Jesus Kristus dotokou miampai no daa di sunḏuvan nu.
58001001	Id ogumu' timpu id di nakatahib om maza' do ogumu' lahan, minoboos i Kinoingan doid di taki-aki ngaavi' dotokou maza' di profeta ngaavi'; nga'
58001002	id timpu dotokou, i tadau ngaavi' touvi no, nokoboos isido doid dotokou id di kotuhunan di Tanak dau, i dinadi disido do tumungkus do saviavi' konunu om i maza' disido no do tinoodo i umulan ngaavi'.
58001003	Isido no i kokiikitanai di koḇontugan di Kinoingan om poingovit di koozuvo' do kotuhunan sonḏii' di Kinoingan, manaan pointihomḇus do saviavi' konunu maza' do ponuu' dau tavakas-kuasa'; om baino do noosod no disido mongidu' o ḏouso ngaavi', naanu (no'iikaan) no disido i tiikoon dau do id di hongon avananan di Laja'-momomolinta' poingkinoingan do id savat.
58001004	Dadi' baino isido nopo nga' poinginsavat do id savat di tasab ngaavi' tu' i ngaan i notungkus disido nopo nga' akavas po ko' i ngaan dioho' sonḏii'.
58001005	Dadi', doid toomḇo di tasab ngaavi', do nokobooboos i Kinoingan: Iziau no i Tanak-kusai ku, tadau baino naanak ku iziau, m toi: Izou mai' i tama' doid disido om isido i tanak-kusai doid dogo'?
58001006	Vagu', ontok mogovit isido di Kumoiso'-nohodi' doid di pomogunan, moboos isido: Pasamḇao' no o saviavi' tasab ngaavi' di Kinoingan doid disido.
58001007	Doid di tasab ngaavi', moboos isido: mamadadi di tongus ngaavi' do mogogovit aḇal ngaavi' dau om di diha' tapui ngaavi' do suupu ngaavi' dau, m
58001008	nga' doid di Tanak-kusai moboos isido: Tiikoon-laja' nu, oi Kinoingan, nopo nga' sohiihinaid aiso kopupuson; om: i sukud-laja' di kopomolintaan dau nopo nga' sukud-laja' do kotuhidan;
58001009	guminavo ko do kotunudan om abaazatan do kalaatan. Iti no do nookuo i Kinoingan, i Kinoingan nu, tu' nokopongumau diau miampai di tumau do kounsikaan, om aiso i' dii do id di havan ngaavi' nu.
58001010	Om vagu': Di tahaid no, oi Tuhan, pinovihiu nu i posumpakan ngaavi' di tana', i tavan ngaavi' nopo nga' i kalaja' di hongon ngaavi' nu.
58001011	Tumahib mogidu' izioho' nga' tuminḏooi ko, saviavi' izioho' humunsoi miaga do kain.
58001012	Miaga do kuihib hingkumon nu mai' izioho', miaga do kain, om avahiu mai' izioho'. Nga' au' ko mai' insan sumimḇan om toun ngaavi' nu nopo nga' au' opuupupusan.
58001013	Doid toomḇo di tasab ngaavi' do nokobooboos po i Kinoingan: Iikau doid avananan ku gisom adadi ku i sangod ngaavi' nu do poimpaan do hapap nu?
58001014	Okon naku ko' saviavi' izioho' do sunḏuvan mononompuan, pinougad do monompuan montok di sontob di tumungkus do kopomosizan?
58002001	Dadi', apatut tokou do mamadadi do pomumusoou ngaavi' dotokou do hobi po do oingat kozo ko' di poguhu i' doid nunu i noko'ia' doid dotokou, mooi do au' tokou apahus ouhun.
58002002	Nung iso' aḇal i noboos maza' do tasab ngaavi' pinapatahang do miho kozo hansanon do potitikid kahavanan om kagagaan minogovit do ukum pointantu' di sonḏii',
58002003	dadi' pointantu' kozo no tokou do au' mai' muzu do au' oukum nung zadaan dotokou o kopomosizan do miaga dino o ginazo. Dau sonḏii' po haid i Tuhan do pinapaaḇal dii, om noonuan jamin doid dotokou di sontob nokoongou disido;
58002004	dau sonḏii' i Kinoingan do pinopoimagon do kososian dioho' miampai do tanḏa' ngaavi' om katangaban ngaavi' om koimazaan ngaavi' do saviavi' kavo, om maza' do pinopotikid di taak ngaavi' di Spiritu Toḇitua id di mogisuvai-suvai lahan hizabon disido.
58002005	Okon ko' id siibo' do tasab ngaavi' do pinakaa disido i pomogunan do mikot, kokomoi do toomḇo i booson dotokou.
58002006	Kivaa sumasi' doid diti do id iso'-tizonon miampai di boos ngaavi': Nunu o tuhun tu' popoobi' ko do pomumusoou montok dioho', tanak di Adam do momohizo ko montok disido?
58002007	Montok timpu toduuk do notoodo nu isido do okuukuang po ko' i tasab ngaavi'; nosigaan-laja' nu isido miampai koḇontugan om kapantangan,
58002008	pinakaa o saviavi' konunu do id susut hapap ngaavi' dau. Tu' id papakaa do saviavi' konunu do id siibo' disido minonoodo isido do aiso koohiihian (aahi-ahi) ngaavi'. Do baabaino, otopot iti, au' tokou kaanu do mintong do saviavi' konunu nopo nga' id siibo' disido,
58002009	nga' kokito tokou di Jesus, i montok toduuk nopo dinadi do okuang ko' i tasab ngaavi', baino nosigaan-laja' miampai koḇontugan om kapantangan tu' tuminaak isido doid kapatazon; mooi do maza' do graasia di Kinoingan i tounḏavatan (topiumanan) disido do kapatazon apatut kapanaak kounalan do saviavi' kotuhunan.
58002010	Misudong ii, do i Kinoingan, montok diisai om maza' diisai o potitikid konunu do poinḏadi, apatut, do id mogovit do ogumu' tanak kumaa doid koḇontugan, mamadadi do poinggonop maza' do kounḏasaan di buu'an do kopomosizan dioho'.
58002011	Tu' momḇiḇitua om binitua nopo nga' saviavi' do iso' i' (ii om ii) nontodonon; ino no do nookuo tu' au' oikum-ikum isido do momungaan dioho' do tobpinai ngaavi'
58002012	id di suat: papaaḇal zou mai' di ngaan nu doid tobpinai ngaavi' ku, mangazou diau id kotimungan-tuhun poimponu';
58002013	toi id di suat: Id Disido o kahansanan ku; toi ko' id di suat: Doiti' zou no miampai do tanak ngaavi' i pinataak dogo' di Kinoingan.
58002014	Tu' saviavi' i tanak do maagi di ii om ii kodoodouvo' do tuhun, isido ponogi' nga' minaagi do miaga nopo nadangan id dii, mooi do maza' do kapatazon disido nakaanu isido do popobibi' disido i poingigit di kuasa' do kapatazon, ino nopo nga' i logon,
58002015	om papagabas do saviavi' i nataan id koudipanan do id saviavi' koposizon dioho' sabap no do maza' di koosi do kapatazon.
58002016	Tu' okon ko' do di tasab ngaavi' do minaganu (ḏuminadi) isido doid dau sonḏii'; minaganu (ḏuminadi) isido doid dau sonḏii' di nazatan sinakagon di Abraham.
58002017	Kiguno iti do apatut isido do id diti lahan do maan dodizo' do poinggonop kozo miaga di tobpinai ngaavi' dau mooi do kaanu isido ḏumadi do padri' takavas obinsianan om miho hansanon montok do kopionitan dioho' doid di Kinoingan, kaanu do monogit di ḏouso ngaavi' di tuhun ngaavi'.
58002018	Tu' i kounḏasaan i dinuapus dau sonḏii' do ontok maso pokoozon doid di ponginaman o papaanu disido do manakadai do suvai ngaavi' do ontok pokoozon izioho' doid di ponginaman.
58003001	Ino no do nookuo tu' saviavi' kou i tobpinai tongoḇitua om maagi di ii om ii kapamahaavan poinsurga apatut papakaa do pomumusoou ngaavi' diozu doid di Jesus, i apostol om i padri' takavas do kotonudan dotokou do kotumḇazaan.
58003002	Miho hansanon isido doid di iso' i minomihi' disido, miaga nopo di Moses, i tuminihomḇus do miho hansanon id songkohominan dau;
58003003	nga' kosudong isido do agaagazo o koḇontugan ko' i Moses, miaga nopo di mamamaa do hamin do hobi do pantangon ko' i hamin sonḏii'.
58003004	Potitikid hamin pavaahon do songuhun-tuhun, tantu' no; nga' vinaa di Kinoingan o potitikid konunu i poinvangun.
58003005	Otopot iti do i Moses nopo nga' miho hansanon id di songkohominan di Kinoingan, miaga do songuhun suupu miho hansanon, kumalaja' sabaagi sasi' doid di konunu ngaavi' i maan podii pointahango',
58003006	nga' i Kristus nopo nga' miho hansanon miaga do songuhun tanak-kusai do miho hansanon, do id songkohominan dau. Om zotokou no i songkohominan dau, sohinaid nopo naku do aiso koosi dotokou do popotihomḇus di kahansanan ii id toomḇo do mimḇantug tokou.
58003007	Ino no do nookuo, miaga di booson di Spiritu Toḇitua: Nung mokinongou kou po daa doid disido do tadau baino!
58003008	Au' papahangas do ginavo ngaavi' diozu, miaga do id di kagagaan, miaga do id di timpu do ponginaman id di kotogisan
58003009	ontok i taki-aki ngaavi' diozu minonukala' dogo', pinapakaa dogo' doid di ponginaman, om nokokito do nunu i naanu ku mimang
58003010	montok do apat ngoopod toun. Ino no do nohodong zou do sinakagon di om minoboos zou do, “Au' miho bou'on o tuhun ngaavi' diti i au' mimang do umagko do lahan ku ngaavi'!”
58003011	Om dadi' id kohohodong ku, tuminau' zou do aiso i' songuhun do kosuang di tizonon kounḏaangan i pinotounḏa' ku montok dioho'.
58003012	Ingaton, oi tobpinai ngaavi', do aiso diozu do koinsan-insan po do kivaa ginavo talaat, au' otumḇazaan kozo do maahing nodii do mogidu' mantad di Kinoingan poimpasi.
58003013	Tikid tadau, sohinaid nopo diti tadau baino do i touvi no, tihomḇus kou no do mogiunsub-unsub mooi do aiso diozu do kahangas do maan di ahung do ḏouso,
58003014	tu' noonuan tokou do baagi miampai di Kristus nga' noopo nung tumihomḇus tokou di ogot do kahansanan kumoiso' dotokou do poinggiot gisom doid di kopupuson.
58003015	Id diti boobooson: Nung mokinongou kou po daa doid disido do tadau baino; au' papahangas do ginavo ngaavi' diozu, miaga do id di Kagagaan, m
58003016	iisai no ii i minokinongou om dadi' guminaga'? Tantu' kozo no do saviavi' i sontob binuu'an di Moses do humabus mantad do Egypt.
58003017	Doid iisai kinahadangan disido do apat ngoopod toun? Tantu' kozo no do i sontob minomidouso om i diisai do tinan ngaavi' nogunḏop napatai id di kotogisan.
58003018	Doid diisai isido do minanaau' do au' mai' izioho' ii'insan po do kosuang di tizonon dau do kounḏaangan? Tantu' kozo no do i sontob au' mai' otumḇazaan.
58003019	Dadi' kokito tokou do ii i' pagadaada' dioho' do otumḇazaan i minanabon dioho' do sumuang.
58004001	Dadi', ingaton dotokou; tu' i batos nopo nga' au' insan mungkozod, aiso diozu do mositi' momusoou do nakahaid kozo isido do mikot montok di batos do sumuang di tizonon dau do kounḏaangan.
58004002	Notoimo dotokou i aḇal tavasi' do miaga nopo kozo dioho' do minonoimo dii; nga' minokinongou di aḇal nopo nga' au' minimang dioho' do kovosian tu' au' izioho' minaagi di kotumḇazaan di sontob minokinongou.
58004003	Zotokou, nopo bo, i kivaa do kotumḇazaan, nga' sumuang do iso' tizonon do kounḏaangan, miaga id di suat-ḇasaon: om dadi' id kohohodong ku tumaau' zou do au' mai' insan izioho' do kosuang di tizonon ku do kounḏaangan. Baino kalaja' di Kinoingan nopo nga' saviavi' nopongo do id di tinimpuunon di pomogunan;
58004004	miaga di booson di iso' suat-ḇasaon, mongomoi doid di tadau kumotuu': om minunḏoong i Kinoingan do id di tadau kumotuu' di kopongo saviavi' i kalaja' nimaan disido kalajao'.
58004005	Om, vagu', iho' suat-ḇasaon id savat diti moboos: Au' mai' insan izioho' do kodimpot di tizonon ku do kounḏaangan.
58004006	Dadi', pointimpoon iti do i ahal, do kivaa mai' vookon tuhun i kodimpot mai' dii, om tu' sontob di nokopoguhu nokoongou di aḇal tavasi' nopo nga' aantaban mantad sumuang sabap no di pagadaada' dioho' do otumḇazaan,
58004007	tinantu' di Kinoingan o iso' po tadau, iso' Tadau baino, ontok minoboos isido maza' di David id di suat-ḇasaon nabasa' no haid: Nung mokinongou kou po daa doid disido do tadau baino; au' papahangas do ginavo ngaavi' diozu.
58004008	Nung nobuu'an di Joshua izioho' doid di tizonon do kounḏaangan, au' i' daa nokoboos i Kinoingan di touvi no kokomoi do iso' po tadau.
58004009	Ino no poogi', mositi' kakaal po kivaa do kounḏaangan tadau-kumotuu' i pinoobi' montok tuhun ngaavi' di Kinoingan,
58004010	tu' do sumuang di tizonon do kounḏaangan nopo nga' do munḏoong do opongo po i kalaja' diozu, miaga di nimaan di Kinoingan di kopongo ii disido.
58004011	Dadi', kanou no, sumuung muzu do sumuang diti tizonon do kounḏaangan, toi (tu' nung au') vookon diozu do moniuvan dati' diti poomitanan do pagadaada' do otumḇazaan om nga' atagak di.
58004012	I boos di Kinoingan nopo nga' iso' konunu i poimpasi om poingkalaja': hobi inahom tohobot do oputu dii ko' toomḇo noopo o ilang duvo taom: kaanu ii do monuut papahabus di tizonon id nomḇoo i koduuduvo do abaagi mantad sunḏuvan, toi pihahangadan mantad tutok-tuhang; kaanu ii do papaatu' ukum kopomḇisalan do id topiipiumanan ginavo ngaavi' om pomusaavan ngaavi'.
58004013	Aiso konunu navangun do poinhosok mantad disido; potitikid konunu do oimḇuukazan om kosimḇaavang do oukab doid di mato ngaavi' di songuhun i mositi' onuan dotokou do susuzan kokomoi do dotokou sonḏii'.
58004014	Tu' id di Jesus, i Tanak di Kinoingan, mositi' kivaa do dotokou do padri' takavas i nokougad dumuapus doid di tavan takavas kozo, mositi' lumonggivit tokou do ogiot doid di kotonudan dotokou do kotumḇazaan.
58004015	Tu' i padri' takavas i kivaa do dotokou nopo nga' okon ko' au' kaanu do momiumon do komungkangan miampai dotokou, nga' nakakaa doid di ponginaman do id miaga kozo no di ii om ii lahan miaga di dotokou, do suvai ko' mantad ḏouso (nga' doodouso po).
58004016	Dadi', kanou no, do aiso koosi do id minsomok di tiikoon-laja' di graasia do monoimo do kosianan om do mogium do graasia do ontok momoguno tokou do sakadai.
58005001	Potitikid padri' takavas onuon mantad poingamung do tinau' ngaavi' tuhun om dodizon do pakalaja' do id koobian dioho' do id kopionitan ngaavi' miampai di Kinoingan, do popohubuk do taak ngaavi' om kohubukan ngaavi' montok do ḏouso ngaavi';
58005002	kaanu isido mokiinsian di sontob aiso toihaan om nakaahau, tu' isido nga' asabi' nogi' doid di gontob ngaavi' do komungkangan ngaavi'.
58005003	Ino no do nookuo tu' mositi' monoodo (popohubuk) isido do kohubukan ngaavi' montok dau sonḏii' om montok ponogi' di tuhun ngaavi'.
58005004	Aiso songuhun maganu diti kapantangan do id dau sonḏii'; momoguno iti do hohoou mantad di Kinoingan, miaga id ahal di Aaron.
58005005	Om ingkaa no do okon i' ko' i Kristus i minanaak dau sonḏii' di koḇontugan do ḏumadi do padri' takavas, nga' i songuhun i minoboos doid disido: Iziau no i Tanak-kusai ku, tadau baino naanak ku iziau, m
58005006	om id iso' po suat-ḇasaon: Iziau nopo nga' padri' soumul-umul, do di kootulan di Melchizedek.
58005007	Id timpu koposizon dau do id tana', pinopoinsavat isido do samḇayang om kopokiinsianan, miampai ohou ngaavi' topuod om lomou ngaavi', doid di songuhun i kivaa di kuasa' do manampasi disido mantad kapatazon, om, mamahantoi do kopokinangaan maza' di kapamantangan dau,
58005008	nokopinsingiho isido do kohudukan, sunḏung Tanak isido, maza' di kounḏasaan ngaavi' dau;
58005009	ontok nogonop (nohunḏu') nodii isido, ḏumadi isido montok saviavi' di mimozo' disido do i ontodonon do kopomosizan selajul
58005010	om ginaa' di Kinoingan miampai di gaa' do padri' takavas do di kootulan di Melchizedek.
58005011	Do id diti ahal kivaa konunu togumu' dotokou do maan booso', om osusa' do papalati' di ngaavi' tu' nakagazo kou do odomut kozo do id kopomolotian.
58005012	Totootopot, ontok apatut kou do id diti timpu do nadadi no do mongingia' ngaavi', momoguno kou do songuhun do mongia' vagu' diozu do saviavi' di suang di kootulan ngaavi' di boobooson ngaavi' di Kinoingan; nokoguhi' kou doid momoguno do gatas (susu) om okon ko' takanon tokodou.
58005013	Totootopot kozo, aiso songuhun i kakaal po do masi do id gatas do kaanu mamalati' kozo di doktrin do kotuhidan kapanampasi, tu' tanak topodo' podii.
58005014	Takanon tokodou nopo nga' montok tuhun nongoungod miampai pomumusoou ngaavi' nohuda' maza' do kotonudan-tomoimo do mongintutun id piahatan do tavasi' om talaat.
58006001	Dadi' tongkizadai dotokou i saviavi' ponimpuunan kopongia'an kokomoi di Kristus om muzu no doid kapangazan dii, miampai au' monugut vagu' di doktrin ngaavi' ponimpuunan: i koiduan mantad koimaan ngaavi' napatai, kotumḇazaan id di Kinoingan,
58006002	i kopongia'an kokomoi do kopodsuan ngaavi' om i kapaampaman do pahad ngaavi', kokomoi di kotungagan di nangapatai om di kopomḇisalaan aiso kopupuson.
58006003	Iti no, nung kasagaan di Kinoingan, i nunu i atagan dotokou do mimang.
58006004	Montok sontob tuhun i noovit haid doid di tanavau, om nokounonom di taak mantad surga, om nokotoimo do baagi di Spiritu Toḇitua,
58006005	om nokounonom di kovosian do aḇal di Kinoingan om di kuasa' ngaavi' di pomogunan do mikot
58006006	om sunḏung i' ma do ingkaa iti nga' naatu' nokoidu' — au' aanu iti do montok dioho' do maan ovito' doid di kovaguvan do katangaban kumoinḏuvo, tu' papataak vagu' izioho' di Tanak di Kinoingan do kumoinḏuvo do montok dioho' sonḏii', om monoodo do kopokiikitanan disido doid tuhun ginumuan.
58006007	Anau i monginum di asam i naatu' saasau' do id dii, om popovuhai di tuva' ngaavi' i pokionuon di sanganu ngaavi', nopo nga' kotoimo do ḇalakat di Kinoingan;
58006008	nga' iso' (anau) i poposuni do ugi-saasait ngaavi' om ugi-ngait ngaavi' nopo nga' aiso guno, om osomok do maan tou'ai. Mupus mai' ii do maan tutudai.
58006009	Nga' iziozu, oi tobpinai ngaavi' — sunḏung i' ma do nunu i koboboos dagai, otumḇazaan zikoi do id koozuvo' moomogot kou om do id di lahan doid kopomosizan.
58006010	Okon i' kozo ko' au' otuhid i Kinoingan do gisom i' dii do momohiiu do saviavi' i noimaan diozu, om kakaal po do maan, montok di tuhun tongoḇitua di Kinoingan.
58006011	Hizab za nopo nga' do popotikid tosoosonguhun diozu apatut muzu do popokito di ii om ii o pinaagat gisom di kohimpupuson do koponuhukan di kahansanan diozu,
58006012	au' insan gumazo o au' kopomohizaan, nga' maza' do maganu sabaagi tiuvan diozu do sontob di maza' do kotumḇazaan om kataanan nopo nga' tutumungkus ngaavi' di batos ngaavi'.
58006013	Ontok minonoodo i Kinoingan di batos doid di Abraham, tuminaau' isido doid dau sonḏii', tu' aiso songuhun i agaagazo po do naanu dau do tumaau':
58006014	Popotungu' zou mai' do ḇalakat ngaavi' do id diau om manaak diau do sinakagon togumu'.
58006015	Sabap no diho', do tuminaan i Abraham om nokotoimo do kotuhukan di batos.
58006016	Tinau' ngaavi' tuhun nopo, tantu' no bo, nga' tumaau' do taau' maza' do iso' i agaagazo ko' izioho' sonḏii', om id piahatan dioho', om kopogiatan do iso' taau' no o pomupus do saviavi' piuvahan.
58006017	Id di ii om ii lahan, ontok minimang i Kinoingan do popokito di tumungkus ngaavi' di batos hobi podii do atahang kozo do songkuo do au' miho simḇanan i atag (palan) disido, pinohomḇus disido ii maza' do iso' taau'
58006018	mooi do maza' do duvo ahal au' miho simḇanan ii id toomḇo i Kinoingan do au' kaanu momudut, zotokou i nokopogidu' doid disido kivaa no daa do kounsuban tavakas kozo do umogot di kahansanan nopoigitan doid dotokou.
58006019	Iti no i savu' i kivaa di koduuduvo ngaavi' dotokou, dumimpot tuutulus dumuapus di tabil
58006020	id nomḇoo i Jesus do nokosuang sabaagi mananangkus-poguhu do id koobian dotokou, do nadadi do padri' takavas montok sohiihinaid, do di kootulan di Melchizedek.
58007001	I Melchizedek, laja' do Salim, padri' di Kinoingan Takavas Kozo, minikot do tumuka' di Abraham ontok guminuhi' isido mantad minagaha' di laja' ngaavi', om ḇalakatai no isido;
58007002	om minanaak i Abraham disido do iso'-do-opod o potitikid konunu. Mantad di kopomolotian do ngaan disido, isido nopo, nga' koiso', “laja' do kotuhidan manampasi” om nogi' laja' do Salem, ino nopo nga', “laja' do pibabasan;”
58007003	aiso tama' disido, aiso tina' toi ko' taki-aki, om koposizon dau nga' aiso timpuunon toi ko' kopupuson; miaga isido di Tanak di Kinoingan. Pointihomḇus isido do padri' sohiihinaid.
58007004	Dadi' soovo' nodii do songkuo ninḏamaan do naangazan diti tuhun, nung i vozoon suku' tinau' i Abraham minanaak disido do iso'-do-opod di kotos-nimaan-aavo' i tangavasi' kozo.
58007005	Koiho tokou do toomḇo noopo di sinakagon ngaavi' di Levi i posuangon doid di kopadrian nga' pomosition di unḏang-unḏang do maganu do iso'-do-opod-baagi ngaavi' do mantad di tuhun ngaavi', ino nopo nga', mantad di tobpinai ngaavi' dioho' sonḏii' sunḏung do izioho' ponogi' nga' nasakag mantad di Abraham.
58007006	Nga' iti tuhun nopo, i okon ko' do ii om ii sinakagon, nga' minaganu di iso'-do-opod-baagi dau do mantad di Abraham, om minanaak isido do ḇalakat dau doid di pongigit di batos ngaavi'.
58007007	Dadi' iti nopo nga' au' miho piuvahan do ḇalakat nopo nga' taakon do songuhun takaakavas kumaa doid songuhun tosiisiibo'.
58007008	Ponogi' vagu', id di ahal toomod nopo nga' tuhun no toomod miho apatai i monoimo di iso'-do-opod-baagi ngaavi', nga' do id dino ahal nopo nga' i songuhun i nakatantu' do sabaagi poimpasi.
58007009	Miho booson iti do dau sonḏii' i Levi, i monoimo diti iso'-do-opod-baagi ngaavi', i totootopot do pinapaḇalai do iso'-baagi-do-opod-baagi, id di kotuhunan di Abraham,
58007010	tu' kakaal po disido do id di tavak ngaavi' (id suang tinan) di taki dau do ontok minikot i Melchizedek do tumuka' disido.
58007011	Dadi' nung nodimpot o kaganapan maza' di kopadrian doun levi (levitical) — om iti no i impoon di Unḏang-unḏang nakataak doid di tuhun ngaavi' — nookuo nodii tu' apatut iti do montok suvai kavo do padri' do mimḇuhai, noboos do sabaagi do di kootulan di Melchizedek om okon i' dii ko' kootulan di Aaron?
58007012	Toomḇo noopo o simḇan id di kopadrian mositi' komozon do simḇan id di Unḏang-unḏang ponogi'.
58007013	Dadi' i Tuhan dotokou, ii id diisai iti konunu ngaavi' do noboos, poinsanganu doid suku'-tinau' suvai, i puu ngaavi' i au' insan nokoimang do kotompuanan do id di altari;
58007014	potitikid tuhun koiho do minikot isido mantad di Judah, iso' suku'-tinau' i sakaakahi au' nimaan oito' di Moses do ontok monoguvang (moboos kokomoi) do padri' ngaavi'.
58007015	Ḏumadi iti do hobi podii do atahang kozo o katahangan nung iso' po padri', do di kavo di Melchizedek, o mimḇuhai om nga' padri'
58007016	do okon ko' id kotonudan do unḏang-unḏang sinakagon doun tinan, nga' id kotonudan di kuasa' do koposizon au' miho punsoon.
58007017	Tu' i kopogoohungungan o pinopokotopot disido: Iziau no i padri' montok sohiihinaid do di kootulan di Melchizedek.
58007018	I ponuu' haid poopoguhu nopo nodii nga' noidu' nopuhas, tu' sabap no do komungkangan om ko'aiso'an vaza' dii
58007019	tu' i unḏang-unḏang nopo nga' au' nakaanu mamadadi do toomḇo noopo konunu do poinggonop; nga' baino iti unḏang-unḏang nopo nga' nosovohi do iso' i moomogot — i kahansanan i mogovit dotokou doid somok di Kinoingan.
58007020	Dadi' i padri' haid ḏuminadi do padri' miampai-aiso toomḇo noopo tau' do nimaan potou'o',
58007021	nga' iti tiso' nopo nga' miampai di kopotou'an do iso' tau' pinataau' di minoboos doid disido do, I Tuhan nakapapataau' do iso' tau' i au' mai' disido iduon-mahik: iziau no o padri' sohiihinaid aiso kopupuson;
58007022	ii no kozo katapatan i naantakan miampai di kopotou'an do iso' tau' o mamadadi di batos i toomḇo do i Jesus no i jamin do hobi po do i agaagazo po.
58007023	Om ponogi', i padri' ngaavi' haid nopo nga' ogumu' id poguntaban, tu' kapatazon o pinapakaa do kopupuson doid tosoosonguhun dioho';
58007024	nga' iti tiso' nopo, tu' pointihomḇus isido do sohiihinaid aiso kopupuson, nga' kopadrian mompus-ompus sohiihinaid.
58007025	Dadi', tumanud iti, do kuasa' do manampasi di sontob do mikot doid di Kinoingan maza' disido nopo nga' poinggonop kozo, tu' mamaamasi isido montok sohiihinaid do mokiinsian montok dioho'.
58007026	Miaga dino no i padri' takavas i nokosudong do kogunaan dotokou, oḇitua, aiso hasa' om au' nahangatan talaat, pinoivad mantad momimidouso ngaavi', om kinakat popoinsavat id savat di surga ngaavi';
58007027	au' tagal isido do popohubuk do kohubukan ngaavi' tikid tadau, miaga do maan di padri' tangakavas, do montok po haid do ḏouso ngaavi' dioho' sonḏii' om vagu' nogi' do montok sontob di tuhun ngaavi'; nimaan disido iti do insan no om montok saviavi' maza' do papataak do dau sonḏii'.
58007028	I Unḏang-unḏang nopo nga' mamadadi do padri' tangakavas i tuhun ngaavi' asabi' do komungkangan; nga' i ḏanḏi' do id taau', i minikot di kopongo i Unḏang-unḏang, nopo nga' minamadadi (minomihi') di Tanak-kusai i dinadi do poinggonop montok sohiihinaid aiso kopupuson.
58008001	I himuntu tagazo do saviavi' i noboos dotokou nopo nga' do kivaa padri' takavas dotokou i iti no kozo o kavo. No'iikaan disido i tiikoon dau do id di vanan di tiikoon-laja' do Kopolintaan-laja' poingkinoingan id di surga ngaavi',
58008002	om isido no i monoina' di tizonon toḇitua om di Husap Totopot i tinuidong di Tuhan, om okon ko' toomḇo noopo tuhun o minonuidong.
58008003	Potitikid padri' takavas nopo nga' pakalajaon do papataak do taak ngaavi' om kohubukan ngaavi', om ingkaa no do iti tiso' ponogi' nga' mositi' kivaa tokuudi' konunu do taakon.
58008004	Id katapatan, nung do id tana' daa isido, okon i' daa kozo ko' padri' isido, tu' doiho' o suvai ngaavi' i papataak di taak ngaavi' pinatantu' di Unḏang-unḏang,
58008005	sunḏung do popotihomḇus ngaavi' iti di kotompuanan noopo do iso' tiuvan toi iso' kokitanai di katapatan ngaavi' poinsurga; miaga nopo di Moses, ontok kivaa disido di husap do maan vaaho', do pinoingat di Kinoingan i minoboos: Bii'on no do pakalaja' ko doid di tiuvan-nuugan i nopokitanan diau do id di nuhu takavas.
58008006	Do ingkaa nodii, do noonuan isido di kalaja' toinaon i hobi kinavas-gazo ko' di batos ii id toomḇo do isido no i popipibabas mogogobi', i notuidong do id batos ngaavi' hobi-vasi'.
58008007	Nung aiso hasa' di batos koiso', aiso i' daa do hivang montok iso' kumoduvo do sumovohi dii.
58008008	Om id katapatan, ko'ium i Kinoingan do hasa' montok di ngaavi'; moboos isido: Bii'o', i tadau ngaavi' mikot no, i Tuhan iti popoiho, ontok monoodo zou mai' do batos vagu miampai di Hamin di Israel om di Hamin di Judah,
58008009	nga' okon ko' batos miaga di tinoodo ku miampai di taki-aki ngaavi' dioho', ontok di tadau nigitan ku o hongon dioho' do mogovit dioho' huminabus do Egypt, i dogo' do batos i binabak dioho', om izou nga' minamazada' nogi' dioho', i Tuhan iti popoiho.
58008010	Au', iti no i batos toodoon ku mai' miampai di Hamin di Israel, ontok ino tadau ngaavi' nokoikot, i Tuhan iti popoiho: Id pomusaavan ngaavi' dioho' tonomon ku mai' i unḏang-unḏang ku suaton ngaavi' ii do id ginavo ngaavi' dioho'. Dadi' izou mai' i Kinoingan dioho', om izioho' mai' i tuhun ku ngaavi'.
58008011	Au' nodii mai' tagal do kivaavaa po guno montok songuhun do mongia' di sungkad-tukad dau, om do tosoosonguhun tobpinai dau, moboos “Pinsingiho no do mintutun di Tuhan!” Au', saviavi' mai' izioho' do kotutun dogo', mantad di tonini' kozo gisom doid di tagazo kozo,
58008012	tu' hiongon ku mai' i hasa' dioho' om au' nodii ii'insan po pomusoou di ḏouso ngaavi' dioho' doid pomusaavan.
58008013	Maza' do moboos do batos vagu, mongomoi isido do i koiso' nopo nga' nohoing. Om toomḇo noopo i nohoing om maso humoing nga' potounḏa' do tumagak.
58009001	I batos kumoiso' nga' kivaa nogi' unḏang-unḏang ngaavi' do manantu' do kasamḇaan om tizonon toḇitua di, iso' tizonon toḇitua do id diti tana'.
58009002	Kivaa haid husap i nimaan sapado' minamadadi do duvo boogizan: i koiso', i id toomḇo i patatampakan sumḇu, i mija' om i louti ngaavi' do taak pointatap do nimaan poopio', pinungaanan do i Tizonon Toḇitua;
58009003	dadi' id tahib di tabil koduvo, iso' boogizan koduvo i pinungaanan do i Toḇitua do Tongoḇitua
58009004	doid toomḇo do poinsanganu i altari amas do kamazan, om i arka di batos, notongkop nosulupan do amas. Id diti nopo nga' poingopi' i kakanan amas kisuang di manna, i laan di Aaron i pinoposuni di tubus ngaavi', om i duvo kaakaping vatu i pinosuatan di batos do opod ponuu' di Kinoingan.
58009005	Id soibau (pointampak) dii nopo nga' i vinangun ngaavi' taḇantug napahapaan, momohinḏung di tiikoon-laja' do kosianan. Okon ko' timpu iti do mugad doid susui poinggonop kokomoi diti.
58009006	Id siibo' diti kaganapan ngaavi', o padri' ngaavi' do saasau' mugad doid di husap pooponong dahabus do papaanjul do koimaan ngaavi' dioho' do kasamḇaan,
58009007	nga' i husap kumoduvo nopo nga' suangon do ii'insan no do sontoun, om di ii-ii no padri' takavas i maganu di zaa' do papataak do taak montok hasa' ngaavi' dau sonḏii' om di tuhun ngaavi' i au' i' nopiumanan.
58009008	Maza' no diti, i Spiritu Toḇitua do mongomoi dotokou do mintong do sohinaid nopo di husap haid do poingkakat, i lahan doid di tizonon toḇitua nopo nga' au' oivang;
58009009	tanḏa' kointutunan iti do montok diti timpu baino. Aiso di taak ngaavi' om kohubukan ngaavi' do taakon id siibo' diti kootulan ngaavi' do kaanu dati' mogovit do toomḇo noopo susumamḇa kumaa doid kaganapan id nitungan dau;
58009010	kootulan ngaavi' ii do kokomoi do koposizon ponong-habus, kogompit miampai takanon om tinumon om kopomohiungan id mogisuvai-suvai timpu, i poingkuasa' noopo do gisom po do mikot i timpu do kopotunudan o konunu ngaavi'.
58009011	Nga' baino i Kristus nokoikot no, sabaagi do i padri' takavas do saviavi' di ḇalakat i mikot. Nokoduapus isido di hobi gazo, i husap hobi gonop, okon ko' tinoodo do hongon ngaavi' do tuhun, ino nopo nga', okon ko' do diti nuhudan kootulan vinangun;
58009012	om nokosuang isido di tizonon toḇitua do insan-insan om montok saviavi', poingovit miampai dau do okon ko' di zaa' do kamḇing toomod ngaavi' om tananak sapi' ngaavi' tontohuan, nga' do dau sonḏii' do zaa', nakahantoi nodii do koponobusan selajul.
58009013	I zaa' do kamḇing toomod ngaavi' om tontohuan sapi' ngaavi' om i tavu do sumanḏak sapi', i nokovokis doid sontob di nokoimang do kopomozomutan, kavasa' popotonḏuhi' do hinidang doun tinan dioho'.
58009014	Songkuo nodii mai' kohobizo' di zaa' di Kristus, i pinapataak do dau sonḏii', aiso hasa' potuu isido, kumaa doid di Kinoingan maza' di Spiritu aiso kopupuson, do momoniting do nitungan dotokou mantad koimaan ngaavi' i mogovit do kapatazon mooi do kaanu tokou do sumamḇa di Kinoingan poimpasi.
58009015	Mamadadi disido iti do i mananavai-popitunud do batos vagu, mooi do, mantad di iso' kapatazon di naantakan do monobus di ḏouso ngaavi' noimaan id siibo' do batos haid, sontob di nohoou kumaa doid tungkus selajul kavasa' monoimo di ḏanḏi'.
58009016	Dadi' songian noopo do oudizo' o hizab di sontimpoon-hizab, mositi' maan pointahango' i kapatazon di sanganu sontimpoon-hizab;
58009017	tu' i suat-katahangan hizab di sontimpoon-hizab kokuasa' ontok apatai i sanganu dii, aiso i' vinakas kuasa' dii do kakaal poimpasi i sontimpoon-hizab dii.
58009018	Ino no do nookuo tu' ii po batos haid nga' pinotimpuun miampai zaa',
58009019	om nookuo, kopongo i Moses do pinoposohimḇou saviavi' di ponuu' di Unḏang-unḏang kuminaa' doid di tuhun ngaavi', minaganu isido di zaa' di tananak ngaavi' sapi', i zaa' di kamḇing toomod ngaavi' om vaig tokuudi', om miampai diti ngaavi' do vinokisan disido i ḇuuk om saviavi' i tuhun, minomoguno do vuhu taagang om hyssop;
58009020	moos-boos do maso isido mimang do ingkaa: Iti no i zaa' di batos i notoodo di Kinoingan miampai diozu.
58009021	Om vinokisan disido duuduvo do i husap om saviavi' i posusuangan liturgy id di ii om ii lahan.
58009022	Id katapatan, tumanud doid di Unḏang-unḏang, koubasan do potitikid kopomohidangan aantakan maza' do momoguno do zaa'; om nung aiso kopotizasan do zaa', aiso do kopohiangan ḏouso.
58009023	Ii-ii no tomit ngaavi' do konunu ngaavi' poinsurga o ohidang id diti kalaalahano'; i konunu ngaavi' poinsurga nopo nga' mositi' maan hidango' maza' do kavo kohubukan hobi-kavas ko' iti.
58009024	Iti nopo nga' okon i' ko' miaga koi' nokosuang i Kristus do tizonon toḇitua tinoodo-tuhun i nuugan toomod nopo di tiso' totopot; suminuang isido do surga, mooi do baino nopo nga' mintahang isido id di dumḇangan di Kinoingan do id koobian dotokou.
58009025	Om okon i' ko' mositi' do papataak isido do dau sonḏii' do mikouhit, miaga di padri' takavas do mugad doid di tizonon toḇitua do tikid toun miampai di zaa' i okon i' ko' dau sonḏii',
58009026	tu' nung dau sonḏii' nga' minunḏoso motuu daa isido do mikouhit kozo do mantad po di tinimpuunon di pomogunan. Do ingkaa i' dii iti, nakapamadadi isido do kointahangan dau do insan-insan om montok saviavi', do id di kohimpupuson di timpu touvi no, do mongidu' do ḏouso maza' do popohubuk do dau sonḏii'.
58009027	Tu' tinau'-tuhun nopo nga' matai do ii'insan no, i susuutonon do kopomḇisalaan,
58009028	dadi' i Kristus ponogi', do nakapapataak nodii do dau sonḏii' do ii'insan no do mamabo' di ḏouso do ginumuan, popointahang mai' dau sonḏii' do kumoinḏuvo, ḏouso aiso nodii, doid sontob di poinganḏad montok disido, do mogovit dioho' do kopomosizan.
58010001	Dadi', tu' i Unḏang-unḏang nopo nga' kisuang do au' kohobi ko' sangai no di konunu tangavasi' i mikot, om aiso kokitanai totopot di ngaavi', au' i' kaanu ii do mogovit di susumamḇa ngaavi' kumaa doid kaganapan, maza' di ii om ii kohubukan ngaavi' pikouhitanan papataak do tikid toun.
58010002	Tu' nung kaanu, pointantu' kozo no do i kapataakan di ngaavi' nopo nga' nokotood, sabap i susumamḇa ngaavi', ontok nohidangan nodii izioho' do insan-insan, aiso nodii do kopiumanan dioho' do ḏouso ngaavi'.
58010003	Nga' id katapatan i ḏouso ngaavi' nopo nga' osoou do tikid toun id di kohubukan ngaavi'.
58010004	Zaa' do tontohuan sapi' ngaavi' om zaa' do kamḇing toomod ngaavi' nopo nga' au' kaanu mongidu' do ḏouso ngaavi',
58010005	om ino no do nookuo tu' minoboos isido, ontok minikot doid di pomogunan: Au' ko minimang do kohubukan toi kapataakan, nga' minanaak ko dogo' do tinan.
58010006	Au' ko aanangan do kohubukan sinoob toi kohubukan montok ḏouso;
58010007	dadi' minoboos zou, “Doiti' zou, mikot zou, id di hiningkuman di ḇuuk nokosuat iti kokomoi dogo', do mimang do hizab nu, oi Kinoingan.”
58010008	Moboos po haid isido do au' Ko mimang do nunu i pabantaon di Unḏang-unḏang sabaagi do i konunu ngaavi' maan taako', ino nopo nga': i kohubukan ngaavi', i taak ngaavi' vagas-cereal, i taak ngaavi' sinoob om i kohubukan ngaavi' montok ḏouso, om au' ko naanangan do id di ngaavi':
58010009	om dadi' moboos isido: Doiti' zou! Mikot zou do mimang do hizab nu. Mongidu' isido di kavo kumoiso' do popotimpuun di kumoduvo.
58010010	Om iti hizab nopo nga' montok dotokou do maan dodizo' do oḇitua maza' di kapataakan di tinan di Jesus Kristus nakataak do insan-insan om montok saviavi'.
58010011	Potitikid padri' mingkakat do id kalaja' ngaavi' dau do tikid tadau, mikouhit do popohubuk di ii om ii kohubukan ngaavi' i au' kaanu kozo do mongidu' do ḏouso ngaavi'.
58010012	Isido, nopo do dau, nga' nakapapataak do iso' i ii'iso' no kohubukan montok ḏouso ngaavi', om dadi' nakapaganu do tiikoon dau montok sohiihinaid, do id di hongon vanan di Kinoingan,
58010013	id nomḇoo isido do baino do poinganḏad gisom do adadi do patatampakan-hapap dau i sangod ngaavi' dau.
58010014	Maza' no dino iso' ii'iso' taak, do nogonop no disido i kaganapan sohiihinaid do saviavi' i noḇituahan.
58010015	I Spiritu Toḇitua o sumasi' diti doid dotokou, tu' kopongo moboos:
58010016	Au', iti no i batos i toodoon ku mai' miampai dioho', ontok ino tadau ngaavi' do nokoikot, i Tuhan moboos: Id pomusaavan ngaavi' dioho' tonomon ku mai' i Unḏang-unḏang ku posuaton i ngaavi' do id ginavo ngaavi' dioho',
58010017	om au' zou nodii mai' ii'insan po do momusoou di ḏouso ngaavi' dioho' do id pomusaavan ku toi kopokousan ngaavi' dioho'.
58010018	Ontok nohiong ngaavi' iti, aiso nodii do kapataakan ngaavi' montok ḏouso.
58010019	Dadi' kivaa do dotokou, oi tobpinai ngaavi', do kahansanan poinggonop maza' di zaa' di Jesus do id sumuang di tizonon toḇitua,
58010020	maza' do lahan vagu i noivang disido montok dotokou, tivang poimpasi maza' di tabil, om ii nopo nga' i tinan dau sonḏii'.
58010021	Om kivaa do dotokou di padri' takavas do id saviavi' di tizonon toḇitua di Kinoingan.
58010022	Dadi' do maso tokou sumuvon, imang tokou no do otopot id ginavo om noponu' miampai kotumḇazaan, ginavo ngaavi' dotokou novokisan miampai vaig toniting.
58010023	Kanou tumihomḇus do ogiot id di kahansanan tonudon dotokou, tu' ii songuhun ii minonoodo di ḏanḏi' nopo nga' miho hansanon.
58010024	Kanou no mimang pusou montok tiso' om tiso', om mogiunsub-unsub id koginavaan om kalaja' tangavasi'.
58010025	Kada' papahatang diau sonḏii' do mantad kotimungan-tuhun ngaavi' nu sonḏii', miaga di maan do vookon, nga' pogiunsub-unsub no; hobi podii do ingkaa no tu' kokito kou di tadau do mikot-ikot no.
58010026	Nung, opongo po do nakapapataak tokou do koihaan di katapatan, apatut tokou do au' tumomod do mimang do toomḇo noopo o ḏouso ngaavi', dadi' aiso nodii do toomḇo noopo o kohubukan montok di.
58010027	Doiho' do oohu' o ii-ii po ko'iuman do kopomḇisalaan koosi-osi kozo om i kohohodong pointapui i momololop do sangod ngaavi' nu.
58010028	Toomḇo noopo tuhun i au' monoimo di Unḏang-unḏang di Moses nga' ganggalazaton papakaa doid kapatazon do id di boos do duvo sasi' toi tohu;
58010029	om nokoiho kou do iisai noopo i mongimpau do id di Tanak di Kinoingan, om i momusoou do i zaa' di batos i minomḇitua disido do miaga koi' au' i' oḇitua ii, om i popoimamang di Spiritu do graasia, maan mai' ukumo'-kapatazon doid poinhoohobi vinagat do ukum.
58010030	Poingiho kou saviavi' do iisai ii i minoboos: Huhusi' nopo nga' dogo'; mamḇalai mahik zou mai' dioho'. Om vagu': Momḇisala' mai' i Tuhan di tuhun ngaavi' dau.
58010031	Koosizan kozo do aatu' doid di hongon di Kinoingan poimpasi.
58010032	Onḏomon i ponginaman tagazo di kounḏasaan ngaavi' i mositi' do tinuka' diozu di kopongo kou do monoimo di tanavau, id tadau ngaavi' di tinuu' i';
58010033	somoonu' do poingintahang do pinokitanan kou sonḏii' doid kopohudukan ngaavi' om sinḏuo toinḏamaan, om somoonu' do sabaagi kouvang ngaavi' do suvai ngaavi' i tinoina' do id di ii om ii lahan.
58010034	Tu' okon noopo ko' minaagi kou id di kounḏasaan ngaavi' di sontob id tolungku', nga' minonoimo kou miampai kaanḏasan do maan iduai do kotos ngaavi' diozu, poingiho do poinsanganu kou do konunu-tokuudi' i moomogot om kataan.
58010035	Dadi' kada' tagako' i aiso koosi-osi diozu do baino, tu' i tingadan nopo nga' agazo kozo.
58010036	Momoguno kou mai' do kataanan nung mimang kou no do hizab di Kinoingan om maganu do nunu i naḏanḏi' disido.
58010037	Au' nodii ahaid do baino, oduuk no kozo, tu' pointantu' do mikot mai' isido, au' i' mintootouvi isido.
58010038	Tuhun di totuhid mamaamasi mai' maza' do kotumḇazaan nga' nung humungkang isido, i koduuduvo ku aiso mai' kaanangan id disido.
58010039	Zotokou nopo nga' okon ko' kavo do tuhun ngaavi' i mogidu-gumuhi' (humungkang) om atagak maza' diti: zotokou nopo nga' i kavo i tumanud di kotumḇazaan gisom do atampasi i koduuduvo ngaavi' dotokou.
58011001	Kookotumḇazaan no o kaanu jumamin di ḇalakat ngaavi' i hansanon dotokou, toi papatahang do kivaa do katapatan ngaavi' i au' okito.
58011002	Montok no do kotumḇazaan dioho' do otoimo i taki-aki ngaavi' dotokou.
58011003	Mantad no do kotumḇazaan do kalati' tokou do i umulan ngaavi' nopo nga' navangun maza' do iso' boos mantad di Kinoingan, mooi do mantad di au' okito, nadadi i pomogunan di okito.
58011004	Sabap no do kotumḇazaan dau do minanaak di Kinoingan i Abel do kohubukan hobi-vasi' ko' i di Cain, om montok dino no do tinoimo isido sabaagi pointunud ontok i Kinoingan sonḏii' minonoodo do koponoimaan di taak ngaavi' disido. Sunḏung napatai isido, kakaal disido moboos maza' do kotumḇazaan.
58011005	Sabap no do kotumḇazaan disido do nanu popoinsavat i Enoch om au' nokopiuman do kapatazon: aino' nodii isido, tu' nanu di Kinoingan isido: tu' poguhu noisop isido tinoimo isido do nokopopounsikou di Kinoingan.
58011006	Dadi' au' kaanu popounsikou di Kinoingan miampai-aiso kotumḇazaan, tu' toomḇo noopo songuhun i mikot doid disido mositi' otumḇazaan do kivaa disido om moningadan di sontob mogium disido.
58011007	Minaza' no do kotumḇazaan dau do i Noah, ontok nopoingatan no isido di Kinoingan do iso' konunu i au' haid insan kokito do poguhu i', minomohizo do mamaa do iso' arka do manampasi di paganakan dau. Kotumḇazaan disido nopo nga' kopomḇisalaan do id di pomogunan, om nakaanu isido do magampa di kotunudan i mikot mantad kotumḇazaan.
58011008	Maza' no do kotumḇazaan do minimozo' i Abraham di hohoou do muzu mugad doid iso' pogun i tungkus nataak doid disido om sinakagon ngaavi' dau, om do minuzu mugad isido miampai au' koiho do nomḇoo ugadon dau.
58011009	Maza' do kotumḇazaan minizon naamot isido id di Tana' Ḏinanḏi' do miaga koi' okon ko' disido di, poingizon id husap ngaavi' miampai di Isaac om Jacob, i tumungkus ngaavi' miampai disido di ii om ii ḏanḏi'.
58011010	Minanḏad-anḏad isido doid di kakaḏazan tagazo tavasi' kosuusumpako', nuug om vinaa di Kinoingan.
58011011	Minaza' ponogi' do kotumḇazaan do i Sarah, sunḏung do nakatahib nodii di umul, dinadi do kaanu do sumpakon-mogontizan, tu' notumḇazaan zosido do isido i nokoponoodo di ḏanḏi' nopo nga' ouhi' doid dii.
58011012	Sabap no diti, do minikot mantad songuhun, om songuhun i kivaa no di tanḏa' do kapatazon do id disido, o sinakagon ngaavi' miaga koguugumuo' do tomḇituon ngaavi' do tavan om di togis ngaavi' do id tisan daat i au' aanu moguntob.
58011013	Saviavi' iti do napatai id kotumḇazaan, poguhu minonoimo do toomḇo noopo di konunu ngaavi' i nakaḏanḏi', nga' nokito dioho' izioho' do id di sinodu' tosodu' om minonoimo dioho', nokotutun do izioho' nopo nga' mononompogunan ngaavi' om tuhun mongkop-tongkop ngaavi' do id tana'.
58011014	Tuhun ngaavi' i momoguno do pongongomoi ngaavi' miaga diti do kokomoi do dioho' sonḏii' nopo nga' mamadadi diti do uha' pointahang do izioho' nopo nga' maso mogium do pogun-logkong.
58011015	Nung nokopongomoi izioho' di pogun nontodonon dioho', kivaa i' daa do kosivatan dioho' do gumuhi' doid dii;
58011016	nga' id katapatan nopo nga' huminangad izioho' do pogun-logkong hobi vasi', pogun-logkong dioho' poinsurga. Ino no do nookuo tu' au' oikum-ikum i Kinoingan do maan pungaanai do Kinoingan dioho', tu' nokopoposungkad isido di kakaḏazan tagazo montok dioho'.
58011017	Minaza' no do kotumḇazaan do i Abraham, ontok pokoozo' doid di ponginaman, pinapataak di Isaac. Tuminaak isido do popohubuk di tanak tontoisoon dau sunḏung au' po notoimo disido i nunu i nakaḏanḏi',
58011018	om nobiisaan isido: Do maza' di Isaac no mai' o ngaan nu do oovit pointihomḇus.
58011019	Nahansan isido do kivaa kuasa' di Kinoingan do monungag potuu di napatai: om ingkaa no, moboos id pamaazan, nopoguhian isido di Isaac mantad di poimpatai.
58011020	Maza' no do kotumḇazaan do iti om iti i Isaac i minanaak do ḇalakat dau doid di Jacob om di Esau do montok di touvi i kakaal po do osodu'.
58011021	Minaza' do kotumḇazaan i Jacob, ontok maso mogimpapatai isido, do minamḇalakat do tosoosonguhun di tanak-kusai ngaavi' di Joseph, tuminiduku' id kapantangan, di maso poinsonḏiu (poinsukud) isido do id sukud dau.
58011022	Minaza' no do kotumḇazaan do, ontok maso nodii isido matai, nait di Joseph i Exodus (Kinohobusan) di tuhun ngaavi' Israel om minanaak do koponontudukan ngaavi' kokomoi do tinan-tuhang ngaavi' dau sonḏii'.
58011023	Minaza' no do kotumḇazaan do i Moses, ontok nohodi' isido, nimaan hosoko' di mohoing ngaavi' dau do tohu vuhan; tu' nokito dioho' do isido nopo nga' tanak togingo; au' noosizan izioho' di ponuu' di laja'.
58011024	Minaza' no do kotumḇazaan do, ontok nagazo nodii isido, minada' i Moses do oihaan (ointutunan) sabaagi do i tanak-kusai di tanak tonḏu' di Pharaoh
58011025	om minomihi' do maan poimamango' (au' posongkuozon) miampai tuhun ngaavi' di Kinoingan ko' umonḏos po di kounsikaan ngaavi' do ḏouso i tumahib noopo ngaavi'.
58011026	Montok disido ii nopo kopoimamangan ngaavi' doid di Noumaan nga' iso' konunu i hobi do apagon hoogo ko' do saviavi' i kotos tangapagon do Egypt, tu' pinotuḏu disido i mato dau doid di tingadan.
58011027	Minaza' no do kotumḇazaan do tuminongkizad isido do Egypt miampai aiso koosi doid di kohohodong di laja'; minigit isido doid tuḏu (paḏaamaan) dau miampai do songuhun i kokito di Au' okito.
58011028	Minaza' no do kotumḇazaan do tinuhuk disido i Lamai paska om pinopovokis di zaa' do manahob di Mongungumḇak do mantad kumama' do toomḇo noopo di tanak kusai sai' ngaavi' dioho'.
58011029	Minaza' no do kotumḇazaan do suminoboong izioho' di Daat Taagang do miaga nopo inuhan doid tana' totuu, do naamot di tuhun ngaavi' Egypt, kumininam do mimang daa do miaga dioho', do nongohonod.
58011030	Minaza' no do kotumḇazaan do i tobon ngaavi' do Jericho nogunḏop do ontok i tuhun ngaavi' uminuzud mamanau humiput di do tuu' tadau.
58011031	Minaza' no do kotumḇazaan do i Rahab i sunḏal minonoimo di mononohinu ngaavi' om dadi' au' nodii pinatai miampai di au' ongotumḇazaan.
58011032	Nunu podii vagu' o booson ku? Aiso timpu montok dogo' do manaak do susui kokomoi di Gideon, Barak, Samson, Jephthah, toi di David, di Samuel om di profeta ngaavi'.
58011033	Iti ngaavi' no i tuhun i minaza' do kotumḇazaan do nakapamahantoi do pomolintaan ngaavi', minimang do nunu i kotunud om nakaanu di ḏanḏi' ngaavi'. Nakaanu izioho' do popotutub pointihomḇus do kabang do monḏou,
58011034	minomisok do tapui ngaavi' minḏab-sinḏab om huminantoi do au' nokomḇiazan. Tuhun tongomungkang izioho' i noonuan do vinakas do ḏumadi do katama' id pisangadan om moguzung popoidu' do songkosuvazan ngaavi' humosod-pogun.
58011035	Vookon guminuhi' doid sinavaan ngaavi' dioho' do mantad di nangapatai minaza' do kotungagan-mantad-poimpatai; om suvai ngaavi' nopo nga' tuminaak doid koponinḏuahan tadahaan, au' minonoimo do kopohobusan mooi do kotungag nodii vagu' izioho' doid koposizon hobi vinasi'.
58011036	Vookon tuminaan do maan patantango' toi bobogo', toi balantazan potuu do id tolungku'.
58011037	Dinunsong vatu izioho', toi kinoot momiduvo, toi pinatai do ilang; aiso hamin dioho', om minanambasaan noopo di kuhit ngaavi' do kamḇing ḇiri'-ḇiri' ngaavi' om kamḇing toomod ngaavi'; id kokuangan om kosusaan izioho', om pinoimamang.
58011038	Noinḏamaan vinasi' dioho' do montok di pomogunan om miniansau-ansau izioho' id di kotogisan ngaavi' om nuhu tangakavas om id ungib ngaavi' om hubok ngaavi'.
58011039	Iti ngaavi' saviavi' no i nakahantoi do koponoimaan maza' do kotumḇazaan dioho', nga' au' nokotoimo do nunu i nakaḏanḏi',
58011040	tu' minonoodo i Kinoingan do kaganapan montok dotokou do mimang do kivaa konunu hobi-vasi', om okon ko' do dumimpot izioho' do kaganapan nga' miniampai no dotokou.
58012001	Miampai ogumu' kozo o sasi' ngaavi' id gavun tagazo pohihiput dotokou, dadi' zotokou ponogi', apatut papataam potitikid konunu i monimḇagat popoinsiibo' dotokou om i ḏouso i osomok kozo do umihit-momusus, om miampai kataanan tumihomḇus manangkus id di ponongkusan i poimbanta' id poguhu dotokou.
58012002	Kanou tumihomḇus do poingintong kozo do id di Jesus, i momuu'an dotokou id kotumḇazaan dotokou om mogovit di doid kaganapan: montok di sabap di kaanḏasan i poimbanta' id poguhu disido, tuminaan isido di salip, au' pinonguazan i koikuman di, om noko'iikau di tiikoon dau do id di vanan di tiikoon-laja' di Kinoingan.
58012003	Soovo' no i lahan tinaanan disido do humavan do kagagaan miaga dino do mantad momimidouso ngaavi', mooi do au' kou di mai' mimang mungkang om atagakan ginavo.
58012004	Id di kopinggisaman zu humavan do ḏouso, au' kou po nakahavan gisom i' do notuntug o zaa'.
58012005	Nohiivan naku diozu ino suat-ḇasaon i kikounsuban id toomḇo do hoovon kou sabaagi do tanak ngaavi'? Oi tanak ku, kada' pagadaada' do kopotunudan di Tuhan kada' kopoitai di kopomohudaan dau,
58012006	tu' momohuda' i Tuhan do sontob di ginovoon disido, om popotunud do potitikid tanak toimoon dau.
58012007	Kataanan nopo nga' somboogizan do pinghudaan diozu; monoina' diozu i Kinoingan do sabaagi tanak ngaavi' dau. Nokoinsan-insan no naku do kivaa toomḇo noopo tanak i kitama' do au' minomohuda' disido?
58012008	Nung au' kou nakaanu diti pinghudaan, tu' do saviavi' kou do apatut daa do nohuda', dadi' okon i' dii ko' tanak ngaavi' kou nga' nompou'an i' ngaavi'.
58012009	Suvai ko' ino, saviavi' tokou do kivaa do tama' ngaavi' tuhun i minongukum dotokou, om minamantang tokou dioho' montok diti; hobi podii kozo do pointounḏa' kozo do apatut tokou do sumujut doid di Tama' do sunḏuvan (spiritu) ngaavi', om ingkaa no do kaanu do koposizon.
58012010	Tama' ngaavi' tuhun dotokou nopo nga' minomohuda' dotokou montok do koposizon toniibo' om tumanud doid tanavau ngaavi' dioho' sonḏii'; nga' maan disido iti do saviavi' montok kovosian dotokou sonḏii', mooi do kabaagi tokou daa di koḇituahan dau sonḏii'.
58012011	Tantu' no, do toomḇo noopo o kopotunudan nga' ahal ponogi' montok katangaban do ontok timpu dii, okon ko' kaanḏasan; nga' touvi, id sontob di nokoduapus dii, momiuva' ii do tuva' id pibabasan om kotunudan.
58012012	Ingkaa no do patatapo' no o saviavi' hongon nouzan om totud ngaavi' madtalok
58012013	om dodizo' no do otuhid o lahan nongokihong diozu; dadi' i pihangadan nosinḏuahan okon ko' au' oguno mai', ḏumadi nogi' mai' ii do moomogot.
58012014	Iumo' no o pibabasan miampai saviavi' tuhun, om i koḇituahan i miampai-aiso nopo di nga' aiso songuhun do kokiikito po di Tuhan.
58012015	Ingaton no kozo do aiso songuhun do aabos di graasia di Kinoingan om do aiso gamut do kopoitan do apatut tumimpuun sumuni om monoodo do kosusaan: kaanu iti do mamanit do ginumu' tagazo.
58012016	Om mingat no kozo do aiso tuhun au' tumanud tangavasi', toi toomḇo noopo songuhun kipomusaavan doun poopomogunan miaga di Esau, i pinapadagang di kopotutan-kinohodion dau do montok insan akan no.
58012017	Miaga di oihaan diozu, ontok minimang isido do maganu di ḇalakat touvi no au' tinoimo isido om, sunḏung minokiinsian isido montok dii do miampai do lomou ngaavi', aiso lahan no'ium disido do mamaahing popoguhi' di kinotontuan ginavo.
58012018	Nunu i noikot diozu nopo nga' aiso noihaan doid di tongopiumanan: okon ko' tapui minḏab-sinḏab, toi kohuoman tadau toi tuvong takadop, toi tongus-piumaat;
58012019	toi boit tolumpit toi tuni' do iso' ohou moboos i minamadadi do potitikid tuhun i nokoongou di do mokiinsian do aiso nodii do pobooson doid dioho'.
58012020	Au' nakaanu izioho' do tumaan di kootulan i nataak: Nung suang-tahun-tosizau podii o mangama' di nuhu takavas, mositi' dunsongon vatu ii.
58012021	Saviavi' i kokitanai do alaat kozo do minoboos dii i Moses, “Oosizan zou om madtalok.”
58012022	Nga' nunu i noikot diozu nopo nga' Nuhu takavas Zion om i kakaḏazan tagazo di Kinoingan poimpasi, i Jerusalem poinsurga id nomḇoo i lizangan do tasab ngaavi' do pointimung montok di kalamazan-tagazo,
58012023	miampai di saviavi' Eklizia di tanak kusai ngaavi' sai', nokosuat ngaan sabaagi do tuhun mogiigizon ngaavi' do surga. Nokoikot kou doid di Kinoingan sonḏii', i momḇiḇisala' takavas kozo, om doid di sunḏuvan ngaavi' di pointunud i dinadi do poinggonop;
58012024	om doid di Jesus, i mananavai di batos vagu; om doid zaa' momohidang i mokiinsian do hobi po sonsog ko' i di Abel.
58012025	Potontuon no do au' kou insan mada' do mokinongou do ontok moboos isido. Nung i tuhun ngaavi' do id tana' i mada' do mokinongou doid kopoingatan o au' nakaanu mogidu' do ukum dioho', ingkuo tokou nodii mai' do kaanu mogidu' nung maahing tokou mogidu' mantad ohou i popoingat dotokou mantad surga?
58012026	Id timpu dii, i ohou disido nopo nga' minamadadi di tana' do oguzu', nga' baino nakapanaak isido dotokou diti ḏanḏi': Mugad zou do momoguzu' di tana' do insan po om okon ko' tana' noopo nga' surga ponogi'.
58012027	I boos ngaavi' insan po nopo nga' mongomoi di kopokitanan do nunu i noguzu', tu' iti ngaavi' nopo nga' konunu ngaavi' vinangun, mooi do nunu i au' noguzu' tuminḏooi.
58012028	Noonuan tokou do kosongonuan do iso' pomolintaan au' miho guzuon. Kanou no poogi' do umunsikou om momoguno do ponongko'au'giigina' dotokou do sumamḇa di Kinoingan id di lahan i kopopounsikou disido, id kapantangan om koonok.
58012029	Tu' i Kinoingan dotokou nopo nga' tapui momuvu-magavi'.
58013001	Tihomḇus no do mogiigizon miaga do mogiobpiipinai ngaavi',
58013002	om onḏomo' no tomoimo do monoimo do songkosuvazan ngaavi', tu' maza' do mimang diti, vookon tuhun nokoponompuan do tasab ngaavi' miampai au' nokoiho dii.
58013003	Opion id pomusaavan o sontob di id tolungku', do miaga koi' id tolungku' kou miampai dioho'; om sontob di maso poimamangon, tu' iziozu nga' id di tinan nogi'.
58013004	Pisasavaan mositi' pantangon do saviavi', om pisasavaan ngaavi' mositi' pointihomḇus do au' ozomutan, tu' i ngaavi' kahasa'-kopomogunaan-bantat om magagampahu ngaavi' nopo nga' mikot mai' do id siibo' kopomḇisalaan di Kinoingan.
58013005	Pokoozo' o katatamaha' do id habus do koposizon ngaavi' diozu om kasantabai no miampai do nunu noopo ii kivaa diozu, i Kinoingan sonḏii' nokoboos: Au' zou mai' mamahangkab toi mamazada' diozu,
58013006	om ingkaa no do kaanu tokou moboos miampai kahansanan: Miampai di Tuhan do manakadai dogo', aiso koosi ku: nunu o taanu do tinau' ngaavi' tuhun do mimang doid dogo'?
58013007	Onḏomo' i buu'an ngaavi' diozu, i pinopo'ia' di boos di Kinoingan doid diozu, om do maso kou monugut momuonḏom do id di kinoikoto' (asil) do koposizon ngaavi' dioho', onuo' no i kotumḇazaan dioho' sabaagi do tiuvan diozu.
58013008	I Jesus Kristus nopo nga' ii om ii di tadau baino miaga disido di koniab om ingkaa no mai' isido do sohiihinaid aiso kopupuson.
58013009	Kada' kobuu'an umahau maza' do saviavi' kavo do doktrin suusuvai: mogot no do humansan do id graasia do montok vinakas id saasaahom po ko' do id takanon, i nokoimang do aiso kovosian doid sontob di momusoou taahom-ahom do id dii.
58013010	Kivaa altari dotokou sonḏii' i mantad toomḇo o sontob di monompuan di Husap do aiso kopotutan do makan.
58013011	I tinan ngaavi' di suang-tahun (tazam) ngaavi' i onuon di padri' takavas o zaa' om posuangon doid di tizonon toḇitua do montok di inait (samḇayang) sogit do ḏouso maan tutudai id dahabus di kem (husap),
58013012	om dadi' i Jesus ponogi' nga' minunḏoso id dahabus di vavazaan (tataangob) tagazo do momḇitua di tuhun ngaavi' miampai zaa' dau sonḏii'.
58013013	Dadi', kanou mugad doid disido, id habus di kem (husap), om tumaan do kopoimamangan dau.
58013014	Aiso kakaḏazan tagazo pointatap montok dotokou do doiti'; maso tokou mogium di iso' i umikot po nodii.
58013015	Maza' disido, kanou manaak di Kinoingan do iso' kohubukan do kaazaan au' opupusan, i tuva' di munung ngaavi' do sontob di monoimo di ngaan dau.
58013016	Tihomḇus no do mimang do kalaja' tangavasi' mamaagi do asil ngaavi' diozu, tu' iti ngaavi' no i kavo do kohubukan i popounsikou di Kinoingan.
58013017	Imozo' no do buu'an ngaavi' diozu om sujut no doid dioho'; mintamong izioho' di koduuduvo ngaavi' diozu tu' mositi' manaak izioho' do susuzan kokomoi dioho'; dodizo' no iti do kaanḏasan montok dioho' do mimang, om okon ko' katangaban — iziozu diozu sonḏii' mai' i angatagakan.
58013018	Sumamḇayang no montok dagai; pointantu' zikoi do nitungan za sonḏii' nopo nga' ahangga' om pointantu' kozo no izikoi do poimpaam no do umula do apantang kozo do id potitikid konunu i maan dagai.
58013019	Mokianu zou diozu do hoohobi kozo no do sumamḇayang do koguhi' zou daa doid diozu saviavi' do au' no ahaid.
58013020	Sumamḇayang zou do i Kinoingan do pibabasan, i minogovit gumuhi' di Tuhan Jesus dotokou do mantad di nangapatai, i Mintatamong tagazo di kamḇing ḇiri'-ḇiri' ngaavi', maza' di zaa' i minanaap di batos salajul,
58013021	popotounḏa' no daa diozu do mimang do hizab dau do id potitikid kavo do koimaan tavasi', manaak vaza' id dotokou do id saviavi' nunu noopo i otoimo doid disido sonḏii' maza' di Jesus Kristus, i doid diisai o koḇontugan sohiihinaid aiso kopupuson, Amen.
58013022	Mongunsub zou diozu, oi tobpinai ngaavi', do maganu tavaavasi' diti boos ngaavi' do kopongunsuban; ino no do nookuo tu' nokoponuat zou diozu do aatos kozo.
58013023	Mimang zou diozu do koiho do i tobpinai dotokou Timothy nimaan pagabaso'. Nung kodimpot isido do poguhu timpu, miampai mai' dogo' isido do ontok tumuubung zou diozu.
58013024	Kotobian ngaavi' doid saviavi' buu'an ngaavi' diozu om doid saviavi' tuhun tongoḇitua di Kinoingan. Tuhun tongoḇitua di Kinoingan id Italy popobuzu diozu do kotobian ngaavi'.
58013025	Graasia miampai diozu saviavi'.
59001001	Mantad di James, suupu di Kinoingan om di Tuhan Jesus Kristus. Kotobian ngaavi' doid di opod om duvo suku'-tinau' di Kopotogizasan.
59001002	Oi tobpinai ngaavi' ku, pomusaavai no iti do kaanḏasan tagazo do ontok ponginaman ngaavi' togumu' kavo mikot doid diozu,
59001003	tu' koiho kou kozo do ii ponginaman do kotumḇazaan diozu nopo nga' papahabus do katabazan,
59001004	om kataanan nopo nga' mositi' momongo do kalaja' di mooi do adadi kou mai' do notunḏa' poimponu', nogonop, okon ko' okuangan do id toomḇo noopo lahan.
59001005	Toomḇo noopo diozu i aiso kabaahan mositi' mokianu di Kinoingan, i manaak doid saviavi' miampai do otohuod kozo om miampai au' momohodong; taakon mai' ii.
59001006	Nga' i samḇayang mositi' samḇayangon miampai kotumḇazaan, om aiso vaavaza' po do kopiduvaan ginavo, tu' tuhun i kivaa do kopiduvaan ginavo ngaavi' nopo nga' miaga di hakun ngaavi' maan popintaamo' di tapap di tongus id di daat.
59001007	Ino kavo do tuhun, id duvo pomumusoou, nopo nga'
59001008	mivaavahiu id potitikid taangaangazan, mositi' au' mobpiumon do monoimo do nunu noopo konunu mantad di Tuhan.
59001009	Kotunud i' do i tobpinai id kaantakan ngaavi' do kohudukan apatut mimḇantug do maan kakato',
59001010	om i puavang do ontok maso oviton poposiibo'. Tu' i puavang au' mai' ahaid o taan do mantad ko' di ḇunga' (vusak) id tahun;
59001011	sumikit nopo kozo i tadau gisom kosoob i' o hinasu', om i sakot nga' humozi', vusak dau di nga' tumatak, vinanus di nga' atagak. Miaga diti nogi' i puavang: i maamaso id koposizon tatangkangau, i puavang humozi' mai'.
59001012	Aazou no o toomḇo noopo tuhun i tumaan do ontok mikot o ponginaman ngaavi'. Tuhun miaga dino nopo nga' i nakatahang o hoogo om kahantoi mai' di vava' do koposizon, i siga-laja' i nakaḏanḏi' di Tuhan doid sontob di guminavo disido.
59001013	Kada' no, ontok pokoozon kou doid di ponginaman, pobooboos po, “i Kinoingan monginam dogo';” au' i' kaanu monginam di Kinoingan i kalaatan, om au' i' papakaa isido do iisai noopo tuhun doid di ponginaman.
59001014	Potitikid tuhun maan pokoozo' doid di ponginaman maza' do maan loizo' om ohungo' do hizab kahasa' dino tuhun sonḏii'.
59001015	Dadi' i hizab mogontizan om mogkoosusu doid ḏouso, om ontok kodimpot doid kogozoon poimponu' o ḏouso, mogkoosusu ii doid kapatazon.
59001016	Kada' do kahasa' kokomoi diti, oi tobpinai ngaavi' koginavaan ku:
59001017	saviavi' i avasi', saviavi' i poinggonop, nopo nga' taakon doid dotokou mantad savat; mikot minsiibo' ii do mantad di Tama' do saviavi' tanavau; miampai disido nopo nga' aiso i' konunu do miaga koi' koponimḇanan, aiso tinggohungung adadi maza' do kaahanan.
59001018	Maza' do pihi' dau sonḏii' minanaak isido do kohodion doid dotokou maza' di aḇal di katapatan mooi do apatut tokou do ḏumadi do kavo do tuva' koiso' ngaavi' do saviavi' vinangun.
59001019	Onḏomon iti, oi tobpinai ngaavi' ku: potitikid tuhun apatut osikap do mokinongou nga' odomut do moboos om odomut doid kohohodong doun tuutuhun;
59001020	kotuhidan kapanampasi ii di Kinoingan nopo nga' au' insan otompuan do kohohodong doun tuutuhun;
59001021	dadi' ivadai no o saviavi' au' konitingan om noohu-ohu' ngaavi' do kalaatan. Toimoo' no do ohuduk kozo ii Boos ii natanom id diozu om kaanu manampasi di koduuduvo ngaavi' diozu.
59001022	Nga' mositi' maan diozu o nunu i booson di Boos doid diozu om okon ko' mokinongou noopo do id dii om momoduung diozu sonḏii'.
59001023	Toomḇo noopo songuhun i mokinongou doid di Boos om aiso i' maan nga' miaga do songuhun, i mintong do kotootoodoo-tinan dau do id soomin-pogotulan om,
59001024	okito nopo disido do okuukuo o kokiikitanai dau, muzu no mamanau om tuutulus kohiiu dii.
59001025	Nga' toomḇo noopo tuhun i mintong pointatap do id di unḏang-unḏang nogonop do kagabasan om tumihomḇus migit dii — okon ko' mokinongou om momohiiu, nga' monuhuk dii — nga' aḇalakatan mai' id potitikid tootoinaon dau.
59001026	Aiso i' tuhun i au' kaanu popotihomḇus do kuasa' togiot doid di diha' do kaanu magampa do opining-ugama; iti nopo nga' momoduung no toomod sonḏii'; ugama dino tuhun nopo nga' aiso hoogo.
59001027	Ugama toniting, au' noumḇak, do id di tokito di Kinoingan Tama' dotokou, nopo nga' itia: mikot manakadai di tanak nangapatazan mohoing om tonḏu' nangapatazan sansavo do id kosusaan dioho', om mintamong sonḏii' do kada' do ozomutan di pomogunan.
59002001	Oi tobpinai ngaavi' ku, kada' potumḇazaai o kointutunan do ningkokoton do sumuang doid kotumḇazaan diozu id Jesus Kristus, Tuhan dotokou naḇantug.
59002002	Baino sokio do songuhun mikot doid sinagog diozu, nabasaanan tavaavasi' om miampai do sinsing amas poinsinsing, om id di timpu ponogi' do songuhun tuhun tasampit mikot sumuvon, id basaan ngaavi' nagansai,
59002003	om intangan nu i tuhun nabasaanan tavaavasi', om moboos, “Vaza' diti lahan kumaa doid di tiikoon tangavasi' kozo;” dadi' biisaan nu ii tuhun tasampit, “Ingkakat duuhia” toi “Kavasa' ko miikau do id di hisiu id doos do pounḏaangan hapap ku.”
59002004	Id monoodo diti kointutunan-pisuvazan poingintanga' diozu sonḏii' au' kou i' naku nokopomoguno' do koponukuan ningkokoton nobuntung?
59002005	Pokinongou, oi tobpinai ngaavi' koginavaan ku; i sontob di tangasampit tumanud doid di pomogunan i nopihi' di Kinoingan, do ḏumadi do puavang id kotumḇazaan om ḏumadi di tungkusan ngaavi' doid di pomolintaan i naḏanḏi' disido doid sontob di guminavo disido.
59002006	Iziozu nopo bo do dau nga' au' mamantang di tangasampit. Okon nangku ko' i tongopuavang i tomoimo monodos diozu?
59002007	Okon toi ko' izioho' i tuhun ngaavi' i mamagazat diozu kumaa doid kuut (pomḇisalaan), i popoimamang di ngaan kipantang i noboos (nokopungaan) doid diozu?
59002008	Ba nga', i konunu kotunud do maan nopo nga' do tumanud di Unḏang-unḏang takavas do ḇuuk toḇitua: guminavo ko mai' di sungkad-tukad nu miaga do guminavo ko diau sonḏii';
59002009	nga' nokoponoodo kou nopo naku do pongintutunan pisuvazan ningkokoton, nga' mimang kou no do ḏouso om id siibo' do kopongokuman montok mamaḏaanḏang di Unḏang-unḏang.
59002010	Koiho kou, iisai noopo i tumanud do saviavi' di Unḏang-unḏang om manahib no do iso' kootulan, nga' kakaal i' kahasa' do mamaḏaanḏang di saviavi' ii.
59002011	Isido i minoboos do, “Mositi' au' ko mimang do kopogompohuan” minoboos nogi', “Mositi' au' ko mamatai.” Dadi' nung mimang ko do kopomodusaan, au' ko tagal mimang do kopogompohuan ponogi' do ḏumadi do mamamaḏaanḏang di Unḏang-unḏang.
59002012	Poboos no om imang no ula miaga do tuhun ngaavi' i mugad do maan ḇisalao' di unḏang-unḏang do kagabasan.
59002013	Iisai noopo ii mimang do miampai aiso kosianan maan mai' ḇisalao' miampai aiso kosianan nga' kosianan nopo nga' koimat (kaanu) do mongiak do id kopomḇisalaan.
59002014	Ingkuo iti do kaanu manakadai, oi tobpinai ngaavi', ontok songuhun i au' insan koimang do tongoiso' koimaan tavasi' do magampa do kivaa kotumḇazaan? Mogovit i' naku do kopomosizan ino kotumḇazaan?
59002015	Nung songuhun di tobpinai kusai ngaavi' toi songuhun di tobpinai tonḏu' ngaavi' o id kopomogunaan do basaan ngaavi' om au' nogonop do takanon do muzu mamaamasi,
59002016	om songuhun diozu moboos doid dioho', “Momuhizab zou diau do avasi'; potihomḇuso' no o diau sonḏii' do abaang om makan togumu',” miampai au' manaak dioho' diti kaganapan tongoniini' do koposizon, dadi' nunu nodii o kovosian dino?
59002017	Id di ii om ii lahan o kotumḇazaan: nung koimaan ngaavi' au' poimpahud di, kivaavaa no do napatai ii.
59002018	Nga' songuhun o moboos dati': Dadi kivaa kotumḇazaan nu om kivaa koimaan tangavasi' ku? Dadi', pokitono' zou diti diau do kotumḇazaan miampai-aiso koimaan ngaavi'! Maza' i' do koimaan ngaavi' ku do popokito zou mai' diau do kotumḇazaan ku.
59002019	Otumḇazaan ko id di iso' Kinoingan — ino nopo nga' poinggonop no vinasi', nga' ii po logon ngaavi' nga' kivaa di ii om ii kotumḇazaan, om madtalok izioho' miampai koosi.
59002020	Bosuon! Au' kou i' aanangan do mongiho do kotumḇazaan miampai-aiso koimaan ngaavi' nopo nga' aiso guno?
59002021	Okon naku ko' pinotopot maza' do koimaan dau i Abraham tama' dotokou, tu' tinaak disido i tanak-kusai dau Isaac do id di altari?
59002022	Dadi' okito diozu do i kotumḇazaan disido nopo nga' poingkalaja' songovian miampai do koimaan ngaavi' dau; kotumḇazaan dau ḏuminadi do poinggonop maza' do nunu nimaan disido.
59002023	Id diti lahan no do i suat toḇitua notuhuk no: Pinakaa di Abraham i kotumḇazaan dau do id di Kinoingan, om iti nopo nga' pinomusaavan do sabaagi mamadadi disido do pointunud; om minonoimo isido di ngaan “tamḇahut di Kinoingan”.
59002024	Kokito kou do baino do maza' i' do koimaan ngaavi', om okon ko' maza' do otumḇazaan noopo, do songuhun kotopot.
59002025	Iso' po o poomitanan do miaga-om-miaga diti: I Rahab i sunḏal, okon naku ko' nokotopot zosido maza' do koimaan ngaavi' dosido tu' minonoimo zosido di mogogovit aḇal ngaavi' om pinopotunud dioho' do vazaan suvai do tumongkizad?
59002026	Miaga do tinan miampai-aiso sunḏuvan nopo nga' poimpatai, ingkaa nogi' o kotumḇazaan miampai-aiso koimaan ngaavi'.
59003001	Okuudi' nopo diozu, oi tobpinai ngaavi' ku, o apatut do mongingia' ngaavi', poingovit id pomusaavan do monoimo tokou mai' do kopomḇisalaan hobi-kohit.
59003002	Tu' saviavi' tokou kasadu id mogisuusuvai nopo o lahan. Ii nopo i au' kasadu id koboobooso' nga' nokodimpot id kaganapan om kaanu do mongipop di sontinan mantad nunu noopo i kosoduvon.
59003003	Nokodokot nopo dotokou o kakang do id kabang di kuḏa', do mamadadi dii do mimozo' do nunu i pokionuon dotokou, naanu no dotokou do monguasa' i sontinan tazam di.
59003004	Toi soovo' o kapal daat ngaavi': au' monguo do songkuo ginazo dioho', tongus tavakas potuu o monuung dioho', potunudon izioho' do tuhin toniini' do nomḇoo noopo o tontuon di boobogo' di papapahazag dii.
59003005	Dadi' i diha' nopo nga' boogizan toniini' nopo di tinan, nga' pongkigaagazo ngaavi' dii nopo nga' agazo. Soovo' do songkuo ninini' do diha' tapui do kaanu modtutud do tahun tagazo.
59003006	I diha' nga' diha' tapui nogi'. Mantad do saviavi' di boogizan ngaavi' do tinan, i diha' no i sompomogunan talaat: modohiu ii di sontinan; magapui dau sonḏii' mantad nalaka', popotutud ii do tapui doid saviavi' kokoozon do vinangun.
59003007	Suang-tahun tongosizau om tomḇohog ngaavi', vinangun ngaavi' humonḏoi-monungkamang, om potitikid kavo do sada' saviavi' aanu momodomon, om nokodomon no, do tuhun ngaavi';
59003008	nga' aiso tuhun kaanu momodomon di diha' — posisang ii i au' mai' tumoonong, noponu' do kavavanit kapatai.
59003009	Momoguno tokou dii do mangazou di Tuhan om Tama', nga' momoguno tokou nogi' dii do manaau' toi ko' pokovusung do tuhun ngaavi' i tinoodo id poingomit-omit di Kinoingan:
59003010	i pangangazou om tau' humabus mantad di ii om ii kabang. Oi tobpinai ku ngaavi', mositi' kahasa' iti —
59003011	kivaa naku toomḇo noopo panaakan vaig do manaak do huzung do vaig tabaakas om vaig tusi' humabus mantad di ii om ii tohunsug (paip)?
59003012	Kaanu naku o kazu fig do papahabus do olif ngaavi', oi tobpinai ku ngaavi', toi bavug anggur papahabus do fig ngaavi'? Doolu' podii do vaig daat om kaanu no popohuzung do vaig tabaakas.
59003013	Toomḇo noopo songuhun i abaa om obinlati' do poingamung diozu apatut do mantad koposizon tavasi' manaak do katahangan do koimaan ngaavi' noimaan id di kohuudan do kabaahan.
59003014	Nga' nung id ginavo kivaa diozu di kopoitan do kapapahad, toi hizab monoiso', kada' imang pongkigaagazo toi momohosok di katapatan miampai vudut ngaavi';
59003015	okon ko' kabaahan iti i mikot mantad savat, nga' doun taatana', tuhun om poinlogon.
59003016	Nomḇoo noopo do doiho' o kapapahad om hizab-gaab, doiho' nogi' o au' pihumaagan om kalaatan do potitikid kavo;
59003017	nga' i kabaahan i mikot mantad savat nopo nga' konunu toniting i kiguno kozo; kipibabasan ponogi' ii; otohuod kogiiginovoo' om obonimḇang; noponu' ii do kosianan om popokito sonḏii' ii maza' do mimang do avasi'; aiso nogi' vaavaza' po do monukop do tiso' toi tiso' toi pimpuupula' id dii.
59003018	I pibabasan tonomon do mononoodo pibabasan ngaavi' mogovit do pangamatan do pibabasan.
59004001	Nomḇoo haid do tumimpuun iti pisangadan ngaavi' om piimangan ngaavi' id piahatan diozu sonḏii'? Okon naku ko' pointahang kozo ii do id di hizab ngaavi' miimang id suang diozu sonḏii'?
59004002	Kivaa pokionuon diozu om au' kou kaanu dii; dadi' mamatai kou. Kivaa hizab diozu i au' kou kaanu monontob; dadi' miimang kou do dumuapus dii maza' do ponononsog. Iti nopo nga' sabap do au' kou sumamḇayang do au' kou dii kotoimo;
59004003	ontok sumamḇayang kou om au' kotoimo, iti nopo nga' sabap do suminamḇayang kou do kahasa' kozo, mimang do monontob do topiipiumanan ginavo ngaavi' diozu.
59004004	Oi magagampahu ngaavi'! Au' kou naku kopiuman do koginavaan montok di pomogunan nopo nga' kababaazat montok di Kinoingan? Toomḇo noopo songuhun i momihi' di pomogunan do montok ponokotamḇahut nga' notoodo kootulan do gagut di Kinoingan.
59004005	Au' kou naku kokito di lati' di boobooson id ḇuuk toḇitua, “Ii nopo hangad di spiritu i pinougad disido do mogiigizon id dotokou nga' hangad koivogu'?”
59004006	Nga' nakapanaak isido dotokou do hobi po do agaagazo po o graasia, tu' moboos i ḇuuk toḇitua: Havanon di Kinoingan i tosumḇung nga' taakon disido i kaanangan dau doid di tohuduk.
59004007	Dadi', imang no taak doid di Kinoingan; zadaai i logon, om manangkus mogidu' mai' isido mantad diozu.
59004008	Hobi somok do mugad kou doid di Kinoingan, hobi somok di Kinoingan do mikot mai' doid diozu. Baakaso' o hongon ngaavi' diozu, oi momimidouso kou ngaavi', om hidango' o pomumusoou ngaavi' diozu, oi miipiduvo ngaavi' ginavo.
59004009	Ponongko'au'giigina' no do kosiisian diozu, om iad no montok dii do id katangaban. Tiak diozu mositi' poguhion doid katangaban, kasanangan diozu doid kohungguzan.
59004010	Pohuduko' o diozu sonḏii' id dumḇangan di Tuhan om mangakat popoinsavat mai' diozu isido.
59004011	Oi tobpinai ngaavi', kada' kou pomitana' do tiso' om tiso'. Toomḇo noopo songuhun i momitana' do tobpinai, toi mongukum do songuhun, nga' moboos gumaga' di Unḏang-unḏang om mongukum di Unḏang-unḏang. Nga' nung mongukum kou di Unḏang-unḏang, nokotood kou ḏumadi do poinsujut doid dii om ḏumadi do momḇiḇisala' doid dii.
59004012	Soosonguhun no o mananaak unḏang-unḏang om isiisido no i momḇiḇisala' om i kivaa kuasa' do manampasi toi mongumḇak. Iisai kou nodii do manaak do koponontuan do id di sungkad-tukad diozu?
59004013	Ba nga' baino, iziozu i moboos, “Tadau baino toi suvab, mugad zikoi doid ditia toi dihia kakaḏazan toniini'; mugad zikoi do momoguno do sontoun do doiho', papaapadagang, mokiusin tokuudi'.”
59004014	Au' kou koiho-iho po do nunu aantakan mai' do suvab; au' kou i' kohobi ko' i gavun i mimḇuhai do toduuk nopo om tumagak nodii.
59004015	Ponovohi diti, apatut moboos kou, “Nung iti nopo nga' hizab di Tuhan, kakaal mai' dagai do poimpasi om do mimang ditia toi dihia.”
59004016	Nga' do ingkaa i' dii iti, songkuo pongkigaagazo om pinuod kabang diozu! Mongkigaagazo do miaga diti nopo nga' tomoimo do kahasa'.
59004017	Potitikid tuhun i koiho do nunu i konunu kotunud do maan om au' no mimang dii nga' koimang do ḏouso (kopomidouso).
59005001	Ba do baino, oi puavang! Pogkoudu' no, iad no montok di kounḏasaan ngaavi' i mikot doid diau.
59005002	Pinuavang nu mimang buntung, basaan ngaavi' nu nopo nga' saviavi' naakan do kulibamḇog.
59005003	Saviavi' amas nu om piok nu tumogo, om ii om ii togo o sasi' mai' humavan diau om umakan doid tinan nu. Miaga ii do tapui i nuntun nu montok di tadau ngaavi' touvi no.
59005004	Koongou ko i' do humavan diau o tiad di gaji ngaavi' nimaan nu taano' mantad di pakalaja' ngaavi' kalaja' tavagat i minamaladu do anau ngaavi' nu? I tiad di mongongomot ngaavi' nokodimpot di tohingo ngaavi' di Tuhan Sabaoth.
59005005	Id soibau tana' kivaa do diau do koposizon tasanang om kaganapan-tongogingo; id di timpu do kapagkaatan tuminihomḇus ko do makan gisom sontob ginavo nu.
59005006	Iziau no i minongukum di pointunud om minamatai dioho'; au' i' guminaga' diau izioho'.
59005007	Dadi' imang no toboi, oi tobpinai ngaavi', gisom di koikatan di Tuhan. Soovo' o songuhun momumutanom: songkuo tinoboi disido do manḏad di tuva' tapagon-hoogo di tana' gisom do kaanu ii di asam ngaavi' timpu-madtatak-loun-kazu om di asam ngaavi' timpu-tosogit!
59005008	Iziozu nga' mositi' kotoboi; kada' katagakai ginavo, tu' i Tuhan mikot mai' do oduuk no.
59005009	Kada' ponoodo do sogu' ngaavi' do humavan do tiso' om tiso', oi tobpinai ngaavi', mooi do au' kou sonḏii' maan ovito' doid pomḇisalaan; iMomḇiḇisala' nopo nga' maso no do okito do id di tataangob-tangagazo.
59005010	Montok poomitanan diozu, oi tobpinai ngaavi', do kotoboi-kozo miampai do kopongunḏasaan, onuo' i profeta ngaavi' i minoboos id di ngaan di Tuhan;
59005011	onḏomon no do ii i' sontob kivaa do kataanan i booson za do i nangaazou. Nokoongou kou kokomoi di kataanan di Job om nakalati' di tuḏu di Tuhan, poingiho do i Tuhan nopo nga' otohuod om obinsianan.
59005012	Poinsoibau do saviavi', oi tobpinai ngaavi', kada' imang tau' maza' do surga toi maza' di tana' toi momoguno do toomḇo noopo o tau'. Nung komozon nu do “oo',” mositi' moboos ko do “oo';” nung komozon nu do “au',” mositi' moboos do “au'.” Tu' nung okon ko' ingkaa nga' mamadadi kou no diozu sonḏii' do apatut kumaa doid kopomḇisalaan.
59005013	Toomḇo noopo diozu i id kosusa'an apatut sumamḇayang; toomḇo noopo songuhun id sunḏuvan tangavasi' apatut humozou do hozou-kapaazaan.
59005014	Toomḇo noopo songuhun diozu i sogiton apatut monuu' momohoou di tongotuutuo di eklizia, om mositi' mongumau izioho' di tuhun kitoluo miampai tumau do id di ngaan di Tuhan om manamḇayang doid disido (di kitoluo).
59005015	I samḇayang do kotumḇazaan nopo nga' manampasi mai' di tuhun kitoluo om monungag mai' vagu' disido i Tuhan; om nung nokoimang isido do toomḇo noopo o ḏouso ngaavi', hiongon mai' isido.
59005016	Dadi' pogiakun-akun kou no do ḏouso ngaavi' diozu, om sumamḇayang no montok tiso' om tiso' do montok mokihingos; samḇayang opiumanan id ginavo do songuhun pointunud nopo nga' avakas kozo.
59005017	I Elijah nopo nga' tuhun miaga no do minungkang dotokou — suminamḇayang isido do naavi' kozo ginavo do kada' do umasam, om aiso asam suminonḏot do tohu toun satanga';
59005018	dadi' suminamḇayang vagu' isido om panaak no do asam i tavan om i tana' minanaak do tanom ngaavi'.
59005019	Oi tobpinai ku ngaavi', nung songuhun diozu o umahau mantad di katapatan, om songuhun mogovit disido gumuhi' doid dii,
59005020	pointantu' no do iisai noopo i kaanu mogovit gumuhi' do songuhun momimidouso do mantad lahan ngaavi' dau poingahau, nga' manampasi mai' di koduuduvo dau do mantad kapatazon om monokop do ḏouso togumu'.
60001001	I Peter, apostol di Jesus Kristus, kumaa doid saviavi' i mogiigizon sabaagi tuhun-songkosuvazan ngaavi' id di Kopotogizasan do Pontus, Galatia, Cappadocia, Asia om Bithynia, i nongopihi',
60001002	id di nokito-haid no di Kinoingan i Tama', do maan dodizo' do oḇitua di Spiritu, obingimozo' doid di Jesus Kristus om novokisan miampai zaa' dau: Graasia om pibabasan o diozu ngaavi' id kosimaan.
60001003	Aazou no i Kinoingan i Tama' di Tuhan Jesus Kristus dotokou, ii id kosianan tagazo dau nakapanaak dotokou do kohodion kavavagu doid kahansanan poimpasi maza' di kinotungagan di Jesus Kristus mantad di poimpatai
60001004	om doid tungkus i au' insan aanu do mongumḇak toi ogigihan tana' om au' insan tumahup. Pinoobi' do id surga montok diozu
60001005	i maso opion pointampasi di kuasa' di Kinoingan maza' do kotumḇazaan gisom di kopomosizan i nokotounḏa' do maan pointahango' do id di pompod touvi no do timpu.
60001006	Iti nopo nga' kahansanan tagazo doid diozu, sunḏung potuu do montok timpu toniibo' nga' mositi' taanan diozu o saviavi' kavo do ponginaman ngaavi';
60001007	mooi do i hoogo do kotumḇazaan diozu, hobi pagon hoogo ko' amas, i miho atagak sunḏung nokinaman ii do tapui, katahang daa — doid kaazaan om kapantangan diozu do ontok pointahangon i Jesus Kristus.
60001008	Au' kou nokokito disido, nga' guminavo kou ma disido; om kakaal miampai au' kokito disido otumḇazaan kou id disido om ingkaa no do noponu' no miampai kaanḏasan taḇantug kozo do au' di aanu ii do monusui do okuukuo;
60001009	om pointantu' kou no di kotutukon do kotumḇazaan diozu, ino nopo nga', i kopomosizan do koduuduvo ngaavi' diozu.
60001010	Iti koponomposizan nopo nga' i tuhu-booson di kopogiuman om koponoizukan di profeta ngaavi' i minoboos kokomoi di graasia i toimoon diozu,
60001011	mogium papahabus di timpu om kotutukon ngaavi' i montok toomḇo i Spiritu di Kristus, do poingovit do kososian id dioho', do pinopointahang di kounḏasaan ngaavi' di Kristus om di koḇontugan ngaavi' do sumusuut di ngaavi'.
60001012	Pinointahang iti doid dioho' do iti nopo nga' montok sabap diozu om okon ko' dioho' sonḏii' do minimang izioho' sabaagi suupu ngaavi' popohomḇus di aḇal i nopoihaan nodii do baino doid diozu di sontob minongia' doid diozu di aḇal tavasi' maza' di Spiritu Toḇitua pinoikot mantad surga. Ii po tasab ngaavi' nga' humangad do mongkikiikito diti konunu ngaavi'.
60001013	Dadi', pomusaavan ngaavi' diozu, mositi' au' naavuk om potounḏa' montok koimaan; pokoozo' o saviavi' kahansanan diozu id di graasia novit doid diozu di kopointahangan di Jesus Kristus.
60001014	Kada' potumḇazaai o diozu sonḏii' do maan uugo' di topiipiumanan ngaavi' ginavo di au' ponongkoiho-iho diozu di tinuu' i',
60001015	nga' sabaagi tanak ngaavi' obingimozo', imang no dadi diozu sonḏii' do oḇitua do id saviavi' taangaangazan diozu, sumusuut di tiuvan di Songuhun Toḇitua ii momohoou dotokou,
60001016	tu' moboos i ḇuuk toḇitua, “Imang no bitua, tu' oḇitua zou.”
60001017	Om nung momohoou kou sabaagi Tama' isido ii momḇisala' miampai-aiso pohuuhuuson tumanud doid koimaan ngaavi' tosoosonguhun, pogiigizanai no ii timpu do koiduan-pogun diozu do doiti' do id katangahan tapantang.
60001018	Tu' koiho kou do ii gatang do tobus diozu mantad di lahan taiso guno do koposizon nokotuun mantad taki-aki ngaavi' diozu nopo nga' naḇalazan, okon ko' id toomḇo noopo konunu miho apatai miaga do piok toi amas,
60001019	nga' id zaa' tapagon-hoogo miaga di doun tananak kamḇing ḇiri'-ḇiri' taiso hasa' om taiso vook, i Kristus.
60001020	Natanḏaan isido do poguhu notoodo i pomogunan, om pinointahang do id di pompod touvi no do timpu montok sabap diozu.
60001021	Maza' disido do baino kivaa kotumḇazaan diozu id di Kinoingan, ii minonungag disido mantad di poimpatai om minanaak disido do koḇontugan montok diti tuḏu no kozo — do kotumḇazaan om kahansanan diozu apatut id di Kinoingan.
60001022	Tu' maza' do kobingimazaan diozu doid di katapatan do nokopomohidang kou diozu sonḏii' mooi do kaanu kou momiumon di koginavaan totopot do tobpinai ngaavi', guminavo kozo do tiso' om tiso' mantad di ginavo;
60001023	tu' kohodion kavavagu diozu nopo nga' okon ko' mantad toomḇo noopo hinsou' miho apatai nga' mantad hinsou au' miho apatai, i Boos poimpasi om kataan di Kinoingan.
60001024	Tu' saviavi' kotuhunan nopo nga' sakot, om saviavi' vinanus dii do miaga dii di vusak (ḇunga') tahun. Tu' humozi' i sakot, tumahup i vusak (ḇunga'),
60001025	nga' i Boos di Tuhan tuminḏooi sohiihinaid. Om iti Boos nopo nga' i Aḇal Tavasi' i noovit doid diozu.
60002001	Dadi', iduai o diozu sonḏii', do saviavi' gaab moninḏuo, poninipu' (pomomoduung), pimpuupula', kapapahad om komi kokomoi do ahal tongoniini'.
60002002	Miaga do tanak tongopodo' kohohodi' saviavi' anḏaanḏadon diozu apatut do montok gatas (susu) — i gatas poinsunḏuvan au' nahangatan — i manakadai mai' diozu do gumazo doid kopomosizan,
60002003	do songkuo noopo nung nokounonom kou no do i Tuhan nopo nga' avasi'.
60002004	Isido no i vatu poimpasi, zinadaan do tinau' ngaavi' tuhun nga' nopihi' di Kinoingan om apagon hoogo doid disido; padansaano' o diozu sonḏii' do poinginsomok doid disido
60002005	mooi do iziozu, ponogi', nga' vatu songimpasi daa i mamadadi do hamin poinsunḏuvan miaga do kopadrian toḇitua do papataak di kohubukan ngaavi' poinsunḏuvan i nadadi do otoimo doid di Kinoingan maza' di Jesus Kristus.
60002006	Miaga di booson di ḇuuk toḇitua: Baino popovihiu zou do vatu id Zion, iso' vatu pisuk di nopihi' om apagon hoogo om aiso songuhun i humansan do id dii do maan mai' asaasabo'.
60002007	Doid diozu oi otumḇazaan ngaavi' mogovit iti do kapantangan. Nga' montok au' ongotumḇazaan nopo, nga' miaga koi' iso' vatu iti i zinadaan di mamamaa i nadadi do vatu pisuk,
60002008	iso' vatu kosoduvon, iso' pampang do papasadu do tuhun ngaavi'. Kasadu izioho' di tu' au' otumḇazaan izioho' id di Boos; iti nopo nga' i kotutukon poinguntun montok dioho'.
60002009	Nga' iziozu nopo nga' tinau' (bansa') nopihi', iso' pomolintaan do padri' ngaavi', iso' tinau' toḇitua, tuhun ngaavi' ḏumadi do kosongonuan sonḏii'-sanganu do humozou di kaazaan ngaavi' di Kinoingan i minomohoou diozu do humabus do totuvong sumuang doid tanavau dau koimazaan.
60002010	Okon ko' tuhun ngaavi' kou haid om baino Tuhun ngaavi' kou di Kinoingan; id habus kou ngaavi' haid do kosianan dau; baino nokotoimo kou do kosianan.
60002011	Mongunsub zou diozu, oi tamḇahut ngaavi' koginavaan ku, do sabaagi songkosuvazan ngaavi' om miunḏaanḏahiu mogiigizon ngaavi', do umopi' diozu sonḏii' do poinggabas mantad kokookoozo' ngaavi' poinsanḏad au' nabaau' imongimang di koduuduvo.
60002012	Imang no tomoimo ula do apantang kozo do poingamung di kapil ngaavi' mooi do kokito izioho' montok dioho' sonḏii' do nunu o koposizon ngaavi' pointanud kovosian do buu'anon diozu, om ontok mikot i tadau do kopoguntaban, panaak no do koponongkotohuadan ngaavi' doid di Kinoingan do montok di konunu ngaavi' i baino do mamadadi dioho' do au' momungaan diozu do sabaagi tuhun kihasa' ngaavi'.
60002013	Montok di sabap di Tuhan, toimoo' no i kokuasaan do potitikid kootulan-tonudon do doun tuutuhun: i momomolinta', sabaagi do i kokuasaan takavas kozo,
60002014	om i gounal ngaavi' tu' dinadi disido do mongukum do kihasa' ngaavi' om mangazou do sontob di mimang do avasi'.
60002015	Hizab i' di Kinoingan do maza' do koimaan tangavasi' diozu apatut popokodoit kou di boos ponongko'au'koiho-iho do bosuon ngaavi'.
60002016	Iziozu nopo nga' tudipon ngaavi' do aiso songuhun nga' di kii-Kinoingan no, dadi' imang no ula miaga do tuhun ngaavi' poinggabas, om kada' no insan-insan po do momoguno do kagabasan diozu sabaagi do ponokop montok kalaatan.
60002017	Panaak no do kapantangan montok potitikid tuhun om koginavaan montok sompiotumḇazaan ngaavi'; koonok no di Kinoingan om pamantang no di momomolinta'.
60002018	Oi tudipon ngaavi', apatut mimozo' kou tapaapantang kozo do tuan ngaavi' diozu, okon ko' doid sontob noopo di ongotohuod om aadang nga' nogi' doid sontob di osusa' do mongunsikou.
60002019	Kokito kou, kivaa kovosian nung, id koingatan di Kinoingan, tumaan kou miampai di toluo ngaavi' do ukum au' apatut;
60002020	nga' nunu nodii o koḇontugan do tumaan miampai bobog do ahapas do koimang tokuudi' kou di kahasa'? I kovosian id di tokito di Kinoingan do id tumaan miampai do kotoboi kozo nopo nga' ontok ukumon kou do montok mimang kou do kalaja' diozu.
60002021	Iti, id katapatan, nopo nga' do nunu do nohoou kou do mimang, tu' nounḏoso i Kristus montok diozu om minonimpoon do iso' poomitanan montok diozu do tumanud id haang ngaavi' dau.
60002022	Aiso hasa' do nimaan disido, om au' nokoboos do pomomoduung (poninipu').
60002023	Pinoimamang isido om au' huminusi' miampai kopoimamangan ngaavi'; ontok maso unḏosoon isido au' minonoodo isido do kopogunḏaanakan ngaavi' nga' pinapakaa do kahansanan dau id di momḇiḇisala' kotunud.
60002024	Minamabo' isido do ḏouso ngaavi' dotokou do id tinan dau sonḏii' do id di salip, mooi do matai daa tokou doid ḏouso ngaavi' dotokou om mamaamasi montok kotunudan; maza' di ganit ngaavi' dau do nongohingasan kou.
60002025	Nakaahau kou miaga do kamḇing ḇiri'-ḇiri' ngaavi' nga' baino nokoguhi' kou doid di gugumompi kamḇing ḇiri'-ḇiri' om mintatamong do koduuduvo ngaavi' diozu.
60003001	Ingkaa nogi', iziozu oi sinavaan ngaavi' apatut obingimozo' doid sansavo ngaavi' diozu. Dadi' nung kivaa do vookon sansavo i au' otumḇazaan di Boos, kaanu mai' izioho' do mangahantoi mahik do sansavo, miampai do aiso i' boos do kohomḇus, nga' miampai no di ula ngaavi' di sinavaan dioho',
60003002	ontok kokito izioho' di kapantangan om konitingan do lahan pamaamasi diozu.
60003003	Pinggigingo diozu apatut do okon ko' doun dahabus, tobuk nosulompikan toi kobutizaan amas toi basaan tongogingo,
60003004	nga' i koozuvo' ponong-suang di ginavo, ino nopo nga' vinasi' au' miho apatai do sunḏuvan tohuud om pibabasan, noikot pinagon-hoogo id di tokito di Kinoingan.
60003005	Ino no do ingkuo haid i tonḏu' tongoḇitua, ii di nakatahib do minanambasaan dioho' sonḏii' do ataanḏak kozo — huminansan izioho' di Kinoingan om obinhusuk doid sinavaan ngaavi' dioho';
60003006	miaga' di Sarah, i obingimozo' doid di Abraham, om minomungaan disido do tuan dau. Iziozu do baino nopo nga' tanak ngaavi' dosido, sahaahaid noopo diozu do mamaamasi do koposizon tangavasi' poinggabas mantad koo'osi om katangaban.
60003007	Id di lahan miaga, sansavo ngaavi' mositi' tomoimo monoina' do sinavaan ngaavi' dioho' miampai koponimḇangan id koposizon dioho' ngoduvo, mamantang do tonḏu' sabaagi songuhun ii, sunḏung do i kouvang tomuumungkang dati' zosido, miaga nopo do tumungkus doid di taak totohuod do koposizon. Manahob mai' iti do toomḇo noopo konunu do mantad mikot sumuang id di lahan do samḇayang ngaavi' diozu.
60003008	Touvi no: apatut do saviavi' kou do kopiongoi-ongoi diozu sonḏii' om obinsianan; guminavo di tobpinai ngaavi', kivaa kosianan om humuduk sonḏii'.
60003009	Ada' husiai o iso' hasa' miampai do iso' hasa', toi iso' boos pomuhasa' miampai do iso' boos pomuhasa'; nga' husiai no miampai ḇalakat. Iti no i nunu i kinapamahaavan diozu do mimang, mooi do kotungkus kou do ḇalakat.
60003010	Tu' Iisai poingamung diozu do umunsikou id koposizon, humangad montok timpu do umonḏos do kapagkaangaan? Tamangan o diha' nu mantad kalaatan, munung ngaavi' nu mantad toomḇo noopo pinuobo do pomomoduung (poninipu').
60003011	Baahing mogidu' mantad talaat om imang no do tavasi', pogium no do pibabasan om gusao' ii.
60003012	Tu' i mato ngaavi' di Tuhan nopo nga' do id di kotunud, tohingo dau kuminaa' doid tiad dioho'. Nga' i voos di Tuhan nopo nga' potounḏa' humavan do sontob di mimang do talaat.
60003013	Aiso songuhun kaanu moninḏuo diozu nung pointantu' ginavo diozu do mimang do ii-ii no nunu i kotunud;
60003014	om osoosogit kou nung mositi' munḏoso kou montok poinḏadi do kotunud. Kada' koosizai kozo dioho'; kada' koonok.
60003015	Paaḇalon nopo i Tuhan Kristus do oḇitua id ginavo diozu, om tomoimo kivaa simḇa diozu potounḏa' montok tuhun ngaavi' i muot diozu di sabap montok di kahansanan i kivaa diozu.
60003016	Nga' taako' no ii miampai hinuud om kapantangan om miampai nitungan toniting, mooi do sontob di momitana' do ula tavasi' diozu id Kristus oikum-ikum daa do totonḏos ngaavi' dioho'.
60003017	Om nung iti nopo nga' hizab di Kinoingan do apatut umunḏoso kou, moomogot do umunḏoso montok mimang di kotunud ko' montok mimang di kahasa'.
60003018	I Kristus sonḏii' o napatai insan do montok saviavi' montok no do ḏouso ngaavi', i totuhid montok di kihasa', do momuu'an dotokou kumaa doid di Kinoingan. Id di tinan pinatai isido, id di sunḏuvan tinungag isido doid koposizon,
60003019	om, id sunḏuvan, minugad isido do mongia' doid di sunḏuvan ngaavi' id tolungku'.
60003020	Au' izioho' nongotumḇazaan, sunḏung tuu do poinganḏad i Kinoingan do monoimo dioho', id timpu di Noah ontok maso toodoon i arka. Id suang nopo di nga' okuudi' nopo, vahu' no tuhun, i natampasi maza' do vaig.
60003021	Iti no i kopodsuan kopiongoi diti vaig i manampasi diozu do baino — okon ko' do i momohiung mongidu' do zinamut tinan nga' i batos do nitungan tavasi' i taakon doid Kinoingan maza' di kinotungagan di Jesus Kristus,
60003022	i nokosuang do surga om ii id hongon vanan di Kinoingan, miampai tasab ngaavi', vinakas ngaavi' momolinta' om kuasa' ngaavi' poinhusuk doid disido.
60004001	Tu' nokoduapus i Kristus do kounḏasaan doun tinan, iziozu ponogi' nga' apatut moninḏata' diozu sonḏii' miampai di ii om ii kogompitan, do toomḇo noopo songuhun i nokoduapus do kounḏasaan doun tinan nga' nokoponongkigabas miampai ḏouso,
60004002	tu' montok di noohu' do koposizon do id tana' ino tuhun nopo nga' polintaon do okon ko' maza' do topiipiumanan ginavo ngaavi' do tuhun nga' maamaza' no di hizab di Kinoingan.
60004003	Noguno diozu o uha' gonop hinaid id di pamaamasi nakatahib di kalaalahano' do pamaamasi i pihion do kapil ngaavi' do mamaamasi, umula id lahan tangalaat-tangazamut, manaak lahan doid topiipiumanan ginavo ngaavi' diozu, moginum do oinḏamaan, papaanjul do kalamazan ngaavi' katahib-mantad-uha', golungou nangaavuk om sumamḇa do kinoingan tongovudut (om kopopoimamang di Kinoingan totopot).
60004004	Dadi' tuhun ngaavi' natangahan do au' kou nodii uminagab minuzu miampai dioho' do mamung diti hizud i osikap humuzung munḏuk doid koumḇakan, om dadi' papalaat diozu montok dii.
60004005	Mositi' sumimḇa mai' izioho' montok diti do id dumḇangan di momḇiḇisala' i momḇisala' di songimpasi om di nangapatai.
60004006	Om iti no do nookuo ii aḇal tavasi' tu' noovit doid di nangapatai ponogi', mooi do, sunḏung id tinan ngaavi' dioho' do nokoduapus izioho' di kopomḇisalaan i tumoguvang do saviavi' kotuhunan, id sunḏuvan dioho' umonḏos dati' izioho' di koposizon di Kinoingan.
60004007	I kopupuson do saviavi' konunu nopo nga' osomok no, dadi' potoonongo' no o pomusaavan ngaavi' diozu om kada' kaavuk montok samḇayang.
60004008	Id soibau do saviavi' tomposizo' no o koginavaan tavakas kozo montok tiso' om tiso', tu' koginavaan nopo nga' monokop do ḏouso togumu'.
60004009	Pogitootoimo kou no doid hamin ngaavi' diozu miampai-aiso botok.
60004010	Toiso'-iso' diozu do nokotoimo do graasia poimḇiḏa', dadi', miaga do mononompuan tangavasi' ii kitonggungan montok saviavi' diti mogikaakavo graasia di Kinoingan, pokoozo' no iti do id di kotompuanan do dovokon ngaavi'.
60004011	Nung toomḇo noopo songuhun o moboboos, potumḇazaai no ii do miaga koi' adadi do i boos ngaavi' di Kinoingan, nung toomḇo noopo songuhun monompuan, potumḇazaai no ii do miaga koi' vinakas tinaak di Kinoingan; mooi do id potitikid konunu toimoon daa di Kinoingan i koḇontugan, maza' di Jesus Kristus, tu' doid diidisido no do poinsanganu o saviavi' koḇontugan om kuasa' montok sohiihinaid. Amen.
60004012	Oi tamḇahut ngaavi' ku, kada' kotiitigavo do id di ponginaman maza' do tapui i aantakan doid diozu, do miaga koi' kivaa suusuvai do naantakan doid diozu;
60004013	nga' do maagi kou nopo naku do id di kounḏasaan ngaavi' di Kristus, kounsikou no, mooi do umonḏos kou daa do hobi po ginazo do kaanḏasan do ontok pointahangon i koḇontugan dau.
60004014	Nung poimamangon kou montok mogovit di ngaan di Kristus, osoosogit kou no, tu' do id diozu poingunḏoong i Spiritu di Kinoingan, i Spiritu do koḇontugan.
60004015	Aiso i' diozu do apaapatut po do umunḏoso sabaagi do momomoduso, mananakau, mamamaḏaanḏang do unḏang-unḏang toi songuhun susumampalag;
60004016	nga' nung toomḇo noopo songuhun diozu i umunḏoso sabaagi do Kristian, aiso i' koikuman diti nga' koponongkotohuadan no doid di Kinoingan montok ngaan diti.
60004017	Nokoikot no i timpu montok di kopomḇisalaan do tumimpuun do id di songkohominan di Kinoingan; om nung tumimpuun ii miampai dotokou, nunu no mai' i kopupuson montok sontob di mada' do otumḇazaan di aḇal tavasi' di Kinoingan?
60004018	Nung osusa' iti do montok di kotunud do maan tomposizo', nunu mai' aantakan doid di talaat om momimidouso ngaavi'?
60004019	Dadi' ii po sontob potumḇazaan di Kinoingan do umunḏoso nga' apatut gumompit dioho' sonḏii' doid Mamamangun i miho hansanon, om muzu no do mimang do tavasi'.
60005001	Mongunsub zou di tongotuutuo poingamung diozu, sabaagi sompitotuutuo ku sonḏii' om songuhun sasi' doid di kounḏasaan ngaavi' di Kristus, om sabaagi songuhun i kivaa baagi id di koḇontugan i maan nodii pointahango':
60005002	panaak no do kopomohizaan do gugumompi kamḇing ḇiri'-ḇiri' doid di panon di Kinoingan i pahansanon doid diozu: tamangai no ii, okon noopo ko' do sabaagi kalaja' nga' ounsikou-kozo, miaga di pokionuon di Kinoingan; okon ko' montok usin nozomutan, nga' sabap do ohizab kou do mimang dii.
60005003	Kada' pintuutuan dii doid di tinimungan ii id kuasa' diozu, nga' imang no dadi do poomitanan montok di panon.
60005004	Ontok mimḇuhai i huguan gugumompi kamḇing ḇiri'-ḇiri', onuan kou mai' di siga-laja' au' tumahup di koḇontugan.
60005005	Oi tuhun tongomuumuhok, id di lahan do miaga diti, huduk no doid di tongotuutuo. Kohudukan kumaa doid tosoosonguhun mositi' no do i basaan basaanon diozu saviavi' do tomoimo, tu', Au' mimang i Kinoingan di tosumḇung nga' papataak do kaanangan dau doid di tohuduk.
60005006	Dadi', tiduku' no, id dumḇangan di kuasa' di Kinoingan do baabaino, mooi do kakaton kou daa disido do popoinsavat do oikot o timpu;
60005007	pababaai o saviavi' kaḏaa'an diozu doid disido, tu' opusou isido kokomoi diozu.
60005008	Tihomḇus no do au' naavuk om poingingat, tu' i sangod diozu i logon nopo nga' mamang-kamang minghiput miaga do monḏou maom-gaom, mogium do vookon tuhun do maan lolopo' (gansazo').
60005009	Ingkakat potuidong doid disido, avakas id kotumḇazaan om id di toihaan do iti nopo nga' ii om ii kavo do kounḏasaan i duopuson di tinimungan koobpinoizan diozu id pototongkop di pomogunan.
60005010	Umunḏoso kou no mai' do toduuk nopo: i Kinoingan do saviavi' graasia ii minomohoou diozu doid koḇontugan aiso kopupuson id Kristus o popotonḏuhi' mai' diozu, popoimagon mai' isido, papavakas om manakadai diozu.
60005011	Kuasa' disido sohiihinaid aiso kopupuson. Amen.
60005012	Monuat zou diti boos ngaavi' tokuudi' doid diozu maza' di Silvanus, i tobpinai miho hansanon, do mongunsub diozu om sumasi' do iti no i graasia totopot di Kinoingan. Ingkakat no do poinggiot id diti!
60005013	I tobpinai tonḏu' diozu id Babylon, i miampai diozu do poingamung di nongopihi', popobuzu diozu do kotobian ngaavi'; ingkaa nogi' i tanak-kusai ku, Mark.
60005014	Pogitaatabi' kou no miampai tutungub do koginavaan. Pibabasan doid diozu saviavi' ii id Kristus.
61001001	I Simeon Peter, suupu om apostol di Jesus Kristus, kumaa doid sontob di nokotoimo do kotumḇazaan sabaagi sopiipinagon miaga di dagai sonḏii', nakataak maza' di kotuhidan kapanampasi ii di Kinoingan dotokou om di Jesus Kristus Mamamasi.
61001002	Graasia om pibabasan o diozu id kosimaan maza' di koihaan di Tuhan.
61001003	Maza' di kuasa' poing-Kinoingan dau, pininsiisimaan disido do id dotokou o saviavi' di konunu gunoon montok koposizon om montok do kataakan totopot, maza' di koihaan do disido i nokopomohoou dotokou maza' do koḇontugan om kovosian dau sonḏii'.
61001004	Maza' diti ngaavi', nopinsiisimaan do id dotokou i ḏanḏi' ngaavi' tagazo kozo om au' pinokihaagaan, do maza' dioho' apatut maagi kou di kodoodouvo' poing-Kinoingan om gumabas mantad di kobuntungan naadsai id di pomogunan maza' do topiipiumanan ginavo au' nabaau'.
61001005	Miampai diti do id pikiikito, maai no o sontob-gisom diozu do manakadai do kotumḇazaan diozu miampai kovosian, kovosian miampai kopomolotian,
61001006	kopomolotian miampai koipapan sonḏii', koipapan sonḏii' miampai katabazan, katabazan miampai kataakan sonḏii',
61001007	kataakan sonḏii' miampai tinohuod doid di tobpinai ngaavi', om tinohuod doid di tobpinai ngaavi' miampai koginavaan.
61001008	Nung ogumu' kozo do diau ngaavi' diti kovosian ngaavi' manabon mai' do mantad aiso vaza' toi aiso asil di koihaan diozu kokomoi di Tuhan Jesus Kristus dotokou.
61001009	Nga' aiso nopo ngaavi' diho' doid dioho', tuhun nopo dino nga' nobohou toi onibo' todimpot tokito, kohiiu do ingkuo i ḏouso ngaavi' nakatahib do nohiung mongidu'.
61001010	Ponovohi diti, oi tobpinai ngaavi', kada' no potuutumḇazaai po o pihi' diozu toi kapamahaavan do humungkang; dadi' aiso i' mai' do kohigaganan do kasadu kou,
61001011	tu' maza' do miaga diti do oonuan kou mai' di taak otohuod do kosuangan doid di pomolintaan aiso kopupuson di Tuhan om Mamamasi dotokou Jesus Kristus.
61001012	Ino no do nookuo tu' tomoimo zou mai' do muzu monugut poposoou diozu di ii om ii katapatan ngaavi'.
61001013	Pointantu' zou no, do kalaja' ku iti, do sahaahaid ku noopo do id diti husap, muzu do momohinggu' diozu miampai kapasaavan ngaavi',
61001014	tu' koiho zou di timpu montok dogo' do popovihiu diti husap nopo nga' muuk-duuk mikot, tu' i Tuhan Jesus Kristus dotokou o pinapatahang diti doid dogo'.
61001015	Om maganu zou mai' do kopomohizaan tagazo do opongo po o dogo' sonḏii' do kotongkizadan kakaal po mai' diozu do kivaa lahan ngaavi' do monugut momusoou diti konunu ngaavi' doid pomusaavan.
61001016	Ontok pinopoiho zikoi diozu kokomoi di kuasa' om di koikatan di Tuhan Jesus Kristus dotokou, okon ko' minimpaapanḏai zikoi do mobponugut tangabaa do tanong-guuguhu' ngaavi' tiitinoodo; au', nokokito zikoi di kaazaan laja' disido miampai mato ngaavi' dagai sonḏii'.
61001017	Pinantang isido om binantug di Kinoingan i Tama', ontok minikot o iso' ohou doid disido mantad di Koḇontugan sumonḏot-mantad-savat, Iti no i Tanak-kusai ku, i Koginavaan; umonḏos isido do kaanangan ku.
61001018	Izikoi dagai sonḏii' nokoongou diti ohou mantad surga, ontok miampai zikoi disido do id di nuhu takavas toḇitua.
61001019	Dadi' kivaa kopoimaganan za di boos ngaavi' di profeta ngaavi'; om kotunud kou mai' do tumoina' mokinongou doid diti miaga do iso' sumḇu (titiu) montok ponitiu do lahan maza' di totuvong, gisom mikot i sumaang tudan om i tomḇituon tongkosusuvabon humisau id pomusaavan ngaavi' diozu.
61001020	Minamot ponogi' dino, mositi' intutunan dotokou do i kopolotian di kopogoohungungan poinsuang ḇuuk toḇitua nopo nga' au' insan do ahal montok di tosoosonguhun.
61001021	Tu' aiso i' do kopogoohungungan do miiminikot po do mantad taangazan do tuhun. Ontok minoboos o tuhun id koobian di Kinoingan, ii nopo nga' i Spiritu Toḇitua i' ii, i minongunsub dioho'.
61002001	Tu' kivaa do profeta tongovudut id di susuzan nakatahib do tuhun ngaavi' dotokou, dadi' iziozu ponogi' nga' kivaa mai' do mongingia' tongovudut diozu, i miampai taka do popointutun mai' do dioho' do pomusaavan sonḏii' i kousang om, maza' do au' manansanganu di Tuhan i minogovit dioho' do kagabasan, mogovit mai' doid dioho' sonḏii' do koumḇakan tosikap.
61002002	Ogumu' mai' o momit di ula au' nabaau' dioho' om i Lahan do Katapatan nopo nga' oovit mai' doid ngaan-au'-avasi' do id sabap no dioho'.
61002003	Id kododoot dioho' kuminam mai' izioho' do mokiuntung mantad diozu miampai do susuzan ngaavi' au' otopot. Nga' ii nopo kopomḇisalaan nokoontok doid dioho' di tahaid no nga' okon ko' aiso-maamangan, om i koumḇakan poinganḏad dioho' nopo nga' potounḏa' nopo tomoimo.
61002004	Ontok minomidouso o tasab ngaavi', au' i' nonḏuzu' di Kinoingan izioho': pinoinsiibo' disido izioho' doid di pomogunan-siibo' om pinounḏahiu izioho' doid di kubong-aiso-kopupuson totuvong do maan taano' doiho' do gisom di Kopomḇisalaan.
61002005	Au' nonḏuzu' disido i pomogunan id timpu ngaavi' tinuu i': tinampasi disido i Noah noopo, ii mongingia' do kotunudan, songovian miampai tuu' suvai, ontok poikoto' disido ii Hizud doid pomogunan do momimidouso ngaavi'.
61002006	Nukum disido i kakaḏazan tagazo do Sodom om Gomorrah maza' do nimaan dodizo' ngaavi' ii do tavu ngaavi' sabaagi kopoingatan doid momimidouso ngaavi' do timpu mikot:
61002007	nga' tinampasi i Lot, tuhun toḇitua i nosinḏuahan di lahan au' asamo ii id toomḇo iti tuhun ngaavi' au' osusungahan kalaalaato' do uminula —
61002008	tu' ino tuhun toḇitua, i mogiigizon poingamung dioho', nopo nga' noomḇuingot id koduuduvo pointunud dau sabap no di kahasaan ngaavi' i nokito om noongou disido tikid tadau.
61002009	Saviavi' iti popokito do i Tuhan nopo nga' kaanu kozo do manampasi di tangavasi' do mantad ponginaman ngaavi' dioho', om migit di tangalaat do montok no do ukum dioho' gisom di Tadau do Kopomḇisalaan,
61002010	hobi kozo no do sontob di tumanud di hizab ngaavi' do kobuntungan dioho' ii doun tuhun do kodoodouvo' om aiso pantang montok di kokuasaan di Tuhan. Tuhun ngaavi' sonḏii' minomuhizab miaga dino miampai aiso kapantangan nopo nga' au' oosizan do papakaus humavan di tangaḇantug,
61002011	nga' i tasab ngaavi' do id vinakas om kuasa' dioho' hobi gazo nopo nga' au' i' monoodo do sogu' toi totonḏos humavan dioho' do id di dumḇangan di Tuhan.
61002012	Nga' tuhun ngaavi' diti moboos talaat do nunu i au' olotian dioho'; miaga izioho' do suang-tahun tongosizau, nohodi' do maan noopo gokomo' om patazo', om miaga do suang-tahun ngaavi' maan mai' umḇako' izioho', maan sinḏuahai do ponokohusi' montok di sinḏuo ngaavi' pinoimang dioho'.
61002013	Au' kobou'an po do montok tadau (dounganavau) nga' dodizon dioho' do kaanḏasan dioho'; kaasab-asab au' miho intangan izioho', om mingunsikou dioho' sonḏii' maza' do taka dioho' do ontok potuu do poingihang diozu izioho' do id mija' diozu;
61002014	miampai mato ngaavi' dioho' i tomoimo nopo do mintong montok kopogompohuan, tuhun ngaavi' miampai baga aiso kasantaban montok momidouso, i koduuduvo pointatap kozo o ohungon mai' dioho'. Id nomḇoo o kododoot do okomoi id himuntu izioho' do tinagap dioho'. Izioho' nopo nga' notou'an om id kovusungan.
61002015	Nokoponongkizad izioho' di lahan kotunud om miahau-ahau doihuu' do tumanud di lahan di Balaam tanak-kusai di Bosor, i pinopotuḏu do ginavo dau do id tingadan au' ouhi', nga' au' i' ahaid om kotudu' no doid disido i hasa' dau maza' do iso' kuḏa' kalḏi':
61002016	iso' suang-tahun nobobou i avagat o kalaja', i moboos miampai ohou do tuhun, pinopotood di kouhaan di profeta.
61002017	Tuhun ngaavi' miaga diti nopo nga' hokos ngaavi' notuu, gavun ngaavi' mimḇiizung id di tongus, om i kohungguzan do totuvong nopo nga' poinguntun montok dioho'.
61002018	Miampai boos dioho' takakat nga' aiso suang, imḇaazaton dioho' gumuhi' o tuhun ngaavi' i kagagabas mantad di mogiigizon ngaavi' id kahasaan, maza' do magahung do id di hizab ngaavi' au' poinguhud di kodoodouvo' dioho' do doun tuhun om maza' di koulaalaho' di noikot nokohobi pamantatan om kopogovukan.
61002019	Mamaḏanḏi' dati' izioho' do kagabasan nga' izioho' sonḏii' o tudipon ngaavi' do kobuntungan; tu' nung toomḇo noopo songuhun popotumḇozo' dau sonḏii' do maan ahao' do nunu noopo konunu, dadi' tudipon no isido doid dii;
61002020	om toomḇo noopo songuhun i nokoidu' di kozomutan di pomogunan maza' do mongintutun di Tuhan om Mamamasi dotokou Jesus Kristus, om i popotumḇozo' nodii dau sonḏii' do maan kagasai om maan ahao' dii do kumoinḏuvo, humimpupus do hobi linaat ko' isido haid poguhu.
61002021	Moomogot no daa dii do montok dioho' do au' insan kopinsingiho di lahan do kotunudan, ko' do minsingiho di om mamazada' nodii di ponuu' toḇitua i pinahansan doid dioho'.
61002022	Nunu i noimaan dioho' nopo nga' miaga no kozo di booson pointunud kozo di boovihan: I tasu gumuhi' doid tihob dii om: Nohiungan i' i salou, minhoohobuon no ii id di buutak.
61003001	Oi tamḇahut ku ngaavi', iti no i suat koduvo nokosuat ku doid diozu, kuminam do momosik id diozu maza' do kapasaavan ngaavi' ku do iso' kopomolotian au' nogovunan.
61003002	Onḏomon do nunu noboos id di nakatahib mantad di profeta tongoḇitua om di ponuu' di Tuhan om Mamamasi nakataak di apostol ngaavi' diozu.
61003003	Kumoiso' do saviavi', kada' hiivai do id di tadau ngaavi' touvi no doiho' mai' do mikot o mongingintiti' ngaavi' kointiti' ii polintaon do topiipiumanan ginavo ngaavi' dioho' o koposizon.
61003004	“Nunu naantakan doid di ḏanḏi' do koikatan dau?” ka mai' dioho' do moboos, “Mantad di kapatai i Tama' ngaavi' dotokou potitikid konunu do minuzu do miaga nopo di mantad po di tinimpuunon do kopomongunan!”
61003005	Tomodon kozo dioho' do au' monongkoiho di katapatan do di tahaid no doiho' no o tavan ngaavi' om i tana', nuug mantad do vaig om maza' do vaig do nuug di Boos di Kinoingan,
61003006	om do minaza' nogi' do lahan miaga diti do i pomogunan nopo do id tadau ngaavi' dii nga' nimaan punsoo' di vaig hizud.
61003007	Iti om iti i Boos i manampasi diho' tavan ngaavi' om tana' baabaino montok do tapui, momoopi' dioho' do gisom di Tadau do Kopomḇisalaan om do di kopongumḇakan do momimidouso ngaavi'.
61003008	Nga' kivaa iso' konunu, oi tamḇahut ku ngaavi', i mositi' au' hiivan diozu: do miampai di Tuhan, sangadau nopo nga' miaga do soibu toun, om soibu toun nopo nga' miaga do sangadau.
61003009	I Tuhan nopo nga' okon i ko' odomut do id papaanjul do ḏanḏi' ngaavi' dau, miaga do vookon tuhun do momusoou do ingkaa no isido; nga' do kotoboi i' isido miampai diozu, mimang do aiso songuhun do atagak om do potitikid tuhun do oovit doid katangaban.
61003010	I Tadau di Tuhan nopo nga' mikot mai' miaga do mananakau, om dadi' miampai ngood topuod tumagak mai' i tavan, i suang ngaavi' nopo nga' otutudan mai' om umana', i tana' om saviavi' i sohudon dii do osoob otutudan mai'.
61003011	Tu' potitikid konunu nopo nga' mikot doid kopupuson miaga diti, nunu o pamaamasi ngaavi' toḇitua om poinsangti kozo do apatut do pomoomosizan diozu
61003012	do maso kou manḏad montok di Tadau di Kinoingan do mikot, om kuminam do poposikap do koikatan dii: ontok dino Tadau umana' mai' i' tavan do id diha' tapui ngaavi' om i suang ngaavi' umana' id di hinasu'.
61003013	Miampai poinhansan id di ḏanḏi' ngaavi' dau, ii nopo anḏadon dotokou nga' i tavan kavavagu om i tana' kavavagu, i tiizonon do kotunudan.
61003014	Dadi' ingkaa no, oi tamḇahut ngaavi' koginavaan ku, maso kou manḏad, maai no o tavasi' kozo diozu do mamaamasi do pamaamasi ngaavi' aiso hasa' om au' nozomutan mooi do o'ium kou mai' disido do id pibabasan.
61003015	Soovo' i kototoboi di Tuhan dotokou sabaagi do kosivatan diozu do maan tomposizo'; i tobpinai dotokou Paul, i koginavaan kozo doid dotokou, pinopoiho diozu diti ontok di minonuat isido doid diozu miampai di kabaahan i nataak doid disido.
61003016	Okomoi nogi' bo disido iti do id suat ngaavi' dau id nomḇoo noopo do mongomoi isido do id diti konunu ngaavi'. Id saviavi' suat dau tantu' no bo do kivaa vookon nazatan boos i osusa' do mamalati', om iti ngaavi' no i papahasa' susui di tuhun ngaavi' au' no'ia' om au' aadang, id di ii om ii lahan miaga di do humasa'-susui dioho' di toput ngaavi' di ḇuuk toḇitua — kumaa doid koumḇakan dioho' sonḏii'.
61003017	Tu' nopoingatan kou poguhu kokomoi diti, oi tamḇahut ngaavi' koginavaan ku, ingaton kozo no do au' kou mikot doid di pompod do managak di tana'-impoon togiot i ingkakaton diozu, atanggazan di kahasaan ngaavi' do tuhun ngaavi' taiso kootulan.
61003018	Ponovohi, tihomḇus no do gumazo id di graasia om id di koihaan di Tuhan om Mamamasi dotokou Jesus Kristus. Doid disido no o koḇontugan, id timpu om timpu-aiso-kopupuson. Amen.
62001001	Kivaa konunu i doiho' do mantad di tinimpuunon, i noongou za, i nokito za miampai mato ngaavi' dagai sonḏii', i natamangan za om nakama' miampai pahad ngaavi' za sonḏii', i Boos do koposizon — iti no i tuhu-booson za.
62001002	Ino koposizon nopo nga' nadadi do okito; nokito za ii om manaak zikoi do kososian za, papaaḇal doid diozu di koposizon selajul, i pointinḏapou doid di Tama' om nimaan pointahango' doid dagai.
62001003	Papaaḇal zikoi doid diozu do nunu i nokito om noongou za, mooi do iziozu ponogi' nga' maagi do koposizon za. Koposizon za nopo nga' kopiisaan miampai di Tama' om miampai di Tanak Jesus Kristus dau.
62001004	Monuat zikoi diti doid diozu mooi do i kaanḏasan za ogonop daa.
62001005	Iti no i nunu i noongou za mantad disido om paaḇalon za doid diozu: I Kinoingan nopo nga' tanavau, om sakaakahi aiso totuvong id disido.
62001006	Nung moboos tokou do maagi tokou id koposizon di Kinoingan do maso tokou mamaamasi id totuvong, momudut tokou i', tu' au' tokou mamaamasi di katapatan.
62001007	Nga' nung mamaamasi tokou id tanavau, tu' isido nopo nga' id tanavau, kivaa kopiisaan dotokou id pamaamasi do tiso' om tiso', om i zaa' di Jesus, Tanak dau, mambaakas dotokou mantad saviavi' ḏouso.
62001008	Nung moboos tokou, “Aiso ḏouso dotokou,” momoduung tokou dotokou sonḏii', om katapatan aiso tizonon id dotokou;
62001009	nung toimoon (okunon) dotokou o ḏouso ngaavi' dotokou, miho hansanon isido om pointunud, mooi do momohiong mai' isido do ḏouso ngaavi' dotokou, om mambaakas mai' dotokou isido mantad saviavi' talaat.
62001010	Nung moboos tokou, “Au' insan tokou nokopomidouso,” mamadadi tokou disido do momumudut, om boos disido aiso tizonon id dotokou.
62002001	Oi tanak ngaavi' ku, monuat zou diti do manahob diozu mantad momidouso; nga' nung toomḇo noopo songuhun momidouso, kivaa iso' mananavai dotokou miampai di Tama', i Jesus Kristus, i pointunud.
62002002	Isido no i kohubukan do monogit do ḏouso ngaavi' dotokou, om okon ko' dotokou noopo, nga' nogi' sontob di sompomogunan.
62002003	Id diti lahan no do koiho tokou do nokoikot tokou do mongintutun disido, nung mimozo' tokou di ponuu' ngaavi' dau.
62002004	Iisai noopo moboos, “Kotutun zou disido” miampai au' tumanud di ponuu' ngaavi' dau, nga' momumudut i' om katapatan aiso tizonon id disido.
62002005	Nga' toomḇo noopo songuhun i mimozo' di boos dau, id songuhun dino no i koginavaan di Kinoingan do totootopot dumimpot id kaganapan dii. Iti no i katahangan do zotokou nopo nga' id di Kinoingan.
62002006	Iisai noopo magampa do tuminḏooi id tuhun miaga dino mositi' mimang do miaga nimaan disido.
62002007	Oi tamḇahut ngaavi' koginavaan ku, iti nopo nga' okon ko' ponuu' kavavagu i suaton ku montok diozu, nga' ponuu' haid i kivaa no diozu mantad di tinimpuunon; i ponuu' haid nopo nga' i aḇal i noongou diozu.
62002008	Nga' id lahan iso' po, monuat zou do iso' ponuu' kavavagu montok diozu — om iti nopo nga' otopot montok diozu, miaga nopo tinopot montok disido — tu' totuvong nopo nga' tumahib nodii om i tanavau totopot nopo nga' maso no mimang babang.
62002009	Iisai noopo i magampa do id tanavau isido nga' abaazatan i' di tobpinai dau, nga' kakaal id totuvong.
62002010	Toomḇo noopo songuhun i guminavo di tobpinai dau nga' tuminḏooi id tanavau om aiso i' id disido do i kopogovit disido do kasadu om kahaap.
62002011	Nga' iisai noopo i abaazatan di tobpinai dau nga' id totuvong om maapanau id totuvong au' koiho do nomḇoo ugadon dau, tu' i totuvong o nokopomohou disido.
62002012	Monuat zou doid diozu, oi tanak ngaavi', tu' ḏouso ngaavi' diozu nohiong no maza' di ngaan disido.
62002013	Monuat zou doid diozu, oi tama' ngaavi', tu' nokoikot kou do mongintutun di Songuhun i doiho' no haid do mantad po di tinimpuunon. Monuat zou doid diozu, oi tuhun tongomuhok, tu' naaha' diozu i Songuhun Talaat.
62002014	Nokoponuat zou doid diozu, oi tanak ngaavi', tu' nokoikot kou do mongintutun di Tama'. Nokoponuat zou doid diozu, oi mohoing ngaavi', tu' nokoikot kou do mongintutun di Songuhun i doiho' no haid do mantad po di tinimpuunon. Nokoponuat zou doid diozu, oi tuhun tongomuhok, tu' avakas kou, om boos di Kinoingan tuminḏooi id diozu, om naaha' diozu iSonguhun Talaat.
62002015	Kada' ginovoo' i pomogunan toi nunu id di pomogunan. Nung toomḇo noopo songuhun guminavo di pomogunan, i koginavaan di Tama' aiso tizonon to'ium id disido,
62002016	tu' potitikid konunu doiho' nopo nga' id pomogunan — hizab ngaavi' nousang doun tinan, hizab ngaavi' nousang doun mato ngaavi', kosumḇungan id kosongonuan — nopo nga' okon ko' mantad di Tama' nga' mantad di pomogunan.
62002017	Om i pomogunan, miampai saviavi' hizab nousang dii, nopo nga' tumahib nodii. Nga' iisai noopo i mimang di hizab di Kinoingan tuminḏooi mai' sohiihinaid.
62002018	Oi tanak ngaavi', iti no i timpu panantaban (touvi no); nokoongou kou do i Antichrist nopo nga' mikot no, om pio no o Antichrists do nokoikot no; mantad diti do koiho tokou do iti no i jaam (timpu) panantaban (touvi no).
62002019	Nokougad izioho' mantad poingamung dotokou, nga' au' insan izioho' do totootopot kozo do poinsanganu doid dotokou; nung nokopoinsanganu izioho' doid dotokou, tumininḏooi daa izioho' miampai dotokou. Nga' iti nopo nga' papatahang do aiso songuhun dioho' do poinsanganu doid dotokou.
62002020	Nga' noumaan kou di Songuhun Toḇitua, om saviavi' nokotoimo do toihaan.
62002021	Nokoponuat zou doid diozu do okon ko' sabap do au' monongkoiho kou di katapatan, nga' sabap do koiho tavaavasi' kou di, om sabap do aiso kovudutan do kaanu mikot mantad di katapatan.
62002022	Iisai i momumudut, nung okon ko' songuhun ii magampa do i Jesus nopo nga' okon ko' i Kristus? Iti no i Antichrist, i mogohim do duuduvo i Tama' om i Tanak.
62002023	Iisai noopo i mogohim di Tanak nga' au' kaanu di Tama' ponogi'; iisai noopo i monoimo di Tanak nga' kivaa di Tama' ponogi'.
62002024	Potumḇazaai o nunu i noongou diozu id di tinimpuunon do tuminḏooi id diozu; sahaahaid nopo do nunu i noongou diozu id di tinimpuunon do tuminḏooi id diozu, tuminḏooi kou mai' id di Tanak om id di Tama'.
62002025	Om i batos tinoodo disido sonḏii' doid diozu nopo nga' koposizon selajul.
62002026	Ingkaa no ginumu' do nosuat ku doid diozu kokomoi do sontob di kuminam do momuu'an diozu do umahau.
62002027	Nga' iziozu nopo do dau, i kopongumaan notoimo diozu mantad disido nopo nga' tuminḏooi id diozu, om au' kou momoguno do toomḇo noopo songuhun do mongia' diozu; tu' i kopongumaan nataak disido diozu o mongia' diozu do potitikid konunu om tu' otopot ii, okon ko' ovudut, tinḏooi no id disido miaga' nopo di noko'ia' di doid diozu.
62002028	Iti no poogi' do tinḏooi no id disido do baino, oi tanak ngaavi', mooi do ontok mintahang isido aiso koosi daa dotokou om okon ko' tumovingud mantad disido do id koikuman do id koikatan dau.
62002029	Nung koiho kou do pointunud isido mositi' mogintutun kou do potitikid tuhun i pointunud o pamaamasi nopo nga' tanak disido.
62003001	Mositi' kokito kou do nunu o koginavaan tagazo i nopinsiisimaan di Tama' do id dotokou maza' do popotumḇozo' dotokou do maan pungaanai do tanak ngaavi' di Kinoingan — i ino no i nunu tokou! Ii sabap do nookuo i pomogunan tu' au' monoimo dotokou nopo nga' do au' minonoimo disido ii.
62003002	Oi tamḇahut ngaavi' koginavaan ku, tanak tokou no di Kinoingan, nga' do nunu tokou id di touvi au' po nokointahang. Poingiho tokou tavaavasi' do ontok mintahang isido miaga tokou mai' disido, tu' kokito tokou mai' disido do totootopot no do isido isido.
62003003	Iisai noopo i momohoogo tapaapagon diti kahansanan kokomoi disido nga' momohidang dau sonḏii', do ḏumadi do miaga niniting disido.
62003004	Iisai noopo momidouso, mimang do alaat kozo, tu' saviavi' ḏouso nopo nga' kalaatan.
62003005	Baino koiho kou kozo do nokointahang isido mooi do kapaganu mongidu' do ḏouso ngaavi', om do id disido nopo nga' aiso ḏouso.
62003006	Aiso songuhun i tuminḏooi id disido do momidouso, om iisai noopo momidouso nga' au' nokokito disido om au' ponogi' nokotutun disido.
62003007	Oi tanak ngaavi', kada' potumḇazaai o toomḇo noopo songuhun do momuu'an diozu do umahau. Iisai noopo mimang do pointunud kozo nga' pointunud, miaga nopo disido tu' pointunud.
62003008	Iisai noopo mamaamasi do momidouso kozo nga' poinsanganu doid di logon, tu' i logon nopo nga' momimidouso mantad di tinimpuunon i'. Iti no i tuḏu do kointahangan di Tanak di Kinoingan, do mongidu' di kalaja' di logon.
62003009	Aiso songuhun i tanak di Kinoingan do momidouso tu' hinsou di Kinoingan tuminḏooi id disido. Au' nogi' kaanu isido momidouso, tu' tanak isido di Kinoingan.
62003010	Iti no i nunu i manaak pisuvazan di tanak ngaavi' di Kinoingan do mantad ko' di tanak ngaavi' di logon: iisai noopo i au' mamaamasi do pointunud kozo om au' guminavo di tobpinai dau nga' okon ko' mantad di Kinoingan.
62003011	Iti no i aḇal i noongou diozu mantad di tinimpuunon, do mositi' mogigiiginavo tokou,
62003012	okon ko' miaga di Cain, i mantad di Songuhun Talaat om minomoduso di tobpinai kusai dau. Om nookuo tu' minomoduso isido di tobpinai kusai dau? Tu' i koimaan ngaavi' dau sonḏii' nopo nga' alaat om di tobpinai kusai dau nopo nga' pointunud.
62003013	Kada' kosuusuvazai, oi tobpinai ngaavi', nung abaazatan diozu i pomogunan.
62003014	Poingiho tokou kozo do nokosoboong tokou no mantad kapatazon kumaa doid koposizon tu' guminavo tokou di tobpinai ngaavi' dotokou. Iisai noopo i au' guminavo, tumimpoon id kapatazon.
62003015	Iisai noopo i abaazatan di tobpinai dau nga' momomoduso, om koiho kou kozo do aiso momomoduso do kivaa koposizon selajul pointimpoon id disido.
62003016	Iti no i katahangan do koginavaan, do pinouhu disido i koposizon dau montok dotokou, om zotokou nga' apatut nogi' do popouhu do koposizon ngaavi' dotokou montok di tobpinai ngaavi' dotokou.
62003017	Nung toomḇo noopo songuhun i kivaavaa (puavang) do kotos ngaavi' doun pomogunan om kokito di tobpinai dau do id kogunaan (okuangan) nga' monutub di ginavo dau doid disido, ingkuo nodii i koginavaan di Kinoingan do tuminḏooi id disido?
62003018	Oi tanak ngaavi', koginavaan dotokou nopo nga' okon ko' boos ngaavi' noopo toi boos toomod, nga' iso' konunu i poingkalaja' om totopot.
62003019	Iti no mai' i katahangan do poinsanganu tokou doid di katapatan, om papatantu' mai' dotokou iti do id dumḇangan disido,
62003020	mongukum potuu dotokou i topiumanan ngaavi' dotokou sonḏii', do hobi gazo di Kinoingan ko' topiumanan ngaavi' dotokou om koiho do saviavi' konunu.
62003021	Oi tamḇahut ngaavi' ku, nung topiumanan ngaavi' dotokou sonḏii' au' mongukum dotokou, kaanu tokou do aiso koonok id dumḇangan di Kinoingan,
62003022	om nunu noopo pokionuon dotokou otoimo mai' dotokou mantad disido, tu' mimozo' tokou di ponuu' ngaavi' dau om mimang do nunu i otoimo disido.
62003023	Ponuu' ngaavi' disido nopo nga' itia, do apatut tokou do otumḇazaan id di ngaan di Tanak dau Jesus Kristus om do apatut mogigiiginavo tokou tu' minonuu' isido dotokou.
62003024	Iisai noopo mimozo' di ponuu' ngaavi' dau tuminḏooi id Kinoingan, om i Kinoingan id disido. Om iti no i katahangan do tuminḏooi isido id dotokou: i Spiritu (Sunḏuvan) nakataak disido dotokou.
62004001	Oi tamḇahut ngaavi' koginavaan ku, okon ko' potitikid spiritu do miho hansanon, nga' kinaman i spiritu do mintong nung mantad izioho' di Kinoingan, tu' ogumu' profeta tongovudut do mootongkop id di pomogunan.
62004002	Itia i katahangan di spiritu di Kinoingan: toomḇo noopo spiritu i monoimo di Jesus Kristus, mikot id kodoodouvo' do tuhun, nga' mikot mantad di Kinoingan,
62004003	om potitikid spiritu i au' monoimo di Jesus nopo nga' okon ko' mantad di Kinoingan, nga' i spiritu i' di Antichrist, i noongou no diozu o koikatan; mootongkop no isido id di pomogunan.
62004004	Oi tanak ngaavi', mantad kou di Kinoingan om nakapagaha' no dioho', tu' isido i id diozu nopo nga' hobi gazo ko' isido i id di pomogunan.
62004005	Mantad izioho' id pomogunan, om ino no poogi' do ounsuban di pomogunan i booson dioho', om mokinongou doid dioho'.
62004006	Mantad tokou di Kinoingan; iisai noopo i mongintutun di Kinoingan nga' mokinongou doid dotokou. Itia iti ingkuo tokou do kaanu mogintutun pisuvazan di spiritu do katapatan mantad di spiritu do kovudutan.
62004007	Oi tamḇahut ngaavi' koginavaan ku, kanou no mogigiiginavo, tu' koginavaan nopo nga' mantad di Kinoingan om potitikid tuhun i guminavo nopo nga' tanak di Kinoingan om kotutun di Kinoingan.
62004008	Iisai noopo i au' kotuhuk do guminavo nga' au' kotutun di Kinoingan, tu' i Kinoingan nopo nga' koginavaan.
62004009	Iti no i kointahangan do koginavaan di Kinoingan montok dotokou, do pinoikot di Kinoingan i Tanak tontoisoon dau doid di pomogunan do kivaa no daa do koposizon dotokou maza' disido.
62004010	Poinsuang id ditia i koginavaan: okon ko' zotokou i gumininavo di Kinoingan, nga' i Kinoingan gumininavo dotokou om pinoikot dau i Tanak dau do humubuk sabap do ḏouso ngaavi' dotokou.
62004011	Oi tamḇahut ngaavi' koginavaan ku, nung gumininavo kozo dotokou i Kinoingan, zotokou nga' apatut mogigiiginavo.
62004012	Aiso songuhun nokokiikito po di Kinoingan, nga' mogigiiginavo tokou nopo naku nga' tuminḏooi no i Kinoingan id dotokou om koginavaan dau mikot doid kaganapan dii do id dotokou.
62004013	Iti no i katahangan do tuminḏooi tokou id disido om isido id dotokou, do nakapanaak isido dotokou do baagi id Spiritu dau.
62004014	Zotokou sonḏii' tokou do nokokito om sumasi' do i Tama' pinopoikot di Tanak dau sabaagi Mamamasi di pomogunan.
62004015	Toomḇo noopo songuhun monoimo do i Jesus nopo nga' Tanak di Kinoingan, tuminḏooi i Kinoingan id disido om isido id di Kinoingan.
62004016	Nokopongintutun tokou no montok dotokou sonḏii', om nokopoposuang do kotumḇazaan dotokou, di koginavaan di Kinoingan montok dotokou. I Kinoingan nopo nga' koginavaan, om iisai noopo tuminḏooi id koginavaan tuminḏooi id di Kinoingan om i Kinoingan id disido.
62004017	Koginavaan nopo nga' mikot doid kaganapan dii do id dotokou ontok kaanu tokou mumpoos di Tadau do kopomḇisalaan miampai aiso koosi-osi, tu' id diti pomogunan po nga' nadadi tokou do miaga disido.
62004018	I koginavaan nopo nga' aiso tizonon montok koo'osi nga' koginavaan poinggonop nopo nga' moguzazang papahabus do koo'osi tu' koo'osi nopo nga' mongomoi do ukum om iisai noopo i oosizan nga' au' nokoikot doid kaganapan id koginavaan.
62004019	Dadi', kanou no guminavo tu' guhu isido do gumininavo dotokou.
62004020	Toomḇo noopo songuhun i moboos “Guminavo zou di Kinoingan” om abaazatan di tobpinai dau, nga' momumudut i', tu' iisai noopo i au' guminavo di tobpinai dau i okito dau nga' au' kaanu guminavo di Kinoingan i au' nokito dau.
62004021	Totootopot no do iti no i ponuu' i notoimo dotokou mantad disido, iisai noopo guminavo di Kinoingan, mositi' nogi' do guminavo di tobpinai dau.
62005001	Iisai noopo otumḇazaan do i Jesus no i Kristus nga' tanak no di Kinoingan, om iisai noopo guminavo di tama' nga' guminavo di tanak.
62005002	Id diti lahan no do koiho tokou do guminavo tokou do tanak ngaavi' di Kinoingan, ontok guminavo tokou di Kinoingan om mimozo' do ponuu' ngaavi' dau.
62005003	Itia no i nunu i koginavaan di Kinoingan: tumanud (mimozo') di ponuu' ngaavi' dau. Au' nogi kaḏaa' i ponuu' ngaavi' dau,
62005004	tu' potitikid tanak di Kinoingan magaha' di pomogunan. Om itia no i kahantazan i nakapagaha' di pomogunan — kotumḇazaan dotokou.
62005005	Iisai kaanu magaha' di pomogunan nga' ii no songuhun i otumḇazaan do i Jesus no i Tanak di Kinoingan?
62005006	Isido no ii, i minikot maza' do vaig om zaa', i Jesus Kristus, okon ko' miampai vaig noopo nga' miampai vaig om zaa', om i Spiritu i' i mogovit do kososian (sumasi'), tu' i Spiritu nopo nga' Katapatan.
62005007	Dadi' kivaa tohu sasi',
62005008	i Spiritu, vaig om zaa'; om i tohu dioho' misamo adadi iso'.
62005009	Nung monoimo tokou di kososian do sasi' ngaavi' tuhun, kososian di Kinoingan nopo nga' hobi gazo, tu' iti no i kososian di Kinoingan i nataak disido kokomoi di Tanak dau,
62005010	Iisai noopo otumḇazaan id di Tanak di Kinoingan nga' kivaa diti kososian id suang dau, om iisai noopo au' otumḇazaan nga' mamadadi no di Kinoingan do momumudut, tu' au' notumḇazaan isido di kososian nataak di Kinoingan kokomoi di Tanak dau.
62005011	Itia no i kososian: nakapanaak i Kinoingan dotokou do koposizon salajul, om iti koposizon nopo nga' id di Tanak dau.
62005012	Iisai noopo kivaa di Tanak nga' kivaa koposizon, om iisai noopo aiso di Tanak di Kinoingan nga' aiso koposizon.
62005013	Nokoponuat zou diti doid diozu i otumḇazaan id di ngaan di Tanak di Kinoingan mooi do koiho kou daa do kivaa koposizon selajul diozu.
62005014	Aiso koosi dotokou kumaa doid disido nopo nga' poinsuang id ditia, do nung mokianu tokou do toomḇo noopo konunu id kotonudan miampai hizab dau nga' mokinongou isido dotokou.
62005015	Om nung koiho tokou do mokinongou isido doid nunu noopo pokionuon dotokou, koiho tokou do poinsanganu tokou no do nunu noopo i pinokianu dotokou mantad disido.
62005016	Nung toomḇo noopo songuhun kokito di tobpinai dau do momidouso okon i' ko' ḏouso kapatai ino, sumamḇayang noopo isido, om manaak mai' i Kinoingan do koposizon doid diti tobpinai kada' noopo do ḏouso kapatai ii. Kivaa ḏouso i mogovit doid kapatazon om au' zou moboos do mositi' sumamḇayang kou kokomoi dino.
62005017	Potitikid kavo do kalaatan nopo nga' ḏouso, nga' okon ko' saviavi' ḏouso do mogovit doid kapatazon.
62005018	Koiho tokou kozo do aiso songuhun i tanak di Kinoingan do momidouso, tu' isido i nohodi' mantad di Kinoingan o mongumohig disido, om i Songuhun Talaat aiso i' do ogot doid disido.
62005019	Koiho tokou kozo do mantad tokou di Kinoingan, om i sompomogunan nopo nga' id di kuasa' di Songuhun Talaat.
62005020	Koiho tokou nogi' kozo do i Tanak di Kinoingan nokoikot om nakapanaak dotokou do kopomolotian mooi do koiho dotokou daa di Songuhun i totopot. Zotokou nopo nga' id di Songuhun i otopot tu' zotokou nopo nga' id di Tanak dau, Jesus Kristus. Isido no i Kinoingan totopot om iti no i koposizon selajul. Oi tanak ngaavi', tounḏa' no mintamong diozu sonḏii' om humavan do kinoingan tongovudut.
63001001	Mantad di Totuutuo: kotobian ngaavi' ku doid di Tonḏu' tapantang, i songuhun nopihi', om doid tanak ngaavi' dosido, i ginovoon ku id katapatan — om okon ko' izoozou no songuhun, tu' ingkaa nogi' saviavi' i nokoikot do mongiho (mongintutun) di Katapatan —
63001002	sabap no di katapatan i tuminḏooi id dotokou om miampai mai' dotokou do sohiihinaid.
63001003	Id koposizon dotokou do katapatan om koginavaan, kivaa mai' graasia, koginavaan ouhi' om pibabasan mantad di Kinoingan i Tama' om mantad di Jesus Kristus, i Tanak di Tama'.
63001004	Nakapanaak dogo' iti do kaanḏasan tagazo do kokito do i tanak ngaavi' nu nopo nga' tomoimo nakapamaamasi di koposizon do katapatan miaga di noponuu'an doid dotokou di Tama'.
63001005	Om baino muot zou diau — oi tonḏu' tapantang koginavaan, okon ko' do miaga koi' minonuat zou diau do iso' ponuu' kavavagu nga' ii-ii no iso' i kivaa dotokou do mantad di tinimpuunon — do apatut mogigiiginavo tokou.
63001006	Guminavo nopo nga' mamaamasi tumanud doid di ponuu' ngaavi' dau: itia no i ponuu' i noongou nu do mantad po di tinimpuunon, do mamaamasi do pamaamasi do koginavaan.
63001007	Kivaa momomoduung togumu' mootongkop id di pomogunan, mada' do monoimo di Jesus Kristus sabaagi mikot id kodoodouvo' do tuhun. Izioho' no i Momomoduung; izioho' no i Antichrist.
63001008	Tamangan (ingaton) o diozu sonḏii' tu' nung au' nga' saviavi' kalaja' dotokou atagak mai' om atagak nu mai' i asil di tingadan poimponu' nu.
63001009	Nung toomḇo noopo songuhun au' tuminḏooi id di kopongia'an di Kristus nga' muzu' i' id tahib dii, aiso mai' Kinoingan miampai disido: ii-ii no sontob tuminḏooi do id nunu i pino'ia' dau o kivaa mai' di Tama' om di Tanak do miampai dioho'.
63001010	Nung toomḇo noopo songuhun mikot doid diau do poingovit do iso' doktrin suvai, mositi' au' nu toimoon isido doid hamin nu toi manaak potuu disido do kotobian, nga' kada' no.
63001011	Iisai noopo tumabi' disido nga' kibaagi id di taangaangazan tangalaat disido.
63001012	Kivaa piipio konunu i maan ku daa booso' diau, nga' nopomusaavan ku do hobi-vasi' do au' zou papahansan di ngaavi' doid kalatas om dawat. Ahansan zou po do monomḇuhui diau om moboos doid diau id oinan pointuhun, mooi do i kaanḏasan dito ogonop daa.
63001013	Kotobian ngaavi' doid diau mantad di tanak ngaavi' di tobpinai tonḏu' nu, i songuhun nopihi'.
64001001	Mantad di Totuutuo, kotobian ngaavi' doid di tamḇahut koginavaan ku Gaius, i ginovoon ku id katapatan.
64001002	Oi tamḇahut koginavaan ku, ahansan zou do potitikid konunu muzu do asanang kozo miampai diau om do avasi' ko ponogi' do id tinan miaga do id sunḏuvan.
64001003	Kaanḏasan tagazo i doid dogo' do ontok vookon tobpinai minikot om pinopoiho kokomoi do inuhi' nu doid di katapatan, om do koposizon nu id di katapatan.
64001004	Tomoimo nopo iti do kaanḏasan tagazo kozo ku do mokinongou do tanak ngaavi' ku nopo nga' mamaamasi tumanud doid di katapatan.
64001005	Oi tamḇahut koginavaan ku, nokoimang ko do kalaja' touhi' do id manakadai diti tobpinai ngaavi', sunḏung potuu do songkosuvazan izioho' doid diau.
64001006	Katahangan izioho' doid di song-Eklizia kokomoi do koginavaan nu om kovosian i' mai' nung kaanu ko manakadai dioho' do id ponompogunan dioho' tumanud do pakavasaan di Kinoingan.
64001007	Ii nopo nga' do montok-kozo no di sabap di ngaan do minuzu mugad izioho', miampai au' huminansan do id di okon ko' ongotumḇazaan do montok toomḇo noopo konunu:
64001008	kalaja' i' dotokou do monoimo do tuhun ngaavi' miaga diti om papaapu do baagi dotokou doid kalaja' dioho' do montok di kotumḇazaan.
64001009	Nokoponuat zou do iso' suat montok di puu ngaavi' di eklizia, nga' i Diotrephes, i umonḏos do id koponguasaan dii, mada' do monoimo dagai.
64001010	Dadi' nung mikot zou, popoiho zou mai' do potitikid tuhun do ingkuo isido do uminula, om kokomoi di totonḏos tangalaat pinatazad disido do gumaga' dagai. Do miaga koi' au' nokogonop ngaavi' ii, okon noopo ko mada' isido do monoimo di tobpinai ngaavi' dotokou, nga' di tuhun ngaavi' suvai i naanangan i' daa do toimoon, om papahapas dioho' mantad di eklizia.
64001011	Oi tamḇahut koginavaan ku, kada' no ii'insan po do tumanud do poomitanan talaat, nga' tihomḇus no do tumanud di tavasi'; iisai noopo mimang do nunu i kotunud nga' mantad no di Kinoingan, nga' aiso songuhun i mimang do nunu i kahasa' do nokokiikito po di Kinoingan.
64001012	I Demetrius nopo nga' notoimo (nasagaan) do potitikid tuhun, om totootopot no do dau sonḏii' i Katapatan do minonoimo. Izikoi ponogi' nga' monoimo (pokotopot) diti do montok disido om koiho ko do kososian za nopo nga' otopot.
64001013	Kivaa piipio' konunu i mositi' booson ku diau nga' miaga ko' mogot do au' zou papahansan diti ngaavi' doid ponunuat om dawat.
64001014	Sunḏung ingkaa, ahansan zou do kokito diau do toduuk tadau om kopiboos i' kito vagu' do kopisoomo po.
64001015	Pibabasan miampai diau; kotobian mantad tamḇahut nu ngaavi'; tobio' no o toiso'-iso' o tamḇahut ngaavi' dotokou miampai oiton o ngaan.
65001001	Mantad di Jude, suupu di Jesus Kristus om tobpinai di James; kumaa doid sontob di nohoou, kumaa doid sontob di koupusan doid di Kinoingan i Tama' om pointampasi montok di Jesus Kristus.
65001002	Kosianan, pibabasan om koginavaan o diozu id kosimaan.
65001003	Oi tamḇahut ngaavi' koginavaan ku, id timpu do ontok nohizab om manḏad-anḏad zou do monuat doid diozu kokomoi di kopomosizan i piboogizon dotokou saviavi', nopiumanan ku do mositi' monuat zou doid diozu do mongunsub diozu do monongkiimang (monongkisimḇa) kozo montok di kotumḇazaan i insan-insan om montok saviavi' do pinahansan doid di tuhun tongoḇitua di Kinoingan.
65001004	Kivaa no do vookon tuhun do nokopogohimu mamung diozu, i ahaid no do natanḏaan montok kopongukuman do id diti ahal: miampai aiso no do paapantang po do pinopohisang di graasia di Kinoingan dotokou kumaa doid koimaan tangalaat om mogohim do saviavi' ugama', mamazada' di Tuan-Mongingia' om Tuhan dotokou, Jesus Kristus.
65001005	Apatut aanangan zou do poposoou diozu — sunḏung do noihaan no diozu iti do insan-insan om montok saviavi' — do tinampasi di Tuhan i tinau' mantad Egypt, nga' di touvi no kakaal pinunso disido i tuhun ngaavi' i minada' do otumḇazaan disido;
65001006	om i tasab ngaavi' i au' tuminanud doid di kuasa' ngaavi' i kivaa dioho', nga' minamazada' i' di tizonon nataak doid dioho', pinosuang disido id totuvong id kagos ngaavi' aiso kopupuson gisom i' di Tadau tagazo.
65001007	Sodom om Gomorrah, ponogi', om i kakaḏazan tongoniini' id tootoning, i miampai di ii om ii kahasaan id bantat minomogusa' do tivou-tonsi ngaavi' do id kalaalahano' au' poinsanḏad, nopo nga' pokoozon doid dumḇangan dotokou sabaagi iso' poomitanan tu' mamḇalai izioho' di ukum do tapui sohiihinaid.
65001008	Sunḏung ingkaa nga' kakaal po diti tuhun ngaavi' do mimang di ii om ii: id koduungan ngaavi' dioho' okon ko' mamazamut noopo izioho' do tinan ngaavi' dioho' om au' momohizo do Kokuasaan, nga' kahasa'-momoguno di Koḇontugan ngaavi' ponogi'.
65001009	I tasab-tagazo Michael po, ontok minonongkitupa' isido id piuvahan miampai di logon do kokomoi di bangkai di Moses, nga' au' nakatama' do pakahasa' disido id di boos do hasa'; naavi' do noboos disido nga' “Hodongon ko no daa di Tuhan.”
65001010	Nga' iti tuhun ngaavi' nopo nga' magaagasab do nunu noopo i au' olotian dioho'; om ii nopo ii-ii no konunu ngaavi' olotian dioho' — maza' do sanḏad no toomod miaga do suang-tahun ngaavi' au' koiho sabab — nga' ḏumadi mai' do kapatai doid dioho'.
65001011	Odoi ma montok dioho', tu' nakatanud izioho' di Cain; nakapapataam izioho' dioho' sonḏii' doid di ii om ii koduungan miaga di Balaam montok do tingadan; noumḇak izioho' di ii om ii kagagaan miaga di Korah — om maagi di ii om ii kotutukon.
65001012	Koumḇakan tagazo kohigaganan izioho' do id pangaangakan ngaavi' do tinimungan-tuhun diozu, mikot montok di takanon om uha' do aiso nikuman mintamong dioho' sonḏii' noopo. Miaga izioho' di gavun ngaavi' pinsuugian di tongus ngaavi' om aiso i' asam toovit, toi miaga do kazu ngaavi' timpu magahang, i au' momiuva' om nasakat om nga' inḏuvo kapatai;
65001013	miaga do hakun tongounsab id daat, i koikuman dioho' sonḏii' miaga di puta' ngaavi'; toi miaga' do tomḇituon ngaavi' sontootongkop, ii id kohungguzan do totuvong do sohiihinaid.
65001014	Montok dioho' no doid pomusaavan di Enoch, i huguan-sinakagon kumotuu' mantad di Adam, do minonoodo di kopogoohungungan dau ontok minoboos isido do, “Popoiho zou diozu, mikot mai' i Tuhan miampai di tongoḇitua dau do id napadan ngoibu dioho',
65001015	do popoboos do kopomḇisalaan do saviavi' tinau'-tuhun om do mongukum di taiso-kinoingan do montok saviavi' di konunu taiso-kinoingan ii noimaan dioho', om montok saviavi' di konunu kagaga' ii noboos gumaga' disido di momimidouso tangaiso'-kinoingan.”
65001016	Mononoodo izioho' do kolungaan, gobotok ngaavi' ii opolinta' do hizab dioho' sonḏii' noopo, miampai kabang ngaavi' noponu' do boos tongobuuvak, potounḏa' do momolumḇok do suvai ngaavi' do montok no do kountungan.
65001017	Nga' onḏomon no, oi tamḇahut ngaavi' koginavaan ku, nunu i nokoboos no haid di apostol ngaavi' di Tuhan Jesus Kristus dotokou.
65001018	“Id di pompod touvi no do timpu,” ka dioho' do pinopoiho diozu, “kivaa mai' do mananaasangi' ngaavi' i aiso suvai do tonudon nga' hizab ngaavi' tangalaat dioho' sonḏii'.”
65001019	Izioho' no ngaavi' diti i ontodonon do kopiboogizan, i mamaamasi tumanud do kodoodouvo' sanḏad om au' poinsanganu di Spiritu.
65001020	Nga' iziozu, oi tamḇahut ngaavi' koginavaan ku, mositi' mamaa do diozu sonḏii' di posungkadan do kotumḇazaan diozu toḇitua kozo, sumamḇayang id di Spiritu Toḇitua;
65001021	tihomḇusai no diozu sonḏii' do id suang di koginavaan di Kinoingan om manḏad montok di kosianan di Tuhan Jesus Kristus dotokou do manaak diozu do koposizon selajul.
65001022	Doid vookon mositi' obinsianan kou tu' miipiduvo ginavo izioho';
65001023	suvai ngaavi' mositi' tomposizon diozu miampai do simḇiton izioho' mantad di tapui; doid vookon ngaavi' vagu' mositi' obinsianan kou nga' oingat, abaazatan do ii potuu basaan noduongan do tinan ngaavi' dioho'.
65001024	Doid disido i kaanu mongumohig diozu mantad umatu' om mogovit diozu do pointampasi kumaa doid kotinḏapaan taḇantug dau, miampai aiso hasa' om oonḏos,
65001025	doid di ii-ii no Kinoingan, Mamamasi dotokou, maza' di Jesus Kristus Tuhan dotokou, o koḇontugan, kolaja'an, kuasa' om vinakas, poguhu do saviavi' umulan, baabaino om sohiihinaid aiso kopupuson. Amen.
66001001	Kopointahangan di Jesus Kristus, i tinaak di Kinoingan disido mooi do nakaanu isido do popoiho di suupu ngaavi' dau do nunu i aantakan n odii do oduuk no kozo; pinoikot disido i tasab dau do mamadadi di do oihaan doid di suupu dau John,
66001002	om nokopogovit i John do kososian doid di Boos di Kinoingan om doid di kososian di Jesus Kristus, do potitikid konunu i nokito disido.
66001003	Aazou no o toomḇo noopo songuhun i mamḇasa' di boos ngaavi' om diti kopogoohungungan, om aazou no o sontob di koongou diti ngaavi', nung momohoogo tagazo kozo di suang, tu' i Timpu nopo nga' osomok no.
66001004	I John, kumaa doid di tuu' eklizia do Asia: graasia om pibabasan doid diozu mantad disido i baabaino, i haid, om i mikot, mantad di tuu' sunḏuvan (spiritu) i id dumḇangan di tiikoon-laja' dau,
66001005	om mantad di Jesus Kristus, i sasi' ouhi', i nohodi' Kumoiso' mantad di napatai, i takavas kozo do laja' ngaavi' doun tana'. Guminavo isido dotokou om nokopomohiung mongidu do ḏouso ngaavi' dotokou miampai zaa' dau,
66001006	om minamadadi dotokou do iso' Pomolintaan do Padri' ngaavi' do monompuan di Kinoingan om Tama' dau: dadi', doid disido no o koḇontugan om kuasa' montok sohiihinaid aiso kopupuson. Amen.
66001007	Intangai, mikot isido do id di gavun ngaavi'; potitikid tuhun kokito mai' disido, i potuu sontob minomoḏuak disido, om saviavi' di tinau' ngaavi' di tana' mogkoudu' mai' disido. Totootopot iti do ingkaa no mai'. Amen.
66001008	“Izou no i Alpha om i Omega,” ka di Tuhan Kinoingan do minoboos, i baabaino, i haid, om i mikot, i Tavakas kozo.
66001009	Izou, i John, tobpinai om kouvang diozu id kosusaan ngaavi', id di pomolintaan om id kataanan id di Jesus, nopo nga' id di pulou do Patmos do sabap no di Boos di Kinoingan om do kososian doid di Jesus;
66001010	Tadau di Tuhan ii om id unḏukan-kaanḏasan zou, om noongou ku o ohou topuod id douvi ku, miaga di tuni do tobui, moos-boos,
66001011	“Posuato' id iso' ḇuuk o saviavi' i okito nu, om pobuzuon no ii doid di tuu' eklizia do Ephesus, Smyrna, Pergamum, Thyatira, Sardis, Philadelphia om Laodicea.”
66001012	Kuminisus zou do mintong di minoboos doid dogo', om ontok kuminisus zou nokito ku o tuu' patatampakan sumḇu amas
66001013	om, id di tanga' di ngaavi', songuhun miaga do Tanak kusai do tuhun, nabasaanan id gaung-kuihib tanaau kinaagkasan do id di tavak miampai taagkos amas.
66001014	Tuhu dau om tobuk dau nopo nga' opuak miaga di pinuak do vuhu' ḇiri'-ḇiri', miaga do gavun-tokodou, mato ngaavi' dau miaga do diha' tapui muubunḏak,
66001015	hapap ngaavi' dau miaga do luzang nohumis ontok natanḏas nohumis ii do id podsusuduvan, om ohou dau miaga tuni (ngood) di nasaud.
66001016	Id pahad vanan dau poingigit isido do tuu' tomḇituon, huminabus mantad kabang dau o iso' ilang tataom, miampaping taom, om voos dau nopo nga' miaga di tadau poimbabang miampai saviavi' vinakas di.
66001017	Ontok nokito ku isido, duminunsong zou id haahapap dau do miaga koi' napatai, nga' pinaampam disido i pahad vanan dau do id dogo' om minoboos, “Kada' koosizai; izou i' iti, i Koiso' om i Touvi; izou no i Songuhun poimpasi,
66001018	napatai zou haid om bii'o' — poimpasi zou sohiihinaid aiso kopupuson, om poingigit ku i kunsi' ngaavi' do kapatazon om Pomogunan-siibo' (Kahazapan).
66001019	Baino posuato' saviavi' i okito nu do aantakan ngaavi' baabaino om nunu i kakaal po do mikot.
66001020	I tohosok di tuu' tomḇituon nokito nu id pahad vanan ku, om i tuu' patatampakan sumḇu amas, nopo nga' itia: i tuu' tomḇituon nopo nga' i tasab ngaavi' di tuu' eklizia, om i tuu' patatampakan sumḇu nopo nga' izioho' sonḏii' tuu' eklizia.
66002001	“Ponuat doid di tasab di eklizia id Ephesus om moboos, ‘Doiti' no iti aḇal di songuhun i poingigit di tuu' tomḇituon id pahad vanan dau om i poingizon poingamung di tuu' patatampakan sumḇu amas:
66002002	Koiho zou do taangaangazan ngaavi' diozu, kalaja' tavagat diozu om kataanan diozu. Koiho zou do au' kou kataan do tuhun tangalaat, om ingkuo kou do papakaa doid ponginaman sontob di soosonḏii' ḏumadi do apostol ngaavi' om nokokito (nokoiho) dioho' do pilasu' (au' otopot).
66002003	Koiho zou nogi' do kivaa kataanan diozu, om nounḏoso montok ngaan ku miampai au' uminuzan.
66002004	Sunḏung ingkaa, kivaa diti sogu' posoguon ku: okuang o koginavaan diozu do baino ko' di poguhu i'.
66002005	Soovo' do nomḇoo kou haid di poguhu naatu' kou; tongob no, om umula miaga di nimaan haid diozu, tu' nung au', nung au' kou mai' tumongob, mikot zou mai' doid diozu om maganu di patatampakan sumḇu diozu do mantad tizonon di.
66002006	Sunḏung ingkaa, nga' kaanangan i' kumaa doid diozu, do abaazatan kou kozo — miaga dogo' do abaazatan kozo — di ula di tuhun ngaavi' do Nicolaus.
66002007	Pokinongoo' o toomḇo noopo tuhun i kaanu mokinongou, pokinongou doid nunu booson di Spiritu kumaa doid di eklizia ngaavi': sontob di papatahang do poinghantoi paakanon ku mai' mantad di kazu do koposizon pinotounḏa' id paradais di Kinoingan.’
66002008	“Ponuat no doid di tasab di eklizia id Smyrna om moboos, ‘Doiti' no iti aḇal di Koiso' om di Touvi, i napatai haid om nokoikot vagu' doid koposizon:
66002009	koiho zou do kosusaan ngaavi' diozu om kosompitan diozu, om — sunḏung puavang kou — di pitana' di tuhun ngaavi' i kahasa' kozo do magampa do Johudi izioho' nga' totootopot ma do puu ngaavi' di sinagog di Saitan (Logon).
66002010	Kada' koosizai do kounḏasaan ngaavi' i mikot doid diozu. Bii'o', i logon popougad mai' do vookon diozu doid tolungku' do papakaa diozu doid di ponginaman, om mositi' mumpoos kou do kosusaan montok opod tadau. Mositi' potuu do matai kou, tihomḇus no do ouhi', om manaak zou mai' diozu di siga-laja' do koposizon montok tingadan (vava') diozu.
66002011	Iisai noopo di tuhun do kitohingo do mokinongou nga' pasagao' no isido do mokinongou di nunu booson di Spiritu doid di eklizia ngaavi': montok di sontob ngaavi' do nokoimagon do poinghantoi, aiso nodii do koosizan po doid di kapatazon do kumoinḏuvo.’
66002012	“Ponuat doid di tasab di eklizia id Pergamum om moboos, ‘Doiti' no iti aḇal di songuhun i kivaa mai' ilang tataom, miampaping taom:
66002013	Koiho zou do nomḇoo kou poingizon, id di tizonon id nomḇoo i Saitan do poinḏikau id tiikoon-laja', om do kakaal po diozu do migit poinggiot kozo doid ngaan ku, om au' minamazada' do kotumḇazaan diozu id dogo' ontok potuu do i sasi' touhi' ku, Antipas, nimaan patazo' do poingamung diozu, id nomḇoo i Saitan do mogiigizon.
66002014	“ ‘Sunḏung ingkaa, kivaa iso' ko' duvo o pongontok ku humavan diozu: vookon diozu nopo nga' tutumanud ngaavi' di Balaam, i minongia' di Balak do papataan do tungkasip montok di tuhun ngaavi' Israel mooi do minimang izioho' do kozomutan maza' do minangakan do takanon i nokohubuk doid masou ngaavi';
66002015	om poingamung diozu ponogi' kivaa do vookon ponogi' i tumanud di kopongia'an di tuhun ngaavi' Nicolaus.
66002016	Dadi' tongob no, tu' nung au' nga' mikot zou mai' do oduuk no doid diozu om mongimang diti tuhun ngaavi' miampai di ilang humabus mantad kabang ku.
66002017	Potumḇazaai o toomḇo noopo tuhun i kaanu mokinongou, pokinongou doid nunu booson di Spiritu kumaa doid di eklizia ngaavi': doid sontob di papatahang do poinghantoi manaak zou mai' do tokuudi' manna poinhosok om iso' vatu topuak, miampai iso' ngaan vagu poinsuat do id di, oihaan noopo ii doid di tuhun i monoimo di.’
66002018	“Ponuat doid di tasab di eklizia id Thyatira om moboos: ‘Doiti' no iti aḇal di Tanak di Kinoingan i kivaa do mato ngaavi' miaga do diha' tapui muubunḏak om hapap ngaavi' miaga do luzang nohumis:
66002019	koiho zou do taangaangazan ngaavi' diozu, koginavaan diozu, kotumḇazaan diozu, kotompuanan diozu om kataanan diozu, om koiho zou do kakaal kou kumalaja' do hobi po vagu' giniat.
66002020	Sunḏung ingkaa, kivaa iso' sogu' ku do posoguon ku: taanan diozu i tonḏu' Jezebel i magampa do sabaagi profeta tonḏu', om maza' do kopongia'an dosido do mogimḇaazat i' zosido di suupu ngaavi' ku do mimang do kozomutan do mangakan do takanon i nokohubuk doid masou ngaavi'.
66002021	Nakapanaak zou dosido do timpu do tumongob nga' au' tumumḇozo' zosido do tumongob do koposizon tazamut dosido.
66002022	Baino, papakaa zou dosido doid toodopon do toluo, om saviavi' kouvang dosido id kopogompohuan kumaa doid kosusaan tagazo, sahagi-ngau' tumongob izioho' di koimaan tazamut ngaavi' dioho';
66002023	om intangan (bii'on) ku mai' do matai o tanak ngaavi' dosido, mooi do saviavi' i eklizia do koiho do izou i' iti i monginam do paḏaamaan ngaavi' om pomusaavan ngaavi' om mamḇalai (humusi') diozu tumanud (mozo') do ponoomo' do koimaan ngaavi' diozu.
66002024	Nga' doid di noohu' ngaavi' diozu id Thyatira, saviavi' diozu i au' nokoponoimo diti kopongia'an toi au' mininsingiho di hosok tangaahom di Saitan, tu' ingkaa no o pomungaan dioho', au' zou i' poposonḏot do toomḇo noopo kaḏaa'an suvai;
66002025	nga' migit no togiot-kozo doid nunu i kivaa no diozu gisom mikot zou.
66002026	Doid toomḇo noopo tuhun i papatahang do poinghantoi, om tumihomḇus pakalaja' montok dogo' gisom di kopupuson, manaak zou mai' di kuasa' doid di tinau' ngaavi'
66002027	i izou sonḏii' o nonuan di Ama' ku, do momolinta' dioho' miampai do sukud-laja' bosi' om momoson ku izioho' miaga nopo do tongokakamot ngaavi' i tinoodo mantad hagit.
66002028	Om manaak zou mai' doid tuhun miaga dino di Tomḇituon Tongkosusuvabon.
66002029	Potumḇazaai o toomḇo noopo tuhun i kaanu mokinongou, pokinongou no doid nunu booson di Spiritu doid di eklizia ngaavi'.’
66003001	“Ponuat doid di tasab di eklizia id Sardis om moboos, ‘Doiti' no iti aḇal di songuhun i poingigit di tuu' sunḏuvan di Kinoingan om di tuu' tomḇituon: koiho zou kokomoi do koulaalaho' nu: ingkuo do avasi' ngaan nu do poimpasi nga' nangapatai i' ma.
66003002	Posik no; posizo' i nunu o tokuudi' no noohu' id diau: mogimpapatai iti do osikap. Gisom baino, au' ku po nokito o lahan pogiigizon nu i miho do booson di Kinoingan ku do poinggonop;
66003003	onḏomo' do ingkuo ko haid do nokoongou di aḇal. Longgivit no doid dino. Tongob no! Nung au' ko mosik, mikot zou mai' doid diau miaga do mananakau, om aiso mai' tosoosoou nu do id nunu jaam do mikot zou mai' doid diau.
66003004	Kivaa tokuudi' id Sardis, otopot iti, i pointihomḇus do au' nogimahan tolongot o gaung tanganaau, om kosudong izioho' do mikot miampai dogo', nabasaanan id topuak.
66003005	Toomḇo noopo songuhun i papatahang do poinghantoi nga' basaanan mai', miaga diti ngaavi', id basaan tanganaau topuak; au' ku mai' puhason ino ngaan do papahabus di ḇuuk do koposizon, nga' monoimo di do id kotinḏapaan di Tama' ku om tasab ngaavi' dau.
66003006	Potumḇazaai o toomḇo noopo tuhun i kaanu mokinongou, pokinongou doid nunu booson di Spiritu doid di eklizia ngaavi'.’
66003007	“Ponuat doid di tasab di eklizia id Philadelphia om moboos, ‘Doiti' no iti aḇal di songuhun toḇitua om totopot i kivaa di kunsi di David, mooi do ontok mogivang isido, aiso songuhun papaangob mai', om ontok papaangob isido, aiso songuhun mogivang mai':
66003008	koiho zou kokomoi do taangaangazan ngaavi' nu. Bii'o', noivang ku id dumḇangan nu o tataangob i aiso songuhun kaanu mai' do papaangob — om koiho zou do sunḏung do okon ko' avakas ko kozo, natanud nu i ponuu' ngaavi' ku om okon ko' au' minanansanganu do ngaan ku.
66003009	Bii'o', mugad zou do mamadadi do sinagog di Saitan — do sontob di au' kozo otopot do magampa do Johudi, nga' momumudut ngaavi' ii, tu' aiso i' konunu miaga dino — dodizon ku mai' izioho' do mikot om humuku' do id haahapap ngaavi' nu om mongintutun do nokoginavo zou diau.
66003010	Tu' nakatanud ko di ponuu' ku do tumaan, potihomḇuson ku mai' iziau do pointampasi id di timpu do ponginaman i mikot montok di sompomogunan, do papakaa di tuhun ngaavi' di pomogunan doid di ponginaman.
66003011	Mikot zou do oduuk no: igit no togiot kozo doid nunu i kivaa no diau, om kada' potumḇazaai o tongosonguuhun do maganu mongidu' di siga-laja' kahantazan nu do mantad diau.
66003012	Toomḇo noopo songuhun i papatahang do poinghantoi dodizon ku mai' doid toigi-tagazo id di tizonon toḇitua di Kinoingan ku, om tuminḏooi mai' doiho' i do montok sohiihinaid; suaton ku mai' do id di i ngaan di Kinoingan ku om i ngaan di kakaḏazan tagazo di Kinoingan ku, i Jerusalem kavavagu i sumonḏot mantad di Kinoingan ku id surga, om i ngaan kavavagu ku sonḏii' ponogi'.
66003013	Potumḇazaai o toomḇo noopo tuhun i kaanu mokinongou, mokinongou doid nunu booson di Spiritu doid di eklizia ngaavi'.’
66003014	“Ponuat no doid di tasab di eklizia id Laodicea om moboos, ‘Doiti' no iti aḇal di Amen, i miho hansanon, i sasi' totopot, i Timpuunon do vinangun di Kinoingan:
66003015	koiho zou kokomoi do taangaangazan ngaavi' diozu: do ingkuo do okon ko' ahasu' kou om okon nogi' ko' osogit. Ohizab zou do iso' ko diho' ngaavi',
66003016	nga' tu' okon ko' ahasu' ko om okon ko' osogit nga' abaang noopo, poduhaon ku mai' iziau do papahabus do kabang ku.
66003017	Moboos ko doid diau sonḏii': Puavang zou, nokoponoodo zou do nasip-tavasi' om kivaa potitikid konunu pokionuon ku, au' insan koiho do alaat kozo ko om kosiisian kozo o sinampit nu, om nobohou om pobuhagas ponogi'.
66003018	Popoingat zou diau, pomohi mantad dogo' di amas i nokinaman no id di tapui do mamadadi di do totootopot puavang, om basaan tanganaau topuak do mambasaan diau om momohosok do buhagas nu koikum-ikum om tumau do ponii' do mato ngaavi' nu do papaanu diau do mintong.
66003019	Hodongon om hudaon ku o sontob di ginovoon ku: dadi' tongob no do id inuhi' totopot.
66003020	Bii'o', poingkakat zou do id di vavazaan, mogkoitik. Nung songuhun diozu koongou dogo' do momohoou om mogivang di tataangob, sumuvon zou mai' do mihang makan do id dabping disido.
66003021	Toomḇo noopo tuhun i papatahang do poinghantoi pakasagaon ku mai' do maagi di tiikoon-laja' ku, miaga nopo dogo' sonḏii' do nakapagaha' om nakapaganu di tiikoon ku miampai di Ama' ku do id tiikoon-laja' dau.
66003022	Potumḇazaai o toomḇo noopo tuhun i kaanu mokinongou, mokinongou doid nunu booson di Spiritu doid di eklizia ngaavi'.’”
66004001	Dadi' id pinokiikito zou, nokito ku o tataangob poingivang id surga om nokoongou di ii om ii ohou moboos doid dogo', i ohou miaga do tobui, moos-boos, “Ikot minsavat doiti': popokito zou mai' diau do nunu i aantakan id di touvi.”
66004002	Miampai dino, novunḏuk zou doid miaga nounḏukan om nokito ku o tiikoon-laja' poingkakat id surga, om i Songuhun i poinḏikau do id di tiikoon-laja',
66004003	om i Songuhun poinḏikau doiho' do id kokitanai miaga do vatu montiala' om vatu ruḇi. Kivaa bohuntung poinhiput di tiikoon-laja', om ii nopo nga' kokitanai miaga do vatu emerald.
66004004	Poinhiput di tiikoon-laja' id binḏuugan nopo nga' duvo ngoopod om apat tiikoon-laja', om id di ngaavi' o duvo-ngoopod om apat tongotuutuo poinḏikau, nangabasaanan id gaung tanganaau topuak miampai siga-laja' o id tuhu ngaavi' dioho'.
66004005	Kihap ngaavi' do gonit minikot mantad di tiikoon-laja', om i tuni do boit ngaavi' do tinggoud, om id dumḇangan di tiikoon-laja' kivaa tuu' sumḇu muubunḏak poingikit, i tuu' Spiritu di Kinoingan.
66004006	Id dumḇangan di tiikoon-laja' nopo nga' daat ahapus mintong miaga do vatu crystal toniting. Id di tanga' di tiikoon-laja' om poinhiput di, kivaa apat vinangun poimpasi saviavi' nadakatan miampai mato ngaavi', id dumḇangan om douvi.
66004007	I vinangun poimpasi kumoiso' nopo nga' miaga do monḏou, i kumoduvo miaga do tontohuan sapi', i vinangun poimpasi kumotohu nopo nga' kivaa voos tuhun, om i vinangun poimpasi kumaapat nopo nga' miaga do konḏiu tagazo muutuhud.
66004008	Toiso'-iso' di apat vinangun poimpasi kivaa onom pahapa' om nadakatan miampai mato ngaavi' ingkaa nogi' id suang; om tadau om sodop au' insan izioho' tuminood humozou. “Oḇitua, Oḇitua, Oḇitua no i Tuhan Kinoingan, i Takavas kozo; i haid, i baino om i mikot.”
66004009	Potitikid timpu i vinangun ngaavi' poimpasi minamḇantug om minamantang om minanaak do koponongkotohuadan ngaavi' doid di Songuhun poinḏikau do id di tiikoon-laja', i mamaamasi sohiihinaid aiso kopupuson,
66004010	i duvo ngoopod om apat tongotuutuo huminoub (izioho' sonḏii') huminoub id dumḇangan disido do sumamḇa di Songuhun i mamaamasi sohiihinaid aiso kopupuson, om pinapataam di siga-laja' ngaavi' dioho' id dumḇangan di tiikoon-laja', moos-boos:
66004011	Kosudong ko, oi Tuhan om Kinoingan za, do monoimo do koḇontugan om kapantangan om kuasa', tu' minonoodo ko di somvinoun; maza' do hizab nu, ontok aiso i' haid di, navangun ii.
66005001	Nokito ku do id di hongon vanan di Songuhun poinḏikau do id di tiikoon-laja' do kivaa iso' hiningkuman-suat i nosuatan id douvi om dumḇangan om nasaapan miampai tuu' sasaap.
66005002	Dadi' nokito ku o iso' tasab tavakas kozo i minomohoou miampai ohou topuod, “Iisai mipadan do mamahad di hiningkuman-suat om mamabak di saap ngaavi' di?”
66005003	Nga' aiso songuhun id surga toi do id di tana' toi id susut di tana', i nakaanu do mamahad di hiningkuman-suat om mamḇasa' di.
66005004	Miniad zou kozo tu' aiso songuhun naanu mogium do mamahad di hiningkuman-suat om mamḇasa' di,
66005005	nga' songuhun di tongotuutuo minoboos doid dogo', “Kada' iad. Bii'o', i Monḏou di tinau' di Judah, i Gamut di David, nakahantoi no, om dadi' vahadon mai' disido i hiningkuman-suat om tuu' saap di.”
66005006	Dadi' nokito ku, id di tanga' di tiikoon-laja' miampai apat vinangun poimpasi di om i bininḏuugan di tongotuutuo, iso' Tananak-ḇiri'-ḇiri' i miaga koi' nokohubuk; kivaa tuu' sangau di, om kivaa tuu' mato di, ii ngaavi' nopo nga' i tuu' Spiritu i pinougad di Kinoingan doid pototongkop di sompomogunan.
66005007	I Tananak-ḇiri'-ḇiri' minikot muzu do maganu di hiningkuman-suat mantad di hongon vanan di Songuhun poinḏikau do id di tiikoon-laja',
66005008	om ontok minaganu isido di, izioho' sonḏii' i apat vinangun poimpasi huminoub id dumḇangan disido om miampai dioho' i duvo ngoopod om apat tongotuutuo; tosoosonguhun dioho' do poingigit do sunḏatang om kivaa do maamangkuk amas noponu' do kamazan, ii ngaavi' nopo nga' i samḇayang ngaavi' di sangti ngaavi'.
66005009	Huminozou izioho' do iso' hozou-kapaazaan vagu: Kosudong ko do maganu di hiningkuman-suat om do mamabak di saap ngaavi' di, tu' nokohubuk ko, om miampai zaa' nu binohi nu o tuhun ngaavi' montok di Kinoingan do potitikid tinau', boos, tuhun ngaavi' om pogun
66005010	om minamadadi dioho' do id iso' nazatan do laja' ngaavi' om padri' ngaavi' montok di Kinoingan, do momolinta' di pomogunan.
66005011	Id pinokiikito zou, noongou ku i tuni do ogumu' kozo o tasab notimung poinhiput di tiikoon-laja' om i vinangun ngaavi' poimpasi om i tongotuutuo ngaavi'; kivaa do inggopod koopod ngoibu dioho' om nibuvan doid nibuvan,
66005012	opuod kozo humozuk-hozou: Kosudong no i Tananak-ḇiri'-ḇiri' i nokohubuk do monoimo kuasa', pinuavangan ngaavi' om kabaahan, kavakasan, kapantangan, koḇontugan om kaazaan.
66005013	Dadi' noongou ku saviavi' i konunu ngaavi' poimpasi id vinangun — potitikid konunu i mamaamasi id surga, om do id tana', om id saahom di tana', om id di daat, humaod: Doid di Songuhun poinḏikau do id di tiikoon-laja' om doid di Tananak-ḇiri'-ḇiri', adadi no o saviavi' kaazaan, kapantangan, koḇontugan om kuasa', montok sohiihinaid aiso kopupuson.
66005014	Om i apat vinangun poimpasi minoboos, “Amen;” om i tongotuutuo huminoub do sumamḇa.
66006001	Dadi', id pinokiikito zou, nokito ku i Tananak-ḇiri'-ḇiri' mamabak do iso' di tuu' saap, om noongou ku o iso' di apat vinangun poimpasi gumizak id ohou miaga tinggoud, “Ikot!”
66006002	Tuutulus nokito ku o kuḏa' topuak minimḇuhai, om i susumakai di nopo nga' poingigit do hokud-puna'; noonuan isido do siga-laja' doun nakahantoi om minugad isido do tumihomḇus mantad kahantazan kumaa doid kahantazan.
66006003	Ontok minamabak isido di saap koduvo, noongou ku i vinangun poimpasi koduvo guminizak, “Ikot!”
66006004	Om huminabus o iso' po kuḏa', osinḏak inagang, om i susumakai di nopo nga' nonuan ditia kalaja': maganu mongidu' do pibabasan mantad di tana' om popogipaapatai do tuhun ngaavi'. Nonuan isido do ilang tagazo.
66006005	Ontok minamabak isido di saap kotohu, noongou i vinangun kumotohu guminizak, “Ikot!” Tuutulus nokito ku o iso' kuḏa' toitom minimḇuhai, om i susumakai di nopo nga' poingigit do sapasang poninimḇang;
66006006	om miaga koi' koongou zou do ohou gumizak mantad poingamung di apat vinangun poimpasi om moboos, “Gaji ngaavi' sangadau montok sopuut ganḏum, om gaji ngaavi' sangadau montok tohu puut huvong, nga' kada' poniinimḇan miampai di tumau om di hiing-anggur.”
66006007	Ontok minamabak isido di saap kaapat, noongou ku i ohou di vinangun poimpasi kaapat guminizak, “Ikot!”
66006008	Tuutulus nokito ku o iso' po kuḏa' minimḇuhai, noikot kozo pinosi', om i susumakai di nopo nga' pinungaanan do i Kapatazon, om maatanud id douvi kozo di i Pomogunan-siibo', i Kahazapan. Nonuan izioho' do kuasa' doid sosuku' di tana', do mamatai miampai momoguno do ilang, momoguno do pononhousan, momoguno do toluo-tongotia' om maza' do suang-tahun tongosiou.
66006009	Ontok minamabak isido di saap kohimo, nokito ku id susut di altari i koduuduvo do saviavi' di tuhun ngaavi' i nimaan patazo' do sabap no di Boos di Kinoingan, montok suminasi' doid di.
66006010	Guminizak izioho' id ohou topuod, “Oḇitua, Tuan-Mongingia' totopot, songkuo podii mai' hinaid nu do manḏad do poguhu i' do papaatu' ukum ko om humusi' montok do kinapatazon za do id di tuhun mogiigizon ngaavi' do id tana'?”
66006011	Toiso'-iso' dioho' do nonuan do gaung tanaau topuak, om pinopoiho izioho' do tumoboi po do au' i ahaid kozo, gisom po do oopusan mangait-ngaan di sompisuupu ngaavi' dioho' om tobpinai ngaavi' i maan patazo' miaga dioho' do pinatai.
66006012	Id pinokiikito zou, ontok minamabak isido di saap koonom, doiho' no o koguzuan-tana' noikot guzu' om i tadau nopo nga' uminitom miaga initom do basaan gumi' tounsab; i vuhan nopo nga' uminagang nosonginan miaga do zaa' o inagang,
66006013	om i tomḇituon ngaavi' di tavan uminatu' doid di tana' miaga do tuva' fig ngaavi' tumatak mantad kazu fig ontok tongus tavakas o momoguzu' di;
66006014	i tavan tuminagak miaga' do hiningkuman-suat humingkum om saviavi' i nuhu takavas om pulou ngaavi' noguzu' mantad tizonon ngaavi' di.
66006015	Dadi' saviavi' i laja' do id di tana', i gounal ngaavi' om i guluan ngaavi', i tuhun tongopuavang om i tuhun ngaavi' do kigaagaa', i saviavi' tuhun-pogun, tudipon ngaavi' om tuhun mogiigizon ngaavi', huminosok id ungib vatu ngaavi' om id piansangan di pampang ngaavi' di nuhu tangakavas.
66006016	Minoboos izioho' doid di nuhu tangakavas om di pampang ngaavi', “Imang atu' umotung do id dagai om hosokon zikoi no poingidu' mantad di Songuhun i miikau do id di tiikoon-laja' om mantad di kohohodong di Tananak-ḇiri'-ḇiri'.
66006017	Tu' i Tadau Tagazo do kohohodong disido nokoikot no, om iisai kaanu tumaan di?”
66007001	Suminusuut nokito ku o apat tasab, poingkakat do id di apat pisuk di tana', manaan di apat tongus di pomogunan manahob di ngaavi' do mantad sumuugi' doid di tana' toi di daat toi toomḇo noopo kazu.
66007002	Dadi' nokito ku o iso' po tasab huminta' do id nomḇoo i tadau humisau, poingovit di pananaap di Kinoingan poimpasi; minomohoou isido id ohou tavakas doid di apat tasab i kikalaja' do magavi' mongumḇak do tana' om daat,
66007003	“Manḏad po do poguhu mimang kou do toomḇo noopo koumḇakan do id tana' toi do id daat toi doid di kazu ngaavi', gisom do kakaa dagai i saap do id di labas ngaavi' di suupu ngaavi' di Kinoingan dotokou.”
66007004	Om noongou ku do songkuo ginumu' do nasaapan: atus om apat ngoopod om apat ngoibu, mantad saviavi' di suku'-tinau' di Israel.
66007005	Mantad di tinau' di Judah, opod om duvo ngoibu o nasaapan; mantad di tinau' di Reuben, opod om duvo ngoibu; mantad di tinau' di Gad, opod om duvo ngoibu;
66007006	mantad di tinau' di Asher, opod om duvo ngoibu; mantad di tinau' di Naphtali, opod om duvo ngoibu; mantad di tinau' di Manasseh, opod om duvo ngoibu;
66007007	mantad di tinau' di Simeon, opod om duvo ngoibu; mantad di tinau' di Levi, opod om duvo ngoibu; mantad di tinau' di Issachar, opod om duvo ngoibu;
66007008	mantad di tinau' di Zebulun, opod om duvo ngoibu; mantad di tinau' di Joseph, opod om duvo ngoibu; om mantad di tinau' di Benjamin, opod om duvo ngoibu o nasaapan.
66007009	Kopongo ino nokito ku do kivaa togumu' kozo, au' aanu montok diisai noopo do monguntob, o tuhun ngaavi' mantad potitikid pogun, tinau', suku'-tinau' om boos; poingkakat izioho' id dumḇangan di tiikoon-laja' om id dumḇangan di Tananak-ḇiri'-ḇiri', nabasaanan id gaung tanganaau topuak om poingigit do doizanak ngaavi' id pahad ngaavi' dioho'. Guminizak izioho' id ohou topuod,
66007010	“Kopomosizan doid di Kinoingan dotokou, i poinḏikau do id di tiikoon-laja', om doid di Tananak-ḇiri'-ḇiri'!”
66007011	Om saviavi' i tasab i poingkakat id binḏuugan poinhiput di tiikoon-laja', pohihiput di tongotuutuo om di apat vinangun poimpasi, huminoub izioho' sonḏii' id dumḇangan di tiikoon-laja', om suminosok di tana' miampai labas ngaavi' dioho', sumamḇa di Kinoingan
66007012	miampai ditia boos ngaavi': Amen. Kaazaan om koḇontugan om kabaahan, koponongkotohuadan om kapantangan om kuasa' om kavakasan doid di Kinoingan dotokou do sohiihinaid aiso kopupuson. Amen.
66007013	Dadi' songuhun di tongotuutuo minoboos om minuot dogo', “Iisai iti tuhun ngaavi', nabasaanan id gaung tanganaau topuak, om mantad nomḇoo izioho' do minikot?”
66007014	Suminimḇa zou, “Kaanu ko popoiho dogo', tuan.” Dadi' minoboos isido, “Iti ngaavi' no i tuhun i nokoduapus di ponginaman tagazo; nopupuan dioho' do popopuak vagu' o gaung tanganaau dioho' do id di zaa' di Tananak-ḇiri'-ḇiri'.
66007015	Ino no do nookuo tu' poingkakat izioho' id dumḇangan di tiikoon-laja' di Kinoingan om monompuan disido do tadau om sodop id tizonon toḇitua dau: om i Songuhun i poinḏikau do id di tiikoon-laja' o mamahad mai' di husap dau doid soibau dioho'.
66007016	Au' insan mai' izioho' do houson toi tutuuvan vagu'; tadau om tongus tahasu' kozo au' insan mai' do moninḏuo dioho',
66007017	tu' i Tananak-ḇiri'-ḇiri' i id di tanga' di tiikoon-laja' o gugumompi mai' dioho' om popotunud mai' dioho' doid hokos ngaavi' do vaig poimpasi; om i Kinoingan o momiid mai' mongidu' do saviavi' lomou mantad mato ngaavi' dioho'.”
66008001	Dadi' i Tananak-ḇiri'-ḇiri' minamabak di saap kotuu', om poimizo id surga montok kuang-hobi satanga' jaam.
66008002	Suminusuut nokito ku o tuu' tobui maso taakon doid di tuu' tasab i poingkakat id di dumḇangan di Kinoingan.
66008003	Iso' po tasab, i kivaa pongunguvunan-kamazan amas, minikot om miningkakat do id di altari. Ogumu' kozo o kamazan do pinataak doid disido do maan taako' miampai di samḇayang ngaavi' do saviavi' di sangti do id di altari poingamas i poingkakat id dumḇangan di tiikoon-laja';
66008004	om ingkaa no do mantad di pahad di tasab i hisun di kamazan do mininsavat id di dumḇangan di Kinoingan om miampai di i samḇayang ngaavi' di sangti ngaavi'.
66008005	Dadi' onuo' no di tasab i pangangamazanan om suangai no ii do mantad di tapui di altari, i nimaan nodii disido posilingo' popoinsiibo' doid di tana'; tuutulus minikot o boit ngaavi' do tinggoud om kihap ngaavi' do gonit, om guminuzu' i tana'.
66008006	I tuu' tasab i kivaa di tuu' tobui tuminounḏa' nodii do monobui di ngaavi'.
66008007	I kumoiso' minonobui di tobui dau om, miampai di, asam ais om tapui, mihongot miampai zaa', pinosiling do id tana': iso' boogizan mantad do tohu boogizan i' di tana' do nosoob-notutudan, om iso' boogizan mantad do tohu boogizan do saviavi' kazu, om saviavi' sakot do nosoob.
66008008	I tasab kumoduvo minonobui di tobui dau, om ii nopo nga' miaga koi' iso' nuhu takavas miisingkahab miampai tapui do pinosiling doid di daat: iso' boogizan mantad do tohu boogizan di daat ḏuminadi do zaa',
66008009	iso' boogizan mantad do tohu boogizan do saviavi' di konunu poimpasi doid daat do napatai, om iso' boogizan mantad do tohu boogizan do saviavi' kapal daat o noumḇak.
66008010	I tasab kumotohu minonobui di tobui dau, om iso' tomḇituon tagazo kozo uminatu' mantad tavan, pointutud miaga binoluguan do tapui, om uminatu' ii do id iso' boogizan mantad do tohu boogizan do saviavi' bavang om do id tovud ngaavi' do vaig;
66008011	iti no i tomḇituon pinungaanan do Wormwood om iso' boogizan mantad do tohu boogizan do saviavi' vaig ḏuminadi do miaga po pinoit do kazu Wormwood, om ogumu' o tuhun do napatai; tu' i vaig nadadi do opoit kozo.
66008012	I tasab kaapat minonobui di tobui dau, om iso' boogizan mantad do tohu boogizan di tadau om iso' boogizan mantad do tohu boogizan di vuhan om iso' boogizan mantad do tohu boogizan di tomḇituon ngaavi' novuzas minogibaabaha', mooi do uminidu' i ninavau mantad iso' boogizan mantad do tohu boogizan ngaavi' di om i tadau natagakan do iso' boogizan mantad do tohu boogizan di ninavau dau, om ingkaa nogi' i sodop.
66008013	Id pinokiikito zou, noongou ku o iso' konḏiu, momohoou topuod do maso tuminuhud ii do akavas kozo, “Kosusaan tagazo, kosusaan tagazo, kosusaan tagazo, do id saviavi' tuhun do id tana', i mikot maza' di tuni di tohu tobui suvai, i maan po di tobuizo' di tohu tasab!”
66009001	Dadi' i tasab kohimo minonobui di tobui dau, om nokito ku o iso' tomḇituon i naatu' mantad tavan kuminaa doid di tana', om i tasab nopo nga' nonuan di kunsi' kumaa doid di luak vazaan poinsiibaan doid di Abyss (Kubong aiso kopupuson).
66009002	Ontok minogivang kunsi' isido di luak vazaan kumaa doid di Abyss, hisun o minimḇuhai humabus di Abyss miaga di hisun mantad podsusuduvan tagazo mooi do i tadau om i tavan nokotuvong di hisun mantad di Abyss,
66009003	om huminabus mantad di hisun o homḇidai ngaavi' i tuminatak doid di tana': nonuan izioho' di kuasa' ngaavi' i kivaa doid di tompohuhu ngaavi' do id di tana':
66009004	noduan izioho' do mongumḇak do toomḇo noopo anau ngaavi' toi tanom ngaavi' toi kazu ngaavi' om nobiisaan do mongimang noopo do sontob tuhun ngaavi' i aiso do saap di Kinoingan do id labas ngaavi' dioho'.
66009005	Okon ko' do mamatai izioho' dioho': nga' do manaak dioho' do kounḏasaan tinan om ginavo montok himo vuhan, om i kounḏasaan tinan om ginavo nopo nga' i kounḏasaan tinan om ginavo do ponḏu do tompohuhu.
66009006	Ontok aantakan iti, tuhun ngaavi' humangad mai' montok kapatazon om au' ko'ium di do id nomḇoo noopo; mimang mai' izioho' do matai om umivad mai' dioho' o kapatazon.
66009007	Iti homḇidai ngaavi' nopo nga' miaga kokitanai do kuḏa' ngaavi' nosinḏataan montok pisangadan; kivaa do dioho' di kokitanai miaga do siga-laja' amas do id tuhu ngaavi' dioho', om voos ngaavi' dioho' miaga do voos tuhun,
66009008	om tobuk dioho' nopo nga' miaga do tobuk do tonḏu', om nipon ngaavi' miaga do nipon do monḏou.
66009009	Kivaa sinḏata' tinan dioho' miaga do tokop-kangkab ngaavi' bosi', om ii ginangau di pahapa' ngaavi' dioho' minonguni miaga di takalak di kulita'-kuḏa' ngaavi' miampai ogumu' kuḏa' mamagazat.
66009010	Tikiu ngaavi' dioho' miaga do tikiu ngaavi' tompohuhu, miampai ponḏu ngaavi', om miampai tikiu ngaavi' dioho' nakaanu izioho' do mamadaa' do tuhun ngaavi' montok himo vuhan.
66009011	Sabaagi buu'an dioho' kivaa do momomolinta' dioho', i tasab di Abyss, i ngaan id Hebrew nopo nga' Abaddon, om id Greek nopo nga' Apollyon.
66009012	Ino no i kumoiso' di kosusaan tangagazo; kivaa po do duvo po mikot.
66009013	I tasab koonom minonuugi' di tobui dau, om noongou ku o iso' ohou humabus mantad di apat sangau di altari poingamas id dumḇangan di Kinoingan.
66009014	Minoboos ii doid di tasab koonom miampai do tobui, om minoboos, “Pagabaso' papahabus i apat tasab i naḇalantazan do id di bavang tagazo Euphrates.”
66009015	Iti apat tasab nopo nga' nokotounḏa' no montok diti jaam diti tadau diti vuhan diti toun, om potounḏa' do mongumḇak do iso' boogizan mantad do tohu boogizan do tinau' tuhun.
66009016	Noihaan ku do songkuo ginumu' dioho' id susumangod dioho': inḏuvo o opod ngoibu pogumuon opod ngoibu susumakai kuḏa'.
66009017	Id pinokiikito zou nokito ku i kuḏa' ngaavi', om i susumakai ngaavi' miampai do tokop-kangkab ngaavi' do votik tapui, bulou-vusak-tongkuzazaig om hisou-ponilang; i kuḏa' ngaavi' nopo nga' kituhu monḏou, om tapui, hisun om ponilang o humabus mantad kabang ngaavi' di.
66009018	Mantad no diti tohu kosusaan tagazo, i tapui, i hisun om i ponilang humabus mantad kabang ngaavi' dioho', do iso' boogizan mantad do tohu boogizan di tinau' tuhun do nimaan patazo'.
66009019	Saviavi' i vinakas di kuḏa' ngaavi' nopo nga' id kabang ngaavi' dioho' om tikiu ngaavi' dioho': tikiu ngaavi' dioho' nopo nga' miaga do vuhanut ngaavi', om kituhu ngaavi' mamaganit.
66009020	Nga' ii nopo noohu' di tinau' tuhun, i nakagabas do kapatazon maza' di kosusaan tagazo ngaavi', mada' do mamazada' do kuukuama'on dioho' sonḏii' po toi, toi do tumood sumamḇa do logon ngaavi', i masou ngaavi' tinoodo mantad do amas, piok, luzang, vatu om kazu i au' koongou om au' nogi' sumuung.
66009021	Au' nogi' minamazada' izioho' do pomomoduso dioho', toi kabaahan-kotuvangan, toi mianu-anu toi manakau.
66010001	Dadi' nokito ku o iso' po tasab tavakas mikot minsiibo' mantad surga, nohopot id gavun, miampai bohuntung id savat tuhu dau; voos dau nopo nga' miaga do tadau, om gakod ngaavi' dau nopo nga' miaga toigi-tangagazo tapui.
66010002	Id pahad dau kivaa hiningkuman-suat toniini' dau, navahad; pinakaa dau i hapap vanan dau id di daat om i hapap gibang dau do id di tana'
66010003	om guminizak isido do opuod kozo, miaga ii do monḏou gumaom. Do id diti no, i tuu' kudampang do tinggoud do minamadadi di ngaavi' sonḏii' do oongou
66010004	om ontok nokouni i tuu' kudampang tinggoud, maso zou popotounḏa' do monuat, ontok noongou ku o ohou mantad surga moboos doid dogo', “Imponon id ginavo i tuu' kudampang tinggoud om kada' posuato' ii ngaavi'.”
66010005	Dadi' i tasab i nokito ku, poingkakat do id di daat om di tana', minangakat di hongon vanan dau doid tavan,
66010006	om tuminau' id ngaan disido i mamaamasi sohiihinaid aiso kopupuson, om minonoodo do tavan om saviavi' sohudon (suang) dii, om tana' om saviavi' sohudon (suang) dii, om di daat om saviavi' sohudon (suang) dii, “I timpu do manḏad nopo nga' oopusan;
66010007	do id di timpu ontok i tasab kotuu' oongou do monobui di tobui dau, i katapatan-taahom-lati' di Kinoingan maan mai' tuhuko', miaga nopo di pinoihaan disido id di aḇal tavasi' doid di suupu ngaavi' dau i profeta ngaavi'.”
66010008	Dadi' noongou ku i ohou noongou ku haid mantad tavan moboos vagu' doid dogo', “Ugad,” ka dii do minoboos, “om onuon iho' hiningkuman-suat poimvahad do mantad di pahad di tasab poingkakat do id daat om tana'.”
66010009	Minugad zou doid di tasab om minokianu disido do manaak dogo' di hiningkuman-suat toniini', om minoboos isido, “Onuo' iti om akanon iti; mamavahiu mai' iti do tizan (gituko) nu do oonsom, nga' loso diti nopo mai' nga' miaga inomis do paa.”
66010010	Dadi' nanu ku ii do pinapahangkab mantad di pahad di tasab, om nakan ku ii om loso dii nopo nga' miaga inomis do paa, nga' ontok naakan ku ii minahiu do oonsom i tizan ku.
66010011	Dadi' pinoiho zou, “Iziau nopo nga' do mogoohungung vagu', id diti timpu do humavan do ogumu' tinau' om pogun mogisuusuvai om boos ngaavi' om laja' ngaavi'.”
66011001	Dadi' nonuan zou do tuvai pamamasut miaga do sukud ponunuku', om biniisaan zou, “Ingkakat om tukuon no i tizonon toḇitua di Kinoingan, om i altari, om i tuhun ngaavi' i sumamḇa doiho';
66011002	nga' kada' paampazo' i datad haahabus om kada' tukuo' ii, tu' noposoviahanan ii doid di kapil ngaavi' — mongunok mai' izioho' do id di kakaḏazan tagazo toḇitua do montok apat ngoopod om duvo vuhan.
66011003	Nga' poikoton ku mai' i duvo sasi' ku do mogoohungung do montok opod om duvo ngaatus om onom ngoopod tadau, poimbasaan do basaan gumi'.
66011004	Iti ngaavi' no i duvo kazu olif om i duvo sumḇu id kotinḏapaan mananud do id di Tuhan di Pomogunan.
66011005	Tapui mikot mantad kabang ngaavi' dioho' om magavi' di sangod ngaavi' dioho' nung toomḇo noopo tuhun kuminam do moninḏuo dioho'; om toomḇo noopo tuhun i kuminam do moninḏuo dioho' pointantu' kozo mai' do maan patazo' id diti lahan.
66011006	Kivaa di kuasa' dioho' do mongunsi' monutub di tavan mooi do au' umasam ii do sahaahaid nopo dioho' do mogoohungung; kivaa di kuasa' dioho' do mamahiu do vaig doid zaa' om mamadas di sompomogunan miampai toomḇo noopo kosusaan-talaat do songkuo noopo kosoosou'an kaanangan dioho'.
66011007	Ontok noopusan dioho' o kososian dioho', i suang-tahun i mikot humabus mantad di Abyss nopo nga' mugad do monoodo pisangadan do id dioho' om magaha' dioho' om mamatai dioho'.
66011008	Bangkai ngaavi' dioho' poimḇihiu id di talun-alun tagazo di kakaḏazan tagazo ii noihaan maza' do ngaan ngaavi' tanḏa' kointutunan do Sodom om Egypt, id toomḇo i Tuhan dioho' do nakapapak.
66011009	Tuhun ngaavi' do potitikid tinau', suku'-tinau', boos om pogun munsolong do id bangkai ngaavi' dioho', montok tohu tadau om satanga', au' popotumḇozo' dioho' do maan hobongo',
66011010	om i tuhun ngaavi' di pomogunan nopo nga' ounsikou kokomoi diti om mamalamai di kaantakan maza' do manaak do tutungkap ngaavi' doid tiso' om tiso', tu' iti duvo profeta nopo nga' ḏuminadi haid do ponusa' doid di tuhun ngaavi' di pomogunan.”
66011011	Katahib i tohu tadau om satanga', minomuobo i Kinoingan do koposizon doid dioho' om miningkakat izioho', om potitikid tuhun i nokokito diti do naantakan nopo nga' noosizan kozo;
66011012	dadi' noongou ku o iso' ohou topuod mantad surga moboos doid dioho', “Ikot minsavat doiti',” om namot di sangod ngaavi' dioho' do pointamong, mininsavat izioho' doid surga id gavun.
66011013	Tuutulus, kivaa do oinḏamaan o guzu' tana', om iso' do opod di kakaḏazan tagazo nogunḏop; tuu' ngoibu tuhun napatai id di guzu' tana', om i notootodis ngaavi', nohinguban miampai koo'osi, nakaanu noopo do mangazou di Kinoingan do surga.
66011014	Ino no i koduvo di kosusaan tangagazo; i kotohu nopo nga' mikot tosiisikap do opongo ino.
66011015	Dadi' tinobui di tasab kotuu' i tobui dau, om ohou ngaavi' guminizak id surga, momohoou, “I pomolintaan di pomogunan nadadi do pomolintaan di Tuhan om di Kristus dau, om momolinta' mai' isido do sohiihinaid aiso kopupuson.”
66011016	I duvo ngoopod om apat tongotuutuo, pinoinḏikau id tiikoon-laja' id di dumḇangan di Kinoingan, huminoub izioho' sonḏii' om pinopososok di labas ngaavi' dioho' doid tana' om suminamḇa di Kinoingan
66011017	miampai ditia boos ngaavi', “Manaak zikoi do koponongkotohuadan ngaavi' doid diau, oi Tuhan Kinoingan Tavakas kozo, Isido i baino, Isido i haid, montok papapanau do kuasa' tagazo nu om popotimpuun do kopomolintaan nu.
66011018	I pogun ngaavi' nopo nga' id gonsok tohodong om baino nokoikot no i timpu kohohodong nu, om montok di nangapatai do maan ḇisalao', om montok di suupu ngaavi' nu i profeta ngaavi', montok di sangti ngaavi' om montok sontob di oonok do ngaan nu, tongoniini' om tangagazo miaga nopo, do maan tingadanai. I timpu nokoikot no do mongumḇak do sontob di mongumḇak di tana'.”
66011019	Dadi' i tizonon toḇitua di Kinoingan id surga uminivang, om i arka di batos okito id suang dii. Dadi' minikot o kihap ngaavi' do gonit, boit ngaavi' do tinggoud om guzu' tana' om piumaat tavan (asam ais toinḏamaan).
66012001	Dadi' iso' tanḏa' tagazo minimḇuhai id tavan: songuhun tonḏu', nabasaanan tanaau miampai di tadau, poingkakat do id vuhan, om do id tuhu dosido o iso' siga-laja' do opod om duvo tomḇituon.
66012002	Poinggontizan zosido, om id toluo-mogkoosusu, miigizak topuod id di toluo ngaavi' do popohivan topodo'.
66012003	Dadi' iso' tanḏa' koduvo minimḇuhai id di tavan: doiho' no o iso' naga' taagang tagazo kozo miampai tuu' tuhu om opod sangau, om toiso'-iso' di tuu' tuhu nosigaan siga-laja'.
66012004	Tikiu di minongimuau do iso' boogizan mantad do tohu boogizan di tomḇituon ngaavi' mantad di tavan om potovuko' no ngaavi' ii doid di tana', om tuminood i naga' id dumḇangan di tonḏu' do maamaso kozo zosido mogkoosusu, mooi do kaanu isido mangakan di tanak do ohodi' i' kozo ii.
66012005	Tanak-kusai o pinogkoosusu di tonḏu', i tanak-kusai i momolinta' do saviavi' di tinau' miampai sukud-laja' bosi', om i tanak nopo nga' nanu tuutulus popoinsavat doid di Kinoingan om doid tiikoon-laja' dau,
66012006	naamot di tonḏu' do nokoidu' doid di kotogisan, id nomḇoo i Kinoingan do nokopopotounḏa' do tizonon montok dosido do maan tamangai montok opod om duvo ngaatus om onom ngoopod tadau.
66012007	Om dadi' nouga o pisangadan id surga, ontok i Michael miampai tasab ngaavi' dau minanangod di naga'. I naga' huminusi' mongimang miampai di tasab ngaavi' dau,
66012008	nga' naaha' izioho' om nuzazang do pinahabus mantad surga.
66012009	I naga' tagazo, i vuhanut tagazo timpuun i', noihaan sabaagi do i logon toi Saitan, i minomuu'an do saviavi' di pomogunan do umahau nopo nga' pinosiling popoinsiibo' doid di tana' om i tasab ngaavi' dau nga' pinosiling popoinsiibo' miampai disido.
66012010	Dadi' noongou ku o iso' ohou gumizak mantad surga, “Kopomosizan om kuasa' om pomolintaan nahantoi di Kinoingan dotokou, om saviavi' kokuasaan montok di Kristus dau, baino do i monononḏos, i minononḏos di tobpinai ngaavi' dotokou do tadau om sodop id dumḇangan di Kinoingan dotokou, nokosiling no popoinsiibo'.
66012011	Nakahantoi izioho' do magaha' disido maza' di zaa' di Tananak-ḇiri'-ḇiri' om maza' di boos doid toomḇo do minogovit izioho' do kososian, tu' id potoguvang potuu do kapatazon au' izioho' luminonggivit doid koposizon.
66012012	Dadi' poonḏoso' no i surga ngaavi' om saviavi' i poingizon doiho'; nga' montok diozu, tana' om daat, mikot o kosusaan tagazo — tu' i logon nokougad no sumonḏot doid diozu do id kohohodong tahasu', poingiho do onibo' o timpu noohu' montok disido.”
66012013	Koihaai i' kozo di naga' do nokosiling isido sonḏii' doid di tana', tumininḏak isido do momogusa' di tonḏu', i tina' di tanak-kusai,
66012014	nga' nonuan zosido do sapasang di pahapa' ngaavi' di konḏiu tagazo tinḏama' do tumuhud mogidu' mantad di vuhanut tagazo kumaa doid di kotogisan, doid di tizonon id nomḇoo zosido do maan tamangai montok iso' timpu, duvo timpu om satanga' do timpu.
66012015	Dadi' i vuhanut tagazo minogihob do vaig mantad kabang dau, miaga do bavang, doid di tonḏu', do mongimuau popoidu' dosido id di vaig tohosog,
66012016	nga' i tana' minikot doid koponomposizan dosido; minogukab ii di kabang dii om minonohon di bavang pinadamput mantad di kabang di naga'.
66012017	Dadi' i naga' nopo nga' huminasu' kohohodong miampai di tonḏu' om minogidu' do monoodo do pisangadan do id di nongoohu' suvai di tanak ngaavi' dosido, i mimozo' di ponuu' ngaavi' di Kinoingan om kivaa do id dioho' sonḏii' di kososian di Jesus.
66012018	Om miningkakat zou do id di tisan daat.
66013001	Dadi' nokito ku iso' suang-tahun mimḇuhai mantad di daat: kivaa tuu' tuhu dii om opod sangau, miampai siga-laja' do id toiso'-iso' di opod sangau, om tuhu ngaavi' dii nopo nga' natanḏaan miampai ngaan ngaavi' mogohunḏaat.
66013002	Nokito ku do i suang-tahun nopo nga' miaga do limau dahan, miampai pahad ngaavi' miaga do bouvang om kabang miaga do monḏou; nopoomḇitan no di naga' doid dii o kuasa' dau sonḏii' om tiikoon-laja' dau om kokuasaan dau tagazo kozo.
66013003	Nokito ku do iso' di tuhu ngaavi' dii do miaga koi' kivaa haid do ganit kapatai nga' i sinḏuo kapatai nopo nga' nohingos no om i sompomogunan noimazaan om tuminanud di suang-tahun.
66013004	Huminoub izioho' sonḏii' id dumḇangan di naga' tu' noonuan disido i suang-tahun di kuasa' dau; om huminoub izioho' sonḏii' id dumḇangan di suang-tahun, moos-boos, “Iisai kaanu umaga di suang-tahun? Iisai kaanu monongkiimang humavan disido?”
66013005	Pinakavasa' i suang-tahun do popoboos do kopokiazaan ngaavi' dii om hunḏaat ngaavi' om do opulokis montok apat ngoopod om duvo vuhan;
66013006	om pinoboos dii o hunḏaat ngaavi' dii do humavan di Kinoingan, gumaga' do ngaan dau, di Husap poinsurga dau om saviavi' di posusuton doiho'.
66013007	Pinakavasa' ii do monongkisangod humavan di sangti ngaavi' om mamahantoi (magaha') dioho', om onuan kuasa' doid potitikid tinau', tuhun ngaavi', boos om pogun;
66013008	om saviavi' tuhun id pomogunan sumamḇa mai' dii, ino nopo nga', potitikid tuhun i au' nokosuat o ngaan do mantad po di kinoposungkadan di pomogunan do id di ḇuuk do koposizon di Tananak-ḇiri'-ḇiri' pohubukon.
66013009	Potumḇazaai o toomḇo noopo tuhun i kaanu mokinongou, pokinongou no:
66013010	Sontob di montok kopouvungan (tolungku') kumaa doid kopouvungan; sontob montok kapatazon maza' di ilang kumaa doid kapatazon maza' di ilang. Ino no do nookuo i sangti' ngaavi' tu' mositi' kivaa kataanan om kotumḇazaan.
66013011	Dadi' nokito ku o suang-tahun koduvo, humabus-mimḇuhai mantad di tana': kivaa duvo sangau dii miaga do tananak-ḇiri'-ḇiri', nga' uminohou miaga ohou do naga'.
66013012	I suang-tahun koduvo nopo nga' minomoguno do saviavi' kuasa' di suang-tahun koiso', do id koobian dii do mamadadi di pomogunan om saviavi' tuhun dii do sumamḇa di suang-tahun koiso', i nohingos no o sinḏuo kapatai.
66013013	Om minangalaja' ii do kosunḏuvan tangagazo, momohoou potuu popoinsiibo' do tapui mantad tavan kumaa doid di tana' do maso o tuhun ngaavi' do poingintong.
66013014	Maza' di kosunḏuvan ngaavi' i pinakavasa' ii do mimang do id koobian di suang-tahun koiso', nakaanu ii do momuu'an papaahau di tuhun ngaavi' di pomogunan om mongunsub dioho' do popoingkakat do siningazanak di suang-tahun i ginonitan maza' di ilang om kakaal poimpasi.
66013015	Pinakavasa' ii do momuobo do koposizon doid di siningazanak, mooi do i siningazanak di suang-tahun nakaanu do moboos, om do toomḇo noopo tuhun i minada' do sumamḇa di siningazanak di suang-tahun nga' pokoozon doid kapatazon.
66013016	Minononsog ii do potitikid tuhun — tonini' om tagazo ponogi', puavang om mosikin, tudipon toi tuhun-pogun — do maan saapai do id hongon vanan toi do id labas,
66013017	om minamadadi dii do au' kavasa' montok toomḇo noopo tuhun do momohi toi popobohi do toomḇo noopo konunu sahagi-ngau' nasaapan isido miampai di ngaan di suang-tahun toi miampai di numḇul di ngaan dii.
66013018	Kiguno do abaa pongingintong pomumusoou diti doiti': toomḇo noopo tuhun tabaa kavasa' manaak kopolotian di numḇul di suang-tahun: ii nopo nga' i numḇul do songuhun tinau' tuhun, i numḇul 666.
66014001	Sumusuut id pinokiikito zou nokito ku i Nuhu takavas Zion, om poingkakat do id dii i Tananak-ḇiri'-ḇiri' i kivaa miampai disido do atus om apat ngoopod om apat ngoibu tuhun, saviavi' miampai ngaan dau om ngaan di Ama' dau poinsuat do id labas ngaavi' dioho'.
66014002	Noongou ku o iso' tuni mikot humabus do tavan miaga di tuni di donḏom toi di ngood do tinggoud; miaga ii di tuni do monununḏatang do monguni di sunḏatang ngaavi' dau.
66014003	Doiho' id dumḇangan di tiikoon-laja' huminozou izioho' do hozou-kapaazaan vagu id di dumḇangan di apat vinangun poimpasi om di tongotuutuo, iso' hozou-kapaazaan i aanu minsingiho di atus om apat ngoopod om apat ngoibu noopo i nongotobus mantad di pomogunan.
66014004	Iti ngaavi' no i tanak-kusai ngaavi' i guminompi do katanakan-vaguan dioho' om au' nozomutan miampai tonḏu' ngaavi'; tumanud izioho' di Tananak-ḇiri'-ḇiri' do nomḇoo noopo ugadon disido; izioho' no, do mantad saviavi' tuhun, i notobus do ḏumadi di tuva' koiso' ngaavi' montok di Kinoingan om montok di Tananak-ḇiri'-ḇiri'.
66014005	Aiso vudut do no'ium id kabang ngaavi' dioho' om aiso hasa' aanu mogium id dioho'.
66014006	Dadi' nokito ku o iso' po tasab, muutuhud akavas id saau-tuhu, pinougad do papaaḇal di aḇal tavasi' do aiso kopupuson kumaa doid saviavi' i mamaamasi do id di tana', potitikid pogun, tinau', boos om suku'-tinau'.
66014007	Minomohoou isido, “Koonok no di Kinoingan om ḇontugo' no isido, tu' i timpu nokoikot no montok disido do miikau id kopomḇisalaan; simḇao' no i mononoodo do tavan om tana' om daat om di tovud ngaavi' do vaig.”
66014008	Iso' tasab koduvo tuminanud disido, moou-hoou, “I Babylon naatu' (naaha') no, i Babylon i Tinḏama' naatu' (naaha') no, i Babylon i minanaak di sompomogunan di hiing-anggur do kohohodong do inumon.”
66014009	Iso' tasab kotohu tuminanud, miigizak topuod, “Saviavi' sontob di sumamḇa di suang-tahun om siningazanak dau, toi nakapananḏa' dioho' sonḏii' do id di pahad toi labas,
66014010	maan mai' dodizo' do monginum di hiing-anggur di kohohodong di Kinoingan i potounḏa' no, au' nahangatan, id sasavan do kohohodong dau; id tapui om tapui-ponilang do maan mai' izioho' unḏosoo' id di dumḇangan di tasab tongoḇitua om di Tananak-ḇiri'-ḇiri'
66014011	om i hisun do kounḏasaan dioho' humisun-minsavat sohiihinaid aiso kopupuson. Aiso mai' kounḏaangan, sodop om tadau, montok sontob di sumamḇa di suang-tahun toi siningazanak dii toi monoimo do kapananḏaan miampai ngaan dii.”
66014012	Iti no do nookuo tu' mositi' kikataanan id di sangti ngaavi' i tumanud di ponuu' ngaavi' di Kinoingan om kikotumḇazaan id di Jesus.
66014013	Dadi' noongou ku o ohou mantad surga moboos doid dogo', “Posuato': Aazou no i sontob matai id di Tuhan! Totootopot aazou, i Spiritu moboos; baino kaanu izioho' munḏoong sohiihinaid do opongo o kalaja' dioho', tu' koimaan tangavasi' dioho' mugad miampai dioho'.”
66014014	Dadi' id pinokiikito zou nokito ku iso' gavun topuak, om poinḏikau do id dii, songuhun miaga do tanak-kusai do tuhun miampai siga-laja' amas do id tuhu dau om iso' sasaad id pahad dau.
66014015	Dadi' iso' po tasab minikot huminabus di tizonon toḇitua om guminizak do id ohou dau topuod doid di songuhun poinḏikau do id di gavun, “Bihido' ino sasaad nu om mongomot no: timpu mongomot nokoikot no om i pangamatan tomoton di tana' naansak no.”
66014016	Dadi' i songuhun poinḏikau do id di gavun pinopotounḏa' di sasaad dau do pakalaja' do id di tana', om i pangamatan tomoton do tana' noomot no.
66014017	Iso' po tasab, i minogovit nogi' do sasaad tataom, minikot huminabus di panamḇazangan tagazo id surga,
66014018	om i tasab monguasa' di tapui tuminongkizad di altari om guminizak topuod kozo ohou doid di songuhun miampai di sasaad tataom, “Honggoso' ino sasaad nu om omoton no iho' sinompuu ngaavi' mantad di guvas anggur di tana'; saviavi' tuva' anggur dii do naansak.”
66014019	Dadi' pinotounḏa' di tasab i sasaad dau do pakalaja' do id di tana' om minongomot di saviavi' tuva' anggur omoton do id di tana' om posuango' no ii doid pomimipisan anggur tagazo, i pomimipisan anggur do kohohodong di Kinoingan,
66014020	id habus di kakaḏazan tagazo, id nomḇoo ii do nunok gisom do i zaa' i huminabus di pomimipisan anggur nokodimpot doid di kakang ngaavi' do kuḏa' ngaavi' sogisom sinodu' do opod om onom ngaatus “furlong” (321,600, meter).
66015001	Om nokito ku id tavan iso' po tanḏa', agazo om koimazaan: tuu' tasab poingovit di tuu' kosusaan i touvi no do saviavi', tu' mangasak-momupus ii do kohohodong di Kinoingan.
66015002	Miaga koi' poingintong zou do id daat do soomin (crystal) nahangatan do tapui, om poingkakat id tisan di botung do daat, sontob di nokoponongkiimang di suang-tahun om nakahantoi, om humavan di siningazanak om di numḇul i ngaan dau. Saviavi' izioho' do kivaa sunḏatang ngaavi' mantad di Kinoingan,
66015003	om huminozou izioho' di hozou-kapaazaan di Moses, i suupu di Kinoingan, om di hozou-kapaazaan di Tananak-ḇiri'-ḇiri': Songkuo ginazo om koimazaan do saviavi' kalaja' nu oi Tuhan Kinoingan Tavakas kozo; pointunud om otopot o saviavi' lahan nu, Oi Laja' do tinau' ngaavi'.
66015004	Iisai nodii o au' mamantang om mamḇantug do ngaan nu, oi Tuhan? Tu' Iziiziau no i toḇitua, om saviavi' tinau' mikot om sumamḇa diau montok di koimaan togumu' do kotuhidan manampasi nopokitanan nu.
66015005	Kopongo iti, id pinokiikito zou, i tizonon toḇitua, i husap di Kososian, poingivang id surga,
66015006	om huminabus dii i tuu' tasab miampai di tuu' kosusaan, poimbasaan do kain linen notinagas opuak, poingihit poinhiput do tavan ngaavi' dioho' miampai taagkos amas.
66015007	Iso' di apat vinangun poimpasi minanaak di tuu' tasab di tuu' mangkuk tagazo noponu' miampai kohohodong di Kinoingan i mamaamasi sohiihinaid aiso kopupuson.
66015008	I hisun mantad di koḇontugan om di kuasa' di Kinoingan o momonu' di panamḇazangan tagazo mooi do aiso songuhun nakaanu mugad sumuang dii do gisom i' do nopongo i tuu' kosusaan di tuu' tasab.
66016001	Dadi' noongou ku o ohou topuod mantad di tizonon toḇitua momohoou doid di tuu' tasab, “Ugad, om bubuson no doid di tana' i tuu' mangkuk tagazo do kohohodong di Kinoingan.”
66016002	I tasab koiso' minugad om minomubus-suang di tuu' mangkuk tagazo doid di tana'; insan-insan, do id saviavi' di tuhun ii natanḏaan miampai di tanḏa' di suang-tahun om nakasamḇa di siningazanak dii, do minikot o goigit tangalaat om tongoluo.
66016003	I tasab koduvo minomubus-suang di mangkuk tagazo dau doid di daat, om minahiu (ḏuminadi) ii doid zaa', miaga di zaa' do bangkai, om potitikid vinangun poimpasi id di daat napatai.
66016004	I tasab kotohu minomubus-suang di mangkuk tagazo dau doid di bavang ngaavi' om tovud ngaavi' do vaig om minahiu ngaavi' ii doid zaa'.
66016005	Dadi' noongou ku i tasab do vaig moboos, “Iziau no i Songuhun Pointunud, Isido i baino, Isido i haid, i Songuhun Toḇitua, montok manaak diti kapanalasazan:
66016006	tinuntug dioho' i zaa' di sangti ngaavi' om di profeta ngaavi', om zaa' no i nunu i nataak nu dioho' do inumon; iti no i nunu i apatut otoimo dioho'.”
66016007	Om noongou ku do dau sonḏii' i altari moboos, “Totootopot, oi Tuhan Kinoingan Tavakas kozo, i ukum taakon nu nopo nga' otopot om otuhid.”
66016008	I tasab kaapat minomubus-suang di mangkuk tagazo dau doid di tadau om nadadi ii do monoob do tuhun ngaavi' miampai diha' tapui ngaavi' di;
66016009	nga' sunḏung do nosoob di hinasu' tahasu' kozo dii i tuhun ngaavi', minanaau' izioho' di ngaan di Kinoingan i kivaa di kuasa' do mamadadi do kosusaan ngaavi' miaga dii, om au' tuminongob om au' mamḇantug disido.
66016010	I tasab kohimo minomubus-suang di mangkuk tagazo dau doid di tiikoon-laja' di suang-tahun om saviavi' pomolintaan dii do nokotudok doid totuvong. Tuhun ngaavi' mongokot do diha' ngaavi' dioho' sabap linuo,
66016011	nga' ganti' do tumongob montok nunu noimaan dioho', minanaau' i' izioho' di Kinoingan do surga tu' sabap no di toluo ngaavi' om goigit ngaavi' dioho'.
66016012	I tasab koonom minomubus-suang di mangkuk tagazo dau doid di bavang tagazo Euphrates; saviavi' di vaig tuminuu' mooi do iso' lahan notoodo montok di laja' ngaavi' di Kohisaon do mikot sumuang.
66016013	Dadi' mantad di loo ngaavi' do naga' om suang-tahun om profeta tongovudut nokito ku o tohu sunḏuvan (spiritu) mikot; miaga do bonong ngaavi' o kokitanai dioho'
66016014	om id katapatan sunḏuvan (spiritu) ngaavi' logon, kaanu mangalaja' do kosunḏuvan ngaavi', humabus mugad doid saviavi' di laja' di pomogunan do momohoou dioho' songovian do montok di pisangadan di Tadau Tagazo di Kinoingan i Tavakas kozo.
66016015	Bii'o', mikot zou mai' miaga do mananakau. Aazou no o toomḇo noopo songuhun i nakatamong nokopodtudau, om poimbasaan nopo di basaan dau, mooi do au' isido mugad do poimḇuzad om popointahang do tikum dau.
66016016	Hinoou dioho' saviavi' i laja' do id di tizonon pinungaanan, id Hebrew, “Armageddon”.
66016017	I tasab kotuu' minomubus-suang di mangkuk tagazo dau doid di tongus, om iso' ohou topuod huminonggou mantad di tizonon toḇitua, “I kopupuson nokoikot no.”
66016018	Dadi' doiho' no o kihap ngaavi' do gonit om boit ngaavi' do tinggoud om koguzuan-tana' toinḏamaan, aiso kaaga do mantad po do tinau'-tuhun do minikot kumoinsan nogi' doid koposizon tuhun.
66016019	I kakaḏazan tagazo Tagazo nopo nga' nopihapak (nopibaagi) doid tohu boogizan om i kakaḏazan tagazo di pomogunan nogunḏop; i Babylon i Tinḏama' au' nohiivan: dinadi di Kinoingan zosido do monginum di sasavan hiing-anggur poimponu' do kohohodong dau.
66016020	Potitikid pulou tuminagak om i nuhu tangakavas natagak;
66016021	om asam ais vatu, miampai asam vatu tagazo kivinagat do iso' “talent” (100 paun) do iso', uminatu' mantad di tavan do id di tuhun ngaavi'. Minanaau' izioho' di Kinoingan do montok pinopougad do kosusaan tagazo do asam ais tokodou; i nopo nga' ii kosusaan-talaat kozo.
66017001	Iso' di tuu' tasab i kivaa di tuu' mangkuk tagazo minikot do moboos doid dogo', om minoboos, “Ikot doiti' om pokitonon ku mai' iziau di ukum di sunḏal tagazo i pino'iikau id tiikoon-laja' id dabping do vaig ngaavi' tosima',
66017002	miampai no dosido i saviavi' laja' di tana' do nokoponunḏal dioho' sonḏii', om i nakapamadadi do saviavi' di tuhun di pomogunan do naavuk miampai di hiing-anggur do kopogompohuan dosido.”
66017003	Minogovit isido dogo' id sunḏuvan doid kotogisan, om doiho' no nokito ku o songuhun tonḏu' poinsakai do suang-tahun taagang-kozo i kivaa tuu' tuhu om opod sangau om kivaa ngaan kohunḏaat poinsuat pointongkop dii.
66017004	I tonḏu' nopo nga' nabasaanan id obulou inagang om aagang kozo om miong-kiong miampai amas om butiza' ngaavi' om vatu tongokiong, om poingigit zosido do sasavan hiing-anggur amas noponu' miampai di zinamut talaat kozo do kopinsunḏalan dosido;
66017005	id labas dosido nopo nga' poinsuat o iso' ngaan, ngaan tohosok: “I Babylon i Tinḏama', i tina' do saviavi' di sunḏal om saviavi' di koimaan tangazamut do id di tana'.”
66017006	Nokito ku do naavuk zosido, naavuk miampai di zaa' di sangti ngaavi', om di zaa' di pinatai ngaavi' sabap kotumḇazaan doid di Jesus; om ontok nokito ku zosido, nohimḇunan zou do koompuvangan.
66017007	I tasab minoboos doid dogo', “Au' ko i' kalati'? Popoiho zou mai' diau di lati' diti tonḏu', om di suang-tahun sakazan dosido, miampai di tuu' tuhu om di opod sangau.
66017008	“I suang-tahun nokito nu nopo nga' poimpasi haid om au' nodii poimpasi; mikot podii ii do minsavat mantad di Abyss (luak-tagazo-aiso-kopupuson), nga' mikot no doid koumḇakan dii. Om i tuhun ngaavi' di pomogunan, i au' nokosuat o ngaan ngaavi' do mantad po di tinimpuunon di pomogunan do id di ḇuuk do koposizon, nopo nga' atangahan mai' do ontok kokito izioho' do ingkuo i suang-tahun do poimpasi haid om au' nodii poimpasi, om mikot podii.
66017009	“Iti nopo nga' momohoou montok pomumusou tabaa. I tuu' tuhu nopo nga' i tuu' nuhu tosiibo', id toomḇo i tonḏu' do poinḏikau.
66017010	I tuu' tuhu nopo nga' tuu' momomolinta' ponogi'. Himo dioho' o nokougad no, songuhun o doiti' do baabaino, om songuhun i mikot podii; koikot nopo doiti', mositi' tuminḏooi montok toduuk nopo.
66017011	I suang-tahun, i poimpasi haid om au' nodii poimpasi, nopo nga' id ii om ii timpu di kavahu' om iso' di tuu', om mugad isido doid koumḇakan dau.
66017012	“I opod sangau i nokito nu nopo nga' opod laja' i au' po noonuan do kuasa'-laja' dioho' nga' kivaa kokuasaan laja' montok saasanjaam no om id kopionitan i' miampai di suang-tahun.
66017013	Izioho' nopo nga' iso' i' o pomusaavan do id papakaa do vinakas dioho' om kuasa' ngaavi' dioho' do id di hizab-pokionuon di suang-tahun,
66017014	om mugad mai' izioho' doid pisangadan humavan di Tananak-ḇiri'-ḇiri'; nga' sabap do i Tananak-ḇiri'-ḇiri' nopo nga' Tuhan do tuan ngaavi' om laja' do laja' ngaavi', ahaon mai' disido izioho', isido om i tutumanud ngaavi' dau, i nongohoou, i nongopihi', i miho hansanon.”
66017015	Nompusanan di tasab, “I vaig nokito nu, id dabping id toomḇo i sunḏal do poinḏikau, nopo nga' i tuhun ngaavi', i ginumu' tuhun momogun, i tinau' ngaavi' om i boos ngaavi'.
66017016	Nga' i opod sangau om i suang-tahun maahing mai' humavan di sunḏal, om monginis mamagansai mongidu' di basaan ngaavi' dosido om mamazada' dosido do poimbulagoi; dadi' akanon mai' dioho' o tonsi dosido om tutudan i noohu' ngaavi' id di tapui.
66017017	Id katapatan, nokopongunsub i Kinoingan do pomusaavan ngaavi' dioho' do mimang do nunu atagan disido, do mitumḇozo' songovian do papakaa di kuasa' laja' dioho' do id di hizab pokionuon di suang-tahun gisom i' di timpu ontok i boos ngaavi' di Kinoingan do maan mai' tuhuko'.
66017018	I tonḏu' nokito nu nopo nga' i kakaḏazan tagazo i kivaa kuasa' doid saviavi' di momomolinta' do id tana'.”
66018001	Kopongo iti, nokito ku o iso' po tasab minikot mantad surga, miampai kuasa' tagazo nataak doid disido; minimang-babang i tana' miampai koḇontugan dau.
66018002	Guminizak isido do id ohou topuod dau, “Babylon naatu' (naaha'), Babylon i Tinḏama' naaha' (naatu'), om nadadi di pogugunḏoosizan do logon ngaavi' om tizonon montok potitikid tomḇiivo talaat om tazamut, tomḇohog tangazamut-tangalaat.
66018003	Saviavi' di tinau' naavuk minintizus di hiing-anggur do kopinsunḏalan dosido; potitikid laja' do id di tana' nokoponunḏal dau sonḏii' miampai dosido, om potitikid soudagal nokopimpuavang maza' do kalaatan-kozomutan dosido.”
66018004	Iso' po ohou minoboos mantad surga; noongou ku ii do moboos, “Habus, oi tuhun ngaavi' ku, mogidu' mantad dosido, mooi do au' kou kabaagi id kahasaan ngaavi' dosido om kaanu di ii om ii kosusaan ngaavi' do taanan.
66018005	Ḏouso ngaavi' dosido nokodimpot doid di tavan, om id pomusaavan di Kinoingan o hasa' ngaavi' dosido: maai doid dosido o miaga di noimaan dosido doid vokon ngaavi'.
66018006	Mositi' ḇalazan zosido do inḏuvo di ginumu' pinataak dosido. Zosido nopo nga' do inḏuvaan sasavan di dosido do pinihongot.
66018007	Tosoosonguhun di pounḏazon tongogingo om kalamazan tangazamut nopo nga' maan piadango' do kopongunḏasaan toi kaḏaa'an. Pino'iikau do tiikoon-laja' zou sabaagi do raani, ka dosido do momusoou: okon ko' tonḏu' napatazan sansavo zou om au' insan mai' koiho do mobpuod.
66018008	Montok dino, id sangadau, i kosusaan ngaavi' umatu' mai' do id dosido: toluo om mogkoudu' om pononghousan (kavatang). Soobon-tutudan mai' zosido doid di tana'. I Tuhan i nokopongukum dosido nopo nga' avakas.
66018009	“Doiho' mai' o mogkoudu' om mogiad montok dosido do mantad di laja' ngaavi' di tana' i nokoponunḏal dioho' sonḏii' miampai dosido om nakapapaanjul do kalamazan tangazamut miampai dosido. Okito dioho' i hisun do maso zosido sumoob,
66018010	do maso izioho' tumimpoon id sinodu' katampasi maza' do koosi do kounḏasaan-kaḏaa'an dosido. Moboos mai' izioho': Pogkoudu', pogkoudu' montok diti kakaḏazan tagazo tinḏama', Babylon, kakaḏazan tagazo tavakas kozo, id sanjaam toduuk o kosusaan tagazo nu do nokoikot doid diau.
66018011	“Doiho' mai' o kopogiadan om kataaban ginavo doid dosido do poingamung do saviavi' di dudumagang (monginginḏapu' dagang) ngaavi' di tana' ontok aiso songuhun oohu' do momohi' do sinakai ngaavi' do poboobohizon ngaavi' dioho';
66018012	i nuntunan ngaavi' dioho' do amas om piok, butiza' ngaavi' om vatu tongokiong, kain linen om tobulou-inagang om sutala' ngaavi' om taagang-kozo; saviavi' i kazu-tolumpak, potitikid kakib i gading toi kazu tohumis (taalus), id luzang toi bosi' toi mabul;
66018013	i koningau om lampa ngaavi', i inggu' om tumau pomogigi om kamazan; hiing-anggur, tumau, tapung om ganḏum; tinimung ngaavi' dioho' do sapi' ngaavi', ḇiri'-ḇiri' ngaavi', kuḏa' ngaavi' om kulita'-kuḏa' ngaavi', tudipon ngaavi' dioho' om balang binabo' tuhun dioho'.
66018014	“Saviavi' i tuva' nopotuḏuvan diozu do ginavo ngaavi' diozu nga' nongokotongkizad diozu; nokougad sohiihinaid, au' nodii guugumuhi' po i koposizon diozu id kataanḏakan tagazo om kouhanan.
66018015	“I dudumagang ngaavi' i nokoponoodo do nasip-tavasi' do mantad no dosido mingkakat mai' do id sinodu' katampasi maza' (dumuapus) do koosi do kosusaan tagazo dosido, mogkoudu' om mogiad.
66018016	Moboos mai' izioho': Pogkoudu', pogkoudu' montok diti kakaḏazan tagazo tinḏama'; tu' saviavi' ii kain linen om tobulou-inagang om taagang-kozo ii binasaan nu, tu' saviavi' tongohumis nu do amas om butiza' ngaavi' om vatu tongokiong;
66018017	pinuavangan nu tangagazo nopo nga' saviavi' nohimas noumḇak id suang timpu sanjaam no.” Saviavi' i tuhun guluan id daat om huhumazag id daat, kalasi' ngaavi' om saviavi' i monoodo do koposizon dioho' do mantad di daat uminopi' id sinodu' katampasi,
66018018	mintamong mintong di hisum do maso zosido tumutud, om humonggung miad. “Nokoinsan-insan no naku do kivaa kakaḏazan tagazo do miaga diti o ginazo!”
66018019	Pinapataam izioho' do siovuk doid tuhu ngaavi' dioho' om minoboos, miampai lomou ngaavi' om hogun ngaavi': “Pogkoudu', pogkoudu' montok diti kakaḏazan tagazo tinḏama' i nokoponoodo do nasip-tavasi' o pamaamasi tosuvak montok potitikid sanganu do kapal daat mugad-daat, noumḇak id suang sanjaam no.
66018020	“Baino i surga, mamalamai do kinootuan (kinaahaan) dosido, om saviavi' diozu sangti ngaavi', apostol ngaavi' om profeta ngaavi': nakapanaak i Kinoingan do kopomḇisalaan montok diozu do humavan dosido.”
66018021	Dadi' iso' tasab tavakas minomuut do pampang tagazo miaga guguzangan tagazo, om do maso isido poposiling di doid di daat, minoboos isido, “Ino no do ingkuo i kakaḏazan tagazo tinḏama' do Babylon do mugad maan posilingo', au' insan do okito vagu'.
66018022	“Au' insan id diau vagu' do oongou mai' i hozou di monununḏatang ngaavi' om mononongkungon ngaavi', i tuunizon do suliling om tobui; au' insan do o'ium mai' id diau o tangabaa do potitikid kabaahan toi i tuni di guguzangan hongon do oongou:
66018023	au' insan do mimang babang mai' vagu' id diau i tanavau di sumḇu, au' insan do oongou mai' vagu' id diau i ohou ngaavi' di manansavo om sovoon. Dudumagang ngaavi' nu nopo nga' i tanak-laja' ngaavi' di tana', saviavi' i tinau' nopo nga' nobuu'an di koimaan-kotuvangan nu do umahau.
66018024	“Id dosido nopo nga' no'ium i zaa' di profeta ngaavi' om sangti ngaavi', om saviavi' i zaa' i tinuntug-binubus do id tana'.”
66019001	Kopongo iti noongou ku i nunu i miaga ko' i tuni tagazo do tinimungan tagazo do tuhun togumu' id surga, humozou, “Alleluia! Kopomosizan om koḇontugan om kuasa' doid di Kinoingan dotokou!
66019002	Momḇisala' taadang kozo isido, mongukum touhi' kozo isido, om nokopongukum isido di sunḏal nointutunan kozo i minonuap do tana' miampai kopinsunḏalan dosido; nokopomohusi' isido di zaa' di suupu ngaavi' dau i tinuntug dosido.”
66019003	Om vagu' huminozou izioho', “Alleluia! I hisun do hizab dosido minsavat mai' sohiihinaid aiso kopupuson.”
66019004	Dadi' i duvo ngoopod om apat tongotuutuo om i apat vinangun poimpasi tuminaam dioho' sonḏii' om suminamḇa di Kinoingan poinḏikau do id di tiikoon-laja' dau, huminaod izioho', “Amen, Alleluia.”
66019005	Dadi' iso' ohou minikot mantad di tiikoon-laja'; minoboos ii, “Ozoo' i Kinoingan dotokou, oi suupu ngaavi' kou disido om sontob di oonok disido, onini' om agazo miaga nopo.”
66019006	Om noongou ku o nunu i miaga ko' i ohou ngaavi' do tinimungan tagazo do tuhun togumu', miaga di tuni di donḏom toi di kudampang tagazo do tinggoud, sumimḇa, “Alleluia! I kopomolintaan di Tuhan Kinoingan Tavakas dotokou nokotimpuun no;
66019007	kanou umunsikou om umonḏos om manaak koḇontugan doid di Kinoingan, tu' iti no i timpu montok di pisasavaan di Tananak-ḇiri'-ḇiri'.
66019008	I sovoon dau potounḏa' no, om nakaanu zosido do manambasaan dosido sonḏii' id kain linen topuak i kosuong o kiniong, tu' i kain linen dosido nopo nga' tinoodo di koimaan tangavasi' di sangti ngaavi'.”
66019009	Minoboos i tasab, “Posuato' iti, ‘Aazou no i sontob naahap doid di kalamazan matod di Tananak-ḇiri'-ḇiri',’ ” om pino'uang disido, “Iti boos ngaavi' di Kinoingan nopo nga' otopot.”
66019010	Dadi' suminingkotud zou do id haahapap ngaavi' disido do sumamḇa disido, nga' minoboos isido doid dogo', “Kada' ii'imang dino: Kouvang-suupu zou diau om kouvang-suupu do saviavi' tobpinai nu i kivaa id dioho' sonḏii' di kososian di Jesus. I kii-Kinoingan no i mositi' samḇaon nu.” I kososian di Jesus nopo nga' i sunḏuvan do kopogoohungungan.
66019011	Om dadi' nokito ku o surga poingivang, om iso' kuḏa' topuak minintahang; susumakai dii nopo nga' pinungaanan do i Miho hansanon om Otopot; id kotunudan-kotuhidan momḇisala' isido om monoodo do pisangadan.
66019012	Mato ngaavi' dau nopo nga' diha' tapui ngaavi', om nosigaan-laja' isido miampai siga-laja' togumu'; i ngaan nokosuat do id disido nopo nga' oihaan doid dau sonḏii' noopo,
66019013	i gaung-kuihib dau nopo nga' nokoobug nodipis id zaa'. Ointutunan isido maza' di ngaan, I Boos di Kinoingan.
66019014	Id douvi disido, poimbasaan id kain linen kosuong-kiniong topuak, songinsakai do kuḏa'-tongopuak i susumangod ngaavi' do surga.
66019015	Mantad kabang dau huminabus o ilang tataom i gunoon do momunso di au' ongotumḇazaan; isido no i songuhun i momolinta' mai' dioho' miampai sukud-laja' bosi', om mamaga' di hiing-anggur i kohohodong tosiou di Kinoingan Tavakas kozo.
66019016	Id gaung-kuihib dau om id poo dau o iso' ngaan poinsuat: Laja' do laja' ngaavi' om Tuhan do tuan ngaavi'.
66019017	Nokito ku o iso' tasab poingkakat do id di tadau, om guminizak topuod isido doid saviavi' di tomḇohog i maamaso tumuhud takavas id savat-tuhu id di tavan, “Ikot doiti'. Tumimung songovian do id kalamazan-pangaangakan-tagazo di Kinoingan.
66019018	Mangakan kou mai' di tonsi do laja' ngaavi', om di tonsi do guluan susumangod ngaavi' tinḏama' om gunsiou ngaavi', di tonsi do kuḏa' ngaavi' om susumakai ngaavi' dioho' om do saviavi' kavo do tuhun ngaavi', tuhun ngaavi' mogiigizon pogun om tudipon ngaavi', tongonini' om tangagazo miaga nopo.”
66019019	Dadi' nokito ku i suang-tahun, miampai saviavi' di laja' di tana' om susumangod ngaavi' dioho', notimung songovian do mongimang di Susumakai om susumangod ngaavi' dau.
66019020	Nga' i suang-tahun nopo nga' naanu popotolungku', songovian miampai di profeta tovudut i nakapangalaja' do kosunḏuvan ngaavi' do id koobian di suang-tahun om maza' dii ngaavi' do nokopomoduung do sontob di nokoponoimo do kapananḏaan miampai di tanḏa' di suang-tahun om sontob di nakasamḇa di Siningazanak dau. Iti duvo nopo nga' pinosiling poimpasi doid di botung tapui-pointapui do ponilang muututud.
66019021	Saviavi' i suvai-noohu' nopo nga' pinatai maza' di ilang di Susumakai, i minikot huminabus di kabang dau, om saviavi' i tomḇohog minonubak momizau dioho' sonḏii' miampai di tonsi dioho'.
66020001	Dadi' nokito ku o iso' tasab sumonḏot minsiibo' mantad surga miampai di kunsi' di Abyss id hongon dau om iso' ḇalantai tagazo kozo.
66020002	Nimaan ahao' disido i naga', i vuhanut tagazo di didi' i' ino nopo nga' i Logon om Saitan, om ḇalantazai no isido montok soibu toun.
66020003	Pinosiling disido isido doid di Abyss om poongobo' no i vazaan sumuang om koputai no isido do id dii, do papatantu' do au' momuu'an isido di tinau' ngaavi' do umahau vagu' gisom noopusan i soibu toun. Id di kohimpupuson dino timpu mositi' pohobuson isido, nga' montok timpu toniibo' mnopo.
66020004	Dadi' nokito ku o tiikoon-laja' ngaavi', id nomḇoo izioho' do miniikau di tiikoon ngaavi' dioho', om do id dioho' no do pinataak i kuasa' do manaak do kopomḇisalaan. Nokito ku i koduuduvo ngaavi' do saviavi' i noputuhan (tinavasan) tuhu do montok suminasi' montok di Jesus om montok nokopopo'ia' di boos di Kinoingan, om sontob di minada' do sumamḇa di suang-tahun toi siningazanak dau om au' minonoimo do tanḏa' kointutunan (saap) do id labas ngaavi' toi pahad ngaavi' dioho'; minikot izioho' doid koposizon (napasi izioho'), om minomolinta' miampai di Kristus do montok soibu toun.
66020005	I nongoohu' suvai di nangapatai nopo nga' au' minikot doid koposizon (au' minasi) gisom noopusan i soibu toun; iti no i kotungagan koiso'.
66020006	Aazou om oḇitua no o sontob di maagi id di kotungagan koiso'; i kapatazon koduvo aiso kuasa' doid dioho' nga' padri' ngaavi' mai' izioho' di Kinoingan om di Kristus om momolinta' miampai disido do montok soibu toun.
66020007	Ontok oopusan i soibu toun, pohobuson mai' i Saitan mantad tolungku' dau
66020008	om humabus mai' momuu'an papaahau do saviavi' di tinau' id di apat suku' di tana', i Gog om i Magog, om papapanau dioho' montok pisangadan, susumangod ngaavi' dau nopo nga' miaga ginumu' di togis di daat.
66020009	Minikot izioho' tumaub di toinsanan pogun om momohiput di husap di sangti ngaavi', ii nopo nga' i Kakaḏazan tagazo koginavaan. Nga' tapui mininsiibo' sumonḏot do id dioho' mantad tavan om vuvuho' no izioho'.
66020010	Dadi' i logon, i minomuu'an dioho' do umahau, pinosiling doid di botung do tapui om ponilang, id nomḇoo i suang-tahun om i profeta tovudut, om kapamadaa'an dioho' nopo nga' au' mai' mikot doid kopupuson, tadau om sodop, montok sohiihinaid aiso kopupuson.
66020011	Dadi' nokito ku o iso' tiikoon-laja' topuak tagazo om i Songuhun i poinḏikau do id dii. Id kotinḏapaan dau, tana' om tavan tuminagak, au' minogohu' do vaza'.
66020012	Nokito ku i nangapatai, tagazo om tonini' ponogi', poingkakat id dumḇangan di tiikoon-laja' dau do namot di ḇuuk ngaavi' poinvahad poingukab. Om iso' po ḇuuk poingukab, ii nopo nga' i ḇuuk do koposizon, om i nangapatai nopo nga' binisala' do mantad nunu poinsuat id di ḇuuk ngaavi', tumanud do sudong-tapatut do koimaan ngaavi' dioho'.
66020013	I daat nopo nga' pinapataak do saviavi' di napatai, ii id dii;
66020014	I Kapatazon om i Kahazapan (pogun-siibo') niduan di nangapatai, ii id suang dii ngaavi'; om potitikid tuhun binisala' tumanud do sudong-tapatut do koimaan ngaavi' dau. Dadi' i Kapatazon om Kahazapan nimaan posilingo' doid di botung muubunḏak tapui. I botung muubunḏak tapui no i kapatazon koduvo;
66020015	om toomḇo noopo songuhun i au' o'ium poinsuat o ngaan id di ḇuuk do koposizon nga' pinosiling doid di botung muubunḏak tapui.
66021001	Dadi' nokito ku o tavan vagu om tana' vagu; i tavan koiso' om i tana' koiso' natagak nodii, om aiso nodii do toomḇo noopo daat.
66021002	Nokito ku i kakaḏazan tagazo toḇitua, i Jerusalem vagu, mikot minsiibo' humabus do surga mantad di Kinoingan, pointounḏa' sabaagi sovoon nabasaanan montok sansavo dosido.
66021003	Dadi' noongou ku o ohou topuod momohoou mantad di tiikoon-laja', “Bii'o', doiti' i Kinoingan poingizon poingamung do tinau' ngaavi' tuhun. Monoodo mai' isido do pogiigizanan dau poingamung dioho'; izioho' mai' o tuhun ngaavi' dau, om isido mai' o Kinoingan dioho', Kinoingan-miampai-dioho'.
66021004	Piidon mai' disido mongidu' o saviavi' lomou mantad mato ngaavi' dioho'; aiso nodii mai' do kapatazon, om aiso nodii do kopogkouduan toi kosusaan toi linuo: I pomogunan di nakatahib nga' nakatahib no.”
66021005	Dadi' i Songuhun poinḏikau do id di tiikoon-laja' minoboos. “Baino mamadadi zou di saviavi' vinangun do vagu. Posuato' itia, ‘Nunu i booson ku nga' miho hansanon om mikot mai' do otopot.’ ”
66021006	Dadi' minoboos isido doid dogo', “Naantakan no iti. Izou no i Alpha om i Omega, i Timpuunon om i Kopupuson. Manaak zou mai' do vaig mantad di toobong do koposizon do taakon-toomod doid iisai noopo tuhun i tutuuvan:
66021007	toomḇo noopo songuhun i kapapatahang do kahantoi nga' tumungkus mai' diti konunu ngaavi'; om izou mai' i Kinoingan dau om isido mai' i tanak ku.
66021008	Nga' i tungkus montok gantalou ngaavi', montok sontob di au' monuhuk do boos dioho', toi sumamḇa do tangalaat-tangazamut, montok momoduso ngaavi' om kahasa'-momoguno-bantat, om montok tutumoina'-kotuvangan ngaavi', susumamḇa do kinoingan tongovudut toi toomḇo noopo suvai kavo do momumudut, nopo nga' ii kapatazon koduvo id di botung muubunḏak do ponilang.”
66021009	Iso' di tuu' tasab ii kivaa di tuu' mangkuk tagazo noponu' di tuu' kosusaan ngaavi' touvi no minikot do moboos doid dogo' om minoboos, “Ikot doiti' om pokitonon ku mai' iziau di sovoon ii nasavo di Tananak-ḇiri'-ḇiri'.”
66021010	Id di spiritu, novit zou disido doid di dampa do iso' nuhu takavas kozo, om pinopokito dogo' di Jerusalem, i kakaḏazan tagazo toḇitua, mikot sumonḏot humabus do surga mantad di Kinoingan.
66021011	Kivaa dii do saviavi' di koḇontugan di Kinoingan om miong-kiong miaga vookon butiza' tapagon-hoogo do montiala' tatalang-oniting-ahapus-mintong.
66021012	Tobon dii nopo nga' akavas kozo om kivaa opod om duvo vavazaan tagazo; id toiso'-iso' di opod om duvo vavazaan tagazo kivaa iso' tasab, om id soibau-savat di tataangob tangagazo poinsuat i ngaan ngaavi' di opod om duvo tinau' di Israel;
66021013	id di kohisaon kivaa tohu vavazaan tagazo, id di koibutan tohu vavazaan tagazo, id di kabaatan tohu vavazaan tagazo, om id di kotonobon tohu vavazaan tagazo.
66021014	I tobon ngaavi' di kakaḏazan tagazo poingkakat do id opod om duvo vatu posungkadan, toiso'-iso' do poingovit di ngaan do iso' di opod om duvo apostol di Tananak-ḇiri'-ḇiri'.
66021015	I tasab i minoboos doid dogo' nopo nga' poingovit do sukud ponunuku' amas do ponuku' di kakaḏazan tagazo om vavazaan tangagazo dii.
66021016	I palan di kakaḏazan tagazo nopo nga' poinggonop kozo pinasagi', tinaviu dii nopo nga' miaga kinivang dii. Minonuku' isido di kakaḏazan tagazo miampai di sukud dau om opod om duvo ngoibu “furlong” ii, miaga id tinaviu om id kinivang, om miaga id kinavas.
66021017	Minonuku' isido di tobon dii, om ii nopo nga' atus om apat ngoopod om apat nikuvan kinavas — doun tuhun do ponunuku'.
66021018	I tobon nopo nga' tinoodo mantad do buhavan, om i kakaḏazan tagazo nopo nga' tinoodo mantad do amas notinagas, miaga galas toniting.
66021019	I posungkadan ngaavi' di tobon di kakaḏazan tagazo nopo nga' tinopisan miampai saviavi' kavo do vatu tangapagon, i koiso' miampai do montiala', i koduvo miampai do vatu tapagon hoogo i pinungaanan toi oitan do “lapis lazuli”, i kotohu i oitan do “turquoise,” i kaapat i oitan do “crystal,”
66021020	i kohimo i oitan do “agate,” i koonom i oitan do “ruby,” i kotuu' i oitan do “quartz,” i kavahu' i oitan do “malachite,” i kosizam i oitan do “topaz”, i koopod i oitan do “emerald,” i koopod om iso' i oitan do “sapphire” om i koopod om duvo nopo nga' tinopisan di oitan toi pinungaanan do “amethyst.”
66021021	I opod om duvo vavazaan tagazo nopo nga' opod om duvo butiza', toiso'-iso' di vavazaan tagazo nopo nga' tinoodo mantad do iso' butiza', om i talun-alun tagazo di kakaḏazan tagazo nopo nga' amas notinagas, ahapus mintong miaga do galas.
66021022	Au' zou nokokito do toomḇo noopo panamḇazangan tagazo id di kakaḏazan tagazo tu' izioho' sonḏii' i Tuhan Kinoingan Tavakas kozo om i Tananak-ḇiri'-ḇiri' i panamḇazangan tagazo,
66021023	om i kakaḏazan tagazo au' minomoguno di tadau toi di vuhan montok babang, tu' nababang ii di koḇontugan tokihap-kiniong di Kinoingan, om i Tananak-ḇiri'-ḇiri' o babang noikitan montok dii.
66021024	I tinau' ngaavi' mikot mai' doid babang dii om i laja' ngaavi' di tana' mogovit mai' dii di kotos tangapagon dioho'.
66021025	Vavazaan tangagazo dii nopo nga' au' mai' insan poongobo' do ontok tadau (dounganavau) — om aiso mai' do sodop do doiho' —
66021026	om i tinau' ngaavi' mikot mai', poingovit do kotos tangapagon dioho' om pinuavangan dioho'.
66021027	Aiso au' abaakas do kavasa' mikot doid dii: aiso songuhun i mimang do nunu i koumḇak ginavo toi ovudut, nga' ii-ii no sontob nokosuat ngaan id di ḇuuk do koposizon di Tananak-ḇiri'-ḇiri'.
66022001	Dadi' i tasab pinopokito dogo' di bavang do koposizon, sumoibau mantad di tiikoon-laja' di Kinoingan om di Tananak-ḇiri'-ḇiri' om humuzung ahapus mintong kiniong.
66022002	Humuzung di tanga' di talun-alun di kakaḏazan tagazo, id duuduvo di tisan di bavang nopo nga' i kazu ngaavi' do koposizon, i momiuva' do inggopod om duvo do sontoun, insan do somḇuhan, om i loun ngaavi' nopo nga' i pomohingos montok di tinau' ngaavi'.
66022003	I taau' do koumḇakan maan mai' iduo'. I tiikoon-laja' di Kinoingan om di Tananak-ḇiri'-ḇiri' nopo nga' id di kakaḏazan tagazo mai'; suupu ngaavi' dau sumamḇa mai' disido,
66022004	kokito mai' izioho' disido do voos sompivoos (mitimḇungak kozo), om ngaan dau nopo nga' posuaton mai' do id labas ngaavi' dioho'.
66022005	Om sodop iduon mai'; au' mai' momoguno izioho' do babang sumḇu toi babang tadau, tu' i Tuhan Kinoingan poimbabang mai' do id dioho'. Momolinta' mai' izioho' montok sohiihinaid aiso kopupuson.
66022006	Minoboos doid dogo' i tasab, “Saviavi' i nokosuat nu nopo nga' pointantu' om mikot mai' do otopot: i Tuhan Kinoingan i mongunsub ginavo di profeta ngaavi' nokopopoikot di tasab ngaavi' dau do papatahang doid di suupu ngaavi' dau do nunu i oduuk no aantakan.
66022007	Mikot zou do oduuk no!” Aazou no o sontob di tumanud-mimozo' di aḇal poimprofeta diti ḇuuk.
66022008	Izou, i John, no i songuhun i nokoongou om nokokito diti konunu ngaavi'. Ontok noongou om nokito ku izioho' saviavi', suminingkotud zou do id di haahapap ngaavi' di tasab i pinopokito dii ngaavi' doid dogo', do sumamḇa disido;
66022009	nga' minoboos isido, “Kada' imang do miaga dino: Izou nopo nga' i kouvang-suupu nu om i kouvang-suupu di tobpinai ngaavi' nu i profeta ngaavi' om sontob di tumanud-mimozo' di aḇal diti ḇuuk. I kii-Kinoingan no i mositi' samḇaon nu.”
66022010	Itia, ponogi', ka disido do minoboos doid dogo', “Kada' opio' poinhosok i kopogoohungungan ngaavi' id diti ḇuuk, tu' i Timpu nopo nga' osomok no.
66022011	Naamot dino potumḇazaai no i momimidouso ngaavi' do tumihomḇus momidouso, om i au' abaakas tumihomḇus au' abaakas; potumḇazaai no i pointunud do tumihomḇus id kotunudan dau, om i sontob oḇitua tumihomḇus do oḇitua.
66022012	Bii'o', mikot zou do oluuai no, om tingadan ku miampai dogo', do mamḇalai do potitikid tuhun tumanud do sudong-tapatut do koimaan ngaavi' dioho'.
66022013	Izou no i Alpha om i Omega, i Koiso' om i Touvi no, i Timpuunon om i Kopupuson.
66022014	Aazou no i sontob nokopomupu' mai' tabaakas di basaan tanganaau dioho', mooi do kivaa do dioho' di kopotutan do makan do id di kazu do koposizon om kaanu dumuapus di vavazaan tangagazo sumuang doid di kakaḏazan tagazo.
66022015	Suvai ngaavi' mositi' tuminḏooi id habus: tasu ngaavi', popopoiho nasip ngaavi', om i kahasa'-momoguno-bantat, momomoduso ngaavi', susumamḇa-masou ngaavi', om potitikid toiso'-iso' do boos tovudut om koposizon tovudut.”
66022016	Izou, i Jesus, nokopopoikot di tasab ku do papatahang diti konunu ngaavi' doid diozu montok di sabap di eklizia ngaavi'. Izou no i tohid mantad di gamut di David om i tomḇituon tosinḏak-navau di doungosuvab.
66022017	I Spiritu om i Sovoon moboos, “Ikot!” Potumḇazaai sumimḇa o potitikid tuhun i mokinongou, “Ikot!” Dadi' potumḇazaai mikot i saviavi' i tuutuuvan: saviavi' i mimang diti kavasa' kivaa di vaig do koposizon, om kaanu dii do taakon-toomod.
66022018	Iti nopo nga' kopointahangan ku poingimatu doid saviavi' di koongou di kopogoohungungan ngaavi' id diti ḇuuk: nung toomḇo noopo songuhun popo'uang do toomḇo noopo konunu do id diti ngaavi', po'uangon mai' di Kinoingan doid disido i potitikid kosusaan no'oitan id di ḇuuk:
66022019	nung toomḇo noopo songuhun momutu-mongidu' do toomḇo noopo konunu di kopogoohungungan ngaavi' id diti ḇuuk, i Kinoingan o momutu-mongidu' mai' di baagi dau di kazu do koposizon om di kakaḏazan tagazo toḇitua, i nosusui (noboos) id di ḇuuk.
66022020	I songuhun i papatahang diti konunu ngaavi' moboos: Otootopot zou do oduuk no mikot. Amen; ikot no, oi Tuhan Jesus.
66022021	I graasia di Tuhan Jesus miampai no daa diozu saviavi'. Amen.
